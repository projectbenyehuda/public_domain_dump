<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּרִית-מִילָה (מחיי היהודים בטַבריה)</title>
	<meta name="author" content="שאול טשרניחובסקי"/>
</head>
<body>

<h2 id="i–בְּדֶרֶךְמִצְרָיִם">I – בְּדֶרֶךְ מִצְרָיִם</h2>

<br>  

<blockquote>
<p>וְרַבִּי אֶלְיָקִים הַשּׁוֹחֵט קָם מִמּוֹשָׁבוֹ לְאִטּוֹ,</p>
</blockquote>

<blockquote>
<p>קִפֵּל גִלְיוֹנוֹת &#8220;הַצְּפִירָה&#8221; וַיַּעֲבֵר עֲלֵיהֶם אֶת כַפּוֹ,</p>
</blockquote>

<blockquote>
<p>מַחֲלִיק וּמְגַהֵץ שׁוּלֵיהֶם. חֲבִיבָה עַל רַבִּי אֶלְיָקִים</p>
</blockquote>

<blockquote>
<p>הָיְתָה &#8220;הַצְּפִירָה&#8221; מְאֹד וְהָיָה קוֹרֵא בָהּ בְּעִיּוּן.</p>
</blockquote>

<blockquote>
<p>אַחַר כַּלּוֹתוֹ אֶת מְלַאכְתוֹ: לְקַפֵּל, לְשַׁפּוֹת, וּלְשַלֵּק,</p>
</blockquote>

<blockquote>
<p>עָמַד עַל כִּסֵּא-הָעֵץ וְעַל גַּב אָרוֹן שָׂם הַגִּלָּיוֹן,</p>
</blockquote>

<blockquote>
<p>אַחַר נִגַּשׁ עַד חַלּוֹן-הַחֶדֶר וְנִשְׁקַף הַחוּצָה,</p>
</blockquote>

<blockquote>
<p>יַעַן הִגִּיעָה הַעֵת, לְפִי דַעְתּוֹ, לָלֶכֶת לְהִתְפַּלֵּל</p>
</blockquote>

<blockquote>
<p>תְּפִלַּת-הַמִּנְחָה בִּקְהַל עֲדָתוֹ הַקְּטַנָּה וְהַיְרֵאָה.</p>
</blockquote>

<blockquote>
<p>דּוּמָם הִשְׁגִּיחַ מֵחַלּוֹן-הַחֶדֶר עַל פְּנֵי כָל הֶחָצֵר</p>
</blockquote>

<blockquote>
<p>וְהִנֵּה תַּרְנְגֹלוֹתָיו נֶחְפָּזוֹת אֶל אֲרֻבּוֹתֵיהֶן</p>
</blockquote>

<blockquote>
<p>תַּחַת פִּנַת-הַגָּג וְעוֹלוֹת בִּשְׁלַבָּיו שֶׁל סֻלָּם</p>
</blockquote>

<blockquote>
<p>נִשְׁעָן אֶל כָּתְלֵי-הָרֶפֶת, – לְאִטָּם עָלוּ הָעוֹפוֹת,</p>
</blockquote>

<blockquote>
<p>מְכַרְכְּרִים מִשָּׁלָב לְשָׁלָב וְעוֹמְדִים מַבִּיטִים לְאָחוֹר:</p>
</blockquote>

<blockquote>
<p>נִדְמוּ כְּמִתְיַשְּׁבִים בְּדַעְתָּם, הֲלַעֲלוֹת בַּסֻּלָּם אוֹ לַחְדֹּל? –</p>
</blockquote>

<blockquote>
<p>וְתַרְנְגֹל אֶחָד בֵּינֵיהֶם, אֲהוּבוֹ שֶׁל רַבִּי אֶלְיָקִים,</p>
</blockquote>

<blockquote>
<p>אַדִּיר וְחָסֹן מְאֹד, וְכַרְבָּלְתּוֹ וּזְקָנוֹ מַאְדִּימִים,</p>
</blockquote>

<blockquote>
<p>צוֹעֵד בְּצַעֲדֵי-אוֹן וְחָזֵהוּ בּוֹלֵט בְּלֶכְתּוֹ,</p>
</blockquote>

<blockquote>
<p>נוֹצוֹת אֲרֻכּוֹת לוֹ כְּעֵין זְהַב-תֻּרְכִּיָה מְעֻנָּן וְחִוֵּר.</p>
</blockquote>

<blockquote>
<p>עָמַד הַתַּרְנְגֹל וְהִתְחִיל קוֹרֵא מִזְמוֹרוֹ, וּפִתְאֹם</p>
</blockquote>

<blockquote>
<p>הִפְסִיק בְּאֶמְצַע הַשִּׁיר וַיִּפְשׁוֹט אֶת גְּרוֹנוֹ וַיָּנֹס,</p>
</blockquote>

<blockquote>
<p>פּוֹרֵשׂ אֶת כְּנָפָיו, – וְזֹאת הֵעִיר אֶת רַבִּי אֶלְיָקִים</p>
</blockquote>

<blockquote>
<p>לְהָצִיץ בְּתַרְנְגֹל זֶה וְלָדַעַת, מָה רָאָה עַל כָּכָה.</p>
</blockquote>

<blockquote>
<p>פִּתְאֹם שָׁמַע קוֹל שׁוֹט וְקוֹל אוֹפָן, וְאַחֲרֵי הָרַעַשׁ</p>
</blockquote>

<blockquote>
<p>רָאָה שְׁנֵי סוּסִים אַמִּיצִים, וְאַחֲרֵי הַסּוּסִים עֲגָלָה.</p>
</blockquote>

<blockquote>
<p>עָמְדוּ הַסּוּסִים מֵרוּץ, וְיָרַד מֵעַל הָעֲגָלָה</p>
</blockquote>

<blockquote>
<p>אִכָּר חָסֹן וָשָׂב, וַיְפַתַּח הַסּוּסִים, וַיִּקַּח</p>
</blockquote>

<blockquote>
<p>מִסְפֹּא – שְׂעוֹרִים וּבְלִיל לִבְהֶמְתּוֹ עָשָׂה בַּשֹּׁקֶת.</p>
</blockquote>

<blockquote>
<p>מַחֲרִישׁ מִתְבּוֹנֵן בַּ&#8220;גּוֹי&#8221; אֶלְיָקִים, לָדַעַת מַה-יָּבֹא.</p>
</blockquote>

<blockquote>
<p>רָאָה כוֹבָעוֹ – מִיָּד גָּזַר אֹמֶר, כִּי הוּא &#8220;בִּילִיבִרְקִי&#8221;</p>
</blockquote>

<blockquote>
<p>(וּ&#8220;בִּילִיבִרְקָה&#8221; הִיא כְּפָר, זֶה שְׁמוֹ וְזֶה זִכְרוֹ לְעוֹלָמִים,</p>
</blockquote>

<blockquote>
<p>וְאוּלָם הַיְּהוּדִים כִּנּוּהוּ &#8220;מִצְרַיִם הַקְּטַנָּה&#8221; בֵּינֵיהֶם).</p>
</blockquote>

<blockquote>
<p>רָאָה הַבּוֹרֵא יִתְבָּרַךְ אֶת בְּרוּאָיו, שֶׁהֵמָּה עֲתִידִים</p>
</blockquote>

<blockquote>
<p>לְעַרְבֵּב מִין בְּמִי שֶׁאֵינוֹ בֶן-מִינוֹ; מֶה עָשָׂה?</p>
</blockquote>

<blockquote>
<p>נָתַן סִמָּנִים בָּהֶם: הַקֶּרֶן, הַשֵּׁן וְהָרַעֲמָה;</p>
</blockquote>

<blockquote>
<p>זָנָב לִלְטָאָה, לַחֲמוֹר אָזְנַיִם אֲרֻכּוֹת וִישָׁרוֹת,</p>
</blockquote>

<blockquote>
<p>שֶׁתִי וָעֵרֶב בְּרֹאשׁ זְאֵבֵי-הַמַּיִם, וְקַרְנַיִם</p>
</blockquote>

<blockquote>
<p>רָמוֹת, עֲנֵפוֹת לָרְאֵם, וְכַרְבֹּלֶת מַאֲדִימָה לַגֶּבֶר,</p>
</blockquote>

<blockquote>
<p>זָקָן מְסֻבָּךְ לַתַּיִשׁ, וְלִבְנֵי בִּילִבִרְקָה – כּוֹבָעִים.</p>
</blockquote>

<blockquote>
<p>תְּמוּנַת הַקְּדֵרָה לַכּוֹבַע, אֶלָּא שֶׁהוּא יוֹתֵר אָרֹךְ.</p>
</blockquote>

<blockquote>
<p>שִׁבְעָה טְפָחִים זֶה אָרְכּוֹ, וְהַמְּהַדֵּר מוֹסִיף עוֹד זֶרֶת.</p>
</blockquote>

<blockquote>
<p>וְזֶהוּ מַעֲשֶׂה הַכּוֹבַע לִפְרָטָיו וּלְכָל הַדִּקְדּוּקִים:</p>
</blockquote>

<blockquote>
<p>אִכָּר כִּי יִרְצֶה בַּכּוֹבַע, וְנִכְנַס אֶל תּוֹךְ הַמִּכְלָאָה,</p>
</blockquote>

<blockquote>
<p>נוֹתֵן עֵינָיו בְּכֶבֶשׂ בֶּן-שְּנָתוֹ, שֶׁצַּמְרוֹ תַּלְתַּלִּים,</p>
</blockquote>

<blockquote>
<p>שָׁחוֹר, אוֹ אָמֹץ אוֹ חוּם, וְשָׁחַט הַכֶּבֶשׂ בַּבָּיִת,</p>
</blockquote>

<blockquote>
<p>בַּשֵּׁל הַבָּשָׂר בַּסִּיר וְאָכֹל אוֹתוֹ בַּמָּרָק</p>
</blockquote>

<blockquote>
<p>(וְאוּלָם יֵשׁ צוֹלִים בְּדַיְסָה שֶׁל גֶּרֶשׁ, אוֹ רִיפוֹת, וְכַדּוֹמֶה)</p>
</blockquote>

<blockquote>
<p>וְנָתֹן אוֹתוֹ הָעוֹר אֶל יַד בֻּרְסִי מֻמְחֶה לְדָבָר.</p>
</blockquote>

<blockquote>
<p>וְהָיָה בַּחַג וְיוֹם-הַשּׁוּק לְ&#8220;מִיכַיְלוֹבְקָה&#8221; יִסַּע, וְשָׁם</p>
</blockquote>

<blockquote>
<p>יָבֹא לַחֲנוּתוֹ שֶׁל שְׁרַגָּא וְיַמְתִּין. מְפַטְפֵּט שָׁם שָׁעָה,</p>
</blockquote>

<blockquote>
<p>וְיָבֹא לַחֲנוּתוֹ שֶׁל שְׁלוֹמְ&#8217;קֶה, וְחָזַר אֶל שְׁרַגָּא פַּעֲמָיִם;</p>
</blockquote>

<blockquote>
<p>אַחַר יִתְרַצֶּה עִם בֶּרְל, – וּבֶרְל – הוּא יַעֲשֶׂה הַכּוֹבַע.</p>
</blockquote>

<blockquote>
<p>וְעָלָה הַכּוֹבַע הָאֶחָד בַּחֲמִשִּׁים אֲגוֹרָה, אֵין גּוֹרְעִים</p>
</blockquote>

<blockquote>
<p>פְּרוּטָה מִזֶּה: הַמּחִיר קָבוּעַ מֵאָז מֵעוֹלָם.</p>
</blockquote>

<blockquote>
<p>וְזָכוּ לְשֵׁם הַכּוֹבָעִים וּבְנֵי-הַכְּפָר בְּאִפַּרְכִיָּה</p>
</blockquote>

<blockquote>
<p>מִנִּי אוֹרַחוֹב הָעִיר עַד לְבֹא סֵבַסְטוֹפּוֹל לְחוֹף-יַמִּים.</p>
</blockquote>

<blockquote>
<p>וְאִישׁ אִישׁ כִּי יִפְגֹּשׁ בַּדֶּרֶךְ מִבְּנֵי &#8220;בִּילִיבִרְקָה&#8221; נוֹסֵעַ,</p>
</blockquote>

<blockquote>
<p>וְדָרַשׁ בִּשְׁלוֹמוֹ וְאָמַר: &#8220;מִכְרָה כַּיּוֹם לִי כּוֹבָעֶךָ!&#8221;–</p>
</blockquote>

<blockquote>
<p>חֹק לִבְנֵי-טַבְרִיָּה הוּא, חָק-עוֹלָם, וְלֹא יַעֲבְרוּהוּ.</p>
</blockquote>

<blockquote>
<p>וְהִיא שֶׁעָמְדָה לוֹ אָז לְאֶלְיָקִים לְהַכִּיר הָאִכָּר,</p>
</blockquote>

<blockquote>
<p>וְאוּלָם נֶעְלַם מִמֶּנּוּ, מַדּוּעַ זֶה יִדְרֹש לְשִׁכְנוֹ.</p>
</blockquote>

<blockquote>
<p>הִתְחִיל אֶלְיָקִים מְחַשֵּׁב עִם נַפְשׁוֹ: זוֹ בִּילִיבִרְקָה</p>
</blockquote>

<blockquote>
<p>עִנְיָן חָדָשׁ מַה יֵּשׁ בָּהּ – וַאֲנִי לֹא יָדַעְתִּי?</p>
</blockquote>

<blockquote>
<p>עוֹדוֹ מִתְיַשֵּׁב בְּדַעְתּוֹ וַיָּבֹא הָאִכָּר הַבָּיְתָה,</p>
</blockquote>

<blockquote>
<p>מַבִּיט עַל סְבִיבָיו, כִּמְחַפֵּשׂ אִיקוֹנִין, וּמְגַלֶּה אֶת רֹאשׁוֹ:</p>
</blockquote>

<blockquote>
<p>–  &quot;שָׁלוֹם! הֵן אַתָּה הַשֹּוחֵט? מִבִּילִיבִרְקָה אָנֹכִי,</p>
</blockquote>

<blockquote>
<p>פֶּסַח שְׁלָחַנִי לְקַחְתָּךְ: בֵּן יָלְדָה לוֹ מִרְקָ&#8217;ה, וּמָחָר</p>
</blockquote>

<blockquote>
<p>תָּמוּל אֶת בְּשַׂר עָרְלָתוֹ; וְהִנֵּה הַמִּכְתָּב אֵלֶיךָ!&quot;.</p>
</blockquote>

<blockquote>
<p>–  &quot;טוֹב! – יַעֲנֶנּוּ אֶלְיָקִים – אֶתְפַּלֵּל וְאַחַר נִסָּעָה;</p>
</blockquote>

<blockquote>
<p>שָׁעָה תְּחַכֶּה לִי וְיָנוּחוּ הַסּוּסִים – סוּסֶיךָ&quot;.</p>
</blockquote>

<blockquote>
<p>אָמַר, וַיָּרֶם מַטֵּהוּ, וַיִּשָּׂא אֶת רַגְלָיו וַיֵּלֶךְ;</p>
</blockquote>

<blockquote>
<p>הוֹלֵךְ לְאִטּוֹ בָּרְחוֹב וְחִבְטֵי סַנְדַּלָּיו מַבְרִיקִים,</p>
</blockquote>

<blockquote>
<p>מוֹהֵל מְפֻרְסָם מְאֹד הָיָה אֶלְיָקִים בַּסְּבִיבָה,</p>
</blockquote>

<blockquote>
<p>וְשָׁלְחוּ וְקָרְאוּ לוֹ גַּם מִכְּפָרִים הַיּוֹתֵר רְחוֹקִים,</p>
</blockquote>

<blockquote>
<p>יַעַן זָכָה לְשֵׁם. – וּמִקֵּץ חֲצִי שָׁעָה וַיֵּצֵא</p>
</blockquote>

<blockquote>
<p>רַבִּי אֶלְיָקִים וּכְבָר מְעִילוֹ עָלָיו וּמַעֲטָפָה</p>
</blockquote>

<blockquote>
<p>גְּדוֹלָה וְחַמָּה, כִּי אֶלְקָה, הִיא אִשְׁתּוֹ, הִיא בֵיתוֹ, צִוָּתּוּ</p>
</blockquote>

<blockquote>
<p>לֵאמֹר: &quot;קַח הַמַּעֲטָפָה וְחָבַשְׁתָּ בָּהּ אֶת צַוָּארֶךָ,</p>
</blockquote>

<blockquote>
<p>אָכֵן הַיּוֹם הוּא יוֹם חַם, וְאוּלָם יֵשׁ לָחוּשׁ לְצִנָּה.</p>
</blockquote>

<blockquote>
<p>קַח, כִּי מָה אִכְפַּת לָךְ? וְלֹא תִתְחָרֵט בְּוַדָּאי&quot;.</p>
</blockquote>

<blockquote>
<p>יָצָא אֶלְיָקִים מִבֵּיתוֹ וַיָּבֹא עֲדֵי הָעֲגָלָה –</p>
</blockquote>

<blockquote>
<p>וְהִנֵּה הִיא מְלֵאָה צֹאן-אָדָם: שְׁלֹשׁ בְּנוֹתָיו הַקְּטַנּוֹת,            הַשְּׁזוּפוֹת.</p>
</blockquote>

<blockquote>
<p>שָׂרְה&#8217;קָה וּדְבוֹרְה&#8217;קָה וּטְשַׁרְנָה, וְחָסֵר אַךְ בְּנוֹ, הוּא הַנָּעַר.</p>
</blockquote>

<blockquote>
<p>וְהָיָה הַנַּעַר אָז מוּטָל בֵּין אֶרֶץ וְשָׁמַיִם עַל זְרוֹעוֹת</p>
</blockquote>

<blockquote>
<p>בַּעַל-הַסּוּסִים הַ&#8220;גּוֹי&#8221;, שֶׁחָשַׁב לְהוֹשִׁיב גַּם אוֹתוֹ.</p>
</blockquote>

<blockquote>
<p>נָהֲרוּ פְּנֵי זֶה הַ&#8220;גּוֹי&#8221; בְּאוֹתוֹ הָרֶגַע, וְחָנָא</p>
</blockquote>

<blockquote>
<p>(חָנָא קֹרָא לוֹ כְּשֵׁם בֶּן-דּוֹדוֹ, שֶׁמֵּת בְּכוֹלִירָה.</p>
</blockquote>

<blockquote>
<p>וְאוּלָם הַ&#8220;גּוֹיִם&#8221; קָנְדְּרַט לוֹ קָרְאוּ, וְטַעְמָם וְנִמּוּקָם</p>
</blockquote>

<blockquote>
<p>לֵאמֹר: אִם גָּדְל – דָּנִילָה, הֵן חָנָא קָנְדְּרַט מִדְּאוֹרַיְתָא).</p>
</blockquote>

<blockquote>
<p>פָּנָיו מְאִירִים מִגִּיל וּמְשֻׁנִּים מְאֹד, יַעַן כְּתָמִים</p>
</blockquote>

<blockquote>
<p>עָלוּ עֲלֵיהֶם מִפְּרִי עֵץ-הַתּוּת, שֶׁאָכַל לְתֵאָבוֹן,</p>
</blockquote>

<blockquote>
<p>וְנִשְׁאֲרוּ כְּחֻלִּים גַּם שִׁנָּיו, קְצֵה חָטְמוֹ וְרֹחַב סַנְטֵרוֹ;</p>
</blockquote>

<blockquote>
<p>וְהָיְתָה לוֹ שָׁעָה זוֹ שְׁעַת גִּילָה וְחֶדְוָה יְתֵרָה,</p>
</blockquote>

<blockquote>
<p>וְהָיָה בוֹעֵט בְּרַגְלָיו כְּשֶׁהֵנִיפוֹ מִיכַיְלָה הֶעָרֵל.
<br><br />
חוֹמֵד לוֹ לָצוֹן מִיכַיְלָה עִם יַלְדֵי הָעִבְרִים, מְהָתֵל:</p>
</blockquote>

<blockquote>
<p>&#8220;הִנְנִי אֲלֵיכֶם הַזִּ&#8217;ידְקִים!&#8221; וּמֵרִים אֶת שׁוֹטוֹ כְּמַצְלִיף.</p>
</blockquote>

<blockquote>
<p>קוֹלָן, קוֹל גָּדוֹל, תִּשֶּׂאנָה שָׂרְה&#8217;קָה וּדְבוֹרְה&#8217;קָה וּטְשַׁרְנָה,</p>
</blockquote>

<blockquote>
<p>וְאוּלָם חָנָא לֹא חַת וְלֹא זָע מִמְּקוֹמוֹ וְהֵרִים</p>
</blockquote>

<blockquote>
<p>אֶגְרוֹף עַל אוֹתוֹ הַ&#8220;גּוֹי&#8221;, כְּעָרוּךְ לִקְרַאת הַמִּלְחָמָה.</p>
</blockquote>

<blockquote>
<p>מַחֲרִישׁ מִשְׁתָּאֶה לַנַּעַר יַעֲמֹד מִיכַיְלָה עַל עָמְדוֹ,</p>
</blockquote>

<blockquote>
<p>אַחַר נִעֲנַע בְּרֹאשׁוֹ, מְדַבֵּר אֶל לִבּוֹ, וְכֹה אָמָר:</p>
</blockquote>

<blockquote>
<p>–  &#8220;אוֹיָה, מֶה הָיָה כְּבָר לָנוּ, אִם יְהוּדִים עוֹמְדִים נֶגְדֵּנוּ?&#8221;</p>
</blockquote>

<blockquote>
<p>–  &quot;גִבּוֹר הוּא לִי – יַעֲנֶנּוּ אֶלְיָקִים בְּמֶתֶק שְׂפָתָיִם –</p>
</blockquote>

<blockquote>
<p>הֶרֶף מִמֶּנּוּ וְסַע, וְיִיטַב בְּעֶגְלָתְךָ לַיְלָדִים.</p>
</blockquote>

<blockquote>
<p>שֵׁנִית תִּקְרֶאנָה בְּקוֹל שָׂרְה&#8217;קָה וּדְבוֹרְה&#8217;קָה וּטְשַׁרְנָה</p>
</blockquote>

<blockquote>
<p>וְחָנָא עִמָּהֶן אַף הוּא, וְהַסּוּסִים זָזוּ מִמְּקוֹמָם.</p>
</blockquote>

<blockquote>
<p>–  &#8220;שָׁלוֹם, אֶלְיָקִים!&#8221; אָז תִּקְרָא אִשְׁתּוֹ –&#8220;שָׁלוֹם לָךְ, אֶלְקָה!&#8221;</p>
</blockquote>

<blockquote>
<p>–  &#8220;לְאַט לִי עִם חָנָא הַנָּעַר! אַתְּ, שָׂרְה&#8217;קָה, תַּעַרְבִי אוֹתוֹ!&#8221;</p>
</blockquote>

<blockquote>
<p>עָבְרוּ כַּחֲמִשָּׁה רְגָעִים וַיִּשָּׂא אֶלְיָקִים אֶת קוֹלוֹ:</p>
</blockquote>

<blockquote>
<p>–  &#8220;בָּנַי, הִגִּיעַ כְּבָר זְמָן וּמוֹעֵד לָשׁוּב הַבָּיְתָה&#8221;.</p>
</blockquote>

<blockquote>
<p>מְמָאֲנוֹת קָמוּ הַנְּעָרוֹת וְלֹא מָרוּ פִי אַבָּא הַמְּצַוֶּה.</p>
</blockquote>

<blockquote>
<p>וְאוּלָם חָנָא הִתְעַקֵּשׁ וַיֹּאחַז בְּשׁוּלֵי מִיכַיְלָה,</p>
</blockquote>

<blockquote>
<p>פּוֹעֵר אֶת פִּיו לִבְלִי חֹק וּבוֹעֵט בּרַגְלָיו בְּחָזְקָה.</p>
</blockquote>

<blockquote>
<p>אַךְ לֹא עָמַד לוֹ קוֹלוֹ וְלֹא עָמְדוּ לוֹ רַגְלָיו בְּיוֹם צָרָה:</p>
</blockquote>

<blockquote>
<p>גְּזֵרָה יָצְאָה מִלִּפְנֵי אֶלְיָקִים – וְהוּרַד הַנָּעַר.</p>
</blockquote>

<blockquote>
<p>מִהֲרוּ טְשַרְנָה וּדְבוֹרְה&#8217;קָה לֶאֱחֹז-בּוֹ וַתִּשֶּׂאנָה</p>
</blockquote>

<blockquote>
<p>אֶת רַגְלֵיהֶן הַמְּהִירוֹת לָרוּץ הַבָּיְתָה וְנִסְחַב</p>
</blockquote>

<blockquote>
<p>חָנָא אַחֲרֵיהֶן, וְהוּא גוֹעֶה וּמַפְנֶה אֶת רֹאשׁוֹ לַאֲחוֹרָיו.</p>
</blockquote>

<blockquote>
<p>פַּעֲמֵי רַגְלָיו מַבְרִיקוֹת, וְשׁוּלֵי כֻתָּנְתּוֹ נִשְׁקָפִים,</p>
</blockquote>

<blockquote>
<p>סְרוּחִים בְּעַד פֶּתַח מִכְנָסָיו בַּחוֹר הַמָּפְנֶה לַאֲחוֹרָיו,</p>
</blockquote>

<blockquote>
<p>יַעַן כַּפְתּוֹרָיו לֹא רֻכְּסוּ כָּרָאוּי, וּלְמָה הָיָה דוֹמֶה</p>
</blockquote>

<blockquote>
<p>חָנָא בָּרֶגַע הַהוּא? לְכֶבֶשׂ בֶּן-שְׁנָתוֹ, הַיֹּוצֵא</p>
</blockquote>

<blockquote>
<p>בְּעִקְבוֹת אִמּוֹ, לְמוֹעֵד צֵאת הָעֲדָרִים הַשָּׂדֶה:</p>
</blockquote>

<blockquote>
<p>דּוֹפֵק הָרוֹעֶה אֶת צֹאנוֹ, וְהַכְּבָשִׂים הַקְּטַנִּים נֶחְשָׁלִים,</p>
</blockquote>

<blockquote>
<p>אָצִים וְגוֹעִים בְּקוֹל רָם וּסְרוּחִים עַל זַנְבוֹתָם, – מְכַרְכְּרִים,</p>
</blockquote>

<blockquote>
<p>קוֹפְצִים עַל יָרֵךְ וְעַל שׁוֹק&#8230;</p>
</blockquote>

<blockquote>
<p>וְהַסּוּסִים מְפַזְּזִים, רָצִים,</p>
</blockquote>

<blockquote>
<p>רֶגַע – וַיַּעַבְרוּ הָרְחוֹב הָאַחֲרוֹן וַיִהְיוּ בַשָּׂדֶה,</p>
</blockquote>

<blockquote>
<p>יָרְדוּ בַמּוֹרָד – וְנֶעֶלְמוּ כָל בָּתֵּי הַכְּפָר. אַךְ הַטַּחֲנָה</p>
</blockquote>

<blockquote>
<p>נִרְאָה עַל רֹאשׁ גִּבְעָה רָמָה מוֹרִידָה וּמַעֲלָה כְנָפֶיהָ,</p>
</blockquote>

<blockquote>
<p>זְרוֹעוֹת עֲנָקִים: מִשָּׁם שׁוֹלַחַת אֶת בִּרְכַּת פְּרִידָתָהּ.</p>
</blockquote>

<blockquote>
<p>וְרַחֲבֵי עֲרָבוֹת וְכָרִים סַבּוּ עֲלֵיהֶם מִסָּבִיב,</p>
</blockquote>

<blockquote>
<p>מֶרְחָב בֶּן חוֹרִים וְאֵין גְּבוּל וְיִפְעַת פְּרָאִים וְאַדִּירִים.
<br><br />
וְרוּחַ שֶׁל תּוּגָה חֲרִישִׁית מְרַחֶפֶת עַל פְּנֵי הָעֲרָבָה,</p>
</blockquote>

<blockquote>
<p>שִׁירַת יְגוֹן הָעוֹלָמִים, עֲמֻקָּה, אִלֶּמֶת וּמָרָה,</p>
</blockquote>

<blockquote>
<p>שִׂיחוֹת עוֹלָמוֹת שֶׁהָיוּ, תַּעֲלוּמוֹת עֲתִידוֹת הַיָּמִים,</p>
</blockquote>

<blockquote>
<p>יָמִים יָבֹאוּ. וּבָאָה הַשִּׁירָה הַנּוּגָה, וּמִלְּאָה</p>
</blockquote>

<blockquote>
<p>חַדְרֵי לֵב אָדָם בִּיגוֹן פְּלָאִים, לֹא יָדַע גַּם שַׁחֲרוֹ,</p>
</blockquote>

<blockquote>
<p>לַקְדִּיר וּלְהַעֲנִין הַכֹּל וְלַשְׁבִּית שִׁירָתוֹ עַלִּיזָה,</p>
</blockquote>

<blockquote>
<p>לִהְיוֹת לִבָּתוֹ מִתְכַּוְּצָה, דְּמָעָיו מִתְכַּנְּסִים לְתוֹךְ עֵינָיו.</p>
</blockquote>

<blockquote>
<p>נוֹדְעָה מְאֹד הָעֲרָבָה, וּבְלוּחוֹת-תּוֹלְדוֹת-הָאָדָם,</p>
</blockquote>

<blockquote>
<p>הַרְחֵק מְאֹד, שָׁם, עַל קְצֵה גְּבוּל הָאֱמֶת וְהָאַגָּדָה,</p>
</blockquote>

<blockquote>
<p>מְעֻלָּף שְׁמָהּ בֶּעָנָן שֶׁל פִּלְאֵי-פְלָאוֹת וּנְצוּרוֹת.</p>
</blockquote>

<blockquote>
<p>פַּרְסִים פֹּה נִלְחֲמוּ עִם הַסְּקִתִּים, אַחֲרֵיהֶם יִדּוֹדוּ</p>
</blockquote>

<blockquote>
<p>מִשְׁפְּחוֹת הַפֶּטְשֶׁנֵּגִים וּבְנֵי הַפּוֹלוֹבְצִים לְשִׁבְטֵיהֶם,</p>
</blockquote>

<blockquote>
<p>אַחַר נִשְׁפְּכוּ פֹּה דְמֵי קוֹזַקִּים וְטָטָרִים.</p>
</blockquote>

<blockquote>
<p>חָלְפוּ, נָגוֹזוּ הַיָּמִים עֵת יִגְאוּ נְאוֹת הָעֲרָבָה,</p>
</blockquote>

<blockquote>
<p>יָם שֶׁל עֲשָׂבִים וּדְשָׁאִים מַבְרִיקִים וּמְפִיצִים נִיחוֹחָם,</p>
</blockquote>

<blockquote>
<p>מִנִּי גְבוּלוֹת בּוּדְזַ&#8217;ק עַד לְבוֹא יָם-הַכַּסְפִּי הַגָּדוֹל,</p>
</blockquote>

<blockquote>
<p>וְעַמִּים קָשִׁים מַאֲהִילִים עַל שְׂפוֹת הַנְּחָלִים בָּעֲרָבָה,</p>
</blockquote>

<blockquote>
<p>בּוֹלְמִים סוּסֵיהֶם הַפְּרָאִים עֲלֵי מֶרְחַבְיַת-הַשְּׂדֵמוֹת.</p>
</blockquote>

<blockquote>
<p>נִשְאֲרוּ אַךְ קִבְרוֹתֵיהֶם; הַבָּמוֹת הַבּוֹדְדוֹת, הָרָמוֹת!</p>
</blockquote>

<blockquote>
<p>דּוּמָם יַבִּיטוּ מֵעַל פְּנֵי הַבָּמוֹת הַפְּסִילִים הַנּוּגִים,</p>
</blockquote>

<blockquote>
<p>חִידוֹת הָאֶבֶן הַקָּרָה. אֲפִיקֵי-הָאָבִיב הַפְּזִיזִים</p>
</blockquote>

<blockquote>
<p>גָּרְפוּ כָּל רֹשֶׁם וְכָל צֵל שֶׁל הַסְּקִתִּים מֵיטִיבֵי-הָרֶכֶב.</p>
</blockquote>

<blockquote>
<p>רוּחַ נָשְׁבָה בָּרְשָׁמִים שֶׁל בְּנֵי הַפּוֹלוֹבְצִים – וַתְּפִיצֵם,</p>
</blockquote>

<blockquote>
<p>שָׁקְטָה לְעוֹלָמִים הַ&#8220;סֵּטְש&#8221;<a href="#fn:1" id="fnref:1" title="see footnote" class="footnote"><sup>1</sup></a> וְנֶאֶלְמוּ הַתֻּפִּים בִּמְסִבּוֹת</p>
</blockquote>

<blockquote>
<p>גַּנֵּי גֵיא-בַּחְטְשִׁיסָרַי, וְנִמְלְאוּ נְאוֹת-הָעֲרָבָה</p>
</blockquote>

<blockquote>
<p>מֶגֶד שָׁמַיִם וְטָל, וַעֲדִי קָמוֹת-זָהָב לְבוּשָׁן.
<br><br />
יָנוּם הֶעָבָר אֶת שְׁנָתוֹ בְּקִבְרוֹת עֲנָקִים לוֹ חָצָב.</p>
</blockquote>

<blockquote>
<p>אַךְ בְּלֵילוֹת שְׁחוֹרִים וְנוּגִים, עֵת גִּזְרֵי הֶעָבִים נֶחְפָּזִים,</p>
</blockquote>

<blockquote>
<p>אָצִים דְּחוּפִים בָּרוֹם, וְשִׁבְרֵי-עֲנָנִים יִסָּעוּ,</p>
</blockquote>

<blockquote>
<p>וְחָפְרוּ פְּנֵי הַיָּרֵחַ, וְהָיָה מַרְאֵהוּ כִּנְחֹשֶׁת-</p>
</blockquote>

<blockquote>
<p>קָלָל, וְהוּא נֶחְבָּא לִפְרָקִים – נִדְמֶה: אַגָּדוֹת-הַקְּדוּמִים</p>
</blockquote>

<blockquote>
<p>מַעֲלוֹת בָּשָׂר וָדָם וְהִנָּן מִתְעוֹרְרוֹת לִתְחִיָּה.</p>
</blockquote>

<blockquote>
<p>וְקָמוּ אֲנָשִׁים חֲסֻנִּים מִתַּחְתִּית הַבָּמוֹת הַנּוּגוֹת</p>
</blockquote>

<blockquote>
<p>לִרְאוֹת בְּעוֹלָם הֶחָי, וְעֵינֵיהֶם גְּדוֹלוֹת וּתְמֵהוֹת,</p>
</blockquote>

<blockquote>
<p>וְהֵמָּה מְסַפְּרִים בְּקוֹל, כְּקוֹל הָעֲשָׂבִים בְּנוּעָם,</p>
</blockquote>

<blockquote>
<p>וְשָׁמְעוּ הַנּוֹסְעִים הַשִּׂיחַ, וּפָקְחוּ לִרְוָחָה עֵינֵיהֶם,</p>
</blockquote>

<blockquote>
<p>וְרָאוּ אֶת פְּנֵי הַשָּׁמַיִם, הֶעָבִים הַקּוֹדְרִים, הַזְּעוּמִים,</p>
</blockquote>

<blockquote>
<p>אַפְסֵי מֶרְחַקִּים, הָאִלְּמִים כְּסוֹד הָעֲתִידֹות, יַשְׁגִּיחוּ –</p>
</blockquote>

<blockquote>
<p>וְלִבָּם יִתְכַּוֵּץ מִכְּאֵב! וְגֻנַּב אֶל לִבָּם זֶה חִשְׁקָם</p>
</blockquote>

<blockquote>
<p>לַעֲלוֹת וְלִרְכֹּב עַל סוּס וְלִמְחוֹץ צַלְעוֹתָיו בַּדָּרְבָן,</p>
</blockquote>

<blockquote>
<p>לַחֲלוֹף עַל פְּנֵי הָעֲרָבָה בְּאֵין דֶּרֶךְ, מְקוֹם אָבַד מִשְׁעוֹל,</p>
</blockquote>

<blockquote>
<p>וְלַחְדּוֹר אֶל תּוֹךְ הָעֲרָפֶל&#8230; וְאָמַר הָאִישׁ הַנּוֹסֵעַ</p>
</blockquote>

<blockquote>
<p>לָשֵׂאת אֶת קוֹלוֹ, קוֹל עָז, וְהָלַךְ מִיָּם וְעַד יָם זֶה,</p>
</blockquote>

<blockquote>
<p>לְמַלֵּא חֲלַל הָאֲוִיר בַּקּוֹלוֹת הַפְּרָאִים, הַבּוֹדְדִים, –</p>
</blockquote>

<blockquote>
<p>וְשָׁמְעוּ בַּרְבּוּרִים בַּסּוּף וּבְנַחֲלֵי-הַבַּתּוֹת הַזְּאֵבִים,</p>
</blockquote>

<blockquote>
<p>וְעָנוּ מִשְּׂפַת הָאֲגָם, וְיֵילִילוּ מִמְּחִלּוֹת עֲפָרָם, –</p>
</blockquote>

<blockquote>
<p>וְרוּחַ לַקּוֹרֵא, בְּשַׁגָּם אוֹת-חַיִּים יָחוּשׁ בַּמֶּרְחָק.
<br><br />
חֶרֶשׁ אָז יִתֵּן בַּשִּׁיר מִיכַיְלָה אֶת קוֹלוֹ, וּנְכָאִים</p>
</blockquote>

<blockquote>
<p>הָגְתָה שִׁירָתוֹ הַפְּשׁוּטָה, הַתְּמִימָה, הֲרַת-הַגַּעְגּוּעִים.</p>
</blockquote>

<blockquote>
<p>פָּשׁוּט נִגּוּנָהּ מְאֹד, כֹּה תָּמִים וְכֹה מוֹנוֹטוֹנִי.</p>
</blockquote>

<blockquote>
<p>כָּכָה יְתַנֶּה הַשַּׁחַף עַל גְּדוֹת הַיָּם-הַשָּחוֹר, וּבְסֵתֶר</p>
</blockquote>

<blockquote>
<p>קָנֶה, אַגְמוֹן וָסוּף, וְעַל אַשְׁדּוֹת הַדְּנִפֶּר עַל שִׂרְטוֹן:</p>
</blockquote>

<blockquote>
<p>קְרִיאָה וּקְרִיאָה לְבָד, קוֹל עַרְעָר, קוֹל-בּוֹכִים וְנוּגֶה, –</p>
</blockquote>

<blockquote>
<p>כָּכָה גַּם יָשִׁיר מִיכַיְלָה; וַתִּגַּע שִׁירָתוֹ הַנּוּגָה</p>
</blockquote>

<blockquote>
<p>עַד לֵב אֶלְיָקִים הָרַךְ. וּבְשִׁירַת הָאִכָּר גַּם יִשְׁמָע:</p>
</blockquote>

<blockquote>
<p>מָרָה יִבְכֶּה בָהּ לֵב, לֵב רַעֲנָן, שֶׁמָּלֵא אוֹן וָאֹמֶץ,</p>
</blockquote>

<blockquote>
<p>אֶפֶס הַמָּקוֹם לוֹ צָר, וְהוּא חָפֵץ בְּמַעֲשִׂים וַעֲלִילוֹת,</p>
</blockquote>

<blockquote>
<p>וְרוֹצֶה בְּצִנּוֹר, שֶׁבּוֹ יִזְרְמוּ כָּל כֹּחוֹת עֲלוּמָיו,</p>
</blockquote>

<blockquote>
<p>וְרָוַח לוֹ מְעַט, בַּאֲבוֹד כֹּחוֹתָיו הַיְתֵרִים מִמֶּנּוּ&#8230;</p>
</blockquote>

<blockquote>
<p>שִׁירַת קוֹזַקִּים אָז שָׁר מִיכַיְלָה, וְקָמוּ מַחֲנוֹתָם</p>
</blockquote>

<blockquote>
<p>לִפְנֵי אֶלְיָקִים, וְצָר בְּדִמְיוֹנוֹ עוֹלָם לוֹ מוּזָר:</p>
</blockquote>

<blockquote>
<p>הֶרֶג, וְחֶנֶק וָאֵשׁ&#8230; וְעֵינָיו מְשׁוֹטְטוֹת הָלְאָה – – –</p>
</blockquote>

<blockquote>
<p>הָלְאָה בַּחֲלִיפוֹת הַדּוֹרוֹת, שֶׁצָּצוּ וְכָלוּ כֶּעָשָׁן</p>
</blockquote>

<blockquote>
<p>פֹּה, בָּעֲרָבָה הַזֹּאת&#8230; וַיִּזְכֹּר יְמֵי הַכּוּזָרִים:</p>
</blockquote>

<blockquote>
<p>וְהִנֵּה מַמְלָכָה יְהוּדִית, וְאִישִׁים חֲסֻנִּים וְקָשִׁים,</p>
</blockquote>

<blockquote>
<p>סוּסֵי עֲרָבוֹת, חֲנִית וָקֶשֶׁת, וְצִנָּה וּרְמָחִים – – –</p>
</blockquote>

<blockquote>
<p>זָר לוֹ וּמְשֻׁנֶּה הַכֹּל, אֶפֶס בּוֹ לִבּוֹ הִתְכַּוֵּץ&#8230;</p>
</blockquote>

<blockquote>
<p>קְשָׁתוֹת, וּרְמָחִים, וּכְלֵי-הַתּוֹתָח, וְגַם בַּלִּיסְטְרָאוֹת – – –</p>
</blockquote>

<blockquote>
<p>וְאוּלָם הַפָּנִים כְּבָר הָיוּ אֲחֵרִים – וְאֶלְיָקִים הִכִּירָם:</p>
</blockquote>

<blockquote>
<p>הַרְאֵל, יוֹם תִּשְׁעָה-בְּאָב!&#8230; וְלִבּוֹ הִתְכַּוֵּץ עוֹד יוֹתֵר.</p>
</blockquote>

<blockquote>
<p>וְאוּלָם הַנֶּשֶׁק הַלָּז!&#8230; וּמְנַחֵשׁ אֶלְיָקִים בְּנַפְשׁוֹ:</p>
</blockquote>

<blockquote>
<p>אִלּוּ הָיָה שָׁם הוּא, הֶהָיָה בֵּין &#8220;הָנֵי בִרְיוֹנֵי?&#8221;</p>
</blockquote>

<blockquote>
<p>וְעוֹדוֹ מְפַשְׁפֵּשׁ בְּמַעֲשָׂיו, וְנִגְלְתָה לוֹ מִבְּלִי מֵשִׂים</p>
</blockquote>

<blockquote>
<p>תְּמוּנַת חָנָא, זֶה בְּנוֹ, וּכְלַפֵּי מִיכַיְלָה אֶגְרוֹפוֹ</p>
</blockquote>

<blockquote>
<p>נָטוּי, וְשָׁאַל אֶלְיָקִים: וְכַאֲשֶׁר הָיִיתִי אָנֹכִי</p>
</blockquote>

<blockquote>
<p>רַךְ וְקָטָן כִּבְנִי, הֶעָמַדְתִּי בִּפְנֵי זֶה הָאִכָּר?</p>
</blockquote>

<blockquote>
<p>אָמְנָם, רוּחַ חֲדָשָׁה, צוֹרֶרֶת הַכֹּל בִּכְנָפֶיהָ,</p>
</blockquote>

<blockquote>
<p>עָבְרָה בְּמַחֲנֶה הַיְּהוּדִים וְדוֹר חָדָשׁ יָקוּם בָּאָרֶץ:</p>
</blockquote>

<blockquote>
<p>צִיּוֹן, מוֹשָׁבוֹת וְחוֹבְבִים&#8230; וּמְלֵאִים יוֹם יוֹם הָעִתּוֹנִים</p>
</blockquote>

<blockquote>
<p>דְּרָשׁוֹת, קוֹנְגְרֵסִים וּבַנְק&#8230; וּלְבַב רַב אֶלְיָקִים יָנוּעַ,</p>
</blockquote>

<blockquote>
<p>רוֹחֵב וּפוֹחֵד מְאֹד – וּרְמָזִים, וְתִקְווֹת, וּנְצוּרוֹת&#8230;</p>
</blockquote>

<blockquote>
<p>דָּבָר נַעֲשֶׂה בָּעוֹלָם מְרוֹמָם, וְנִשְׂגָּב, וְאַדִּיר,</p>
</blockquote>

<blockquote>
<p>קָדוֹשׁ וְחָבִיב מְאֹד; אַךְ חָדָשׁ, חָדָשׁ לְגַמְרֵי.</p>
</blockquote>

<blockquote>
<p>וְנוֹרָא הֶחָדָשׁ הַלָּז: מִי יֵדַע מַה כָּרוּךְ בַּעֲקֵבוֹ?</p>
</blockquote>

<blockquote>
<p>זָרִים הַדְּבָרִים מְאֹד, וְאֵין מַגִּיד מֵרֹאשׁ הָעֲתִידוֹת – – –</p>
</blockquote>

<blockquote>
<p>&#8220;צְעִירִים&#8221;, &#8220;אַחַד-הָעָם&#8221;, הַשָּׂגוֹת וּשְׁאִיפוֹת נִפְלָאוֹת&#8230;</p>
</blockquote>

<blockquote>
<p>וְיָשָׁן – הַיָּשָׁן, אֲהָהּ, מָט לִנְפֹּל לִפְנֵי הֶחָדָשׁ!</p>
</blockquote>

<blockquote>
<p>עוֹדוֹ מִתְקַיֵּם מְעַט-קָט&#8230; וְהוֹלְכוֹת הַחֲתִירוֹת וּרְחָבוֹת</p>
</blockquote>

<blockquote>
<p>תַּחַת הֶעָבָר הַמָּט, וְרַבִּים הַבְּקִיעִים וְהַפְּרָצִים.</p>
</blockquote>

<blockquote>
<p>לְמַרְאֶה-עֵינַיִם הַכֹּל כַּאֲשֶׁר הָיָה לְעוֹלָמִים.</p>
</blockquote>

<blockquote>
<p>כְּמִקְרֵה הַקֶּרַח בָּאָבִיב יִקְרֵהוּ: רַק תִּזְרַח הַשֶּׁמֶשׁ</p>
</blockquote>

<blockquote>
<p>וְעָלוּ קַרְנַיִם בַּכֹּל – פְּנֵי קֶרַח כִּתְמוֹל וּכְמוֹ שִׁלְשֹׁם,</p>
</blockquote>

<blockquote>
<p>אוּלָם בִּדְרֹךְ עָלָיו רֶגֶל – וְנָמֵס וְהָיָה כְלֹא הָיָה&#8230;</p>
</blockquote>

<blockquote>
<p>יִשְׂמַח לִבֵּנוּ לַבָּא, וְיִדְוֶה לַהוֹלֵךְ – וְחוֹלֵף – – –
<br><br />
פִּתְאֹם הִתְחִילוּ הַסּוּסִים לָרוּץ מֵעַצְמָם נֶחְפָּזִים;</p>
</blockquote>

<blockquote>
<p>הִפְסִיק מִיכַיְלָה אֶת שִׁירוֹ, וְאוֹפַנֵּי עֲגָלָה מִשְׁתַּקְּשְׁקִים</p>
</blockquote>

<blockquote>
<p>שִׁקְשׁוּק עָלֵז וָחַי, כִּי בָאוּ עַד קְצֵה בִּילִיבִרְקָה.</p>
</blockquote>

<blockquote>
<p>וְאוֹרוֹת הַבָּתִּים מְלַבְּבִים, נִשְׁקָפִים מִתּוֹךְ שְׁמָשׁוֹת קְטַנּוֹת,</p>
</blockquote>

<blockquote>
<p>קוֹרְצִים עֵינַיִם לַבָּא בְּחִבָּה יְתֵרָה וּבְרֵעוּת.</p>
</blockquote>

<blockquote>
<p>וְכַלְבֵי הָרְחוֹבוֹת מְנַבְּחִים וְרָצִים לִפְנֵיהֶם וְאַחֲרֵיהֶם,</p>
</blockquote>

<blockquote>
<p>מְמַלְּאִים חֲלַל הָאֲוִיר בִּנְבִיחוֹת עַלִּיזוֹת וְקוֹל שָׂשׂוֹן.
<br></p>
</blockquote>

<h2 id="ii–הַבְּרִית">II – הַ&#8220;בְּרִית&#8221;</h2>

<blockquote>
<p>וְאֵלֶּה שְׁמוֹת בְּנֵי בִּילִיבִרְקָה, הַיּוֹשְׁבִים עִם פֶּסַח בְּ&#8220;מִצְרָיִם&#8221;.</p>
</blockquote>

<blockquote>
<p>אִישׁ וְאִשְׁתּוֹ בָּאוּ אֶל הַ&#8220;בְּרִית&#8221; וְהֵם יָשְׁבוּ רִאשׁוֹנָה בַּסְּעֻדָּה:</p>
</blockquote>

<blockquote>
<p>בֶּרֶלֶה דֶזְ&#8217;ס, וּשְׁמוּאֵל בּוּץ, וּבֶרְל הַגָּדוֹל וְהַקָּטָן,</p>
</blockquote>

<blockquote>
<p>גָּדְ&#8217;ל פַּלַּנְט וְזַלְמָן-דֹב, וּשְמֶרְל הַמְּלַמֵּד מִלִּיטָא,</p>
</blockquote>

<blockquote>
<p>רִבְלִין הַסּוֹכֵן מִלּוֹדְז וְאַלֶּכְּסַנְדֵּר מַטְוֵאִיטְש שְׁלִימַזְלִין,</p>
</blockquote>

<blockquote>
<p>יוֹסְקִין הַחוֹבֵשׁ בַּכְּפָר, מַתִּתְיָהוּ סֶמֶן הָרוֹקֵחַ</p>
</blockquote>

<blockquote>
<p>וְחַיִּים בְּרַב סִנְדֶּר הָרַב, כַּרְסָנִי וּרְחַב-הַכְּתֵפָיִם,</p>
</blockquote>

<blockquote>
<p>בֶּן-בִּילִיבִרְקָה גַּם הוּא, וְעָלֶיהָ כְּבוֹדוֹ וַהֲדָרוֹ,</p>
</blockquote>

<blockquote>
<p>&#8220;סְיָח זֶה הוּא בֶּן עֶדְרֵנוּ!&#8221; – כָּךְ הָיוּ מִתְיַמְּרִים בּוֹ שָׁם</p>
</blockquote>

<blockquote>
<p>נִלְוָה לוֹ רַבִּי לֵיבּ, הַשּׁוֹחֵט וְהַחַזָּן בְּ&#8220;מִצְרָיִם&#8221;,</p>
</blockquote>

<blockquote>
<p>קָטָן וְדַל כִּשְׁחִיף-עֵץ, וְצוֹלֵעַ מְעַט עַל יְרֵכוֹ,</p>
</blockquote>

<blockquote>
<p>וְלֵיזֶר הַשַּׁמָּשׁ דְּקַ&quot;ק. וְלָאֵלֶּה הַשְּׁלֹשָׁה עוֹד נִסְפַּח</p>
</blockquote>

<blockquote>
<p>רַבִּי עַזְרִיאֵל מוֹרוֹנְט, אַדְמוֹנִי וּזְקָנוֹ צִמֵּחַ,</p>
</blockquote>

<blockquote>
<p>וְהָיָה בִּצְבָא נִיקוֹלַי הָרִאשׁוֹן, וּזְמָן שְׁלֹשִׁים שָׁנָה</p>
</blockquote>

<blockquote>
<p>עָבַד הַמֶּלֶךְ וְעָמַד בְּנִסְיוֹנוֹת רַבִּים וְקָשִׁים;</p>
</blockquote>

<blockquote>
<p>עַתָּה כְּבָר שָׁב אֶל הַתּוֹרָה, שָׁב לַעֲבוֹדַת-הַבּוֹרֵא.</p>
</blockquote>

<blockquote>
<p>וְאֵלֶּה אַרְבַּעַת הַנְּקוּבִים בִּשְׁמוֹתָם: עַזְרִיאֵל וְלֵיזֶר –</p>
</blockquote>

<blockquote>
<p>לֵיזֶר הַשַּׁמָּשׁ – וְהָרַב וְרַב לֵיבּ – בִּגְדֵיהֶם אֲרֻכִּים,</p>
</blockquote>

<blockquote>
<p>וְהָיוּ מְכֻבָּדִים עַל פְּנֵי הָעָם וְקוֹלָם נִשְׁמַע בַּקָּהָל.</p>
</blockquote>

<blockquote>
<p>אֵלֶּה הָיוּ כָּל &#8220;כְּלֵי-הַקֹּדֶשׁ&#8221; בְּקַ&quot;ק בִּילִיבִרְקָה.</p>
</blockquote>

<blockquote>
<p>וְהָיוּ עוֹד שְׁנַיִם עֲלֵיהֶם, וְעַד אֵלֶּה לֹא בָּאוּ הַשְּׁנַיִם,</p>
</blockquote>

<blockquote>
<p>וְהֵמָּה: חֲוֵדִיר פַּסְקָה, וְחִוְרָה מְטֹרֶפֶת-הַדָּעַת.</p>
</blockquote>

<blockquote>
<p>חֲוֵדִיר – אִישׁ רָזֶה וָרָם, וְאַפּוֹ כְּמִגְדַּל הַלְּבָנוֹן</p>
</blockquote>

<blockquote>
<p>כַּאֲשֶׁר אַחֲזָה בוֹ אֵשׁ, וְעֵינָיו חַכְלִילוֹת מִיַּיִן.</p>
</blockquote>

<blockquote>
<p>מָתוּן הָיָה בְּמִדּוֹתָיו, וְשׁוֹמֵר אֶת חַצְרוֹת הַיְּהוּדִים</p>
</blockquote>

<blockquote>
<p>(לְיֶתֶר הַחֲצֵרוֹת אֵין שׁוֹמֵר&#8230;) בִּרְחוֹב הַיְּהוּדִים, הַמָּלֵא</p>
</blockquote>

<blockquote>
<p>רֶפֶשׁ, מַדְמֵנָה וְטִיט, אֶת כְּלָבָיו הִתְהַלֵּךְ חֲוֵדִיר.</p>
</blockquote>

<blockquote>
<p>וְאֵלֶּה שְׁמוֹת כְּלָבָיו: סִרְקָה, זוּזוּלְקָה, קַדּוֹשְׁקָה וְדַמְקָה.</p>
</blockquote>

<blockquote>
<p>אִתּוֹ אָז הָיָה סִרְקָה (וְיֶתֶר הַכְּלָבִים בְּבֵיתוֹ)</p>
</blockquote>

<blockquote>
<p>יוֹשֵׁב בְּאוֹתָה הַשָּׁעָה בְּזָוִית וְעוֹצֵם אֶת עֵינָיו,</p>
</blockquote>

<blockquote>
<p>וְצָד אֶת הַזְּבוּבִים בְּמוֹ פִּיו, כִּי שָׁתוּ עַל אָזְנוֹ הַצְּרוּמָה,</p>
</blockquote>

<blockquote>
<p>וְסֵבֶר פָּנִים לוֹ יָפוֹת, מְנַעֲנֵעַ בִּזְנָבוֹ לִפְרָקִים.</p>
</blockquote>

<blockquote>
<p>וְנוֹסָף עַל מַה שֶׁהוּא שׁוֹמֵר, עוֹד הָיָה פַּסְקָה &#8220;גוֹי-שֶׁל-שַׁבָּת&#8221;:</p>
</blockquote>

<blockquote>
<p>מְכַבֶּה הַמְּנוֹרוֹת שֶׁל נֵפְטְ וְעוֹרֵךְ הַמֵּחָם בְּשַׁבָּת,</p>
</blockquote>

<blockquote>
<p>בּוֹנֶה הַסֻּכּוֹת, וְיֵשׁ שֶׁהָיָה גַּם מַסִּיק תַּנּוּרִים.</p>
</blockquote>

<blockquote>
<p>וְאוּלָם פֹּה הָיְתָה יָדָהּ שֶׁל חִוְרָה עַל הָעֶלְיוֹנָה.</p>
</blockquote>

<blockquote>
<p>וְעוֹד הָיְתָה דוֹלָה מֵי-בְּאֵר, וּשְׂכָרָהּ אֲגוֹרָה אוֹ שְׁתַּיִם</p>
</blockquote>

<blockquote>
<p>וְחַלָּה. וְהָיָה בַיּוֹם שֶׁבּוֹ הָיוּ מְחַמְּמִים הַמֶּרְחָץ,</p>
</blockquote>

<blockquote>
<p>הָיְתָה עוֹבֶרֶת בִּרְחוֹב הַיְּהוּדִים וּזְמוֹרָה בְּיָדֶיהָ,</p>
</blockquote>

<blockquote>
<p>הָלוֹךְ וְקָרֹא בְּקוֹל, וְכָךְ הָיְתָה חִוְרָה מַכְרֶזֶת:</p>
</blockquote>

<blockquote>
<p>&#8220;יְהוּדִים, לְכוּ אֶל הַמֶּרְחָץ, רְדוּ לְבֵי-בַאנֵי, מְצֹרָעִים!&#8221; –</p>
</blockquote>

<blockquote>
<p>שְׁנֵיהֶם נִזְדַּמְּנוּ הַפַּעַם לְפֻנְדָּק אֶחָד וְלִסְעֻדַּת-</p>
</blockquote>

<blockquote>
<p>פֶּסַח בְּהִמּוֹל לוֹ בְּנוֹ וּלְרֵיחַ-הַיַּיִן גַּם בָּאוּ.
<br><br />
קָהָל עָלֵז מְאֹד, מִתְוַכְּחִים וּמְשׂוֹחֲחִים כֻּלָּם,</p>
</blockquote>

<blockquote>
<p>בּאוּ הַקְּרוּאִים לְבֵית רַב פֶּסַח אֶל אוּלַם-הַבָּיִת,</p>
</blockquote>

<blockquote>
<p>חֶדֶר מְרֻוָּח וָרָם, וַחַלּוֹנָיו נִשְׁקָפִים הַגַּנָּה,</p>
</blockquote>

<blockquote>
<p>גַּן זֶה נָטַע אֲבִי רַב פֶּסַח דֻּבְדְּבָנִים וְתַפּוּחִים;</p>
</blockquote>

<blockquote>
<p>וְכָתְלֵי הַחֶדֶר מְשׁוּחִים בְּנֶתֶר, וּבְאֶמְצַע הַסִּפּוּן</p>
</blockquote>

<blockquote>
<p>עִגּוּל מַעֲשֵׂה חוֹשֵׁב, וְיָתֵד בָּעִגּוּל, בָּהּ תְּלוּיָה</p>
</blockquote>

<blockquote>
<p>מְנוֹרָה שֶׁל בְּרוֹנְזָה לְנֵפְטְ. וְעַל כָּתְלֵי הַחֶדֶר גַּם תְּמוּנוֹת</p>
</blockquote>

<blockquote>
<p>מוֹנְטֶפְיוֹרִי וְהִירְשׁ, וְכָל חַכְמֵי יִשְׂרָאֵל וְרַבָּנָיו.</p>
</blockquote>

<blockquote>
<p>וְעָמְדוּ כִּסְאוֹת שֶׁל וִינָא וְעִטְּרוּ לְשֻלְחָנוֹת אֲרֻכִּים.</p>
</blockquote>

<blockquote>
<p>וְאוּלָם קְרוּאֵי הָעֵדָה לֹא מִהֲרוּ שֶׁבֶת עַל מְקוֹמָם.</p>
</blockquote>

<blockquote>
<p>וְעָמְדוּ מִתְוַכְּחִים בְּקוֹל, מַחֲזִיקִים בְּכַפְתּוֹרֵי שִׁכְנֵיהֶם,</p>
</blockquote>

<blockquote>
<p>עַד שֶׁשָּׁאַל הָרַב אֶת בַּעַל-הַשִּׂמְחָה, וְכֹה אָמַר:</p>
</blockquote>

<blockquote>
<p>– &#8220;נוּ, רַב פֶּסַח, עַד אָן?&#8221; – &#8220;נוּ, נוּ&#8221; – יַעֲנֶּנוּ רַב פֶּסַח.</p>
</blockquote>

<blockquote>
<p>–&#8220;כִּסֵּא לַסַּנְדָּק הֲלוֹם!&#8221; – וּמְשָׁרְתָיו הֵבִיאוּ הַכִּסֵּא.</p>
</blockquote>

<blockquote>
<p>וְהָיוּ מְאִירִים כָּל פְּנֵי עַזְרִיאֵל בְּאוֹתוֹ הָרֶגַע;</p>
</blockquote>

<blockquote>
<p>בְּגַאֲוָה הִבִּיט עַל כֹּל וְרוֹמְמוּת-קֵיסָרִים עַל פָּנָיו,</p>
</blockquote>

<blockquote>
<p>וַרְדִּיִּים פָּנָיו כִּפְנֵי עוּל-יָמִים הַמָּלֵא עֲלוּמִים,</p>
</blockquote>

<blockquote>
<p>זְקָנוֹ אָרֹךְ וָשָׂב, וְשַׂעֲרוֹתָיו כֻּלָּן מַכְסִיפוֹת,</p>
</blockquote>

<blockquote>
<p>יוֹרֵד תַּלְתַּלִּים עַל פִּי מִדּוֹתָיו וְחָזֵהוּ הַבּוֹלֵט;</p>
</blockquote>

<blockquote>
<p>גַּבּוֹת עֵינָיו גַּם הֵן מַכְסִיפוֹת, שְׂעִירוֹת וְעָבוֹת,</p>
</blockquote>

<blockquote>
<p>נְטוּיוֹת כִּקְשָׁתוֹת, נִצְמָדוֹת, מַגְבִּילוֹת אֶת מִצְחוֹ הֶעָדִין.</p>
</blockquote>

<blockquote>
<p>חָזוּ הַמְּסֻבִּים אָז בּוֹ וְנֶהֱנוּ מֵהַדְרַת שֵׂיבָתוֹ.</p>
</blockquote>

<blockquote>
<p>וְכָךְ הָיָה יוֹשֵׁב וּמְחַכֶּה לִקְרָאת בּוֹא הַ&#8220;קְּוַטֶר&#8221; וְהַיֶּלֶד.</p>
</blockquote>

<blockquote>
<p>וְעֵינָיו נְטוּיוֹת לְנֹכַח הַפֶּתַח לַחֶדֶר הַשֵּׁנִי,</p>
</blockquote>

<blockquote>
<p>מְקוֹם שָׁם יוֹשְׁבוֹת הַנָּשִׁים וְשָׁם הַיּוֹלֶדֶת וְהַיְלוּד.</p>
</blockquote>

<blockquote>
<p>חֶרֶשׁ אָז תִּסּוֹב עַל צִירָהּ דֶּלֶת הַחֶדֶר, וַתָּבֹא</p>
</blockquote>

<blockquote>
<p>נַעֲרָה נָאָה, וְהִיא בַּת שֵׁשׁ-עֶשְׂרֵה שָׁנָה, לֹא יוֹתֵר,</p>
</blockquote>

<blockquote>
<p>בִּתּוֹ הַבְּכִירָה שֶׁל פֶּסַח, וְהִיא גַם הַ&#8220;קְּוַטֵרִין&#8221; עָתָּה.</p>
</blockquote>

<blockquote>
<p>זְקוּפָה גִזְרָתָהּ, אַךְ עוֹד טַל-יַלְדוּת יָנוּחַ עָלֶיהָ.</p>
</blockquote>

<blockquote>
<p>הִנֵּה כְּתֵפֶיהָ זֶה כְּבָר נָכוֹנוּ – חֲטוּבוֹת, עֲגֻלּוֹת,</p>
</blockquote>

<blockquote>
<p>אוּלָם צַוָּארָהּ עוֹד דַּק וּקְצוֹת-זְרוֹעוֹתֶיהָ עוֹד חַדִּים,</p>
</blockquote>

<blockquote>
<p>וְתָאֳמֵי-גַלִּים מִבַּעַד כֻּתָּנְתָּהּ שֶׁלָהּ יִתָּאֵרוּ;</p>
</blockquote>

<blockquote>
<p>שְׂעָרָהּ עָשׂוֹי שְׁתֵּי קְוֻצּוֹת, שְׁחוֹרוֹת, מַבְרִיקוֹת, עֲבֻתּוֹת,</p>
</blockquote>

<blockquote>
<p>נוֹפְלוֹת כִּנְחָשִׁים, כִּמְעַט בְּכַף רַגְלֶיהָ נָגָעוּ,</p>
</blockquote>

<blockquote>
<p>נְחָשִׁים כְּבֵדִים וְעָבִים, כְּאֶגְרוֹף אַדִּירִים הַקְּוֻצָּה.</p>
</blockquote>

<blockquote>
<p>נָאֲוָה הַנַּעֲרָה מְאֹד! וְזֶה מַה שֶׁהוֹסִיף עַל חִנָּהּ:</p>
</blockquote>

<blockquote>
<p>נִדְמֶה, נֶאֱבָקוֹת בָּהּ הָאִשָּׁה וְהַיַּלְדָּה, וַחֲלִיפוֹת</p>
</blockquote>

<blockquote>
<p>תָּרוּם יַד אַחַת מֵהֶן. – וְדָמְתָה לְאַלּוֹן מְאֹד רַעֲנָן,</p>
</blockquote>

<blockquote>
<p>זָקוּף, גָּבוֹהַּ וְדַק, אַךְ שֶׁכְּבָר יֶשׁ בּוֹ לְהַכִּיר</p>
</blockquote>

<blockquote>
<p>חָסְנוֹ וְיָפְיוֹ בְּיוֹם יוֹפִיעַ כָּלִיל בַּהֲדָרוֹ.</p>
</blockquote>

<blockquote>
<p>גְּדוֹלוֹת עֵינֶיהָ וְהֵן אֲפוֹרוֹת וּמְלֵאוֹת אוֹר צוֹהֵל,</p>
</blockquote>

<blockquote>
<p>וְרִיסֵי-הָעַיִן אֲרֻכִּים וּשְׁחוֹרִים, מַאֲפִילִים הַחוֹרִים.</p>
</blockquote>

<blockquote>
<p>וְהָיָה בַּהֲרִימָהּ הָעַפְעָף וְחָדַר לִלְבַב הַמִּתְבּוֹנֵן</p>
</blockquote>

<blockquote>
<p>מַבַּט-עֵינֶיהָ וְהָאוֹר בְּשָׂשׂוֹן חֲרִישִׁי וּמְלַבֵּב.</p>
</blockquote>

<blockquote>
<p>פְּרוּשׂוֹת יָדֶיהָ, וְעַל פְּנֵי כַפֶּיהָ הַיֶּלֶד עַל מַצַּע-</p>
</blockquote>

<blockquote>
<p>שָׁנִים לָבָן וָצַח, וְהִיא כְפוּפָה מְעַט אֲחוֹרַנִּית,</p>
</blockquote>

<blockquote>
<p>יַעַן כָּבֵד מִנְּשׂוֹא אָחִיהָ הַקָּטָן הַנּוֹלָד.</p>
</blockquote>

<blockquote>
<p>צָעֲדָה לְאִטָּהּ. וְעוֹר לְחָיֶיהָ אָדַם מִבֹּשֶׁת,</p>
</blockquote>

<blockquote>
<p>אוּלָם רַק רֶגַע, כִּי שָׁבוּ פָנֶיהָ וְהָיוּ כְקֶדֶם;</p>
</blockquote>

<blockquote>
<p>וַדַּאי הִבִּיטָה בִּפְנֵי הַ&#8220;קְּוַטֶר&#8221; הַצּוֹעֵד כְּנֶגְדָּהּ.</p>
</blockquote>

<blockquote>
<p>וְאֵין זֶה כִּי אִם רֶגַע הָרָז נָסַךְ עָלֶיהָ מִקָּדְשׁוֹ:</p>
</blockquote>

<blockquote>
<p>&#8220;שְׁכִינָה שְׁרוּיָה, רְאוּ, הַשְּׁכִינָה כָּעֵת עַל פָּנֶיהָ!&#8221;–</p>
</blockquote>

<blockquote>
<p>אָמַר בֶּרֶלֶה דֶזְ&#8217;ס, אַַף יֶתֶר הַקְּרוּאִים מִשְׁתָּאִים:</p>
</blockquote>

<blockquote>
<p>&#8220;עַיִן-רָעָה אַל תְּשְׁלַט בָּהּ!&#8221; – וַיִּקַח הַ&#8220;קְּוַטֶר&#8221; הַיֶּלֶד</p>
</blockquote>

<blockquote>
<p>וְנָתוֹן אוֹתוֹ אֶל יַד עַזְרִיאֵל הַיּוֹשֵׁב בַּכִּסֵּא.</p>
</blockquote>

<blockquote>
<p>גָּדוֹל הַיֶּלֶד וּכְעֵין הַוֶּרֶד הָרַעֲנָן כָּל בְּשָׂרוֹ,</p>
</blockquote>

<blockquote>
<p>שָׁלֵו יָנוּחַ עַל סְדִין-הַשָּׁנִי, הַלָּבָן, הַמַּבְרִיק.</p>
</blockquote>

<blockquote>
<p>כָּכָה תוֹפִיעַ בַּסְּתָו לְעִתִּים מְזֻמָּנוֹת הַחַמָּה,</p>
</blockquote>

<blockquote>
<p>תַּעֲרִיב כִּי נָטָה הַיּוֹם, וְעַל שַׁדְמוֹת הַשֶּׁלֶג הַכְּחַלְחַל</p>
</blockquote>

<blockquote>
<p>תֵּרֵד, וְנָגְעָה בִּכְנַף הַשָּׂדֶה וְלוֹחֲשׁוֹת פָּנֶיהָ.</p>
</blockquote>

<blockquote>
<p>עָמַד הַקָּהָל הָרַב וּצְפוּפִים כִּתְּרוּ הַכִּסֵּא,</p>
</blockquote>

<blockquote>
<p>עָמְדוּ מְחַכִּים וְעַל פְּנֵי כֻלָּמוֹ חוֹפֶפֶת כְּעֵין קְדֻשָּׁה,</p>
</blockquote>

<blockquote>
<p>וְדִמְמַת-קֹדֶשׁ בְּבֵית רַב פֶּסַח בָּאוּלָם שׂוֹרֶרֶת&#8230;
<br></p>
</blockquote>

<h2 id="iii–הַמִּשְׁתֶּה">III – &#8220;הַמִּשְׁתֶּה&#8221;</h2>

<br>  

<blockquote>
<p>בְּחָפְזָה הוּבָא לַחֲדַר הַמִּטּוֹת אֶל אִמּוֹ הַיֶּלֶד,</p>
</blockquote>

<blockquote>
<p>וְקוֹלוֹ הוֹלֵךְ מִסּוֹף הַבַּיִת עַד סוֹפוֹ. – &quot;חֵי נַפְשִׁי,</p>
</blockquote>

<blockquote>
<p>חָכַם הַבֵּן, כִּי עַל כֵּן חָמָס הוּא קוֹרֵא, וּבְצֶדֶק,</p>
</blockquote>

<blockquote>
<p>נָקִי יָצָא מִכָּל זְכֻיּוֹתָיו הַפְּרָטִיּוֹת כְּאֶחָת!&quot; –</p>
</blockquote>

<blockquote>
<p>לָחַשׁ עַל אֹזֶן שְׁמוּאֵל-בּוּץ מַתִּתְיָה סֶמֶן הָרוֹקֵחַ.</p>
</blockquote>

<blockquote>
<p>בְּשָׁאוֹן, הֲמֻלָּה וּבְקוֹל יָשׁוּבוּ לְשִׂיחָתָם הַמְּדַבְּרִים,</p>
</blockquote>

<blockquote>
<p>וְנִמְלָא הָאוּלָם מִפֶּה לְפֶה וִכּוּחִים עַלִּיזִים.</p>
</blockquote>

<blockquote>
<p>דְּחוּפוֹת, נִדְחָקוֹת בֵּין קְהַל-הַקְּרוּאִים תֵּצֶאנָה הַנָּשִׁים,</p>
</blockquote>

<blockquote>
<p>קְרוֹבוֹת-מִרְיָם וְכָל רֵעוֹתֶיהָ וּבָאוֹת-הַבָּיִת,</p>
</blockquote>

<blockquote>
<p>עָרְכוּ שֻׁלְחָנוֹת וְשָׂמוּ סְדִינִים צַחִים עָלֵימוֹ.</p>
</blockquote>

<blockquote>
<p>בְּצִלְצֵל עָלֵז וָחַי נִכְנְסוּ צִנְצָנוֹת וְקַנְקַנִּים</p>
</blockquote>

<blockquote>
<p>וְעָמְדוּ בְמַעֲרָכָה עַל-גַבֵּי הַשֻּלְחָן לְאַרְבַּע פִּנּוֹתָיו.</p>
</blockquote>

<blockquote>
<p>הָרִים גַּבְנוּנִים בְּקִרְבָתָם: סַלִּים שֶׁל בְּדֹלַח וְאַגְּנוֹת-</p>
</blockquote>

<blockquote>
<p>כֶּסֶף עֲמוּסֵי לֶחֶם לָבָן, מִגְדָּנוֹת וּרְקִיקִים.</p>
</blockquote>

<blockquote>
<p>אוֹרוּ עֵינֵי הָעָם לְמַרְאֶה קַנְקַנִּים וּרְקִיקִים,</p>
</blockquote>

<blockquote>
<p>וְלִבָּם, לֵב נָדִיב, אָז חָשׁ מֵעֵין מוּעָקָה. וַיִּשָּׂא</p>
</blockquote>

<blockquote>
<p>פֶּסַח אֶת מְשָׁלוֹ, וְכֹה אָמַר אֶל קְרוּאָיו בְּחִבָּה:</p>
</blockquote>

<blockquote>
<p>–&quot;רַחֲצוּ יְדֵיכֶם וּשְׁבוּ, רַבּוֹתַי, אֶל שֻׁלְחַן הַסְּעֻדָּה,</p>
</blockquote>

<blockquote>
<p>סַעֲדוּ לִבְּכֶם מִכֹּל אֲשֶׁר חַנַּנִי צוּר-יִשְׁעִי.</p>
</blockquote>

<blockquote>
<p>הִנֵּה אֲלוּנְטִית, וְכַד הַמַּיִם בִּפְרוֹזְדוֹר הַבָּיִת!&quot;</p>
</blockquote>

<blockquote>
<p>אָמַר – וַיִּמְצְאוּ חֵן הַדְּבָרִים בְּעֵינֵי הַבָּאִים,</p>
</blockquote>

<blockquote>
<p>וְנִדְחֲקוּ סָבִיב לַכַּד, וַיְבָרְכוּ &#8220;עַל נְטִילַת יָדָיִם&#8221;.</p>
</blockquote>

<blockquote>
<p>נִכְנְסוּ שֵׁנִית לְתוֹךְ הָאוּלָם, וַיֵּשְׁבוּ וַיְחַכּוּ.</p>
</blockquote>

<blockquote>
<p>פָּתַח רַב חַיִּים הָרַב וּבֵרַךְ עֲלֵי &#8220;מוֹנוֹפּוֹלְקָה&#8221;<a href="#fn:2" id="fnref:2" title="see footnote" class="footnote"><sup>2</sup></a>,</p>
</blockquote>

<blockquote>
<p>פָּרַס רְקִיקֵי-הַדְּבָשׁ, וְאַחֲרָיו הֶחֱרָה הֶחֱזִיק</p>
</blockquote>

<blockquote>
<p>יֶתֶר הַקָּהָל גַּם הוּא, כַּיְרֵאִים וְכָאֶפִּיקוֹרְסִים,</p>
</blockquote>

<blockquote>
<p>וְאָמְנָם רָעֵב הָעָם, וּמֵאָז הַבֹּקֶר לֹא אָכָל.</p>
</blockquote>

<blockquote>
<p>וְקוֹלוֹת הָאוֹרְחִים עַלִּיזִים: – &quot;לְחַיִּים, רַב פֶּסַח, לְחַיִּים!</p>
</blockquote>

<blockquote>
<p>נִזְכֶּה וְנִרְאֶה בַטּוֹב, בִּישׁוּעוֹת טוֹבוֹת וְנֶחָמוֹת!&quot;</p>
</blockquote>

<blockquote>
<p>– אָמֵן, עָלֵינוּ וְעַל כְּלָל יִשְׂרָאֵל, רִבּוֹנוֹ-שֶׁל-עוֹלָם!–</p>
</blockquote>

<blockquote>
<p>מַהֵר חִישׁ הוּרַק כָּל סַל הַלֶּחֶם וְאַגְּנוֹת הָרְקִיקִים,</p>
</blockquote>

<blockquote>
<p>וְאוּלָם תְּמוּרָתָם כְּבָר בָּא חֵיל קַעֲרוֹת זְכוּכִית וְהֵן מְלֵאוֹת –</p>
</blockquote>

<blockquote>
<p>כָּבֵד כָּתוּת שֶׁל עוֹף, עַל שֶׁמֶן בַּרְבּוּרִים עָשׂוּהוּ.</p>
</blockquote>

<blockquote>
<p>צָלוּי וּבָא מִן הָאֵשׁ בִּזְמַנּוֹ, וּמֶלַח וּפִלְפְּלִין,</p>
</blockquote>

<blockquote>
<p>עֵרֶב חֲתִיכוֹת שֶׁל בְּצָלִים, לֹא הוֹסִיף וְלֹא גָּרַע הַמְּבַשֵּׁל;</p>
</blockquote>

<blockquote>
<p>רַךְ הוּא וָּמֵלא לְשַׁד, וּמַרְאֵה-הַפִּטְדָּה מַרְאֵהוּ.</p>
</blockquote>

<blockquote>
<p>וְעָמַד מִדַּבֵּר הָעָם, וְלֹא בָּטְלוּ הַטּוֹחֲנוֹת וְלֹא שָׁבָתוּ,</p>
</blockquote>

<blockquote>
<p>וְנִשְׁמַע מִסָּבִיב אַךְ קוֹל מִזְלָגוֹת נְעוּצִים וְשַׂכִּינִים.</p>
</blockquote>

<blockquote>
<p>אַחַר הִגִּיעַ תּוֹר חֲזֶרֶת גְּזוּרָה וּכְתוּתָה,</p>
</blockquote>

<blockquote>
<p>בְּלוּלָה בַחֲתִיכוֹת שֶׁל שׁוּם, וּבְצָלִים עַל שֻׁמַּן תַּרְנְגֹלוֹת.</p>
</blockquote>

<blockquote>
<p>וְעָרְבָה הַבְּלִילָה לַחֵךְ, וְלֹא הוֹתִיר לָהּ שָׂרִיד הַקָּהָל.</p>
</blockquote>

<blockquote>
<p>אָז אַךְ יוֹפִיעוּ בְּסֵפֶל-אַדִּירִים דָּגִים מְמֻלָּאִים:</p>
</blockquote>

<blockquote>
<p>אָקוּנוּס צָהֹב וּזְאֵב-הַמַּיִם הַמַּפְלִיא בְגָדְלוֹ.</p>
</blockquote>

<blockquote>
<p>יֶתֶר הַדָּגִים דְּגֵי-רֶקֶק נֶחְמָדִים וְרַכִּים לְמִינֵיהֶם,</p>
</blockquote>

<blockquote>
<p>יֵשׁ מֵהֶם צְלוּיִים עַל אֵשׁ, מֵהֶם מְמֻלָּאִים, וּבִשְּׁלוּם</p>
</blockquote>

<blockquote>
<p>הֵיטֵב, וְטִפֵּי-הַשֶּׁמֶן – טִלְלֵי-זָהָב לְגַבָּם,</p>
</blockquote>

<blockquote>
<p>&#8220;בְּפִלְפְּלִין חֲרִיפִים&#8221;, וּצְנוֹן וּבְצָלִים וְצִמּוּקִים מֵאִזְמִיר,</p>
</blockquote>

<blockquote>
<p>זָכְתָה מִרְיָם לְשֵׁם בְּדָגִים מְמֻלָּאִים, וְעָלָה</p>
</blockquote>

<blockquote>
<p>בְּיָדָהּ בִּשּׁוּל הַדָּג, וְלֹא הָיָה קֵץ לְשִׂמְחָתָהּ.</p>
</blockquote>

<blockquote>
<p>נִדְמֶה, כִּי נָמֵס הַדָּג בַּפֶּה וְנִדְחָק מֵעַצְמוֹ</p>
</blockquote>

<blockquote>
<p>לְתוֹךְ גְּרוֹן אוֹכְלֵהוּ וָבָא, וְאִדְרוֹתָיו מִנֹּפֶת מְתוּקוֹת.</p>
</blockquote>

<blockquote>
<p>וְיַחַד עִם אֵלֶּה הַדָּגִים בָּאוּ בַקְבּוּקֵי הַיָּיִן,</p>
</blockquote>

<blockquote>
<p>יַיִן יָשָׁן מִקְּרִים, בַּקְבּוּקִים אֲחָדִים &#8220;יֵין-כַּרְמֶל&#8221;,</p>
</blockquote>

<blockquote>
<p>וְכִבְּדוּ בּוֹ אֶת הָרַב, וְגַם יֶתֶר הַקְּרוּאִים טָעָמוּ,</p>
</blockquote>

<blockquote>
<p>וְהִלְּלוּ אוֹתוֹ. וּכְשֹׁךְ הָרָעָב וְנִכְנָס הַיַּיִן</p>
</blockquote>

<blockquote>
<p>שָׁבוּ לְדַבֵּר בְּקוֹל רָם, לְהִתְלוֹצֵץ וְלִשְׂחוֹק מִטּוּב-לֵב.</p>
</blockquote>

<blockquote>
<p>וְהָיוּ מְדַבְּרִים עַל-דְּבַר שׁוּק-הַתְּבוּאָה וְעַל-דְּבַר הַבַּצֹּרֶת</p>
</blockquote>

<blockquote>
<p>(וְהַשָּׁאוֹן הוֹלֵךְ וָרָב: בְּיִשְׂרָאֵל אִישׁ אִישׁ וְשִׁיטָתוֹ),</p>
</blockquote>

<blockquote>
<p>וְנָשְׂאוּ-וְנָתְנוּ בִּדְבַר הַמְּדִינוֹת וּמַחֲלַת-וִיקְטוֹרִיָּה,</p>
</blockquote>

<blockquote>
<p>עַד שֶׁבָּאוּ לִבְסוֹף לְמַשָּא-וּמַתָּן בְּעִנְיָן</p>
</blockquote>

<blockquote>
<p>עִזְבוֹן רוֹטְשִׁילְדְ וְהִירְשׁ, וּבְמַצַּב הַפּוֹעֲלִים כֻּלּוֹ.</p>
</blockquote>

<blockquote>
<p>קוֹלוֹ אָז יִשָּׂא, קוֹל רָם, הַמְּלַמֵּד שְׁמֶרְל וְכֹה אָמָר</p>
</blockquote>

<blockquote>
<p>(הָיָה לִיטָאִי וְעַל כֵּן בֶּן-תּוֹרָה, וְאִם הֵצִיץ וְנִפְגָּע):</p>
</blockquote>

<blockquote>
<p>–&#8220;שִׁמְעוּ, רַבּוֹתַי, מַה שָּׂח הַמְּלַמֵּד מִלִּיטָא, מַה יֹּאמַר!&#8221;</p>
</blockquote>

<blockquote>
<p>פָּתַח שְׁמֶרְל בְּזוֹ הַלָּשׁוֹן וְסִפֵּר בִּקְצָרָה</p>
</blockquote>

<blockquote>
<p>תְּלָאוֹת הַפּוֹעֲלִים וְכָל מַה שֶׁעָבַר עַל נַפְשָׁם עַד הֵנָּה:</p>
</blockquote>

<blockquote>
<p>מְצוּקוֹת, וְרָעָב וּמְרִי הַלַּחַץ בְּאֵין תִּקְוָה לֶעָתִיד,</p>
</blockquote>

<blockquote>
<p>וְהֵמָּה קָשִׁים מִצּוּר, וְעָמְדוּ בְּנִסְיוֹנוֹת מְאֹד רַבִּים,</p>
</blockquote>

<blockquote>
<p>נְטוּיוֹת עֵינֵיהֶם אֶל כְּלָל יִשְׂרָאֵל: יִדְאַג-נָא לָמוֹ,</p>
</blockquote>

<blockquote>
<p>–וְיַיִן מַאְדִּים זֶה מָה הוּא, אִם לֹא דַּם פּוֹעֲלֵינוּ,</p>
</blockquote>

<blockquote>
<p>שָׁפְכוּ וְשׁוֹפְכִים עַל שְׂדוֹת בַּת-צִיּוֹן וְהָרֵי-יְהוּדָה?</p>
</blockquote>

<blockquote>
<p>דָּמָם יְבֻקַּשׁ מִיֶּדְכֶם אִם אַתֶּם הַחֲרֵשׁ תַּחֲרִישׁוּ</p>
</blockquote>

<blockquote>
<p>טֶרֶם יַחֲרִימוּ הַכֹּל בְּנֵי יִקַ&quot;א הַלּוֹחֲצִים אוֹתָם.</p>
</blockquote>

<blockquote>
<p>הִנֵּה כֵּן יֹאמַר הַ&#8220;גּוֹי&#8221;: &quot;אִישׁ אִישׁ יִתֵּן חוּט וְלֹא יוֹתֵר –</p>
</blockquote>

<blockquote>
<p>וְנִמְצְאָה כְּתֹנֶת לַדָּל!&quot; – כֵּן כִּלָּה אִמְרָתוֹ הַמְּלַמֵּד,</p>
</blockquote>

<blockquote>
<p>חָוְרוּ כָּל פָּנָיו כְּכַלּוֹתוֹ, וְעֵינָיו מִתְנוֹצְצוֹת וְיָפוֹת.</p>
</blockquote>

<blockquote>
<p>חֶרֶשׁ הֶאֱזִינוּ הָעָם וְנִעַנְעוּ בְּרֹאשָׁם בְּדַבְּרוֹ,</p>
</blockquote>

<blockquote>
<p>וְנָשִׁים מַעֲבִירוֹת עַל שְׁתֵּי עֵינֵיהֶן אֶת קְצוֹת הַמִּטְפָּחוֹת.</p>
</blockquote>

<blockquote>
<p>כִּלָּה הַמְּלַמֵּד, וְהָעָם עוֹדֶנּוּ מַחֲרִישׁ, וּפִתְאֹם</p>
</blockquote>

<blockquote>
<p>קְעָרָה נִכְנֶסֶת לְתוֹךְ הַמְּסֻבִּים, וְצִלְצַל מַטְבֵּעוֹת</p>
</blockquote>

<blockquote>
<p>נִשְׁמַע בְּאוּלָם הָרָם, וְהַקְּעָרָה הוֹלֶכֶת וּכְבֵדָה.</p>
</blockquote>

<blockquote>
<p>וְשָׂמַח הַקָּהָל מְאֹד, כִּי לֶב אִישׁ אִישׁ יִחַדְּ בַּעֲשׂוֹתוֹ</p>
</blockquote>

<blockquote>
<p>טוֹבָה לַעֲמִיתוֹ, וּפְנֵי הַמְלַמֵּד מְזִיעִים מִשִּׂמְחָה.</p>
</blockquote>

<blockquote>
<p>–&quot;הִנֵּה כִּי כֵן, – יֹאמַר אָז שֶׁבְּתִי&#8217;לִי, מוֹשֵׁךְ בִּזְקָנוֹ</p>
</blockquote>

<blockquote>
<p>(זֶה אַךְ מִפּוֹלִין הוּא בָּא וְקָרְאוּ לוֹ &#8220;תַּחְמָס פּוֹלָנִי&#8221;,</p>
</blockquote>

<blockquote>
<p>כַּאֲשֶׁר יִקְרְאוּ לְכָל פּוֹלָנִי &#8220;תַּחְמָס&#8221; אוֹ &#8220;גַּנָּב&#8221;): –</p>
</blockquote>

<blockquote>
<p>הִנֵּה כִּי כֵן שְׁמֶרְל זֶה – אִישׁ הָיָה, אִלְמָלֵא לִיטָאִי,</p>
</blockquote>

<blockquote>
<p>רֹאשׁ שֶׁל שֶׁתִי-וָעֵרֶב, – מְסֻפְּקָנִי, אִם הֵם יִשְׂרְאֵלִים&quot;.</p>
</blockquote>

<blockquote>
<p>שָׁמְעוּ הַיּוֹשְׁבִים וְהִבִּיטוּ בִּפְנֵי הַלִּיטָאִי מַה יַּעֲנֶה,</p>
</blockquote>

<blockquote>
<p>חִכּוּ לִדְבָרָיו, כִּי אִישׁ מְאֹד נָבוֹן הָיָה, וְאִם מְלַמֵּד.</p>
</blockquote>

<blockquote>
<p>עֵינָיו אָז יַעֲצוֹם שְׁמֶרְל וְיַעֲנֶה כְּשׁוֹאֵל לְתֻּמּוֹ:</p>
</blockquote>

<blockquote>
<p>–&#8220;וְאִלּוּ אַבְרָהָם אָבִינוּ לִיטָאִי לֹא הָיָה, רַב שֶׁבְּתִי&#8217;ל?&#8221;</p>
</blockquote>

<blockquote>
<p>–&#8220;מָה? – יְשִׁיבֶנּוּ הַלָּז – אַבְרָהָם אָבִינוּ! מִנָּלָן?&#8221;</p>
</blockquote>

<blockquote>
<p>עָנָה שְׁמֶרְל: – &quot;הֵן כָּתוּב &#8216;וַיִּקְרָא אֶל אַבְרָהָם שֵׁנִית&#8217;</p>
</blockquote>

<blockquote>
<p>וְאִלּוּ לֹא הָיָה לִיטָאִי, שֵׁינְדְלְס הָיָה אוֹמֵר וְלֹא שֵׁנִי&#8217;ס&quot;.</p>
</blockquote>

<blockquote>
<p>מָצְאוּ הַדְּבָרִים אָז חֵן בְּעֵינֵי הַמְּסֻבִּים וְצָחֲקוּ</p>
</blockquote>

<blockquote>
<p>הַרְבֵּה, וְנֶהֱנוּ מְאֹד מֵחָכְמַת הַמְּלַמֵּד וְאָמְרוּ:</p>
</blockquote>

<blockquote>
<p>-&#8220;שֶׁבְּתִי&#8217;לִי! שְׁתִיקָה זוֹ מָה הִיא? עֲנֵה לוֹ לַמְּלַמֵּד גַּם אָתָּה!&#8221;</p>
</blockquote>

<blockquote>
<p>–&#8220;אֶט – עָנָה שֶׁבְּתִי&#8217;לִי – פְּפֶה! יֹאמַר הַ&#8221;לֶּטְבִיק&quot;! מַאי אִכְפַּת?</p>
</blockquote>

<blockquote>
<p>וְאוּלָם נִפְלָאת הִיא בְּעֵינַי וְנֶעְלָם מִמֶּנִּי הַפִּתְרוֹן:</p>
</blockquote>

<blockquote>
<p>שֶׁמָּא רְאִיתֶם עַד כֹּה לִיטָאִי, שֶׁאֵין לוֹ שְׁנֵי שֵׁמוֹת,</p>
</blockquote>

<blockquote>
<p>וְאִם שְׁנֵי שֵׁמוֹת אֵין לוֹ, שְׁנֵי זוּגוֹת שֶׁל תְּפִילִין לוֹ בְּוַדַּאי,</p>
</blockquote>

<blockquote>
<p>אוֹ, לְכָל-הַפָּחוֹת, לוֹ שְׁתֵּי נָשִׁים עֲגוּנוֹת בְּלִיטָא&quot;.</p>
</blockquote>

<blockquote>
<p>מָצְאוּ הַדְּבָרִים אָז חֵן בְּעֵינֵי הַמְּסֻבִּים וְצָחֲקוּ</p>
</blockquote>

<blockquote>
<p>הַרְבֵּה, וְנֶהֱנוּ מְאֹד מֵחָכְמַת שֶׁבְּתִי&#8217;ל מִפּוֹלִין.</p>
</blockquote>

<blockquote>
<p>חָוְרוּ פְּנֵי שְׁמֶרְל מְאֹד, כִּי זָכַר מַעֲשֶׂה שֶׁהָיָה:</p>
</blockquote>

<blockquote>
<p>וְאוּלָם הִבְלִיג עַל כַּעֲסוֹ, וְעָנָה לְשֶׁבְּתִי&#8217;ל וְאָמָר:</p>
</blockquote>

<blockquote>
<p>–&quot;שֶבְּתִי&#8217;לִי, הַסְכֵּת וּשְׁמָע: מִסְּתָמָא נְהִירִין לְךָ דִבְרֵי</p>
</blockquote>

<blockquote>
<p>קְדוֹשִׁים בְּהַגָּדַת-הַפֶּסַח: מָה רָאָה רִבּוֹנוֹ-שֶׁל-עוֹלָם</p>
</blockquote>

<blockquote>
<p>לִשְׁחוֹט אֶת מַלְאַךְ-הַמָּוֶת, שֶׁצָּדַק בְּרִיבוֹ, רַבּוֹתָי?</p>
</blockquote>

<blockquote>
<p>שֶׁבְּתִי&#8217;לִי, צֵא וַחֲשׁוֹב!&quot; – &#8220;צָדַק מַלְאַךְ-הַמָּוֶת&#8221; –</p>
</blockquote>

<blockquote>
<p>עָנָה הַקָּהָל קוֹל רָם – &#8220;וְהַתֵּרוּץ, שְׁמֶרְל, הַתֵּרוּץ!&#8221;</p>
</blockquote>

<blockquote>
<p>עָנָה שְׁמֶרְל וְכֹה אֶת מְשָׁלוֹ נָשָׂא וַיֹּאמַר:</p>
</blockquote>

<blockquote>
<p>-&quot;צָדַק הַבּוֹרֵא אַף הוּא, וְהַכֶּלֶב אָשֵׁם בַּדָּבָר:</p>
</blockquote>

<blockquote>
<p>צַדִּיק אַתָּה, אֲבָל מִי בִקֵּשׁ מִיָּדְךָ, הַכֶּלֶב,</p>
</blockquote>

<blockquote>
<p>לָדוּן – וְהַמִּשְׁפָּט לֹא לָךְ!&quot; – וְלֹא עָמְדוּ מִצְחוֹקָם הַמְּסֻבִּים,</p>
</blockquote>

<blockquote>
<p>וְשֶׁבְּתִי&#8217;לִי פָּנָיו כִּפְנֵי הַכְּרוּם מַאְדִּימִים, מַכְסִיפִים,</p>
</blockquote>

<blockquote>
<p>חוֹשֵׁב לְהָשִׁיב אַף הוּא אֶת חוֹרְפוֹ דָבָר – וּבְאוֹתוֹ</p>
</blockquote>

<blockquote>
<p>רֶגַע נִתַּן לוֹ מְרַק לְבִיבוֹת חֲמִימוֹת מְמֻלָּאוֹת;</p>
</blockquote>

<blockquote>
<p>וְהָיָה לְמָרָק זֶה עֵין הַזָּהָב הַמְּזֻקָּק הַנִּתָּךְ,</p>
</blockquote>

<blockquote>
<p>וְקַרְנֵי הַשֶּׁמֶשׁ וְהָאוֹר מִשְׁתַּבְּרוֹת בַּבּוּעוֹת, בַּשֻּׁמָּן,</p>
</blockquote>

<blockquote>
<p>כְּחֻלּוֹת, אֲדֻמּוֹת וּצְהֻבּוֹת. וּמָצָא שֶׁבְּתִי&#8217;לִי לְנָכוֹן</p>
</blockquote>

<blockquote>
<p>לְמָלֵא אֶת פִּיהוּ, שֶׁכְּבָר פָּעַר לַעֲנוֹת לַמְּלַמֵּד,</p>
</blockquote>

<blockquote>
<p>בְּשָׁלֹשׁ לְבִיבוֹת וְכַף שֶׁל מָרָק הֵצִיף עָלֵימוֹ,</p>
</blockquote>

<blockquote>
<p>וְנִפְסַק בָּאֶמְצַע הָרִיב.</p>
</blockquote>

<blockquote>
<p>וְכֹה הָיוּ יוֹשְׁבִים וְאוֹכְלִים</p>
</blockquote>

<blockquote>
<p>מָרָק וּבָשָׂר, צְלִי אֵשׁ: תַּרְנְגֹלוֹת, בַּרְבּוּרִים אֲבוּסִים,</p>
</blockquote>

<blockquote>
<p>נֶהֱנִים מִיֵּינוֹת שֶׁל קְרִים, מִתְוַכְּחִים, מִתְלוֹצְצִים וְצוֹחֲקִים.
<br><br />
וְיָרַד הַשֶּׁמֶש זֶה כְּבָר, כְּשֶׁיָּשַׁב בָּעֲגָלָה אֶלְיָקִים</p>
</blockquote>

<blockquote>
<p>וְזָזוּ הַסּוּסִים; אַךְ לֹא מִהֲרוּ בְּדַרְכָּם הַפָּעַם,</p>
</blockquote>

<blockquote>
<p>יַעַן כִּי רָפוּ יְדֵי מִיכַיְלָה מִשְּׁתוֹתוֹ הַיָּיִן,</p>
</blockquote>

<blockquote>
<p>וְהָלְכוּ הַסּוּסִים כְּכָל הָעוֹלֶה עַל רוּחָם, בְּאֵין דֶּרֶךְ.</p>
</blockquote>

<blockquote>
<p>נִכְחָם, וְעַל כָּל גּוּשׁ וָגוּשׁ אֶלְיָקִים נִעֲנַע בְּרֹאשׁוֹ.</p>
</blockquote>

<br>  

<p><strong>הידלברג</strong></p>

<div class="footnotes">
<hr />
<ol>

<li id="fn:1">
<p>המחנה הראשי לקוזקי&#8211;הדניפר. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>כינוי ליי&quot;ש <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7869">https://benyehuda.org/read/7869</a></div></body></html>