<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עלילות גלגמש</title>
	<meta name="author" content="אלמוני/ת / שאול טשרניחובסקי"/>
</head>
<body>

<h2 id="השמותftn1">השמות<a href="#fn:1" id="fnref:1" title="see footnote" class="footnote"><sup>1</sup></a></h2>

<p><strong>אֵאַבָּנִי</strong> – עיין אֶנְגִּידוּ.</p>

<p><strong>אֵאָה</strong> – אלוהי־הים, ידיד האדם.</p>

<p><strong>אֵאַנָּה</strong> – &#8220;בית־השמים&#8221; או &#8220;בית אלוהי־השמים&#8221; – הוא ההיכל הגָדול באוּרוּךְּ, זבול לאַנוּ ועִשְׁתָּר.</p>

<p><strong>אֵגַלְמָה</strong> – &#8220;הארמון הנישא&#8221; – היכל באוּרוּךְּ, שם היתה אֵם גִּלְגָּמֶשׁ כוֹהנת.</p>

<p><strong>אֲדַד</strong> אוֹ <strong>רַמָּן</strong> – אלוהי־הסער.</p>

<p><strong>אוּבָּרָה־תּוּתוּ</strong> – אבי אוּת־נַפִּשְׁתִּים,</p>

<p><strong>אוּרוּךְּ</strong> – כעת וַרְקָה על־נהר־פרת, אחת הערים היותר קדומות בעולם, אֶרֶךְ (בראשית י, י).</p>

<p><strong>אוּר־שַׁנַבִּי</strong> – עבד האל שַׁנַבִּי.</p>

<p><strong>אוּת־נַפִּשְׁתִּים</strong> – בן אוּבָּרָה־תּוּתוּ, הוא שניצל מן המבול – &#8220;הוא שמצא את החיים (הנפש)&#8221; – או &#8220;אֻתָּה־חַיָּי&#8221;.</p>

<p><strong>אִיגֶגֶה</strong> – אלוהות־הכוכבים.</p>

<p><strong>אִירְגַל</strong> – הוּא אִירְקָלָה הוּא נֶרְגַּל.</p>

<p><strong>אִירְנִינִי</strong> – עִשְׁתָּר.</p>

<p><strong>אִירְקָלָה</strong> – הוא נֶרְגַּל.</p>

<p><strong>אִישׁוּלָנוּ</strong> – הַגַּנָן בגנו של אַנוּ.</p>

<p><strong>אֶנְגִּידוּ</strong> – &#8220;אֶנְגִּי הוא היוצר&#8221; – רֵעַ גלגמש.</p>

<p><strong>אַנוּ</strong> – אבי האלים, והוא בן אַנְשָׁר (העולם העליון) וקִישָׁר (העולם התחתון). הוא אלוהי־השמש ואלוהי העיר אוּרוּךְּ. הכוכבים הם צבא אַנוּ.</p>

<p><strong>אֱנוּגִי</strong> – אלוהי־השאול, &#8220;אדון הבּוֹרוֹת והתעלות&#8221; וגם &#8220;כּרוֹזוֹ של אֶנְלִיל&#8221;.</p>

<p><strong>אֲנוּנָקִים</strong> – הָאֵלִים של הכוכבים.</p>

<p><strong>אֶנְלִיל</strong> או <strong>אִילִיל</strong> – אלוהי נִיפּוּר, &#8220;אלוהי־המדינות&#8221;.</p>

<p><strong>אַנְתּוּ</strong> – אשת אַנוּ.</p>

<p><strong>אֶקוּר</strong> – &#8220;בית ההר&#8221;, היכל אֶנְלִיל בנִיפּוּר.</p>

<p><strong>אָרוּרוּ</strong> – היוצרת בין האלים, והיא יצרה את האדם עפר מן האדמה.</p>

<p><strong>אֶרֶשְׁכִּיגַל</strong> – &#8220;מושלת הארץ הגדולה&#8221;, אשת נֶרְגַּל.</p>

<p><strong>אֶתָּנָה</strong> – גיבור, שעלה השמיימה על נשר ונפל לארץ.</p>

<p><strong>בִּיבּוּ</strong> – כוכב־לכת, ביחוד מרקוּליס.</p>

<p><strong>בֶּלִית־סֶרִי</strong> – גבֶרת השדה, סופרת הארץ (העולם התחתון).</p>

<p><strong>גִּלְגָּמֶשׁ</strong> – גיבור האֶפּוֹס.</p>

<p><strong>חֻמְבַּבָּה</strong> – שונאו של גלגמש.</p>

<p><strong>לוּגַל</strong> – אלוהות ממדרגה שנייה, כרוזם של האֵלים.</p>

<p><strong>מוּיָתִי</strong> – אלוהות ממדרגה שנייה.</p>

<p><strong>מָמֶתוּם</strong> – האֵלה הממונה על הגורל, אשתו של נֶרְגַּל.</p>

<p><strong>מַשׁוּ</strong> – הרים בקצווי תבל.</p>

<p><strong>נִינִיב</strong> – בנו של אֶנְליל, אלוהי המלחמה והרפאוּת.</p>

<p><strong>נִינְלִיל</strong> – עיין רִישָׁת־נִינְלִיל.</p>

<p><strong>נִינְסוּן</strong> – אשת לוּגַלְבַּנְדָּה אלוהי מלכי־אוּרוּךְּ.</p>

<p><strong>נִין־עַצוּ</strong> – אלוהי הרפואה.</p>

<p><strong>נִיסִיר</strong> – הר.</p>

<p><strong>נִיפּוּר</strong> – עתה נוּפָר – לפנים עיר גדולה במלכות בבל.</p>

<p><strong>נַמְתָּר</strong> – אלוהי הדֶּבֶר.</p>

<p><strong>נֶרְגַּל</strong> – אלוהי־השאול.</p>

<p><strong>סַבִּיתוּ</strong> – אלוהות הים, והיא גם סידוּרִי.</p>

<p><strong>סוּמוּקַן</strong> או <strong>סוּמוּגַן</strong> – אלוהי הרים, בן לשַׁמַשׁ.</p>

<p><strong>סִידוּרִי</strong> – עיין סַבִּיתוּ.</p>

<p><strong>סִילִילִי</strong> – אלוהות לא־נודעה, אֵם חַסִיס.</p>

<p><strong>סִין</strong> – אלוהי־הירח.</p>

<p><strong>עִשְׁתָּר</strong> – עַשְׁתֹּרֶת.</p>

<p><strong>פּוּזוּר־אָמוּרִי</strong> – חובלו של אוּת־נַפִּשְׁתִּים בימי המבול.</p>

<p><strong>רִישָׁת־נִינְלִיל</strong> – אֵם גלגמש.</p>

<p><strong>שׁוּרִיפַּק</strong> – כעת פֵארָה, מצפון לאוּרוּךְּ.</p>

<p><strong>שַׁמַשׁ</strong> – אלוהי־השמש.</p>

<p><strong>תַּמּוּז</strong> – דּוּמוּזִי, אהוּבהּ של עִשְׁתָּר.</p>

<br>  

<h2 id="לוּחַרִאשׁוֹן">לוּחַ רִאשׁוֹן</h2>

<blockquote>
<p>אֲדוֹן הָאָרֶץ, הָרוֹאֶה אֶת־כָּל־הַנַּעֲשֶׂה,</p>
</blockquote>

<blockquote>
<p>לָמַד לָדַעַת וְהֵבִין כָּל־דָּבָר;</p>
</blockquote>

<blockquote>
<p>חָדַר חִקְקֵי־אֱנוֹשׁ, אִישׁ וּפָעֳלוֹ,</p>
</blockquote>

<blockquote>
<p>תַּעֲלוּמוֹת הַחָכְמָה וַהֲמוֹן נִסְתָּרוֹת;</p>
</blockquote>

<blockquote>
<p>אִזֵּן כָּל־רָז וְחִקֵּר כָּל־נֶעְלָם,</p>
</blockquote>

<blockquote>
<p>הִגִּיד דְּבָרִים שֶׁמִּלִּפְנֵי הַמַּבּוּל;</p>
</blockquote>

<blockquote>
<p>דֶּרֶךְ רְחוֹקָה נָדַד, עָמַל וְסָבַל,</p>
</blockquote>

<blockquote>
<p>בְּלוּחַ־אֶבֶן חָקַק עָנְיוֹ וּמְרוּדָיו,</p>
</blockquote>

<blockquote>
<p>בְּחֶרֶט־אֱנוֹשׁ בְּחֹמֶר אֶת־כָּל־עֲלִילוֹתָיו.</p>
</blockquote>

<blockquote>
<p>גִּלְגָּמֶשׁ בָּנָה אֶת חוֹמַת־אוּרוּךְּ הַבְּצוּרָה,</p>
</blockquote>

<blockquote>
<p>אֶת אֵאַנָּה – &#8220;בֵּית־הַשָּׁמַיִם&#8221;, הוּא הֵיכַל־הַטָּהֳרָה,</p>
</blockquote>

<blockquote>
<p>מַסָּד לוֹ עָשָׂה מוּצָק כִּנְחשֶׁת.</p>
</blockquote>

<blockquote>
<p>וּבְצֵל הַבַּיִת הַנִּשָּׂא, מְעוֹנָה אֱלֹהֵי־הַשָּׁמַיִם,</p>
</blockquote>

<blockquote>
<p>נִמְתְּחוּ מַמְּגוּרוֹת הַקִּרְיָה הַגְּדוֹלוֹת,</p>
</blockquote>

<blockquote>
<p>אַסְמֵי אוּרוּךְּ הַבְּנוּיִים כְּמוֹ־רָמִים;</p>
</blockquote>

<blockquote>
<p>בֵּית־הַמֶּלֶךְ מִתְנוֹסֵס בִּנְגוֹהוֹת־צַחַר,</p>
</blockquote>

<blockquote>
<p>כָּל הַיּוֹם עוֹמְדִים שׁוֹמְרֵי־הַחוֹמוֹת,</p>
</blockquote>

<blockquote>
<p>לַיְלָה לֹא יָנוּמוּ אַנְשֵׁי־הַמִּצְפֶּה.</p>
</blockquote>

<br>  

<blockquote>
<p>גִּלְגָּמֶשׁ שְׁלִישִׁיתוֹ נוֹלַד אָדָם</p>
</blockquote>

<blockquote>
<p>וּשְׁתֵּי שְׁלִישִׁיּוֹת בּוֹ אֱלֹהִים,</p>
</blockquote>

<blockquote>
<p>לְצֶלֶם־קוֹמָתוֹ תָמְהוּ אַנְשֵׁי־הָעִיר,</p>
</blockquote>

<blockquote>
<p>חַתּוּ מִפָּנָיו, כִּי הִתְבּוֹנָנוּ.</p>
</blockquote>

<blockquote>
<p>לֹא הָיָה כָמוֹהוּ לְיֹפִי וּגְבוּרָה,</p>
</blockquote>

<blockquote>
<p>הָיָה מַחֲרִיד אֶת הָאֲרִי מִמְּאוּרָתוֹ,</p>
</blockquote>

<blockquote>
<p>בִּזְקָנוֹ יַחֲזִיק, יִתְפְּשֶׂנּוּ וִישַׁפְּדֶנּוּ,</p>
</blockquote>

<blockquote>
<p>בֶּן־אַשְׁפָּתוֹ הַמָּהִיר יָעִיר עַל רְאֵם־פֶּרֶא.</p>
</blockquote>

<blockquote>
<p>מְשָלוֹ חֹק לְאוּרוּךְּ, אִמְרֵי־פִיו עֵדוּת לָעִיר.</p>
</blockquote>

<blockquote>
<p>בֵּן יְכַבֵּד רְצוֹן־מַלְכּוֹ מֵחֵפֶץ אָבִיהוּ;</p>
</blockquote>

<blockquote>
<p>אַךְ גָּדַל הַבֵּן וַיְהִי לְגֶבֶר</p>
</blockquote>

<blockquote>
<p>וְהָיָה לְעֶבֶד לַגִּבּוֹר־הָרוֹעֶה:</p>
</blockquote>

<blockquote>
<p>זֶה אִישׁ־מִלְחָמָה, זֶה יוֹדֵעַ צַיִד,</p>
</blockquote>

<blockquote>
<p>זֶה רוֹעֶה עֲדָרִים וְזֶה עַל הַבִּנְיָה,</p>
</blockquote>

<blockquote>
<p>זֶה סוֹפֵר וְזֶה נַעַר בְּהֵיכַל־הַקֹּדֶשׁ.</p>
</blockquote>

<br>  

<blockquote>
<p>גִּלְגָּמֶשׁ לֹא יִיעַף וְלֹא יִיגַע,</p>
</blockquote>

<blockquote>
<p>הָאַבִּיר, הָעִזּוּז, וְיוֹדֵעַ כָּל־חָכְמָה.</p>
</blockquote>

<blockquote>
<p>עוֹבְדִים בִּשְבִילוֹ נַעַר וְזָקֵן,</p>
</blockquote>

<blockquote>
<p>יוֹמָם וָלַיְלָה לֹא יִשְׁבֹּת מִן הַמְּלָאכָה,</p>
</blockquote>

<blockquote>
<p>וְהוּא עוֹצֵר בַּבֵּן וְלֹא יֵלֵךְ אֶל אָבִיו,</p>
</blockquote>

<blockquote>
<p>גִּלְגָּמֶשׁ רוֹעֶה אוּרוּךְּ הַבְּצוּרָה,</p>
</blockquote>

<blockquote>
<p>הוּא רוֹעֶה לְעַמּוֹ וּמָגֵן לָאֻמָּה</p>
</blockquote>

<blockquote>
<p>וְיִנָּשֵׂא גְאוֹן־אוּרוּךְּ עַל כָּל עָרֵי־הַמְּדִינוֹת.</p>
</blockquote>

<br>  

<blockquote>
<p>גִּלְגָּמֶשׁ לֹא יִתֵּן לְפִילֶגֶשׁ לָלֶכֶת אֶל מְאַהֲבָהּ,</p>
</blockquote>

<blockquote>
<p>יַעְצֹר לְבַת־אַדִּיר לָלֶכֶת אֶל הַגִּבּוֹר.</p>
</blockquote>

<blockquote>
<p>וַתַּעַל שַׁוְעָתָם אֶל הָאֱלֹהִים הַגְּדוֹלִים,</p>
</blockquote>

<blockquote>
<p>אֶל אֱלֹהֵי־הַשָּׁמַיִם, אֲדוֹנֵי אוּרוּךְּ עִיר־הַקֹּדֶשׁ:</p>
</blockquote>

<br>  

<blockquote>
<p>&quot;אַתֶּם יְצַרְתֶּם אֶת הָרְאֵם הָאַדִּיר,</p>
</blockquote>

<blockquote>
<p>בְּרָאתֶם אֶת הָאֲרִי, אֲשֶׁר זָקָן לוֹ –</p>
</blockquote>

<blockquote>
<p>גִּלְגָּמֶשׁ עָצַם מֵהֶם, אֵין־מִי יִדְמֶה לוֹ.</p>
</blockquote>

<blockquote>
<p>יוֹמָם וָלַיְלָה לֹא יִשְׁבֹּת מִן הַמְּלָאכָה.</p>
</blockquote>

<br>  

<blockquote>
<p>&quot;וְהוּא עוֹצֵר לַבֵּן וְלֹא יֵלֵךְ אֶל אָבִיו,</p>
</blockquote>

<blockquote>
<p>גִּלְגָּמֶשׁ רוֹעֶה אוּרוּךְּ, אֲשֶׁר חוֹמָה סָבִיב לָהּ;</p>
</blockquote>

<blockquote>
<p>הוּא רוֹעֶה לְעַמּוֹ וּמָגֵן לָאֻמָּה,</p>
</blockquote>

<blockquote>
<p>גִּלְגָּמֶשׁ לֹא יִתֵּן לְפִילֶגֶשׁ לָלֶכֶת אֶל מְאַהֲבָהּ,</p>
</blockquote>

<blockquote>
<p>יַעְצֹר לְבַת־אַדִּיר לָלֶכֶת אֶל הַגִּבּוֹר.&quot;</p>
</blockquote>

<br> 

<blockquote>
<p>שָׁמַע אֱלֹהֵי־הַשָּׁמַיִם אֶת קוֹל־תַּחֲנוּנֵיהֶם,</p>
</blockquote>

<blockquote>
<p>קָרָא לְאָרוּרוּ, הַיּוֹצֶרֶת הַגְּדוֹלָה:</p>
</blockquote>

<br>  

<blockquote>
<p>&quot;אַתְּ אָרוּרוּ, בָּרָאת אֶת גִּלְגָּמֶשׁ,</p>
</blockquote>

<blockquote>
<p>צוּרִי כַיּוֹם בְּצַלְמוֹ דְמוּת־תַּבְנִיתוֹ</p>
</blockquote>

<blockquote>
<p>יְצִיר אֲשֶׁר כֹּחוֹ כְּכֹחוֹ שֶׁל גִּלְגָּמֶשׁ.</p>
</blockquote>

<br>  

<blockquote>
<p>&quot;בְּעִתּוֹ יָבֹא הָאַדִּיר אוּרוּכָּה</p>
</blockquote>

<blockquote>
<p>וְשָׂרָה עִם גִּלְגָּמֶשׁ וְשָׁקְטָה אוּרוּךְּ.&quot;</p>
</blockquote>

<br>  

<blockquote>
<p>וַיְהִי כִּשְׁמֹעַ אָרוּרוּ אֶת דְּבָרָיו,</p>
</blockquote>

<blockquote>
<p>יָצְרָה בְלִבָּהּ בְּצֶלֶם אַנוּ וּדְמוּתוֹ.</p>
</blockquote>

<blockquote>
<p>אָרוּרוּ רָחֲצָה יָדֶיהָ וַתִּקְרֹץ מִן הָאֲדָמָה,</p>
</blockquote>

<blockquote>
<p>הִרְטִיבָה אוֹתוֹ בְרִיר הָאֱלֹהִים,</p>
</blockquote>

<blockquote>
<p>יָצְרָה אֶת אֶנְגִּידוּ, גִּבּוֹר בָּרָאָה,</p>
</blockquote>

<blockquote>
<p>נֵצֶר נִינִיב, אֱלֹהֵי־הַמִּלְחָמָה.</p>
</blockquote>

<br>  

<blockquote>
<p>וַיְהִי לְבָדָד וַיֵּשֶׁב בָּעֲרָבָה.</p>
</blockquote>

<blockquote>
<p>שֵׂעָר מְכַסֶּה לְכָל־בְּשָׂרוֹ לָרֹב,</p>
</blockquote>

<blockquote>
<p>קְוֻצּוֹת־רֹאשׁוֹ יוֹרְדוֹת כִּקְוֻצּוֹת אִשָּׁה,</p>
</blockquote>

<blockquote>
<p>מַחְלְפוֹתָיו נִטְּשׁוּ כַּחִטָּה בַקָּמָה,</p>
</blockquote>

<blockquote>
<p>דָּבָר אֵין לוֹ עִם אֶרֶץ וְאָדָם,</p>
</blockquote>

<blockquote>
<p>עוֹטֶה עוֹרוֹת כָּאֵל סוּמוּקַן,</p>
</blockquote>

<blockquote>
<p>כֵּאלֹהֵי הַשָּׂדֶה, אֵל־הָעֲדָרִים;</p>
</blockquote>

<blockquote>
<p>עִם אַיָּלוֹת יֹאכַל מֵעֵשֶׂב הַשָּׂדֶה,</p>
</blockquote>

<blockquote>
<p>עִם הַבְּהֵמָה יִשְׁתֶּה מַיִם מִמַּשְׁאַבֶּיהָ,</p>
</blockquote>

<blockquote>
<p>עִם רֶמֶשׂ־הַמַּיִם יְשַׂחֵק כְּטוֹב־לִבּוֹ בַפֶּלֶג.</p>
</blockquote>

<br>  

<blockquote>
<p>פָּרַשׂ הַצַּיָּד מִכְמַרְתּוֹ עַל הַמַּשְׁאָב,</p>
</blockquote>

<blockquote>
<p>עָלָה כְנֶגְדּוֹ אֶנְגִּידוּ, כִּי בָא לַשְׁקוֹת אֶת בְּעִירוֹ.</p>
</blockquote>

<blockquote>
<p>עָמַד אֶנְגִּידוּ יוֹם וְעָמַד יוֹם שֵׁנִי,</p>
</blockquote>

<blockquote>
<p>עָמַד יוֹם שְׁלִישִׁי, גָּדַר דַּרְכּוֹ אֶל הַשֹּׁקֶת.</p>
</blockquote>

<blockquote>
<p>רָאָהוּ הַצַּיָּד וַיָּפוּגוּ פָנָיו,</p>
</blockquote>

<blockquote>
<p>רוֹעֵה־הָעֵדֶר – וַיֵּשְׂטְ עִם בְּעִירוֹ בָיְתָה.</p>
</blockquote>

<blockquote>
<p>עָלָה עָשָׁן בְּאַפּוֹ, רוּחוֹ נֶעְכָּרָה,</p>
</blockquote>

<blockquote>
<p>לִבּוֹ פָחַד וּפָנָיו קָדָרוּ,</p>
</blockquote>

<blockquote>
<p>כִּי גָדַל הַכְּאֵב, נָהַם לִבּוֹ.</p>
</blockquote>

<blockquote>
<p>כִּי מַרְאֵה שַׁחַץ־הֶהָרִים מַרְאֵה הַלָּז.</p>
</blockquote>

<br>  

<blockquote>
<p>פָּתַח הַצַּיָּד פִּיהוּ וַיֹּאמֶר לְאָבִיו:</p>
</blockquote>

<blockquote>
<p>&quot;אָבִי, אִישׁ בָּא, מִן הֶהָרִים אָתָא;</p>
</blockquote>

<blockquote>
<p>גֶּבֶר, אֲיֻמָּה גְבוּרָתוֹ בָאָרֶץ;</p>
</blockquote>

<blockquote>
<p>כְּאַחַד צְבָא־אַנוּ כֹּחוֹ בְמָתְנָיו.</p>
</blockquote>

<blockquote>
<p>עַל הֶהָרִים יְשׁוֹטֵט, יִדֹּד כָּל־הַיָּמִים,</p>
</blockquote>

<blockquote>
<p>עִם הַחַיָּה יַחְדָּו יִתְהַלֵּךְ בָּעֲרָבָה,</p>
</blockquote>

<blockquote>
<p>בְּכָל־עֵת רַגְלָיו עוֹמְדוֹת עַל הַשּׁקֶת.</p>
</blockquote>

<blockquote>
<p>יָרֵאתִי מְאֹד מִגֶּשֶׁת אֵלָיו,</p>
</blockquote>

<blockquote>
<p>הִנֵּה סָתַם אֶת הַבּוֹרוֹת אֲשֶר כָּרִיתִי,</p>
</blockquote>

<blockquote>
<p>מוֹקְשִׁים אֲשֶׁר טָמְנוּ יָדַי בָּלָק,</p>
</blockquote>

<blockquote>
<p>הֵנִיס מִיָּדַי כָּל חַיַּת־הַשָּׂדֶה הָרוֹמֶשֶׂת.&quot;</p>
</blockquote>

<br>  

<blockquote>
<p>פָּתַח אָבִיהוּ אֶת פִּיו וַיַּעַן לַצַּיָּד:</p>
</blockquote>

<blockquote>
<p>לֶךְ־לְךָ עִירָה אוּרוּךְּ, בֹּא אֶל גִּלְגָּמֶשׁ,</p>
</blockquote>

<blockquote>
<p>הַגֶּד־לוֹ מֶה עָצַם זֶה פֶרֶא־הָאָדָם.</p>
</blockquote>

<blockquote>
<p>יִתֶּן־לְךָ אִשָּׁה יְפַת־תֹּאַר קְדֵשָׁה,</p>
</blockquote>

<blockquote>
<p>אֲשֶׁר נִזְּרָה לְעִשְׁתָּר אֵלַת־הָאַהֲבָה,</p>
</blockquote>

<blockquote>
<p>וְלָקַחְתָּ אוֹתָהּ וְנָהַגְתָּ אוֹתָהּ.</p>
</blockquote>

<blockquote>
<p>וְהָיָה כְּצֵאת הַמִּקְנֶה אֶל הַשֹּׁקֶת –</p>
</blockquote>

<blockquote>
<p>תַּשְׁלִיךְ מֵעָלֶיהָ אֶת שִׂמְלוֹתֶיהָ</p>
</blockquote>

<blockquote>
<p>וְיִקַּח הָאִישׁ וְיֵהָנֶה מִיָּפְיָהּ.</p>
</blockquote>

<blockquote>
<p>וְהָיָה כִּי־יֶחֱזֶה בָהּ וְיִקְרַב אֵלֶיהָ,</p>
</blockquote>

<blockquote>
<p>וְתֵקַע נַפְשׁוֹ מִן הַבְּהֵמָה,</p>
</blockquote>

<blockquote>
<p>אֲשֶׁר גָּדַל אִתָּה עַל־פְּנֵי הַשָּדֶה.&quot;</p>
</blockquote>

<br>  

<blockquote>
<p>וַיִּשְׁמַע הָאִישׁ לַעֲצַת אָבִיהוּ,</p>
</blockquote>

<blockquote>
<p>וַיַּעַשׂ הַצַּיָּד כַּאֲשֶׁר אָמָר.</p>
</blockquote>

<blockquote>
<p>נָשָׂא אֶת רַגְלָיו וַיֵּלֶךְ אוּרוּכָּה,</p>
</blockquote>

<blockquote>
<p>וַיָּבֹא בְשַׁעַר־הָעִיר וַיִּכָּנֵס בְּשַעַר־הַמֶּלֶךְ.</p>
</blockquote>

<blockquote>
<p>נָפַל לִפְנֵי הַמֶּלֶךְ אַּפַּיִם אָרְצָה,</p>
</blockquote>

<blockquote>
<p>הֵרִים אֶת יָדוֹ וַיֹּאמֶר לְגִלְגָּמֶש:</p>
</blockquote>

<br>  

<blockquote>
<p>&quot;הִנֵּה, אִישׁ בָּא, מִן הֶהָרִים אָתָא,</p>
</blockquote>

<blockquote>
<p>גֶּבֶר, אֲיֻמָּה גְבוּרָתוֹ בָאָרֶץ,</p>
</blockquote>

<blockquote>
<p>כְּאַחַד צְבָא־אַנוּ כֹּחוֹ בְמָתְנָיו.</p>
</blockquote>

<blockquote>
<p>עַל הֶהָרִים יְשׁוֹטֵט, יִדֹּד כָּל־הַיָּמִים,</p>
</blockquote>

<blockquote>
<p>עִם הַחַיָּה יַחְדָּו יְשׁוֹטֵט בָּעֲרָבָה,</p>
</blockquote>

<blockquote>
<p>בְּכָל־עֵת רַגְלָיו עוֹמְדוֹת עַל הַשֹּׁקֶת.</p>
</blockquote>

<blockquote>
<p>יָרֵאתִי מְאֹד מִגֶּשֶׁת אֵלָיו.</p>
</blockquote>

<blockquote>
<p>הִנֵּה סָתַם אֶת הַבּוֹרוֹת, אֲשֶר כָּרִיתִי,</p>
</blockquote>

<blockquote>
<p>מוֹקְשִׁים אֲשֶׁר טָמְנוּ יָדַי, בָּלָק,</p>
</blockquote>

<blockquote>
<p>הֵנִיס מִיָּדַי כָּל חַיַּת־הַשָּׂדֶה הָרוֹמָשֶׂת.&quot;</p>
</blockquote>

<br>  

<blockquote>
<p>עָנָה לוֹ גִּלְגָּמֶשׁ וַיֹּאמֶר לַצַּיָּד:</p>
</blockquote>

<blockquote>
<p>&quot;לֶךְ־לְךָ, יוֹדֵעַ־צַיִד, קַח־לְךָ נַעֲרָה</p>
</blockquote>

<blockquote>
<p>קְדֵשָׁה מֵהֵיכַל־קָדְשָׁהּ אֲשֶׁר לְעִשְׁתָּר.</p>
</blockquote>

<blockquote>
<p>וְהָיָה כְּבֹאוֹ עִם בְּעִירוֹ אֶת הַשֹּׁקֶת –</p>
</blockquote>

<blockquote>
<p>תַּשְׁלִיךְ מֵעָלֶיהָ את שִׂמְלוֹתֶיהָ,</p>
</blockquote>

<blockquote>
<p>לְמַעַן יֵהָנֶה הָאִישׁ מִיָּפְיָהּ.</p>
</blockquote>

<blockquote>
<p>וְהָיָה כִּי־יַחַז־בָּה וְקָרַב אֵלֶיהָ,</p>
</blockquote>

<blockquote>
<p>וְתֵקַע נַפְשׁוֹ מִן הַבְּהֵמָה,</p>
</blockquote>

<blockquote>
<p>אֲשֶׁר גָּדַל אִתָּהּ עַל־פְּנֵי הַשָּׂדֶה.&quot;</p>
</blockquote>

<br>  

<blockquote>
<p>שָׁמַע הַצַּיָּד אֶת דְּבָרָיו וַיֵּלֶךְ.</p>
</blockquote>

<blockquote>
<p>וַיִּקַּח אִשָּׁה יְפַת־תֹּאַר קְדֵשָׁה,</p>
</blockquote>

<blockquote>
<p>וַיֵּלְכוּ מִשָּם וַיַּיְשִׁירוּ נִכְחָם.</p>
</blockquote>

<br> 

<blockquote>
<p>וַיְהִי בַּיּוֹם הַשְּׁלִישִׁי וַיַּגִּיעוּ</p>
</blockquote>

<blockquote>
<p>וַיַּעַמְדוּ בַשָּׂדֶה הַהוּא אֲשֶׁר נוֹעָד,</p>
</blockquote>

<blockquote>
<p>הַצַּיָּד וְהָאִשָּׁה, וַיֵּשְׁבוּ עַל הַשֹּׁקֶת.</p>
</blockquote>

<blockquote>
<p>וַיַּעֲשׂוּ בַמָּקוֹם הַהוּא יוֹם אֶחָד וְיוֹם שֵׁנִי.</p>
</blockquote>

<blockquote>
<p>וְהִנֵּה הַבְּהֵמָה בָאָה וַתֵּשְׁתְּ עַל הַשֹּׁקֶת,</p>
</blockquote>

<blockquote>
<p>וְרֶמֶשׂ־הַמַּיִם יְשַׂחֵק כְּטוֹב־לִבּוֹ בַנָּהָר.</p>
</blockquote>

<blockquote>
<p>וְגַם אֶנְגִּידוּ, נִין אֱלֹהֵי־הַשָּׁמַיִם הָאַדִּיר.</p>
</blockquote>

<blockquote>
<p>עִם אַיְלוֹת־הַשָּׂדֶה יֹאכַל עֵשֶׂב,</p>
</blockquote>

<blockquote>
<p>עִם הַבְּהֵמָה יִסְבָּא מַיִם בַּמַּשְׁאָב,</p>
</blockquote>

<blockquote>
<p>בְּשָׂשׂוֹן יְשַׂחֵק עִם רֶמֶשׂ־הַנָּהָר.</p>
</blockquote>

<br>  

<blockquote>
<p>וַתִּרְאֵהוּ הַקְּדֵשָׁה, אֶת הָאִישׁ שַׂגִּיא־הַכֹּח,</p>
</blockquote>

<blockquote>
<p>אוֹתוֹ פֶרֶא־אָדָם, אִישׁ הַרְרֵי־הָאֵל,</p>
</blockquote>

<blockquote>
<p>וְהִנֵּה הוּא צוֹעֶה בְקֶרֶב הַשָּדֶה,</p>
</blockquote>

<blockquote>
<p>מִתְבּוֹנֵן אֶל סְבִיבָיו, הוֹלֵךְ וְקָרֵב.</p>
</blockquote>

<br>  

<blockquote>
<p>&quot;הִנֵּה הִנּוֹ, הַנַּעֲרָה! חִשְׂפִי חֹצֶן,</p>
</blockquote>

<blockquote>
<p>גַּלִּי עֶרְוָתֵךְ וְיֵהָנֶה מִיָּפְיֵךְ.</p>
</blockquote>

<blockquote>
<p>אַל תִּתְמַהְמְהִי וּדְעִי אֶת תַּאֲוָתוֹ.</p>
</blockquote>

<blockquote>
<p>וְהָיָה כִּי־יִרְאֵךְ וְקָרַב אֵלָיִךְ,</p>
</blockquote>

<blockquote>
<p>פִּתְחִי לָרְוָחָה שִׂמְלוֹתַיִךְ וְכָרַע עָלָיִךְ.</p>
</blockquote>

<blockquote>
<p>עוֹרְרִי אֶת חִשְׁקוֹ בִמְצוּדוֹת הָאִשָּׁה</p>
</blockquote>

<blockquote>
<p>וְתֵקַע נַפְשׁוֹ מִן הַבְּעִיר, שֶׁגָּדַל עַל שָׂדֵהוּ,</p>
</blockquote>

<blockquote>
<p>יִגְּעוּ שָׁדָיו בְּשָׁדַיִךְ שֶׁלָּךְ.&quot;</p>
</blockquote>

<br>  

<blockquote>
<p>חָשְׂפָה הַנַּעֲרָה חָצְנָהּ וַתְּגַל עֶרְוָתָהּ</p>
</blockquote>

<blockquote>
<p>וְיֵהָנֶה מִיָּפְיָהּ.</p>
</blockquote>

<blockquote>
<p>לֹא הִתְמַהְמְהָה וַתִּקַּח תְּשׁוּקָתוֹ,</p>
</blockquote>

<blockquote>
<p>פָּתְחָה לָרְוָחָה שִׂמְלוֹתֶיהָ, וַיִּכְרַע עָלֶיהָ.</p>
</blockquote>

<blockquote>
<p>עוֹרְרָה אֶת תַּאֲוָתוֹ בִמְצוּדוֹת אִשָּׁה,</p>
</blockquote>

<blockquote>
<p>שָׁדָיו נָגְעוּ בְשָׁדֶיהָ שֶׁלָּהּ.</p>
</blockquote>

<br>  

<blockquote>
<p>שִׁשָּׁה יָמִים וְשִׁבְעָה לֵילוֹת יְדָעָהּ אֶנְגִּידוּ</p>
</blockquote>

<blockquote>
<p>וַיִּרְוֶה דּוֹדִים עִם הַנַּעֲרָה הַקְּדֵשָׁה.</p>
</blockquote>

<br>  

<blockquote>
<p>וַיְהִי כַּאֲשֶׁר שָׂבַע אֶנְגִּידוּ אֶת חֲמוּדוֹתֶיהָ</p>
</blockquote>

<blockquote>
<p>וַיָּשֶׂם אֶת פָּנָיו וַיַּשְׁקֵף עַל־פְּנֵי הָעֲרָבָה,</p>
</blockquote>

<blockquote>
<p>הִתְבּוֹנֵן לִרְאוֹת אֶת הַחַיָּה.</p>
</blockquote>

<br>  

<blockquote>
<p>רָאוּהוּ הַחַיּוֹת וַיָּנוּסוּ מִפָּנָיו,</p>
</blockquote>

<blockquote>
<p>חַיַּת־הַשָּׂדֶה חַתָּה, נִרְתְּעָה לְאָחוֹר.</p>
</blockquote>

<br> 

<blockquote>
<p>וַיִּתְמַהּ אֶנְגִּידוּ, עָמַד עַל־עָמְדוֹ כְּנֶעֱקָד,</p>
</blockquote>

<blockquote>
<p>וַיָּפוּגוּ בִרְכָּיו, כִּי נָס מִקְנֵהוּ,</p>
</blockquote>

<blockquote>
<p>תַּשׁ כֹּחַ אֶנְגִּידוּ וַיְחַסֵּר סַעֲרוֹ.</p>
</blockquote>

<blockquote>
<p>עָמַד וְהֶאֱזִין, הִטָּה אָזְנוֹ,</p>
</blockquote>

<blockquote>
<p>פָּנָה וַיֵּשֶׁב לְיַד הַקְּדֵשָׁה, לְמַרְגְּלוֹתֶיהָ,</p>
</blockquote>

<blockquote>
<p>הִבִּיט בְּפָנֶיהָ, הִקְשִׁיב לִדְבָרֶיהָ.</p>
</blockquote>

<br>  

<blockquote>
<p>עָנְתָה הַקְּדֵשָׁה וַתֹּאמֶר לְאֶנְגִּידוּ:</p>
</blockquote>

<blockquote>
<p>&quot;גָּבַרְתָּ מְאֹד, אֶנְגִּידוּ, דָּמִיתָ לֵאלֹהַּ!</p>
</blockquote>

<blockquote>
<p>לָמָּה תִרְעֶה חַיַּת־הַשָּׂדֶה בָעֲרָבָה?</p>
</blockquote>

<blockquote>
<p>לְכָה אִתִּי, עִירָה אוּרוּךְּ אֲבִיאֶךָ,</p>
</blockquote>

<blockquote>
<p>אֶל הָעִיר אֲשֶׁר סָבִיב חוֹמוֹת לָהּ,</p>
</blockquote>

<blockquote>
<p>בֹּא אֶל הֵיכַל־הַקֹּדֶשׁ, מְעוֹנָה אַנוּ וְעִשְׁתָּר,</p>
</blockquote>

<blockquote>
<p>בֹּא אֶל בֵּית־הַחֶמְדָּה, מְעוֹנָה אַנוּ וְעִשְׁתָּר,</p>
</blockquote>

<blockquote>
<p>אֲשֶׁר שָׁם גִּלְגָּמֶשׁ אִישׁ גִּבּוֹר־הַחַיִל,</p>
</blockquote>

<blockquote>
<p>כֹּחַ רְאֵם־פֶּרֶא כֹּחוֹ, בּוֹ יֵרְדְּ בָּעָם.&quot;</p>
</blockquote>

<br>  

<blockquote>
<p>וַתְּדַבֵּר אֵלָיו, וַיִּשְׂמַח עַל דְּבָרֶיהָ.</p>
</blockquote>

<blockquote>
<p>וַיִּשְׁמַע לְקוֹל לִבּוֹ וַיְבַקֵּשׁ יָדִיד לוֹ.</p>
</blockquote>

<br> 

<blockquote>
<p>וַיַּעַן לָהּ אֶנְגִּידוּ וַיֹּאמֶר לַקְּדֵשָׁה:</p>
</blockquote>

<blockquote>
<p>&quot;הָבָה, הַנַּעֲרָה, קוּמִי הֲבִיאִינִי</p>
</blockquote>

<blockquote>
<p>אֶל בֵּית־הַקֹּדֶשׁ, אֶל הֵיכַל־הַטָּהֳרָה,</p>
</blockquote>

<blockquote>
<p>אֶל מְעוֹן־קָדְשָׁם שֶׁל אַנוּ וְעִשְׁתָּר,</p>
</blockquote>

<blockquote>
<p>אֲשֶר שָׁם גִּלְגָּמֶשׁ אִישׁ גִּבּוֹר־הַחַיִל,</p>
</blockquote>

<blockquote>
<p>שֶׁכֹּחַ־רְאֵם כֹּחוֹ, בּוֹ יַעְצֹר בָּעָם.</p>
</blockquote>

<blockquote>
<p>אֲנִי אֲנִי אֶתְבָּעֶנּוּ, אֶקְרָא לְגִלְגָּמֶשׁ,</p>
</blockquote>

<blockquote>
<p>לִשְׂרוֹת עִמִּי אֶקְרָאֶנּוּ, אָרִיעַ בְּקֶרֶב אוּרוּךְּ:</p>
</blockquote>

<blockquote>
<p>אָכֵן גָּבָרְתִּי!</p>
</blockquote>

<blockquote>
<p>אֲנִי אֲנִי אָבוֹאָה, אֲשַׁנֶּה גוֹרָלִי,</p>
</blockquote>

<blockquote>
<p>אֲנִי יְלִיד־עֲרָבוֹת אַדִּיר בִּגְבוּרָתִי,</p>
</blockquote>

<blockquote>
<p>הוֹ גִלְגָּמֶשׁ, נִכְסַפְתִּי לִרְאוֹת אֶת פָּנֶיךָ!</p>
</blockquote>

<blockquote>
<p>יָדַעְתִּי גַם־יָדַעְתִּי אֵיךְ יִפֹּל דָּבָר.&quot;</p>
</blockquote>

<br> 

<blockquote>
<p>וַיֵּלְכוּ אֶנְגִּידוּ וְהָאִשָּׁה אוּרוּכָּה,</p>
</blockquote>

<blockquote>
<p>הָעִיר אֲשֶׁר חוֹמוֹת לָהּ, וַיָּבֹאוּ בַשָּׁעַר.</p>
</blockquote>

<br>  

<blockquote>
<p>מַרְבַדֵּי־צִבְעוֹנִים שְׁטוּחִים בַּחוּצוֹת,</p>
</blockquote>

<blockquote>
<p>הֲמוֹנִים לְבוּשִׁים לְבָנִים וּצְנִיפִים יִתְהַלָּכוּ,</p>
</blockquote>

<blockquote>
<p>יוֹמָם וָלַיְלָה לֹא שָׁבַת הַמִּשְׁתֶּה,</p>
</blockquote>

<blockquote>
<p>כִּנוֹר עִם חָלִיל בַּמֶּרְחָק יֶהֱמָיוּ;</p>
</blockquote>

<blockquote>
<p>נְעָרוֹת יְפוֹת־תֹּאַר תֵּצֶאנֶה בִמְחוֹלוֹת,</p>
</blockquote>

<blockquote>
<p>כָּל אֶבְרֵיהֶן מְלֵאִים עֹצֶר חַיִּים וְשָׂשׂוֹן,</p>
</blockquote>

<blockquote>
<p>בִּרְנָנִים תְּעִירֶינָה גִבּוֹרִים מֵחַדְרָם.</p>
</blockquote>

<br>  

<blockquote>
<p>הָלְכָה הַקְּדֵשָׁה לְפָנָיו,</p>
</blockquote>

<blockquote>
<p>רַגְלֶיהָ תִּישַׁרְנָה אֶל הֵיכַל עִשְׁתָּר,</p>
</blockquote>

<blockquote>
<p>מִלִּשְׁכַּת־הַקֹּדֶשׁ לָקְחָה שִׂמְלוֹת־חָג,</p>
</blockquote>

<blockquote>
<p>עָטְתָה אֶת אֶנְגִּידוּ בִגְדֵי־תִפְאֶרֶת,</p>
</blockquote>

<blockquote>
<p>הִגִּישָׁה לְפָנָיו מִן הַלֶחֶם וְהַיָּיִן,</p>
</blockquote>

<blockquote>
<p>אֲשֶׁר יַעֲלוּ עַל מִזְבַּח הָאֵלָה.</p>
</blockquote>

<br>  

<blockquote>
<p>וַתִּגַּשׁ כֹּהֶנֶת קְדֵשָׁה וַתֹּאמַר:</p>
</blockquote>

<br>  

<blockquote>
<p>&quot;אֶנְגִּידוּ, וְיִתְּנוּ לְךָ הָאֵלִים הַגְּדוֹלִים</p>
</blockquote>

<blockquote>
<p>חַיִּים אֲרֻכִּים!</p>
</blockquote>

<blockquote>
<p>אֶת גִּלְגָּמֶשׁ, אֶת יְדִיד־הַיְגוֹנִים, אַרְאֶךָּ,</p>
</blockquote>

<blockquote>
<p>שָׂא עֵינֶיךָ וְרָאִיתָ אֶת פָּנָיו.</p>
</blockquote>

<blockquote>
<p>יָפֶה הוּא בְאוֹן־גֶּבֶר, כֹּחַ לוֹ בְמָתְנָיו,</p>
</blockquote>

<blockquote>
<p>שְׁרִירֵי־נְחשֶׁת שְׁרִירָיו לְגֹבַהּ קוֹמָתוֹ,</p>
</blockquote>

<blockquote>
<p>עֹצֶר גְּבוּרָה הוּצַק בִּבְשָׂרוֹ,</p>
</blockquote>

<blockquote>
<p>כֹּחוֹ עוֹלֶה עַל כֹּחֲךָ אָתָּה.</p>
</blockquote>

<blockquote>
<p>לֹא יִיעַף בַּיּוֹם אַף לֹא יִיגַע בַּלָּיְלָה,</p>
</blockquote>

<blockquote>
<p>מְהַלֵּךְ אֵימִים כַּאֲדַד אֱלֹהֵי־הַחֲזִיזִים.</p>
</blockquote>

<br>  

<blockquote>
<p>&quot;שַׁמַשׁ, אֱלֹהֵי הַשֶּׁמֶשׁ, אוֹהֵב אֶת גִּלְגָּמֶשׁ.</p>
</blockquote>

<blockquote>
<p>אַנוּ, אֶנְלִיל וְאֵאָה מִלְאוּ אֶת לִבּוֹ חָכְמָה.</p>
</blockquote>

<blockquote>
<p>עַד שֶבָּאתָ מֵאֵצֶל הֶהָרִים,</p>
</blockquote>

<blockquote>
<p>בְּטֶרֶם תֶּאֱתֶה מִן הָעֲרָבָה,</p>
</blockquote>

<blockquote>
<p>הָיָה רוֹאֶה אוֹתְךָ גִּלְגָּמֶשׁ.</p>
</blockquote>

<blockquote>
<p>בַּחֲלוֹם חֶזְיוֹן־לַיְלָה בָּעִיר בְּאוּרוּךְּ</p>
</blockquote>

<blockquote>
<p>נֵעוֹר מִשְּנָתוֹ וַיְסַפֵּר אֶת הַחֲלוֹמוֹת</p>
</blockquote>

<blockquote>
<p>וַיֹּאמֶר לְאִמּוֹ:</p>
</blockquote>

<blockquote>
<p>&quot;אִמִּי, חֲלוֹם חָלַמְתִּי הַלָּיְלָה:</p>
</blockquote>

<blockquote>
<p>וְהִנֵּה הַכּוֹכָבִים עוֹמְדִים בַּשָּׁמָיִם,</p>
</blockquote>

<blockquote>
<p>וַיִּפְּלוּ עָלַי הַכּוֹכָבִים כִּצְבָא אֱלֹהֵי־הַשָּׁמָיִם.</p>
</blockquote>

<blockquote>
<p>אָמַרְתִּי אֲנִיפֶנּוּ – וַיִּכְבַּד מִמֶּנִּי,</p>
</blockquote>

<blockquote>
<p>דִּמִּיתִי לְנַעֲרוֹ – וְלֹא יָכֹלְתִּי לוֹ.</p>
</blockquote>

<blockquote>
<p>גּוֹיֵי אוּרוּךְּ שִׁית שָׁתוּ עָלָיו,</p>
</blockquote>

<blockquote>
<p>לוֹ עַמִּים הִשְׁתַּחֲווּ, נָשְׁקוּ אֶת רַגְלָיו.</p>
</blockquote>

<blockquote>
<p>וַאֲחַבְּקֵהוּ כְּחַבֵּק אֶת הָאִשָּׁה,</p>
</blockquote>

<blockquote>
<p>הֲפַכְתִּיו עַד שֶׁעָלִיתִי עָלָיו,</p>
</blockquote>

<blockquote>
<p>הִשְׁלַכְתִּיו לְמַרְגְּלוֹתָיךְ.</p>
</blockquote>

<blockquote>
<p>וְאַתְּ אִמַּצְתְּ אוֹתוֹ לְבֵן, הִצַּבְתִּיו עַל־יָדִי.&quot;</p>
</blockquote>

<br>  

<blockquote>
<p>רִישָׁת־נִינְלִיל הַמְּלֵאָה אֶת הַחָכְמָה וְאֶת הַדַּעַת</p>
</blockquote>

<blockquote>
<p>אָמְרָה לַאדוֹנָהּ,</p>
</blockquote>

<blockquote>
<p>רִישָׁת־נִינְלִיל הַמְּלֵאָה אֶת הַחָכְמָה וְאֶת הַדַּעַת</p>
</blockquote>

<blockquote>
<p>אָמְרָה לְגִּלְגָּמֶשׁ:</p>
</blockquote>

<blockquote>
<p>&quot;גִּלְגָּמֶשׁ, אֲשֶׁר עָמְדוּ כוֹכָבִים בַּשָּׁמָיִם,</p>
</blockquote>

<blockquote>
<p>אֲשֶׁר אָמַרְתָּ לְהֲרִימוֹ – וַיִּכְבַּד מִמֶּךָּ,</p>
</blockquote>

<blockquote>
<p>אֲשֶׁר דִּמִּיתָ לְנַעֲרוֹ – וְלֹא יָכֹלְתָּ לוֹ,</p>
</blockquote>

<blockquote>
<p>וַתְּחַבְּקֶנּוּ כְּחַבֵּק אֶת הָאִשָּׁה</p>
</blockquote>

<blockquote>
<p>וַתַּשְׁלִיכֵהוּ לְמַרְגְּלוֹתַי וְהִצַּבְתִּיהוּ עַל־יָדֶךָ –</p>
</blockquote>

<blockquote>
<p>הִנֵּה הַחֲלוֹם וְזֶה פִתְרוֹנוֹ.</p>
</blockquote>

<br>

<blockquote>
<p>בֹּא יָבֹא אִיש חָזָק, אַדִּיר יֶאֱתֶה,</p>
</blockquote>

<blockquote>
<p>וְכֹחַ לוֹ וְאוֹן לוֹ כְּכֹחַ צְבָא־אַנוּ וְאוֹנוֹ,</p>
</blockquote>

<blockquote>
<p>וְהוּא יִקְרָא לְךָ לִשְׂרוֹת עִמּוֹ,</p>
</blockquote>

<blockquote>
<p>יִתְבָּעֲךָ לְהֵאָבֵק אִתּוֹ.</p>
</blockquote>

<blockquote>
<p>יָדְךָ תָּעֹז עָלָיו וְיִשְׁכַּב לְמַרְגְּלוֹתָי,</p>
</blockquote>

<blockquote>
<p>וְאִמַּצְתִּיהוּ כְבֵן לִי, וְהָיָה לְךָ לְאָח,</p>
</blockquote>

<blockquote>
<p>יְהִי מֵרֵעֲךָ בַּמִּלְחָמָה וְגֶבֶר־עֲמִיתֶךָ.</p>
</blockquote>

<blockquote>
<p>אֶנְגִּידוּ, זֶה הַחֲלוֹם וְכָכָה פָתְרָה הַגְּבִירָה.&quot;</p>
</blockquote>

<br>  

<blockquote>
<p>אֵלֶּה דִבְרֵי הַקְּדֵשָׁה הַנְּבִיאָה.</p>
</blockquote>

<blockquote>
<p>וַיֵּצֵא אֶנְגִּידוּ אֶת בֵּית־עִשְׁתָּר הַנִּשָּׂא.</p>
</blockquote>

<br>  

<h2 id="לוּחַשֵׁנִי">לוּחַ שֵׁנִי</h2>

<blockquote>
<p>פָּסַח אֶנְגִּידוּ עַל מִפְתַּן הַהֵיכָל</p>
</blockquote>

<blockquote>
<p>וַיֵּצֵא אֶל הָרְחוֹב. וְכָל הָעָם מִשְׁתָּאֶה</p>
</blockquote>

<blockquote>
<p>לְמַרְאֵה אִישׁ־הָעֲרָבָה.</p>
</blockquote>

<blockquote>
<p>וְהוּא גָבֹהַּ מִכָּל הָאָדָם אֲשֶׁר בָּעִיר,</p>
</blockquote>

<blockquote>
<p>קְוֻצּוֹת־רֹאשׁוֹ אֲרֻכּוֹת וּזְקָנוֹ מְגֻדָּל:</p>
</blockquote>

<blockquote>
<p>&#8220;גִּבּוֹר־חַיִל בָּא הָעִירָה מֵהַרְרֵי־אַנוּ!&#8221;</p>
</blockquote>

<br>  

<blockquote>
<p>גָּדַר דֶּרֶךְ בֵּית־הַמִּקְדָשׁ לַגִּבּוֹרִים בָּעִיר;</p>
</blockquote>

<blockquote>
<p>יָצְאוּ לִקְרָאתוֹ הָאֲנָשִׁים, כֻּלָּם נִקְבְּצוּ וּבָאוּ.</p>
</blockquote>

<blockquote>
<p>מִפְּנֵי עֵינָיו הַמְזָרוֹת אֵימָה חַתּוּ, נָסוֹגוּ.</p>
</blockquote>

<blockquote>
<p>אֶל מַחֲזֵה־הַפְּלָאִים תָּמָהוּ,</p>
</blockquote>

<blockquote>
<p>לְרַגְלָיו נָפָלוּ, נָמוֹגוּ כַיָּלֶד.</p>
</blockquote>

<br>  

<blockquote>
<p>יָצוּעַ לוֹ לְגִלְגָּמֶשׁ בְּהֵיכַל־הָאֱלֹהִים,</p>
</blockquote>

<blockquote>
<p>רְפִידָתוֹ מַרְבַדִּים כַּמִּשְׁכָּב לָאֵלִים,</p>
</blockquote>

<blockquote>
<p>עָלָיו יִרְוֶה הַמֶּלֶךְ דּוֹדִים</p>
</blockquote>

<blockquote>
<p>עִם עִשְׁתָּר הָאֲיֻמָּה בָאֵלוֹת.</p>
</blockquote>

<br> 

<blockquote>
<p>יָצָא גִלְגָּמֶשׁ אֶת הֵיכַל־אַפַּדְנוֹ שֶׁלוֹ,</p>
</blockquote>

<blockquote>
<p>הִנֵּה הוֹלֵךְ הַמֶּלֶךְ וְקָרֵב.</p>
</blockquote>

<blockquote>
<p>אֶנְגִּידוּ בְשַׁעַר הַהֵיכָל הַנִּשָּׂא</p>
</blockquote>

<blockquote>
<p>גָּדַר בְּעַד גִּלְגָּמֶשׁ וְלֹא יָבֹא בוֹ.</p>
</blockquote>

<br>  

<blockquote>
<p>כִּשְׁנַיִם נֶאֱבָקִים הֶחֱזִיקוּ זֶה בָזֶה</p>
</blockquote>

<blockquote>
<p>בְּשַׁעַר בֵּית־הַמִּקְדָּשׁ,</p>
</blockquote>

<blockquote>
<p>בִּרְחוֹבוֹת הָעִיר נֶאֱבָקוּ.</p>
</blockquote>

<blockquote>
<p>הֵצִיק אֶנְגִּידוּ לְרוֹעֵה־הָאָרֶץ.</p>
</blockquote>

<blockquote>
<p>אָז תְּפָשׂוֹ הַלָּז כִּתְפֹשׂ אֶת הָאִשָּׁה,</p>
</blockquote>

<blockquote>
<p>הִתְגַּבֵּר עָלָיו וַיָּעַל.</p>
</blockquote>

<blockquote>
<p>הֱנִיפָהוּ וְהִשְׁלִיכָהוּ לְמַרְגְּלוֹת אִמּוֹ.</p>
</blockquote>

<blockquote>
<p>יִשֹּׁם הָעָם, לַמֶּלֶךְ יִתַּמֶּה.</p>
</blockquote>

<br>  

<blockquote>
<p>צָעַק אֶנְגִּידוּ, נוֹאֲשָׁה עֶבְרָתוֹ.</p>
</blockquote>

<blockquote>
<p>שַׂעַר רֹאשׁוֹ הָאַדִּיר פָּרַע;</p>
</blockquote>

<blockquote>
<p>בָּא מִן הָעֲרָבָה, מוֹרָה לֹא עָלָה עַל רֹאשׁוֹ.</p>
</blockquote>

<blockquote>
<p>הִזְדַּקֵּף אֶנְגִּידוּ, הִתְבּוֹנֵן בְּאִישׁ־רִיבוֹ,</p>
</blockquote>

<blockquote>
<p>פָּנָיו זוֹעֲפִים וְקוֹדְרִים,</p>
</blockquote>

<blockquote>
<p>צָנְחוּ יָדָיו עַל בִּרְכָּיו הַיְגֵעוֹת,</p>
</blockquote>

<blockquote>
<p>עֵינָיו נִמְלְאוּ דֶמַע.</p>
</blockquote>

<br>  

<blockquote>
<p>תָּפְשָׂה רִישָׁת הַגְּבִירָה, הֶחֱזִיקָה בְיָדָיו:</p>
</blockquote>

<blockquote>
<p>&quot;אַתָּה בְּנִי, אֲנִי הַיּוֹם יְלִדְתִּיךָ,</p>
</blockquote>

<blockquote>
<p>אֲנִי אִמְּךָ וְהִנֵּה זֶה אָחִיךָ.&quot;</p>
</blockquote>

<br>  

<blockquote>
<p>וַיִּפְתַּח אֶנְגִּידוּ אֶת פִּיו וַיַּעַן אֶת רִישָׁת:</p>
</blockquote>

<blockquote>
<p>&quot;אִמִּי, בַּקְרָב אָח לִי מָצָאתִי;</p>
</blockquote>

<blockquote>
<p>עָנָה גִּלְגָּמֶשׁ – וַיֹּאמֶר לוֹ:</p>
</blockquote>

<blockquote>
<p>רֵעִי אַתָּה וְנִלְחַמְתָּ עַל־יָדִי.&quot;</p>
</blockquote>

<br>  

<blockquote>
<p>שׁוֹמֵר הִפְקִיד אֶנְלִיל לִשְׁמֹר אֶת הָאֲרָזִים.</p>
</blockquote>

<blockquote>
<p>אֲשֶׁר בְּיַעַר הָאֵלִים בְּאַפְסֵי מֶרְחַקִּים.</p>
</blockquote>

<blockquote>
<p>נָשָׂא אֶת חֻמְבַּבָּה לַחֲתַת לִבְנֵי־אָדָם.</p>
</blockquote>

<br>  

<blockquote>
<p>הָיָה קוֹל חֻמְבַּבָּה כְקוֹל יְלֵל־סָעַר,</p>
</blockquote>

<blockquote>
<p>רוּחַ־אַפּוֹ מְחוֹלֵל עֲצֵי־יָעַר,</p>
</blockquote>

<blockquote>
<p>נַחֲרוֹת אַפָּיו – אֵימָה.</p>
</blockquote>

<blockquote>
<p>כָּל הָעוֹלֶה בְהַרְרֵי הָאֲרָזִים</p>
</blockquote>

<blockquote>
<p>יִלְבַּשׁ חֲרָדוֹת מִפְּנֵי שׁוֹמֵר הַיָּעַר.</p>
</blockquote>

<blockquote>
<p>לְשׁוֹמֵר הָאֲרָזִים שָׂמָהוּ אֶנְלִיל,</p>
</blockquote>

<blockquote>
<p>לִהְיוֹת חֲתַת לִבְנֵי־אֱנוֹש הִפְקִידוֹ.</p>
</blockquote>

<blockquote>
<p>כָּל הַקָּרֵב אֶל חֹרְשַׁת־הַקֹּדֶשׁ</p>
</blockquote>

<blockquote>
<p>תִּפֹּל עָלָיו אֵימָתָה וָפַחַד.</p>
</blockquote>

<br>  

<blockquote>
<p>וַיְדַבֵּר גִּלְגָּמֶשׁ וַיֹּאמֶר לְאֶנְגִּידוּ:</p>
</blockquote>

<blockquote>
<p>&quot;חֻמְבַּבָּה הַשּׁוֹמֵר אֶת יַעַר־הָאֲרָזִים</p>
</blockquote>

<blockquote>
<p>חָטָא לִפְנֵי שַׁמַשׁ, שׁוֹפֵט הָרוּחוֹת וְהָאָדָם.</p>
</blockquote>

<blockquote>
<p>וַיַּעֲבֹר חֹק וַיֵּצֵא אֶת הַיַּעַר</p>
</blockquote>

<blockquote>
<p>וַיְהַלֵּךְ אֵימִים עַל בְּנֵי־הָאָדָם.</p>
</blockquote>

<blockquote>
<p>כַּהֲמוֹת סַעַר יְחוֹלֵל אִילָנוֹת,</p>
</blockquote>

<blockquote>
<p>הוֹרֵג אֶת כָּל הַקָּרֵב אֶל הַיָּעַר,</p>
</blockquote>

<blockquote>
<p>גַּם אֶת הָאַדִּיר יְמַגֵּר לָאָרֶץ.</p>
</blockquote>

<blockquote>
<p>תַּאֲוַת־לִבִּי לִמְצֹא אוֹתוֹ בֶן־שַׁחַץ וּלְעַנּוֹתוֹ.</p>
</blockquote>

<blockquote>
<p>אַל, רֵעִי, נוֹסִיפָה לְהַרְגִּיעַ בְּאוּרוּךְּ,</p>
</blockquote>

<blockquote>
<p>לְהוֹלִיד בָּנִים בְּהֵיכַל עִשְׁתָּר,</p>
</blockquote>

<blockquote>
<p>נֵצֵא לִקְרַאת פְּלָאִים וַעֲלִילוֹת־גִּבּוֹרִים;</p>
</blockquote>

<blockquote>
<p>אִתְּךָ אֲנִי יוֹצֵא אֶל הָעֲרָבָה.&quot;</p>
</blockquote>

<br>  

<blockquote>
<p>וַיַּעַן אֶנְגִּידוּ אֶת רֵעוֹ גִּלְגָּמֶשׁ:</p>
</blockquote>

<blockquote>
<p>&quot;אָיֹם חֻמְבַּבָּה וְנוֹרָא מְאֹד,</p>
</blockquote>

<blockquote>
<p>שַׂגִּיא־כֹחַ הוּא, הֲלֹא אָמַרְתָּ,</p>
</blockquote>

<blockquote>
<p>אֵיכָה־זֶה נֵצֵא וְנִלָּחֲמָה אִתּוֹ?&quot;</p>
</blockquote>

<br> 

<blockquote>
<p>וַיַּעַן גִּלְגָּמֶשׁ אֶת אֶנְגִּידוּ וַיֹּאמֶר לוֹ:</p>
</blockquote>

<blockquote>
<p>&quot;רֵעִי, יַחְדָּו נָבֹא אֶל אַרְזֵי־הַקֹּדֶשׁ,</p>
</blockquote>

<blockquote>
<p>יַחְדָּו נִתְגָּרֶה מִלְחָמָה בְּחֻמְבַּבָּה,</p>
</blockquote>

<blockquote>
<p>וְנַכְרִית אֶת אוֹיֵב הָאֵלִים וְהָאָדָם.&quot;</p>
</blockquote>

<br>  

<h2 id="לוּחַשְׁלִישִׁי">לוּחַ שְׁלִישִׁי</h2>

<blockquote>
<p>אֶל אוּלַם־הַמֶּלֶךְ הַמַּבְרִיק בָּא אֶנְגִּידוּ,</p>
</blockquote>

<blockquote>
<p>לִבּוֹ יָנוּד, יְפַרְפֵּר כְצִפּוֹר־שָׁמָים,</p>
</blockquote>

<blockquote>
<p>אֶל הָעֲרָבָה יִתְגַּעְגַּע, אֶל חַיַּת־הַשָּׂדֶה.</p>
</blockquote>

<blockquote>
<p>בְּקוֹל רָם יָשִׂיחַ עָנְיוֹ וְלֹא יֶחְדָּל.</p>
</blockquote>

<blockquote>
<p>אֶל מִחוּץ לָעִיר יָחוּשׁ הַמִּדְבָּרָה.</p>
</blockquote>

<blockquote>
<p>גִּלְגָּמֶשׁ נֶעֱצַב אֶל לִבּוֹ, כִּי הָלַךְ רֵעוֹ וְאֵינֶנּוּ.</p>
</blockquote>

<blockquote>
<p>וַיָּקָם גִּלְגָּמֶשׁ וַיֶּאֱסֹף אֶת רָאשֵׁי הָעָם,</p>
</blockquote>

<blockquote>
<p>הֵרִים אֶת יָדוֹ וַיְדַבֵּר לַנְּדִיבִים:</p>
</blockquote>

<br>  

<blockquote>
<p>&quot;שִׁמְעוּ אֵלַי רוֹזְנִים! הַאֲזִינוּ, הַזְּקֵנִים!</p>
</blockquote>

<blockquote>
<p>לִבִּי לִבִּי לְאֶנְגִּידוּ, לְאֶנְגִּידוּ אֲנִי בוֹכֶה,</p>
</blockquote>

<blockquote>
<p>כְּאִשָּׁה מְקוֹנֶנֶת אֶשָּׂא קוֹלִי, אֶתְאַבָּל.</p>
</blockquote>

<blockquote>
<p>לָמָּה לִי גַרְזֶן־מִלְחַמְתִּי אֲשֶׁר לְצִדִּי?</p>
</blockquote>

<blockquote>
<p>קַלְעִי אֲשֶׁר בְּיָדִי, חַרְבִּי עַל חֲגוֹרָתִי?</p>
</blockquote>

<blockquote>
<p>שִׂמְחוֹת־עֵינַי, מַחְלְצוֹת־חַגַּי,</p>
</blockquote>

<blockquote>
<p>הָעוֹטוֹת לְעֹצֶר כֹּחִי – לָמָּה לִי אֵלֶּה?</p>
</blockquote>

<blockquote>
<p>הָלַךְ רֵעִי אֶנְגִּידוּ – וְאֵינֶנּוּ.</p>
</blockquote>

<blockquote>
<p>רָחַק מִמֶּנִּי, עִם חַיַּת־שָׂדֶה יִתְרוֹעֵעַ,</p>
</blockquote>

<blockquote>
<p>מְקַלֵּל אֶת הַקְּדֵשָׁה אֲשֶׁר הִדִּיחַתּוּ,</p>
</blockquote>

<blockquote>
<p>לִפְנֵי שַׁמַשׁ יִשְׁפֹּךְ שִׂיחוֹ.</p>
</blockquote>

<blockquote>
<p>וַאֲנִי אָמַרְתִּי, עַל מַרְבַדִּים יַצִּיעַ,</p>
</blockquote>

<blockquote>
<p>בְּאָהֳלֵי־אַפַּדְנִי יִשׁכֹּן לִשְׂמֹאלִי.</p>
</blockquote>

<blockquote>
<p>חוֹרֵי־אֶרֶץ יִשְּׁקוּ לְרַגְלָיו,</p>
</blockquote>

<blockquote>
<p>כָּל הָאָדָם יְשָׁרְתוּהוּ.</p>
</blockquote>

<blockquote>
<p>אָבֹל יֶאֱבַל לוֹ כָל הָעָם,</p>
</blockquote>

<blockquote>
<p>אֶלְבְּשָׁה בְגָדִים צוֹאִים, מְאֻבָּקִים, אֲרֻכִּים.</p>
</blockquote>

<blockquote>
<p>אֶלְבְּשָׁה עוֹר־אֲרָיוֹת, אָנוּדָה, אֵתַע בַשָּׂדֶה,</p>
</blockquote>

<blockquote>
<p>אֵצֵא הָעֲרָבָה, שָׁם אֶמְצָאֶנּוּ.&quot;</p>
</blockquote>

<br>  

<blockquote>
<p>וְאֶנְגִּידוּ נִצָּב לְבַדּוֹ בָעֲרָבָה,</p>
</blockquote>

<blockquote>
<p>מֵרִים אֶת יָדוֹ.</p>
</blockquote>

<blockquote>
<p>וַיְקַלֵּל אֶת הַצַּיָּד וַיֶּעְתַּר לְשַׁמַשׁ וַיֹּאמַר:</p>
</blockquote>

<blockquote>
<p>&quot;שְׁפָט־נָא, שַׁמַשׁ, אֶת הַצַּיָּד כְּדֵי־רִשְׁעָתוֹ.</p>
</blockquote>

<blockquote>
<p>הַשְׁמֵד כָּל־טוּבוֹ, קַח מִמֶּנּוּ כֹּחַ־גְּבוּרָתוֹ,</p>
</blockquote>

<blockquote>
<p>יְעַנּוּהוּ כָל־הָרוּחוֹת הָרָעוֹת,</p>
</blockquote>

<blockquote>
<p>יְקַדְּמוּ נְחָשִׁים פַּעֲמֵי רַגְלָיו הָרַכּוֹת.&quot;</p>
</blockquote>

<br>  

<blockquote>
<p>כָּכָה אֵרַר אֶת הַצַּיָּד,</p>
</blockquote>

<blockquote>
<p>מִלִּים נָבְעוּ מֵעֹצֶר לִבּוֹ.</p>
</blockquote>

<blockquote>
<p>וַיִּתְאַו לָאֹר אֶת הָאִשָּׁה הַמַּדִּיחָה:</p>
</blockquote>

<br>  

<blockquote>
<p>&quot;הִנְנִי וְאָעִיד לָךְ, הָאִשָּׁה, אֶת גּוֹרָלֵךְ!</p>
</blockquote>

<blockquote>
<p>אַל יָקִיץ הַקֵּץ לוֹ וְלֹא יָסוּף לַעֲדֵי־עַד.</p>
</blockquote>

<blockquote>
<p>תָּחוֹלְנָה עַל רֹאשֵׁךְ קִלְלוֹתָי.</p>
</blockquote>

<blockquote>
<p>רָאשֵׁי דְרָכִים וּמְסִלּוֹת יִהְיוּ מְעוֹנֵךְ,</p>
</blockquote>

<blockquote>
<p>בַּצֵּל בְּפִנַּת הַחוֹמָה תִּשְׁכֹּנִי.</p>
</blockquote>

<blockquote>
<p>חֶלְאַת־אָדָם וְנִקְלִים יִסְרְטוּ עַל לְחָיָיִךְ.</p>
</blockquote>

<blockquote>
<p>רָעֵב אֲנִי וְצָמָא יְצִיקֵנִי,</p>
</blockquote>

<blockquote>
<p>כִּי אַתְּ הַעִירֹת בִּי אֶת הַתְּשׁוּקָה.</p>
</blockquote>

<blockquote>
<p>שָׁאַפְתִּי לָדַעַת וָאֶתְנַכֵּר לַחַיָּה.</p>
</blockquote>

<blockquote>
<p>אֲרוּרָה אַתְּ, אֲרוּרָה תִהְיִי,</p>
</blockquote>

<blockquote>
<p>כִּי מִשְּׂדוֹתַי נְהַגְתִּנִי הָעִירָה!&quot;</p>
</blockquote>

<br>  

<blockquote>
<p>שָׁמַע שַׁמַשׁ אִמְרֵי־פִיהוּ בְדַבְּרוֹ,</p>
</blockquote>

<blockquote>
<p>מִשָּׁמַיִם הִשְׁמִיעַ קוֹלוֹ וַיֹּאמַר:</p>
</blockquote>

<blockquote>
<p>&quot;אֶנְגִּידוּ, נְמַר־הָעֲרָבוֹת,</p>
</blockquote>

<blockquote>
<p>מַדּוּעַ תְּקַלֵּל אֶת הַקְּדֵשָׁה הַנַּעֲרָה?</p>
</blockquote>

<blockquote>
<p>לֶחֶם לְךָ נָתְנָה, הָעוֹלֶה עַל שֻׁלְחַן־אֵלִים,</p>
</blockquote>

<blockquote>
<p>יַיִן לְךָ הִגִּישָׁה, הָעוֹלֶה עַל שֻׁלְחַן־מְלָכִים,</p>
</blockquote>

<blockquote>
<p>שִׂמְלַת־חַג וַחֲגוֹר לְךָ נָתָנָה.</p>
</blockquote>

<blockquote>
<p>אֶת גִּלְגָּמֶשׁ הָאַדִּיר – וַיְהִי רֵעֶךָ,</p>
</blockquote>

<blockquote>
<p>גִּלְגָּמֶשׁ הַגָּדוֹל, גֶּבֶר־עֲמִיתֶךָ,</p>
</blockquote>

<blockquote>
<p>הַמַּשְׁכִּיבְךָ עַל מִטָּה כְבוּדָה,</p>
</blockquote>

<blockquote>
<p>עַל יְצוּעַ־מַרְבַדִּים יַשְׁכִּיבֶךָ,</p>
</blockquote>

<blockquote>
<p>הַמּוֹשִׁיבְךָ בְּמִשְׁכְּנוֹת־מְנוּחוֹת,</p>
</blockquote>

<blockquote>
<p>בְּמִשְׁכְּנוֹת־מְנוּחוֹת לִשְׂמֹאלוֹ.</p>
</blockquote>

<blockquote>
<p>רוֹזְנֵי־אֶרֶץ יִשְּׁקוּ כַפּוֹת־רַגְלֶיךָ,</p>
</blockquote>

<blockquote>
<p>כָּל־הַגְּבָרִים יְשָׁרְתוּךָ.</p>
</blockquote>

<blockquote>
<p>צִוָּה לְעַמֵּי אוּרוּךְּ וְיִתְאַבְּלוּ לְךָ,</p>
</blockquote>

<blockquote>
<p>בְּגָדִים קְרוּעִים וּמְאֻבָּקִים יִלְבַּשׁ לִבְשָׂרוֹ,</p>
</blockquote>

<blockquote>
<p>גִּלְגָּמֶשׁ עָטָה עוֹר־הָאַרְיֵה,</p>
</blockquote>

<blockquote>
<p>יָחוּשׁ אֶל הַשָּׂדֶה, אֶל הָעֲרָבָה, לְבַקְשֶׁךָ.&quot;</p>
</blockquote>

<br>  

<blockquote>
<p>שָׁמַע אֶנְגִּידוּ דִבְרֵי שַׁמַשׁ הַשַּׂגִּיא,</p>
</blockquote>

<blockquote>
<p>לִפְנֵי אֱלֹהָיו שָׁקַט לְבָבוֹ.</p>
</blockquote>

<br>  

<blockquote>
<p>עֲנַן־אָבָק עוֹלֶה בַמֶּרְחַקִּים,</p>
</blockquote>

<blockquote>
<p>שַׁמַשׁ נָסַך עָלָיו אוֹר־צַחַר;</p>
</blockquote>

<br>  

<blockquote>
<p>גִּלְגָּמֶשׁ בָּא, עוֹר־אֲרָיוֹת עָלָיו</p>
</blockquote>

<blockquote>
<p>מַבְרִיק כַּזָּהָב.</p>
</blockquote>

<blockquote>
<p>וְאֶנְגִּידוּ שָׁב עִם רֵעוֹ הָעִירָה.</p>
</blockquote>

<br>

<blockquote>
<p>צָרָה וְיָגוֹן בִּלְבַב אֶנְגִּידוּ,</p>
</blockquote>

<blockquote>
<p>סִפֵּר לְרֵעוֹ אֶת מְצוּקוֹת נַפְשׁוֹ:</p>
</blockquote>

<blockquote>
<p>&quot;חֲלוֹמוֹת רָעִים חָלַמְתִּי, יְדִידִי;</p>
</blockquote>

<blockquote>
<p>לִקְרַאת שַׂגִּיא־כֹחַ יָצָאתִי אֲנִי לְבַדִּי,</p>
</blockquote>

<blockquote>
<p>פָּנָיו חָשְׁכוּ כִּפְנֵי לָיְלָה,</p>
</blockquote>

<blockquote>
<p>מַרְאֵהוּ כְּמַרְאֵה כֶלֶב־מִדְבָּר אָיֹם,</p>
</blockquote>

<blockquote>
<p>כַּנְפֵי נֶשֶׁר אַדִּיר וְצִפָּרְנָיו לוֹ.</p>
</blockquote>

<blockquote>
<p>בְּחֹזֶק־יָד תְּפָשַׂנִי וְהִשְׁלִיכַנִי הַצּוּלָה,</p>
</blockquote>

<blockquote>
<p>הִטְבִּיעַנִי בְמַעֲמַקֵּי אֵימוֹת.</p>
</blockquote>

<blockquote>
<p>כְּכֹבֶד־הָרִים הִכְבִּיד עָלָי,</p>
</blockquote>

<blockquote>
<p>כְּסֶלַע־מִדּוֹת הָיָה לִי מַשָּא בְשָׂרִי,</p>
</blockquote>

<blockquote>
<p>שִׁנָּה, הָפַךְ פָּנַי וְהָיוּ זְרוֹעוֹתַי כַּנְפֵי־צִפּוֹר:</p>
</blockquote>

<br> 

<blockquote>
<p>&quot;הַעֲמֵק, הַעֲמֵק וְרֵד עַד לְמִשְׁכְּנוֹת צַלְמָוֶת,</p>
</blockquote>

<blockquote>
<p>אֶל מִשְׁכְּנוֹת אִירְקָלָה.</p>
</blockquote>

<blockquote>
<p>רֵד מְעוֹנָה, כָּל־בָּאֶיהָ לֹא יְשׁוּבוּן,</p>
</blockquote>

<blockquote>
<p>לֵךְ בַּדֶּרֶךְ, אֲשֶׁר לֹא תִסֹּב.</p>
</blockquote>

<blockquote>
<p>בֹּאָה בַבַּיִת, אֲשֶׁר אֵין אוֹר לַיּוֹשְׁבִים בּוֹ,</p>
</blockquote>

<blockquote>
<p>עָפָר מִן הָאֲדָמָה מַאֲכָלָם וְחֹמֶר טַרְפָּם,</p>
</blockquote>

<blockquote>
<p>כַּצִּפּוֹר יִלְבְּשׁוּ נוֹצוֹת, יַעֲטוּ כְנָפָיִם.</p>
</blockquote>

<br>

<blockquote>
<p>&quot;בָּאתִי לְמִשְׁכְּנוֹת תַּחְתִּית־אֲדָמָה,</p>
</blockquote>

<blockquote>
<p>שָׁם הוּסְרוּ עַטְרוֹת הַמְּלָכִים מֵרָאשֵׁיהֶם,</p>
</blockquote>

<blockquote>
<p>שָׁם הַיּוֹשְׁבִים עַל כֵּס־מַלְכוּת, מוֹשְׁלֵי־אֶרֶץ מִקֶּדֶם.</p>
</blockquote>

<blockquote>
<p>מְעוֹן־הָעֵיפָה, אֲשֶׁר בּוֹ נִכְנַסְתִּי,</p>
</blockquote>

<blockquote>
<p>אִוּוּ לְמוֹשָׁב לָמוֹ כֹהֲנִים וְעַבְדֵי־כֹהֵן,</p>
</blockquote>

<blockquote>
<p>אִוּוּ לְמוֹשָׁב לָמוֹ חַרְטֻמִּים וּנְזִירִים,</p>
</blockquote>

<blockquote>
<p>אִוּוּ לְמוֹשָׁב לָמוֹ כֹל אֲשֶׁר הָאֵלִים הַגְּדוֹלִים יֶאֱהָבוּם.</p>
</blockquote>

<blockquote>
<p>שָׁם זְבוּל אֶתָּנָה וְשָׁם מִשְׁכַּן סוּמוּקַן,</p>
</blockquote>

<blockquote>
<p>שָׁם אִשְׁקִיגַל, מַלְכַּת שְׁאוֹל־תַּחְתִּית וָאָרֶץ,</p>
</blockquote>

<blockquote>
<p>בֶּלִית־סֶרִי, סוֹפֶרֶת הָאֲדָמָה,</p>
</blockquote>

<blockquote>
<p>לְפָנֶיהָ תִכְרַע, תִּכְתֹּב בַּחֹמֶר,</p>
</blockquote>

<blockquote>
<p>אַף תִּקְרָא לְפָנֶיהָ מִסֵּפֶר־הַשֵּׁמוֹת,</p>
</blockquote>

<blockquote>
<p>הֵרִימָה רֹאשָׁהּ וְרָאֲתָה אוֹתִי:</p>
</blockquote>

<blockquote>
<p>כִּתְבִי גַם־אוֹתוֹ לְפָנָי! הִנֵּה הַחֲלוֹם.&quot;</p>
</blockquote>

<br>  

<blockquote>
<p>וַיַּעַן גִּלְגָּמֶשׁ לְאֶנְגִּידוּ וַיֹּאמַר:</p>
</blockquote>

<blockquote>
<p>&quot;תְּנָה לִי אֶת חַרְבְּךָ וְקַדְּשֶׁנָּה</p>
</blockquote>

<blockquote>
<p>לָרוּחַ הָרָעָה אֲשֶׁר עַל הַמָּוֶת.</p>
</blockquote>

<blockquote>
<p>מַרְאֶה מַבְרִיק לְךָ אֶתֵּן,</p>
</blockquote>

<blockquote>
<p>וְהוּא נַשֵּׁל יְנַשְּׁלֶנָּה.</p>
</blockquote>

<blockquote>
<p>מָחָר נִזְבַּח לַשּוֹפֵט הַמַּשְׁחִית, לְבִּיבּוּ,</p>
</blockquote>

<blockquote>
<p>וִיגָרֵשׁ מִפָּנֶיךָ אֶת שִׁבְעַת הָרָעִים.&quot;</p>
</blockquote>

<br> 

<blockquote>
<p>וַיְהִי אַךְ הֵאִיר הַשַּׁחַר בַּבֹּקֶר,</p>
</blockquote>

<blockquote>
<p>וַיִּפְתַּח גִּלְגָּמֶשׁ אֶת שַׁעַר הַהֵיכָל הַנִּשָּׂא,</p>
</blockquote>

<blockquote>
<p>הוֹצִיא שֻׁלְחָן עָשׂוּי עֲצֵי אֲלוּמַקוּ,</p>
</blockquote>

<blockquote>
<p>סֵפֶל אֶבֶן אֲדֻמָּה מִלֵּא דְבַשׁ,</p>
</blockquote>

<blockquote>
<p>סֵפֶל אֶבֶן־סַפִּיר מִלֵּא חֶמְאָה,</p>
</blockquote>

<blockquote>
<p>עָרַךְ הַשֻּׁלְחָן וְיָלֹק אֱלֹהֵי הַשָּׁמֶשׁ.</p>
</blockquote>

<br>  

<h2 id="לוּחַרְבִיעִי">לוּחַ רְבִיעִי</h2>

<blockquote>
<p>וַיְדַבֵּר שַׁמַשׁ לְגִּלְגָּמֶשׁ וַיֹּאמַר:</p>
</blockquote>

<blockquote>
<p>&quot;עֲלֵה אַתָּה וְרֵעֲךָ וְנִלְחַמְתֶּם עִם חֻמְבַּבָּה,</p>
</blockquote>

<blockquote>
<p>הֲלֹא הוּא נוֹטֵר אֶת יַעַר־הָאֲרָזִים,</p>
</blockquote>

<blockquote>
<p>דֶּרֶךְ יַעַר־הָאֲרָזִים יַעַל בְּהַר־הָאֱלֹהִים.</p>
</blockquote>

<blockquote>
<p>חָטָא לְפָנַי חֻמְבַּבָּה, עַל־כֵּן עֲלוּ וְהַכּוּהוּ נָפֶשׁ!&quot;</p>
</blockquote>

<br>  

<blockquote>
<p>וַיִּשְׁמַע גִּלְגָּמֶשׁ אֶת דִּבְרֵי הָאָדוֹן,</p>
</blockquote>

<blockquote>
<p>וַיִּקְרָא לְכָל נְדִיבֵי הָעָם.</p>
</blockquote>

<blockquote>
<p>וַיָּבֹא הוּא וְאֶנְגִּידוּ אֶל הָאוּלָם.</p>
</blockquote>

<br> 

<blockquote>
<p>וַיִּפְתַּח גִּלְגָּמֶש אֶת פִּיהוּ וַיֹּאמַר:</p>
</blockquote>

<blockquote>
<p>&quot;שַׁמַשׁ צִוָּנוּ לָצֵאת לְמִלְחָמָה עַל חֻמְבַּבָּה.</p>
</blockquote>

<blockquote>
<p>שָׁלוֹם לָכֶם וְשָׁלוֹם לְכָל הָעָם!&quot;</p>
</blockquote>

<br>  

<blockquote>
<p>וַיָּקָם הַזָּקֵן אֲשֶׁר בִּנְדִיבֵי הָעָם</p>
</blockquote>

<blockquote>
<p>וַיִּשָּׂא מְשָׁלוֹ וַיָּעַן:</p>
</blockquote>

<blockquote>
<p>&quot;יִהְיֶה שַׁמַשׁ מָגֵן לִידִידוֹ,</p>
</blockquote>

<blockquote>
<p>לְגִלְגָּמֶשׁ הָאַדִּיר כָּל הַיָּמִים,</p>
</blockquote>

<blockquote>
<p>זְרוֹעַ־יִשְעוֹ לֹא תָסוּר מִמֶּךָּ!</p>
</blockquote>

<blockquote>
<p>אָיֹם נוֹטֵר יַעַר־הָאֲרָזִים.</p>
</blockquote>

<blockquote>
<p>שַׁמַשׁ, אֲשֶׁר הוֹדִיעַ לְךָ רֹאשׁ הַקְרָב,</p>
</blockquote>

<blockquote>
<p>הוּא הֵשִׁיב לְךָ אֶת גֶּבֶר־עֲמִיתְךָ,</p>
</blockquote>

<blockquote>
<p>יִשָּׂא שָׁלוֹם לַחֲבֵרְךָ,</p>
</blockquote>

<blockquote>
<p>יַעֲמֹד לִימִינְךָ לִישׁוּעָתְךָ,</p>
</blockquote>

<blockquote>
<p>יִנְצֹר אֶת חַיֵּי הַמֶּלֶךְ.</p>
</blockquote>

<blockquote>
<p>וְאַתָּה רוֹעֵנוּ, הַמְפַלְּטֵנוּ מִכַּף צָר.&quot;</p>
</blockquote>

<br>  

<blockquote>
<p>וַיַּעַזְבוּ אֶת הָעֲצֶרֶת, וַיֹּאמֶר גִּלְגָּמֶשׁ לְאֶנְגִּידוּ:</p>
</blockquote>

<blockquote>
<p>&quot;רֵעִי, נֵלְכָה אֶל הַמִּקְדָּשׁ אֶגַלְמָה,</p>
</blockquote>

<blockquote>
<p>אֶל הַנְּבִיאָה הַקְּדוֹשָׁה.</p>
</blockquote>

<blockquote>
<p>נֵלְכָה אֶל רִישָׁת־נִינְלִיל הַגְּבִירָה,</p>
</blockquote>

<blockquote>
<p>לְפָנֶיהָ נָגֹלּוּ עֲתִידוֹת מֵרֹאשׁ;</p>
</blockquote>

<blockquote>
<p>וְהִיא תְבָרֵךְ פַּעֲמֵי רַגְלֵינוּ,</p>
</blockquote>

<blockquote>
<p>בְּיַד אֱלֹהֵי־הַשֶּׁמֶשׁ הַחֲזָקָה תַּפְקִיד גוֹרָלֵנוּ.&quot;</p>
</blockquote>

<br>  

<blockquote>
<p>וַיֵּלְכוּ אֶל הַהֵיכָל אֶגַלְמָה,</p>
</blockquote>

<blockquote>
<p>וַיִּפְגְּעוּ בַכֹּהֶנֶת הַקְּדוֹשָׁה, בְּאֵם הַמֶּלֶךְ.</p>
</blockquote>

<blockquote>
<p>שָׁמְעָה אֶת דִּבְרֵי בְנָהּ וַתֹּאמַר:</p>
</blockquote>

<blockquote>
<p>&#8220;הַשַּׁמַשׁ יְחֻנֶּךָּ, בְּנִי!&#8221;</p>
</blockquote>

<br>  

<blockquote>
<p>אֶל מֶלְתַּחַת־הַחַג יָרְדָה נִינְסוּן,</p>
</blockquote>

<blockquote>
<p>בַּעֲדִי־הַקֹּדֶשׁ שָׁבָה עֲדוּיָה לְבָנִים,</p>
</blockquote>

<blockquote>
<p>מָגִנֵּי־הַזָּהָב שָׁתָה עַל חָזֶהָ,</p>
</blockquote>

<blockquote>
<p>עִטְּרָה עֲטָרָה לְרֹאשָׁהּ, בְּכַפָּהּ סֵפֶל־הַמָּיִם.</p>
</blockquote>

<blockquote>
<p>הִזְּתָה עַל הָאָרֶץ וַתַּעַל עַל הַגָּג.</p>
</blockquote>

<blockquote>
<p>עָלְתָה בַמַּעֲלוֹת לִפְנֵי שַׁמַשׁ, הִקְטִירָה לְבוֹנָה,</p>
</blockquote>

<blockquote>
<p>מִנְחָה הִקְרִיבָה, וַתִּפְרֹשׂ כַּפַּיִם לְשַׁמַשׁ:</p>
</blockquote>

<br>  

<blockquote>
<p>&quot;לָמָּה מִנִּיתָ לִבְנִי לְגִלְגָּמֶשׁ כַּעַשׂ לֹא־יֶחְדָּל?</p>
</blockquote>

<blockquote>
<p>נָתַתָּ לוֹ לֵב, אֲשֶׁר לֹא יָנַח מִסָּעַר,</p>
</blockquote>

<blockquote>
<p>וְהִנֵּה גַם־עַתָּה נָגַעְתָּ עַד־לִבּוֹ.</p>
</blockquote>

<blockquote>
<p>וְהִנֵּה הוּא שָׂם לְדֶרֶךְ פְּעָמָיו,</p>
</blockquote>

<blockquote>
<p>לְדֶרֶךְ רְחוֹקָה, לְמִשְׁכְּנוֹת חֻמְבַּבָּה.</p>
</blockquote>

<blockquote>
<p>קְרָב אֲשֶׁר־לֹא־נִסָּה בוֹ עָרוּךְ לְפָנָיו,</p>
</blockquote>

<blockquote>
<p>דֶּרֶךְ אֲשֶׁר־לֹא־יְדָעָהּ נְכוֹנָה לְפָנָיו.</p>
</blockquote>

<blockquote>
<p>לְמִן הַיּוֹם הָלַךְ בּוֹ עַד־הַיּוֹם יָשׁוּב בּוֹ,</p>
</blockquote>

<blockquote>
<p>עַד שֶׁיַּגִּיעַ לְיַעַר־הָאֲרָזִים,</p>
</blockquote>

<blockquote>
<p>עַד שֶׁיְּמַגֵּר אַרְצָה אֶת חֻמְבַּבָּה הָאַדִּיר,</p>
</blockquote>

<blockquote>
<p>עַד שֶׁיְּבַעֵר מִן הָאָרֶץ כָּל־תּוֹעֲבַת נַפְשֶׁךָ,</p>
</blockquote>

<blockquote>
<p>תֵּקַע מִמְּךָ נֶפֶשׁ אֵאָה אָהַבְתָּ</p>
</blockquote>

<blockquote>
<p>כָּל הַיָּמִים אֲשֶׁר תְּשׁוּקָתְךָ אֵלֶיהָ.</p>
</blockquote>

<blockquote>
<p>וְהָיְתָה לְךָ אִשְׁתְּךָ אַזְכָּרָה לְגִלְגָּמֶשׁ,</p>
</blockquote>

<blockquote>
<p>עַד שֶׁתִּמְנַע מִמְּךָ מִשְׁכַּב־דּוֹדֶיהָ,</p>
</blockquote>

<blockquote>
<p>יִהְיֶה לִבְּךָ עֵר וְלֹא יִשְׁכַּח אֶת גִּלְגָּמֶשׁ</p>
</blockquote>

<blockquote>
<p>וְיָשׁוּב בְּשָׁלוֹם לְאוּרוּךְּ, אֲשֶׁר חוֹמוֹת סָבִיב לָהּ.&quot;</p>
</blockquote>

<br>  

<blockquote>
<p>כָּכָה הִתְחַנְּנָה לִפְנֵי שֵׁגַל הָאֵל</p>
</blockquote>

<blockquote>
<p>לִהְיוֹת לָהּ לְעֶזְרָה.</p>
</blockquote>

<blockquote>
<p>וַיְהִי עֲנַן־הַתְּכֵלֶת אֲשֶׁר לַלְּבוֹנָה</p>
</blockquote>

<blockquote>
<p>עוֹלֶה הַשָּׁמָיְמָה.</p>
</blockquote>

<blockquote>
<p>וַתֵּרֶד וַתֹּאמֶר לְאֶנְגִּידוּ:</p>
</blockquote>

<br> 

<blockquote>
<p>&quot;אֶנְגִּידוּ הָאַדִּיר, אַתָּה שְׂשׂוֹנִי וְנֶחָמָתִי.</p>
</blockquote>

<blockquote>
<p>וַהֲגִנֹּתָ עַל בְּנִי עַל גִּלְגָּמֶשׁ.</p>
</blockquote>

<blockquote>
<p>הַעֲלֵה עוֹלָה לְשַׁמַשׁ הַנִּשָּׂא.&quot;</p>
</blockquote>

<br>  

<blockquote>
<p>וַיִּשְׂאוּ רַגְלֵיהֶם וַיֵּלְכוּ צָפוֹנָה.</p>
</blockquote>

<blockquote>
<p>וַיִּשׂאוּ עֵינֵיהֶם וַיִּרְאוּ מֵרָחוֹק</p>
</blockquote>

<blockquote>
<p>אֶת הַר־הָעוֹלָם, מְעוֹנָה לָאֱלֹהִים.</p>
</blockquote>

<blockquote>
<p>וְהַדֶּרֶך עוֹלָה לִפְנֵיהֶם בְּיַעַר־הָאֲרָזִים.</p>
</blockquote>

<blockquote>
<p>רָאוּ אֶת מַחֲשַׁכֵּי הַיַּעַר וַיַּעַזְבוּ אֶת הָאֹהָלִים מֵאַחֲרֵיהֶם,</p>
</blockquote>

<blockquote>
<p>לְבַדָּם קָרְבוּ אֶל יַעַר־הָאֵלִים.</p>
</blockquote>

<br>  

<blockquote>
<p>מֵרָחוֹק צָפָה עֶבֶד־חֻמְבַּבָּה,</p>
</blockquote>

<blockquote>
<p>הִשְׁקִיף עַל הַגִּבּוֹרִים וְהֵם קְרֵבִים,</p>
</blockquote>

<blockquote>
<p>רָאָה אוֹתָם וְיָצָא לִקְרָאתָם,</p>
</blockquote>

<blockquote>
<p>עוֹטֶה שֶׁבַע שִׂמְלוֹת־כְּשָׁפִים.</p>
</blockquote>

<blockquote>
<p>הֵסִיר שֵׁשׁ שְׂמָלוֹת וְהֶחֱלִיף אוֹתָן,</p>
</blockquote>

<blockquote>
<p>תַּחְתּוֹנִים לְמַעְלָה וְעֶלְיוֹנִים לְמָטָּה.</p>
</blockquote>

<blockquote>
<p>כְּשׁוֹר־פָּר נוֹשֵׁם בְּעֶבְרָתוֹ זִנֵּק אֲלֵיהֶם,</p>
</blockquote>

<blockquote>
<p>שָׁאֹג יִשְׁאַג, יִתֵּן קוֹל אָיֹם:</p>
</blockquote>

<blockquote>
<p>&#8220;גְּשׁוּ וְאֶתֶּנְכֶם טֶרֶף לַדַּיּוֹת!&#8221;</p>
</blockquote>

<br>  

<blockquote>
<p>אַךְ שַׁמַשׁ, אֱלֹהֵי־הַשֶּׁמֶשׁ, סָכַךְ עַל הַגִּבּוֹרִים,</p>
</blockquote>

<blockquote>
<p>שָׁת לְאַל אֶת כִּשְׁפֵי אַדְּרוֹת־הַנָּעַר.</p>
</blockquote>

<blockquote>
<p>נִינִיב אֱלֹהֵי־הַמִּלְחָמָה חִזֵּק אֶת יְדֵיהֶם</p>
</blockquote>

<blockquote>
<p>וַיַּכּוּ נָפֶשׁ אֶת הָעֲנָק,</p>
</blockquote>

<blockquote>
<p>אֶת נוֹטֵר יַעַר־חֻמְבַּבָּה.</p>
</blockquote>

<br>  

<blockquote>
<p>וַיִּפְתַּח אֶנְגִּידוּ אֶת פִּיו וַיֹּאמֶר לְגִלְגָּמֶשׁ:</p>
</blockquote>

<blockquote>
<p>&quot;אָחִי, אַל־נָא נִקְרַב אֶל הַיַּעַר</p>
</blockquote>

<blockquote>
<p>וְלֹא נַחְדֹּר אֶל מַחֲשַׁכֵּי הַחֹרְשָׁה,</p>
</blockquote>

<blockquote>
<p>כָּל־אֲבָרַי כְּאִלּוּ יָבְשׁוּ, כְּאִלּוּ יָבְשָׁה אֶזְרוֹעִי.&quot;</p>
</blockquote>

<br>  

<blockquote>
<p>וַיַּעַן גִּלְגָּמֶשׁ וַיֹּאמֶר לְאֶנְגִּידוּ:</p>
</blockquote>

<blockquote>
<p>&quot;אַל יֵרַךְ לְבָבְךָ וְאַל יִפֹּל,</p>
</blockquote>

<blockquote>
<p>אַל תַּעֲרֹץ, יְדִידִי, וְאַל תִּפְחָד.</p>
</blockquote>

<blockquote>
<p>לֹא, כִּי מִמֶּנּוּ וָהָלְאָה דַרְכֵּנוּ.</p>
</blockquote>

<blockquote>
<p>נָשִׂים פָּנֵינוּ אֶל פְּנֵי חֻמְבַּבָּה.</p>
</blockquote>

<blockquote>
<p>אִם לֹא גָבְרָה יָדֵנוּ עַל נוֹטֵר־יַעֲרוֹ?</p>
</blockquote>

<blockquote>
<p>הֲכִי לֹא נְבוֹנֵי־מִלְחָמָה אֲנָחְנוּ?</p>
</blockquote>

<blockquote>
<p>הָבָה נַעֲלֶה בְהַר־הָאֱלֹהִים.</p>
</blockquote>

<blockquote>
<p>בְּטַח בְּשַׁמַשׁ, וּלְבָבְךָ לֹא יִפְחָד,</p>
</blockquote>

<blockquote>
<p>וְשָׁבָה וְהָיְתָה זְרוֹעֲךָ כְּבַתְּחִלָּה,</p>
</blockquote>

<blockquote>
<p>וְשָׁב כֹּחֲךָ וְהָיָה כְּבָרִאשׁוֹנָה.</p>
</blockquote>

<blockquote>
<p>קוּמָה וְנַעֲלֶה, יַחְדָּו נֵאָבֵק.</p>
</blockquote>

<blockquote>
<p>אֵל־הַשֶּׁמֶשׁ יְדִידֵנוּ מְשׁוֹרְרֵנוּ לַקְרָב,</p>
</blockquote>

<blockquote>
<p>שְׁכַח אֶת הַמָּוֶת וְחָלְפָה בַלָּהָה.</p>
</blockquote>

<blockquote>
<p>וְנִשָּׁמֵר מְאֹד לְנַפְשׁוֹתֵינוּ בַיָּעַר,</p>
</blockquote>

<blockquote>
<p>נִתְבּוֹנֵן אֶל כָּל עֵבֶר וְעֵבֶר</p>
</blockquote>

<blockquote>
<p>וְלֹא יִפֹּל עָלֵינוּ הָאַדִּיר מִמַּאֲרָבוֹ.</p>
</blockquote>

<blockquote>
<p>וְהָאֵל, אֲשֶׁר סָכַךְ עָלֵינוּ בַקְרָב כַּיּוֹם</p>
</blockquote>

<blockquote>
<p>יִהְיֶה לְמִשְׂגָּב לִידִיד־נַפְשׁוֹ.</p>
</blockquote>

<blockquote>
<p>נִהְיֶה לְשֵׁם וּלִתְהִלָּה בְּכָל־הָאָרֶץ.&quot;</p>
</blockquote>

<br>  

<blockquote>
<p>וַיִּשְׂאוּ רַגְלֵיהֶם וַיֵּלְכוּ,</p>
</blockquote>

<blockquote>
<p>וַיָּבֹאוּ עַד יַעַר־הָאֲרָזִים</p>
</blockquote>

<blockquote>
<p>וַיַּעַמְדוּ מִדַּבֵּר וַיַּעַמְדוּ תַחְתָּם.</p>
</blockquote>

<br>  

<h2 id="לוּחַחֲמִישִׁי">לוּחַ חֲמִישִׁי</h2>

<blockquote>
<p>עָמְדוּ מַחֲרִישִׁים, מַשְׁקִיפִים עַל־פְּנֵי הַיָּעַר.</p>
</blockquote>

<blockquote>
<p>תָּמְהוּ לָאֲרָזִים, לְגֹבַה קוֹמָתָם,</p>
</blockquote>

<blockquote>
<p>תָּמְהוּ לַיַּעַר, לִמְעָרוֹתָיו הָרְחָבוֹת,</p>
</blockquote>

<blockquote>
<p>אֲשֶׁר בָּהֶן מִתְהַלֵּךְ חֻמְבַּבָּה,</p>
</blockquote>

<blockquote>
<p>צוֹעֵד בְּגָאוֹן, צוֹעֵד גַּסּוֹת.</p>
</blockquote>

<blockquote>
<p>וְשָׁם אֳרָחוֹת מַיְשִׁירוֹת וּנְתִיבוֹת נִטָּיוּ,</p>
</blockquote>

<blockquote>
<p>וְהַר־הָאֲרָזִים לִפְנֵיהֶם,</p>
</blockquote>

<blockquote>
<p>מְעוֹנָה אֱלֹהֵי־הַשָּׁמַיִם, מִקְדַּשׁ אִירְנִינִי.</p>
</blockquote>

<blockquote>
<p>וְהָאֲרָזִים יִשְׂגּוּ לִפְנֵי הַהֵיכָל בַּהֲדַר־גְּאוֹנָם.</p>
</blockquote>

<blockquote>
<p>וְצֵל הָעֵצִים נֶחְמָד, כֻּלּוֹ גִיל וְשָׂשׂוֹן,</p>
</blockquote>

<blockquote>
<p>בְּצִלָּם סְבָכִים יִתְלוֹנָנוּ,</p>
</blockquote>

<blockquote>
<p>יַעֲלוּ שִׂיחִים מוֹרִיקִים בָּאֵזוֹב,</p>
</blockquote>

<blockquote>
<p>צְמָחִים מִסְתַּבְּכִים וּפִרְחֵי־רֵיחַ</p>
</blockquote>

<blockquote>
<p>נֶחְבָּאִים אֶל מִתַּחַת לָאֲרָזִים.</p>
</blockquote>

<br>  

<blockquote>
<p>וְהֵמָּה הוֹלְכִים שָׁעָה־מִשְׁנֶה,<a href="#fn:2" id="fnref:2" title="see footnote" class="footnote"><sup>2</sup></a></p>
</blockquote>

<blockquote>
<p>עוֹד שָׁעָה שְׁנִיָּה וְעוֹד שָׁעָה שְׁלִישִׁית;</p>
</blockquote>

<blockquote>
<p>וְכַאֲשֶׁר יֵלְכוּ כֵּן תִּקְשֶׁה הַדֶּרֶךְ,</p>
</blockquote>

<blockquote>
<p>וְהַר־הָאֱלֹהִים הוֹלֵךְ וְנַעֲשֶׂה תָלוּל.</p>
</blockquote>

<blockquote>
<p>אֵין לִרְאוֹת אֶת חֻמְבַּבָּה, אֵין קָשֶׁב.</p>
</blockquote>

<blockquote>
<p>וַיְהִי הַלַּיְלָה עַל־פְּנֵי הַיָּעַר.</p>
</blockquote>

<br> 

<blockquote>
<p>רָאוּ אֶת הַכּוֹכָבִים וְנָטוּ לָלוּן.</p>
</blockquote>

<blockquote>
<p>וַיַּשְׁכֵּם אֶנְגִּידוּ בַבֹּקֶר וַיָּעַר אֶת רֵעוֹ:</p>
</blockquote>

<br>  

<blockquote>
<p>&quot;חֲלוֹם חָלַמְתִּי, רֵעִי, וְנוֹרָא הַחֲלוֹם אֲשֶׁר חָלָמְתִּי:</p>
</blockquote>

<blockquote>
<p>הִנֵּה אֲנַחְנוּ עוֹמְדִים לִפְנֵי רֹאשׁ הָר,</p>
</blockquote>

<blockquote>
<p>וַיִּפֹּל צוּק־סֶלַע נָטוּי,</p>
</blockquote>

<blockquote>
<p>בְּרַעַם־אַדִּירִים הִתְגַּלְגַּל,</p>
</blockquote>

<blockquote>
<p>וַיְרוֹצֵץ אִישׁ בְּתַחְתִּית הָהָר,</p>
</blockquote>

<blockquote>
<p>וַנֵּשְׂטְ מֵעָלָיו כִּשְׁנֵי זְבוּבֵי־שָׂדַי –</p>
</blockquote>

<blockquote>
<p>וַנְּהִי בַדֶּרֶךְ הָעוֹלָה אוּרוּכָּה.&quot;</p>
</blockquote>

<br>  

<blockquote>
<p>וַיַּעַן הַמֶּלֶךְ לְגֶבֶר עֲמִיתוֹ:</p>
</blockquote>

<blockquote>
<p>&quot;אֶנְגִּידוּ, טוֹב הַחֲלוֹם אֲשֶׁר חָלָמְתָּ.</p>
</blockquote>

<blockquote>
<p>נֶחְמָד הַמַּרְאֶה, טוֹבוֹת יְבַשֵּׂר!</p>
</blockquote>

<blockquote>
<p>רָאִיתָ אֶת הָהָר וְהִנֵּה נוֹפֵל,</p>
</blockquote>

<blockquote>
<p>וְהָאִישׁ הַשְּׁלִישִׁי שׁוֹכֵב רָצוּץ.</p>
</blockquote>

<blockquote>
<p>הִנֵּה הַחֲלוֹם וְזֶה פִּתְרוֹנוֹ:</p>
</blockquote>

<blockquote>
<p>אֶת חֻמְבַּבָּה נִלְכֹּד וְנַכֶּנּוּ נָפֶשׁ.</p>
</blockquote>

<blockquote>
<p>הַשָּׂדֶה נַשְלִיךְ אֶת נִבְלָתוֹ,</p>
</blockquote>

<blockquote>
<p>וְעִם דִּמְדּוּמֵי־שַׁחַר נָשׁוּב בָּיְתָה.&quot;</p>
</blockquote>

<br> 

<blockquote>
<p>מִקֵּץ עֶשְׂרִים שָׁעָה סָעֲדוּ לִבָּם,</p>
</blockquote>

<blockquote>
<p>מִקֵּץ שְׁלֹשִׁים שָׁעָה עָמְדוּ לָנוּחַ.</p>
</blockquote>

<blockquote>
<p>וַיַּחְפְּרוּ בוֹר לִפְנֵי אֱלֹהֵי־הַשֶּׁמֶשׁ,</p>
</blockquote>

<blockquote>
<p>וַיִּפְרְשׂוּ כַפֵּיהֶם אֶל שַׁמַשׁ.</p>
</blockquote>

<blockquote>
<p>וַיַּעַל גִּלְגָּמֶשׁ וַיַּעֲמֹד עַל גַּל־הֶעָפָר</p>
</blockquote>

<blockquote>
<p>וַיִּשְׁפֹּךְ פְּרֻדּוֹת הַבּוֹרָה וַיֹּאמַר:</p>
</blockquote>

<br> 

<blockquote>
<p>&quot;אָנָּא, הָהָר, תְּנָה חֶזְיוֹן־לָיְלָה,</p>
</blockquote>

<blockquote>
<p>שַׁמַשׁ נִשָּׂא – חֲלוֹם לְאֶנְגִּידוּ.&quot;</p>
</blockquote>

<br>  

<blockquote>
<p>וְהִנֵּה רוּחַ־קֹר עוֹבֶרֶת בְּרָאשֵׁי הָעֵצִים,</p>
</blockquote>

<blockquote>
<p>רוּחַ־סְעָרָה חוֹלֶפֶת עַל־פְּנֵיהֶם.</p>
</blockquote>

<blockquote>
<p>וַיַּשְׁכֵּב גִּלְגָּמֶשׁ אֶת רֵעוֹ עַל הָאָרֶץ,</p>
</blockquote>

<blockquote>
<p>וַיִּשְׁכַּב גַּם־הוּא עַל־יָדוֹ.</p>
</blockquote>

<blockquote>
<p>וַיֵּט לִפְנֵי הַסַּעַר כְּשִׁבֹּלֶת־הֶהָרִים.</p>
</blockquote>

<blockquote>
<p>כְּשִׁבֹּלֶת אֲשֶׁר רוּחַ תְּנִידֶנָּה.</p>
</blockquote>

<blockquote>
<p>קָרַס כָּרַע עַל בִּרְכָּיו,</p>
</blockquote>

<blockquote>
<p>סָמַךְ רֹאשׁוֹ הֶעָיֵף עַל רֵעוֹ.</p>
</blockquote>

<blockquote>
<p>וְתַרְדֵּמָה נָפְלָה עַל אֶנְגִּידוּ,</p>
</blockquote>

<blockquote>
<p>כַּאֲשֶׁר תִּתְקֹף שֵׁנָה אֱנוֹשׁ.</p>
</blockquote>

<blockquote>
<p>בַּחֲצִי הַלַּיְלָה נָדְדָה שְׁנָתוֹ,</p>
</blockquote>

<blockquote>
<p>קָם וַיִּזְדַּקֵּף וַיְדַבֵּר לְרֵעוֹ:</p>
</blockquote>

<blockquote>
<p>&quot;גִּלְגָּמֶשׁ, הַאַתָּה קָרָאתָ לִי? –</p>
</blockquote>

<blockquote>
<p>כִּי לָמָּה־זֶה הִתְנַעָרְתִּי?</p>
</blockquote>

<blockquote>
<p>הַאִם נָגַעְתָּ בִּי, כִּי לָמָּה־זֶה הִתְחַלְחָלְתִּי?</p>
</blockquote>

<blockquote>
<p>הַאִם לֹא עָבַר אֵל עַל־פָּנֵינוּ,</p>
</blockquote>

<blockquote>
<p>כִּי לָמָּה יָבֵשׁ כֹּחִי?</p>
</blockquote>

<blockquote>
<p>רֵעִי, עוֹד פַּעַם חֲלוֹם חָלָמְתִּי –</p>
</blockquote>

<blockquote>
<p>וְנוֹרָא הַחֲלוֹם אֲשֶׁר חָלָמְתִּי.</p>
</blockquote>

<br>  

<blockquote>
<p>&quot;וְהִנֵּה הַשָּׁמַיִם נָתְנוּ קוֹל, וַתַּעַן הָאָרֶץ וַתִּשְׁאָג.</p>
</blockquote>

<blockquote>
<p>עַנְנֵי־סַעַר חָלְפוּ וַתְּהִי עֲלָטָה.</p>
</blockquote>

<blockquote>
<p>פִּתְאֹם בָּרַק הַבָּרָק, קָדְחָה אֵשׁ,</p>
</blockquote>

<blockquote>
<p>נִמְתְּחוּ עָבִים, הִרְקִיעוּ, הִמְטִירוּ מָוֶת.</p>
</blockquote>

<blockquote>
<p>וְשׁוּב הָיָה אוֹר, וַתָּשָׁב הָאֵשׁ וַתִּכְבֶּה.</p>
</blockquote>

<blockquote>
<p>וְהָאִישׁ, אֲשֶׁר פְּגָעָהוּ הַבָּרָק,</p>
</blockquote>

<blockquote>
<p>הָיָה לְעָפָר מִן הָאֲדָמָה.</p>
</blockquote>

<blockquote>
<p>הָבָה נוֹסִיף לָלֶכֶת</p>
</blockquote>

<blockquote>
<p>אֶל־בֵּין לָאֲרָזִים – שָׁם נִוָּעֵץ.&quot;</p>
</blockquote>

<br>  

<blockquote>
<p>וַיִּפְתַּח גִּלְגָּמֶשׁ אֶת־פִּיהוּ וַיַּעַן:</p>
</blockquote>

<blockquote>
<p>&quot;אֶנְגִּידוּ, טוֹב הַחֲלוֹם אֲשֶׁר חָלָמְתָּ,</p>
</blockquote>

<blockquote>
<p>שִׂמְחָה יְבַשֵּׂר!</p>
</blockquote>

<blockquote>
<p>קָשֶׁה יִהְיֶה הַקְרָב וְנַכֶּה אֶת חֻמְבַּבָּה.&quot;</p>
</blockquote>

<br>  

<blockquote>
<p>בְּקשִׁי עָלוּ עַל רֹאשׁ הָהָר,</p>
</blockquote>

<blockquote>
<p>שָׁם הֲמוֹן־אֲרָזִים עוֹטֵר מְעוֹן אֵלִים</p>
</blockquote>

<blockquote>
<p>וְהֵיכַל־קָדְשָׁהּ שֶׁל אִירְנִינִי בִנְגֹהוֹת־צָחַר.</p>
</blockquote>

<br>  

<blockquote>
<p>וְהִנֵּה קוֹל נַחֲרַת־אֵימָה, וַיִּרְעֲשׁוּ הָעֵצִים.</p>
</blockquote>

<blockquote>
<p>וַיִּשְׂאוּ עֵינֵיהֶם וַיִּרְאוּ אֶת חֻמְבַּבָּה:</p>
</blockquote>

<blockquote>
<p>כַּפּוֹת־רַגְלָיו כְּכַפּוֹת־רַגְלֵי הָאַרְיֵה,</p>
</blockquote>

<blockquote>
<p>קַשְׂקַשֵּׂי־נְחֹשֶׁת מְכַסִּים אֶת בְּשָׂרוֹ,</p>
</blockquote>

<blockquote>
<p>צִפָּרְנַיִם לוֹ כְּצִפָּרְנֵי הַדַּיָּה,</p>
</blockquote>

<blockquote>
<p>קַרְנֵי־רְאֵם – קַרְנָיו,</p>
</blockquote>

<blockquote>
<p>רֹאשׁ־נָחָשׁ עַל קְצֵה זְנָבוֹ וְאֶבְרוֹ:</p>
</blockquote>

<blockquote>
<p>&quot;קוּמָה, אֶנְגִּידוּ שַׁמַשׁ, אֱלֹהֵי־הַשֶּׁמֶשׁ,</p>
</blockquote>

<blockquote>
<p>יְחָנֵּנוּ אֶת הַחַיִּים!&quot;</p>
</blockquote>

<br>  

<blockquote>
<p>וַיּוֹרוּ אֵלָיו אֶת חִצֵּיהֶם,</p>
</blockquote>

<blockquote>
<p>הֵטִילוּ בוֹ כֵילָף וְכִידוֹן,</p>
</blockquote>

<blockquote>
<p>וַיָּשׁוּבוּ רֵיקָם, שִׁלְּחוּם וְלֹא פָגְעוּ בוֹ.</p>
</blockquote>

<blockquote>
<p>הִתְיַצֵּב לִפְנֵיהֶם, וְתָפַשׂ אֶת אֶנְגִּידוּ</p>
</blockquote>

<blockquote>
<p>בְּצִפָּרְנֵי רַגְלָיו.</p>
</blockquote>

<blockquote>
<p>אָז יָכֹף הַמֶּלֶךְ גַּרְזִנּוֹ,</p>
</blockquote>

<blockquote>
<p>וַיִּפֹּל חֻמְבַּבָּה אָרְצָה.</p>
</blockquote>

<blockquote>
<p>וְגִלְגָּמֶשׁ הֵסִיר רֹאשׁוֹ מֵעֹרֶף־קַשְׂקַשְׂתּוֹ.</p>
</blockquote>

<blockquote>
<p>אֶת נִבְלָתוֹ הַגְּדוֹלָה לָקְחוּ וְהוֹצִיאוּהָ אֶל מִחוּץ לַיָּעַר,</p>
</blockquote>

<blockquote>
<p>לְמַאֲכָל לְעוֹף־הַשָּׁמַיִם הִשְׁלִיכוּהָ;</p>
</blockquote>

<blockquote>
<p>וְאֶת רֹאשׁוֹ, אֲשֶׁר קַרְנַיִם לוֹ,</p>
</blockquote>

<blockquote>
<p>נָשְׂאוּ עַל הַמּוֹט לִהְיוֹת אוֹת־נִצָּחוֹן –</p>
</blockquote>

<blockquote>
<p>וְהִנֵּה קוֹל מִן הָהָר, קוֹל אִירְנִינִי בְרֵעָהּ:</p>
</blockquote>

<br> 

<blockquote>
<p>&quot;שׁוּבוּ עַל עֲקֵבְכֶם, כִּי כִלִּיתֶם אֶת מְלַאכְתְּכֶם.</p>
</blockquote>

<blockquote>
<p>פְּנוּ וּלְכוּ עִירָה אוּרוּךְּ, כִּי מְחַכָּה הִיא לָכֶם.</p>
</blockquote>

<blockquote>
<p>לֹא יַעֲלֶה בֶן־תְּמוּתָה בְהַר־הַקֹּדֶשׁ,</p>
</blockquote>

<blockquote>
<p>אֲשֶׁר עָלָיו יִנְווּ הָאֵלִים</p>
</blockquote>

<blockquote>
<p>כָּל־הָרוֹאֶה פְנֵי הָאֵלִים וָמֵת.&quot;</p>
</blockquote>

<br>  

<blockquote>
<p>וַיַּפְנוּ אֶת פְּנֵיהֶם וַיָּשׁוּבוּ.</p>
</blockquote>

<blockquote>
<p>וַיֵּלְכוּ בִנְקִיקִים וּבַעֲקַלְקַלֵּי דְרָכִים,</p>
</blockquote>

<blockquote>
<p>וַיֵּאָבְקוּ עִם אֲרָיוֹת וַיִּפְשְׁטוּ עוֹרָם מֵעֲלֵיהֶם.</p>
</blockquote>

<blockquote>
<p>וּבַכֶּסֶא שָׁבוּ אֶל הָעִיר</p>
</blockquote>

<blockquote>
<p>וְגִלְגָּמֶשׁ נוֹשֵׂא אֶת רֹאשׁ חֻמְבַּבָּה בַחֲנִיתוֹ.</p>
</blockquote>

<br>  

<h2 id="לוּחַשִׁשִּׁי">לוּחַ שִׁשִּׁי</h2>

<blockquote>
<p>וַיִּרְחַץ אֶת כֵּלָיו וַיִּמְרֹט אֶת אֲזֵנוֹ,</p>
</blockquote>

<blockquote>
<p>סָרַק מַחְלְפוֹתָיו, הִרְכִּיבָן עַל עָרְפּוֹ,</p>
</blockquote>

<blockquote>
<p>הֵסִיר צוֹאִים וַיִּלְבַּשׁ נְקִיִּים,</p>
</blockquote>

<blockquote>
<p>עָטָה אַדֶּרֶת־צִיצִיּוֹת, אָזַר אֶת מָתְנָיו,</p>
</blockquote>

<blockquote>
<p>גִּלְגָּמֶשׁ עָטַר עֲטַרְתּוֹ, שָׂם עָלָיו חֲגוֹרָתוֹ.</p>
</blockquote>

<br> 

<blockquote>
<p>וַתַּחְמֹד עִשְׁתָּר אֶת יְפִי גִּלְגָּמֶשׁ.</p>
</blockquote>

<blockquote>
<p>וַתִּשָּׂא עִשְׁתָּר עֵינֶיהָ אֶל גִּלְגָּמֶשׁ:</p>
</blockquote>

<blockquote>
<p>&quot;בֹּא, גִּלְגָּמֶשׁ, הֱיֵה לִי לְאִישׁ!</p>
</blockquote>

<blockquote>
<p>תְּנָה לִי מִזַּרְעֲךָ, מִזַּרְעֲךָ תֶּן־לִי.</p>
</blockquote>

<blockquote>
<p>אַתָּה תִהְיֶה לְאִישׁ לִי וְאֶהְיֶה לְךָ לְאִשָּׁה.</p>
</blockquote>

<blockquote>
<p>אֲצַו וְאָסְרוּ לְךָ הַמִּרְכֶּבֶת,</p>
</blockquote>

<blockquote>
<p>רֶכֶב עָשׂוּי כֶּתֶם וְאֶבֶן־סַפִּיר,</p>
</blockquote>

<blockquote>
<p>גַּלְגִּלָּיו זָהָב חָרוּץ, קַרְנוֹתָיו אֶבֶן־חֵן.</p>
</blockquote>

<blockquote>
<p>יוֹם יוֹם יֶאֶסְרוּ לְךָ</p>
</blockquote>

<blockquote>
<p>אֶת הַיָּפִים בַּסּוּסִים וּמֵאַדִּירֵיהֶם.</p>
</blockquote>

<blockquote>
<p>בֹּאָה לְבֵיתִי בְּצֵל אַרְזֵי־הָרֵיחַ!</p>
</blockquote>

<blockquote>
<p>וְהָיָה כִּי־תָבֹא בְּצֵל קוֹרַת־בֵּיתֵנוּ</p>
</blockquote>

<blockquote>
<p>וְנָשְׁקוּ לְרַגְלֶיךָ כָּל־יוֹשְׁבִים עַל כִּסֵּא־מְלָכִים,</p>
</blockquote>

<blockquote>
<p>מַלְכֵי־אֶרֶץ וְשׁוֹעִים יִכְרְעוּ לְפָנֶיךָ,</p>
</blockquote>

<blockquote>
<p>יִשְׂאוּ לְךָ מַס הָרִים וּמִישׁוֹרִים,</p>
</blockquote>

<blockquote>
<p>כָּל־תַּאֲוַת־לִבְּךָ לְךָ יִתֵּנוּ.</p>
</blockquote>

<blockquote>
<p>שְׁגַר אֲלָפֶיךָ וְצֹאנְךָ תּוֹאֲמִים יִהְיוּ,</p>
</blockquote>

<blockquote>
<p>עֲמוּסֵי מִנְחָה יָבֹאוּ פְרָדֶיךָ,</p>
</blockquote>

<blockquote>
<p>יִסְעַר סוּס־רִכְבְּךָ, אַדִּיר מִסּוּסִים,</p>
</blockquote>

<blockquote>
<p>לֹא יִהְיֶה כְפִרְדְּךָ נֶהְדָּר בַּצֶּמֶד.&quot;</p>
</blockquote>

<br>  

<blockquote>
<p>וַיִּפְתַּח גִּלְגָּמֶשׁ אֶת־פִּיהוּ וַיְדַבֵּר,</p>
</blockquote>

<blockquote>
<p>וַיַּעַן לְעִשְׁתָּר הָעֲצוּמָה וַיֹּאמַר:</p>
</blockquote>

<blockquote>
<p>&quot;יִהְיוּ לָךְ מַחֲמַדַּיִךְ שֶׁלָּךְ!</p>
</blockquote>

<blockquote>
<p>לָמָּה־לִי־לַחְמֵךְ – וּבְטַרְפֵּךְ, לִי תִתְּנִי, לֹא חָפָצְתִּי.</p>
</blockquote>

<blockquote>
<p>נִבְזֶה בְעֵינַי לַחְמֵךְ, וְאִם מַאֲכַל־אֵלִים תָּבִיאִי,</p>
</blockquote>

<blockquote>
<p>נִמְאֲסָה כוֹסֵךְ, וְאִם שִׁקּוּי־אֵלִים תַּגִּישִׁי,</p>
</blockquote>

<blockquote>
<p>הִנְנִי וְאוֹכִיחֵךְ בְּפָנַיךְ עַל תְּכָכָיִךְ.</p>
</blockquote>

<br> 

<blockquote>
<p>&quot;בְּחֹם תְּתַנִּי עֲגָבַיִךְ, וְקָרָה בִלְבָבֵךְ.</p>
</blockquote>

<blockquote>
<p>דּוֹמֶה לִבֵּךְ לְפֶתַח־סְתָרִים,</p>
</blockquote>

<blockquote>
<p>סוּפָה חוֹדֶרֶת בּוֹ וְרוּחַ וָקֹר בִּכְנָפֶיהָ,</p>
</blockquote>

<blockquote>
<p>לָאַרְמוֹן הַנּוֹפֵל וּמְדַכֵּא אַדִּירִים תַּחְתָּיו,</p>
</blockquote>

<blockquote>
<p>לַשֶּׁנְהָב הַמַּשְׁלִיךְ מִרְדַּעְתּוֹ מֵעָלָיו,</p>
</blockquote>

<blockquote>
<p>לַכֹּפֶר הָאוֹכֵל בְּשַׂר נוֹשֵׂא־הַלַּפִּיד,</p>
</blockquote>

<blockquote>
<p>לְנֹאד אֲשֶׁר יִתְפּוֹצֵץ מִתַּחַת לַשּׂוֹחֶה,</p>
</blockquote>

<blockquote>
<p>לְאֶבֶן־שִׂיד אֲשֶׁר לֹא תְכוֹנֵן אֶת חוֹמַת הָעִיר</p>
</blockquote>

<blockquote>
<p>לַנַּעַל הַמְּצֵרָה לְרֶגֶל קוֹנֶהָ.</p>
</blockquote>

<br>  

<blockquote>
<p>&quot;אֶת־מִי מֵעוֹגְבַיִךְ אָהַבְתְּ כָּל־הַיָּמִים?</p>
</blockquote>

<blockquote>
<p>מִי הוּא רוֹעֵךְ, אֵלָיו דָּבַקְתְּ לְעוֹלָם?</p>
</blockquote>

<blockquote>
<p>הִנֵּה אַגִּידָה מְזִמּוֹתַיִךְ בְּאָזְנַיךְ,</p>
</blockquote>

<blockquote>
<p>רֹעַ מַעֲלָלַיִךְ אוֹצִיא בְמִסְפָּר אַחַד אֶחָד.</p>
</blockquote>

<blockquote>
<p>&quot;בְּכִי־תַמְרוּרִים מִנִּית מִדֵּי שָׁנָה בְשָׁנָה</p>
</blockquote>

<blockquote>
<p>לִידִיד־נְעוּרַיִךְ, לַתַּמּוּז, אֱלֹהֵי־הָאָבִיב.</p>
</blockquote>

<br>  

<blockquote>
<p>&quot;בְּרוֹעֶה עוֹטֶה נוֹצוֹת־הָדָר חָשְׁקָה נַפְשֵׁךְ,</p>
</blockquote>

<blockquote>
<p>הִכִּית אוֹתוֹ, שִׁבַּרְתְּ אֶת אֶבְרוֹתָיו,</p>
</blockquote>

<blockquote>
<p>וְהוּא, נִצָּב בַּיַּעַר, יִקְרָא: &#8216;קַפִּי, קַפִּי&#8217; – כְּנָפִי, כְּנָפִי!</p>
</blockquote>

<br>  

<blockquote>
<p>&quot;אָהַבְתְּ אֶת הָאֲרִי, אֶת שַׂגִּיא־הַכֹּחַ,</p>
</blockquote>

<blockquote>
<p>וְשֶׁבַע פְּעָמִים וְשֶׁבַע כָּרִית לוֹ שַׁחַת.</p>
</blockquote>

<br>  

<blockquote>
<p>&quot;עָגַבְתְּ עַל סוּס הַשָּׂשׂ לִקְרַאת קְרָבוֹת,</p>
</blockquote>

<blockquote>
<p>וַתּוֹעִידִיהוּ לַשּׁוֹט, לַדָּרְבָן וְלָרֶסֶן,</p>
</blockquote>

<blockquote>
<p>וַתּוֹעִידִיהוּ לָרוּץ דֶּרֶךְ שֶׁבַע שָׁעוֹת־מִשְׁנֶה.</p>
</blockquote>

<blockquote>
<p>וַתּוֹעִידִיהוּ לִרְפֹּשׂ מֵימָיו וְלִשְׁתּוֹת מֵהֶם.</p>
</blockquote>

<blockquote>
<p>הַעִידוֹת אֶת הַבְּכִי לְאִמּוֹ, לְסִילִילִי.</p>
</blockquote>

<br> 

<blockquote>
<p>&quot;לִבֵּךְ הָלַךְ אַחֲרֵי אַבִּיר־רוֹעֵי־עֲדָרִים,</p>
</blockquote>

<blockquote>
<p>בְּיַד־חָרוּצִים זָרָה פְרֻדּוֹת־קֹדֶשׁ לְפָנָיִךְ,</p>
</blockquote>

<blockquote>
<p>יוֹם יוֹם זָבַח לָךְ גְּדִי־עִזִּים.</p>
</blockquote>

<blockquote>
<p>בַּמַּטֶּה אֲשֶׁר בְּיָדֵךְ הִכִּית אוֹתוֹ,</p>
</blockquote>

<blockquote>
<p>הָפַכְתְּ אוֹתוֹ לִזְאֵב־עֲרָבוֹת:</p>
</blockquote>

<blockquote>
<p>יְגָרְשׁוּהוּ נְעָרָיו הָרוֹעִים מֵעַל פְּנֵיהֶם,</p>
</blockquote>

<blockquote>
<p>כְּלָבָיו שֶׁלּוֹ יִשְׁלְחוּ שֵׁן בִּבְשָׂרוֹ.</p>
</blockquote>

<br> 

<blockquote>
<p>&quot;וְגַם אֶת אִישׁוּלָנוּ חָמַד לִבֵּךְ,</p>
</blockquote>

<blockquote>
<p>אֶת נוֹטֵר גַּנֵּי אָבִיךְ שֶׁבַּשָּׁמָיִם.</p>
</blockquote>

<blockquote>
<p>כְּחֵפֶץ־לִבֵּךְ הֵבִיא לָךְ פְּרָחִים בְּכָל־עֵת,</p>
</blockquote>

<blockquote>
<p>יוֹם יוֹם עָלוּ פְרָחִים עַל שֻׁלְחָנֵךְ.</p>
</blockquote>

<blockquote>
<p>אֵלָיו נָשָׂאת עֵינַיִךְ לְפַתּוֹתוֹ:</p>
</blockquote>

<blockquote>
<p>&quot;קוּמָה, אִישׁוּלָנוּ, וְנֵהָנֶה מִגְּבוּרָתְךָ!</p>
</blockquote>

<blockquote>
<p>שְׁלַח יָדְךָ וּטְעַם מִלֶּחֶם־הָאֵלִים.&quot;</p>
</blockquote>

<blockquote>
<p>וַיַּעַן אִישׁוּלָנוּ וַיֹּאמֶר לָךְ:</p>
</blockquote>

<blockquote>
<p>&quot;מַה־שֶּׁאֱלָתֵךְ, עִשְׁתָּר, מַה־בַּקָּשָׁתֵךְ?</p>
</blockquote>

<blockquote>
<p>הֲכִי לֹא אָפְתָה אִמִּי וַאֲנִי לֹא אָכַלְתִּי,</p>
</blockquote>

<blockquote>
<p>אֲשֶׁר אֹכַל מִמַּטְעַמַּיִךְ לְאֵיד לִי וּלְהַוָּתִי</p>
</blockquote>

<blockquote>
<p>וְהָיָה לִי לְקוֹץ וּלְדַרְדָּר?&quot;</p>
</blockquote>

<blockquote>
<p>שָׁמַעַתְּ אֶת אֲשֶׁר־אָמַר,</p>
</blockquote>

<blockquote>
<p>וַתַּכִּי אוֹתוֹ בַמַּטֶּה אֲשֶׁר בְּיָדֵךְ,</p>
</blockquote>

<blockquote>
<p>וַתַּהַפְכִיהוּ לַעֲטַלֵּף וַתּוֹשִׁיבִיהוּ בְמָחֳרָאוֹת,</p>
</blockquote>

<blockquote>
<p>וְלֹא יָסַף לַעֲלוֹת אֶל הַמִּקְדָּשׁ,</p>
</blockquote>

<blockquote>
<p>וְלֹא יָסַף לָרֶדֶת אֶל הַגָּן.</p>
</blockquote>

<br>  

<blockquote>
<p>&quot;וְהִנֵּה עַתָּה תִשְׁאֲפִי לְאַהֲבָתִי,</p>
</blockquote>

<blockquote>
<p>לַעֲשׂוֹת לִי כַּאֲשֶׁר עָשִׂית לָהֶם.&quot;</p>
</blockquote>

<br>  

<blockquote>
<p>וַיְהִי כִּשְׁמֹעַ עִשְׁתָּר אֶת אֲשֶׁר־אָמַר,</p>
</blockquote>

<blockquote>
<p>וַתִּבְעַר חֲמָתָהּ מְאֹד, וַתַּעַל הַשָּׁמָיִם,</p>
</blockquote>

<blockquote>
<p>וַתֵּתַצַּב עִשְׁתָּר לִפְנֵי אַנוּ אָבִיהָ,</p>
</blockquote>

<blockquote>
<p>עָמְדָה לִפְנֵי אַנְתּוּ, אִמָּהּ שֶׁבַּשָּמָיִם:</p>
</blockquote>

<br>  

<blockquote>
<p>&quot;אָבִי שֶׁבַּשָּׁמָיִם! גִּלְגָּמֶשׁ קִלְלָנִי,</p>
</blockquote>

<blockquote>
<p>רֹעַ מַעֲלָלַי הוֹצִיא בְמִסְפָּר,</p>
</blockquote>

<blockquote>
<p>רֹע מַעֲלָלַי וְכָל־מְזִמּוֹתָי.</p>
</blockquote>

<blockquote>
<p>כְּלִמָּה הֶעֱטָה עָלַי וּבוּשָׁה.&quot;</p>
</blockquote>

<br>  

<blockquote>
<p>פָּתַח אַנוּ אֶת־פִּיהוּ וַיְדַבֵּר,</p>
</blockquote>

<blockquote>
<p>וַיַּעַן אֶת עִשְׁתָּר הַגְּבִירָה וַיֹּאמַר:</p>
</blockquote>

<br>

<blockquote>
<p>&quot;אֵין־זֶה כִּי־דָרַשְׁתְּ אֶת אַהֲבַת גִּלְגָּמֶשׁ,</p>
</blockquote>

<blockquote>
<p>כִּי עַל־כֵּן הוֹצִיא בְמִסְפָּר כָּל־רֹעַ מַעֲלָלָיִךְ.&quot;</p>
</blockquote>

<br>  

<blockquote>
<p>פָּתְחָה עִשְׁתָּר אֶת־פִּיהָ וַתְּדַבֵּר,</p>
</blockquote>

<blockquote>
<p>וַתֹּאמֶר לְאָבִיהָ שֶׁבַּשָּׁמַיִם, לְאַנוּ:</p>
</blockquote>

<br>  

<blockquote>
<p>&quot;עֲשֵׂה שׁוֹר־שֶׁבַּשָּׁמַיִם וְיִרְעַץ אֶת גִּלְגָּמֶשׁ,</p>
</blockquote>

<blockquote>
<p>הַפֵּל אֵימָה וָפַחַד עַל גִּלְגָּמֶשׁ.</p>
</blockquote>

<blockquote>
<p>וְהָיָה אִם לֹא תִשְׁמַע בְּקוֹלִי</p>
</blockquote>

<blockquote>
<p>וְלֹא תָבִיא אֶת שׁוֹר־הַפְּלָאִים,</p>
</blockquote>

<blockquote>
<p>אֲשַׁבֵּר שַׁעֲרֵי תָפְתֶּה, אֲגַדֵּעַ אֶת־בְּרִיחָיו,</p>
</blockquote>

<blockquote>
<p>וְעָלוּ כָל־הַשֵּׁדִים אֲשֶׁר בִּשְׁאוֹל־תַּחְתִּית,</p>
</blockquote>

<blockquote>
<p>וְשָׁבוּ כָל יוֹרְדֵי־דוּמָה אֲשֶׁר מֵעוֹלָם</p>
</blockquote>

<blockquote>
<p>וְעָצְמוּ הַמֵּתִים מִן הַחַיִּים.&quot;</p>
</blockquote>

<br>  

<blockquote>
<p>פָּתַח אַנוּ אֶת־פִּיהוּ וַיְדַבֵּר,</p>
</blockquote>

<blockquote>
<p>וַיֹּאמֶר לְעִשְׁתָּר, בִּתּוֹ הַגְּבִירָה:</p>
</blockquote>

<br>

<blockquote>
<p>&quot;אִם אֶת־תַּאֲוַת־לִבֵּךְ אֲנִי עוֹשֶׂה</p>
</blockquote>

<blockquote>
<p>וְהָיוּ שֶׁבַע שְׁנוֹת שִׁבֹּלֶת־רֵיקָה בָאָרֶץ.</p>
</blockquote>

<blockquote>
<p>הֶאָסַפְתְּ דֵּי־דָגָן אֶל הַמַּמְּגוּרָה,</p>
</blockquote>

<blockquote>
<p>הַהִצְמַחַתְּ דֵּי־יֶרֶק־דֶּשֶׁא לְבֶהֱמַת־הַשָּׂדֶה?&quot;</p>
</blockquote>

<br>  

<blockquote>
<p>פָּתְחָה עִשְׁתָּר אֶת־פִּיהָ וַתְּדַבֵּר,</p>
</blockquote>

<blockquote>
<p>וַתַּעַן אֶת אַנוּ אָבִיהָ שֶׁבַּשָּׁמָיִם:</p>
</blockquote>

<br> 

<blockquote>
<p>&quot;דַּיּוֹ דָגָן לְאָדָם אֲשֶׁר אָסַפְתִּי,</p>
</blockquote>

<blockquote>
<p>דַּיּוֹ עֵשֶׂב וְחָצִיר לַבְּהֵמָה הִצְמַחְתִּי,</p>
</blockquote>

<blockquote>
<p>תָּבֹאנָה שֶׁבַע שְׁנוֹת הַשִּׁבֹּלֶת־הָרֵיקָה!</p>
</blockquote>

<blockquote>
<p>דֵּי־שֶׁבֶר לָאָדָם וְלַבְּהֵמָה כִּנַּסְתִּי,</p>
</blockquote>

<blockquote>
<p>כִּי עַל־כֵּן שַׁלְּחֶנוּ.</p>
</blockquote>

<blockquote>
<p>וְשָׂמַח לִבִּי כִּי־יִנְחַר שֹׁור־הַשָּׁמָיִם,</p>
</blockquote>

<blockquote>
<p>בְּנַחֲרוֹת־אֵימָה יָרִיעַ עַל גִּלְגָּמֶשׁ.&quot;</p>
</blockquote>

<br> 

<blockquote>
<p>וַיִּשְׁמַע אֱלֹהֵי־הַשָּׁמַיִם בְּקוֹלָהּ,</p>
</blockquote>

<blockquote>
<p>וַיְמַלֵּא אַנוּ אֶת־שֶׁאֱלָתָהּ.</p>
</blockquote>

<blockquote>
<p>שָׁלַח שׁוֹר־פָּר אָיֹם מֵהַר־הָאֱלֹהִים,</p>
</blockquote>

<blockquote>
<p>עִירָה אוּרוּךְּ הֱבִיאָהוּ.</p>
</blockquote>

<blockquote>
<p>וַיָּטָשׂ שׁוֹר־הַפָּר בְּזַעַם דֶּרֶך שָׂדֶה וּמִזְרָע,</p>
</blockquote>

<blockquote>
<p>וַיַּשֶּׁם אֶת הָאָרֶץ לִפְנֵי חוֹמַת הָעִיר.</p>
</blockquote>

<br>  

<blockquote>
<p>רוּחַ־אַפּוֹ אֵשׁ בָּה טִאטֵא מֵאָה אִישׁ.</p>
</blockquote>

<blockquote>
<p>וְהִנֵה בָא, זִנֵּק אֶנְגִּידוּ, נָטָה הַצִּדָּה,</p>
</blockquote>

<blockquote>
<p>וּבִקְצֵה זְנָבוֹ תְפָשָׂהוּ.</p>
</blockquote>

<blockquote>
<p>נָחַר שׁוֹר־הַפָּר וַיִּמָּלֵט מִיָּדָיו,</p>
</blockquote>

<blockquote>
<p>הִשְׂתָּעֵר עַל מָאתַיִם אִישׁ וַיַּכְרִיעֵם.</p>
</blockquote>

<br> 

<blockquote>
<p>וּכְשֶׁזִּנֵּק בַּשְּׁלִישִׁית בְּנַחֲרוֹת־אֵימָה,</p>
</blockquote>

<blockquote>
<p>יָצָא אֶנְגִּידוּ לִקְרָאתוֹ וַיֵּט הַצִּדָּה,</p>
</blockquote>

<blockquote>
<p>תְּפָשׂוֹ בַעֲבִי־זְנָבוֹ בְּכֹחַ,</p>
</blockquote>

<blockquote>
<p>גִּלְגָּמֶשׁ הֵבִיא חַרְבוֹ בְּלִבּוֹ,</p>
</blockquote>

<blockquote>
<p>נָחַר שׁוֹר־הַפָּר וַיִּפֹּל שָׁדוּד.</p>
</blockquote>

<br>  

<blockquote>
<p>פָּתַח אֶנְגִּידוּ אֶת־פִּיהוּ וַיְדַבֵּר,</p>
</blockquote>

<blockquote>
<p>וַיֹּאמֶר לְגִלְגָּמֶשׁ:</p>
</blockquote>

<blockquote>
<p>&quot;אֲבָל שֵׁם לָנוּ וּתְהִלָּה בָאָרֶץ,</p>
</blockquote>

<blockquote>
<p>כִּי אֶת שׁוֹר־הַשָּׁמַיִם הִכִּינוּ!&quot;</p>
</blockquote>

<br>  

<blockquote>
<p>וְגִלְגָּמֶשׁ אִישׁ־שָׂדֶה יוֹדֵעַ צֵיד־רְאֵמִים,</p>
</blockquote>

<blockquote>
<p>הִפְרִיד אֶת רֹאשׁ הַחַיָּה הָאַדִּירָה,</p>
</blockquote>

<blockquote>
<p>בֵּין הַמַּפְרֶקֶת וּבֵין הַקַּרְנַיִם הֱסִירוֹ.</p>
</blockquote>

<blockquote>
<p>וַיְהִי כְּהַכּוֹתָם אֶת שׁוֹר־הַשָּׁמָיִם</p>
</blockquote>

<blockquote>
<p>וַיִּשְׁקֹט לִבָּם.</p>
</blockquote>

<blockquote>
<p>וַיִּקֹּדּוּ לִפְנֵי שַׁמַשׁ, אֱלֹהֵי־הַחֶרֶס,</p>
</blockquote>

<blockquote>
<p>וַיָּקוּמוּ וַיֵּלְכוּ.</p>
</blockquote>

<blockquote>
<p>וַיָּנוּחוּ אֶל־מוּל פְּנֵי חוֹמַת־הָעִיר</p>
</blockquote>

<blockquote>
<p>הָאַחִים הַשְּׁנָיִם.</p>
</blockquote>

<br>  

<blockquote>
<p>וְעִשְׁתָּר עָלְתָה עַל הַחוֹמָה אֲשֶׁר לְאוּרוּךְּ,</p>
</blockquote>

<blockquote>
<p>אֶל פִּנַּת הַחוֹמָה זִנְּקָה וַתִּפְתַּח בִּקְלָלָה:</p>
</blockquote>

<br>  

<blockquote>
<p>&quot;אוֹי לְךָ, גִּלְגָּמֶשׁ, אוֹי עַל־אַחַת שֶׁבַע!</p>
</blockquote>

<blockquote>
<p>מָוֶת עָלֶיךָ וַאֲבַדּוֹן!</p>
</blockquote>

<blockquote>
<p>כִּי שַׁבְתָּ חָטָאתָ לְפָנַי וְגַם הִכִּיתָ אֶת שׁוֹר־הַשָּׁמָיִם!&quot;</p>
</blockquote>

<blockquote>
<p>שָׁמַע אֶנְגִּידוּ אֶת דִּבְרֵי עִשְׁתָּר בְּדַבְּרָהּ,</p>
</blockquote>

<blockquote>
<p>וַיִּקְרַע מֵעַל שׁוֹר־הַשָּׁמַיִם כֶּרַע־יְמִינוֹ,</p>
</blockquote>

<blockquote>
<p>וַיַּשְׁלִיכֶנּוּ בְּפָנֶיהָ:</p>
</blockquote>

<blockquote>
<p>&quot;לוּ הִגַּעְתִּיךְ וְעָשִׂיתִי לָךְ כַּאֲשֶׁר עָשִׂיתִי לוֹ,</p>
</blockquote>

<blockquote>
<p>וְתָלִיתִי עָלַיִךְ כָּל בְּנֵי־מֵעָיו!&quot;</p>
</blockquote>

<br>  

<blockquote>
<p>וַתַּזְעֵק עִשְׁתָּר אֶת הַנְּעָרוֹת אֲשֶׁר בַּהֵיכָל,</p>
</blockquote>

<blockquote>
<p>אֶת כָּל הַנָּשִׁים וְאֶת כָּל הַקְּדֵשׁוֹת,</p>
</blockquote>

<blockquote>
<p>וַתִּקְרָא לְמִסְפֵּד,</p>
</blockquote>

<blockquote>
<p>וַתִּתְאַבֵּלְנָה לְכֶרַע יְמִין שׁוֹר־הַשָּׁמַיִם שֶׁנִּקְרָעָה.</p>
</blockquote>

<br> 

<blockquote>
<p>וַיִּקְרָא גִלְגָּמֶשׁ לָאֻמָּנִים וְלֶחָרָשִׁים.</p>
</blockquote>

<blockquote>
<p>תָּמְהוּ הֶחָרָשִׁים לַקַּרְנַים הַגְּדוֹלוֹת.</p>
</blockquote>

<blockquote>
<p>וַיְהִי מִשְׁקַל הַקֶּרֶן הָאַחַת שְׁלֹשִׁים סֶלַע,</p>
</blockquote>

<blockquote>
<p>שְׁלֹשִׁים סֶלַע בְּאֶבֶן־הַסַּפִּיר.</p>
</blockquote>

<blockquote>
<p>שְׁתֵּי אֶצְבָּעוֹת עֲבִי קֶרֶן וְקֶרֶן.</p>
</blockquote>

<blockquote>
<p>שִׁשָּׁה כֹרִים שֶׁמֶן־מִשְׁחָה, כְּמַתְכֹּנֶת הַקַּרְנַיִם,</p>
</blockquote>

<blockquote>
<p>נָדַב גִּלְגָּמֶשׁ לֵאלֹהָיו אוּגַלְבַּנְדָּה,</p>
</blockquote>

<blockquote>
<p>וַיִּתֵּן אֶת הַקַּרְנַיִם בְּהֵיכַל אֱלֹהָיו מָגִנּוֹ,</p>
</blockquote>

<blockquote>
<p>וַיְשִׂימֵן אֶל כִּסֵּא הַשַּׁלִּיט הָאַדִּיר.</p>
</blockquote>

<br> 

<blockquote>
<p>וַיִּרְחֲצוּ אֶת יְדֵיהֶם בִּנְהַר־פְּרָת.</p>
</blockquote>

<blockquote>
<p>וַיָּשִׂימוּ לְדֶרֶךְ פַּעֲמֵיהֶם וַיֵּלְכוּ</p>
</blockquote>

<blockquote>
<p>וַיִּסְעוּ בַּדֶּרֶךְ הָעוֹלָה אוּרוּכָּה.</p>
</blockquote>

<br>  

<blockquote>
<p>וְכָל אַנְשֵׁי אוּרוּךְּ נִקְבְּצוּ יַחַד,</p>
</blockquote>

<blockquote>
<p>אֲלֵיהֶם יִתְבּוֹנְנוּ, לָהֶם יִתְמָהוּ.</p>
</blockquote>

<blockquote>
<p>וַיֹּאמֶר גִּלְגָּמֶשׁ לַשִּׁדּוֹת, נְשֵׁי־הֵיכָלוֹ:</p>
</blockquote>

<br> 

<blockquote>
<p>&quot;מִי הַיָּפֶה בְכָל הַגְּבָרִים?</p>
</blockquote>

<blockquote>
<p>מִי הָאַדִּיר בַּגִּבּוֹרִים?&quot;</p>
</blockquote>

<blockquote>
<p>&quot;– גִּלְגָּמֶשׁ – הַיָּפֶה בַגְּבָרִים!</p>
</blockquote>

<blockquote>
<p>אֶנְגִּידוּ – הָאַדִּיר בַּגִּבּוֹרִים!&quot;</p>
</blockquote>

<br>  

<blockquote>
<p>וַיִּיטַב לֵב גִּלְגָּמֶשׁ וַיַּעַשׂ מִשְׁתֵּה־שְׂמָחוֹת,</p>
</blockquote>

<blockquote>
<p>קוֹל־חָלִיל וְקוֹל־זִמְרָה הֵרִיעוּ בָאוּלָם.</p>
</blockquote>

<br>  

<blockquote>
<p>וְכָל הָאֲנָשִׁים נָחִים סְרוּחִים עַל יְצוּעֵיהֶם לָיְלָה.</p>
</blockquote>

<blockquote>
<p>נָח אֶנְגִּידוּ וַיַּחֲלֹם חֲלוֹמוֹת,</p>
</blockquote>

<blockquote>
<p>קָם אֶנְגִּידוּ וַיְסַפֵּר אֶת חֲלוֹמוֹ</p>
</blockquote>

<blockquote>
<p>וַיַּעַן לְגִלְגָּמֶשׁ:</p>
</blockquote>

<br> 

<h2 id="לוּחַשְׁבִיעִי">לוּחַ שְׁבִיעִי</h2>

<blockquote>
<p>&quot;לָמָּה נוֹעֲצוּ אֱלֹהִים אַדִּירִים?</p>
</blockquote>

<blockquote>
<p>לָמָּה חָרְשׁוּ עָלַי אֲבַדּוֹן, רֵעִי?</p>
</blockquote>

<blockquote>
<p>אָיֹם הַחֲלוֹם אֲשֶׁר חָלַמְתִּי.</p>
</blockquote>

<blockquote>
<p>נֶשֶׁר תְּפָשַׂנִי בְצִפָּרְנֵי־בַרְזִלּוֹ,</p>
</blockquote>

<blockquote>
<p>עָלָה אִתִּי, הִגְבִּיהַּ אַרְבַּע שָׁעוֹת.</p>
</blockquote>

<blockquote>
<p>אָמַר אֵלָי: &quot;הַעֲמֵק הַבֵּט לָאָרֶץ,</p>
</blockquote>

<blockquote>
<p>מַה הִיא וּמַה־מַּרְאֶהָ?</p>
</blockquote>

<blockquote>
<p>רְאֵה אֶת הַיָּם, מַה־גָּדְלוֹ?&quot;</p>
</blockquote>

<br> 

<blockquote>
<p>&quot;וַתְּהִי הָאָרֶץ כָּהָר, וְהַיָּם כְּאַמַּת־הַמָּיִם.</p>
</blockquote>

<blockquote>
<p>וַיּוֹסֶף וַיַּמְרֵא עוֹד אַרְבַּע שָׁעוֹת.</p>
</blockquote>

<blockquote>
<p>וַיֹּאמֶר אֵלָי: 'הַעֲמֵק הַבֵּט לָאָרֶץ,</p>
</blockquote>

<blockquote>
<p>מַה הִיא וּמַה־מַּרְאֶהָ? רְאֵה אֶת הַיָּם, מַה־גָּדְלוֹ?'</p>
</blockquote>

<br>  

<blockquote>
<p>&quot;וַתְּהִי הָאָרֶץ כְּגָן, וְהַיָּם כִּתְעָלָה לְגַנָּן.</p>
</blockquote>

<blockquote>
<p>וְעוֹד אַרְבַּע שָׁעוֹת הִתְרוֹמֵם וַיֹּאמַר:</p>
</blockquote>

<blockquote>
<p>'הַעֲמֵק הַבֵּט לָאָרֶץ, מַה־מַּרְאֶהָ?</p>
</blockquote>

<blockquote>
<p>רְאֵה אֶת הַיָּם, מַה־גָּדְלוֹ?'</p>
</blockquote>

<br>  

<blockquote>
<p>&quot;וַתְּהִי הָאָרֶץ כְּעוּגַת־קֶמַח, וְהַיָּם כַּעֲרֵבַת־הַמָּיִם.</p>
</blockquote>

<blockquote>
<p>עוֹד שְׁתֵּי שָׁעוֹת נְשָׂאַנִי עָל – וַיַּפִּילֵנִי.</p>
</blockquote>

<blockquote>
<p>וָאֶפֹּל וָאֶשְׁכַּב רָצוּץ עַל הָאָרֶץ.</p>
</blockquote>

<blockquote>
<p>הוּא הַחֲלוֹם. בְּפַחְדִּי חַם לִי וָאִיקָץ.&quot;</p>
</blockquote>

<br>  

<blockquote>
<p>שָׁמַע גִּלְגָּמֶשׁ אֶת דִּבְרֵי אֵנְגִּידוּ</p>
</blockquote>

<blockquote>
<p>וַתִּקְדַּרְנָה עֵינָיו.</p>
</blockquote>

<blockquote>
<p>נָשָׂא קוֹלוֹ וַיֹּאמֶר לִידִידוֹ לְאֶנְגִּידוּ:</p>
</blockquote>

<br>  

<blockquote>
<p>&quot;רוּחַ רָעָה תְּפָשָׂתְךָ בְּצִפָּרְנֶיהָ:</p>
</blockquote>

<blockquote>
<p>אוֹיָה, כִּי רָעָה חָרְצוּ הָאֵלִים הַגְּדוֹלִים!</p>
</blockquote>

<blockquote>
<p>שְׁכַב עַל יְצוּעֲךָ, כִּי מִצְחֲךָ חָם.&quot;</p>
</blockquote>

<br>  

<blockquote>
<p>וַיִּשְׁכַּב אֶנְגִּידוּ עַל יָצוּעַ וַיְבַעֲתֵהוּ שָׂטָן,</p>
</blockquote>

<blockquote>
<p>רוּחַ־קַדַּחַת רָעָה תָקְפָה אֶת רֹאשׁוֹ,</p>
</blockquote>

<blockquote>
<p>דִּבֵּר אֶל הַדֶּלֶת כְּדַבֵּר אֶל נֶפֶשׁ חַיָּה:</p>
</blockquote>

<br>  

<blockquote>
<p>&quot;דֶּלֶת הַחֹרְשָׁה, שַׁעַר הַר־הָאֲרָזִים!</p>
</blockquote>

<blockquote>
<p>לִבֵּךְ צָפוּן מִשֵּׂכֶל.</p>
</blockquote>

<blockquote>
<p>אַרְבָּעִים שָעָה רַצְתִּי לִקְרָאתֵךְ</p>
</blockquote>

<blockquote>
<p>עַד שֶׁבָּחַרְתִּי בְעֵצֵךְ, רָאִיתִי אֲרָזַיִךְ,</p>
</blockquote>

<blockquote>
<p>עֵץ טָהוֹר עֵצֵךְ.</p>
</blockquote>

<blockquote>
<p>שִׁשָּׁה גָרִים<a href="#fn:3" id="fnref:3" title="see footnote" class="footnote"><sup>3</sup></a>
קוֹמָתֵךְ וּשְׁנַיִם גָּרִים רָחְבֵּךְ,</p>
</blockquote>

<blockquote>
<p>שָׁתוֹתַיִךְ, הַמַּשְׁקוֹף וְהָעֲלִיָּה.</p>
</blockquote>

<blockquote>
<p>נָסִיךְ מִנִּי־נִיפּוּר עָשָׂךְ וַיְכוֹנְנֵךְ,</p>
</blockquote>

<blockquote>
<p>הֵן לוּ יָדַעְתִּי, כִּי אַתְּ לְהַוָּתִי,</p>
</blockquote>

<blockquote>
<p>יָפְיֵךְ לְאָבְדָנִי,</p>
</blockquote>

<blockquote>
<p>כִּי־עַתָּה הֲנִיפוֹתִי עָלַיִךְ גַּרְזִנִּי</p>
</blockquote>

<blockquote>
<p>וְהָיִיתִי מְנַפֵּץ אוֹתָךְ לִרְסִיסִים,</p>
</blockquote>

<blockquote>
<p>סֻכַּת־נְצָרִים הָיִיתִי עוֹשֶׂה לִי.&quot;</p>
</blockquote>

<br>  

<blockquote>
<p>וַיִּשָּׂא קוֹלוֹ גִלְגָּמֶשׁ וַיְקוֹנֵן:</p>
</blockquote>

<blockquote>
<p>&quot;יְדִידִי, אֲשֶׁר הָלַךְ אִתִּי מִדְבָּרִיּוֹת וְהָרִים,</p>
</blockquote>

<blockquote>
<p>יְדִידִי, אֲשֶׁר חֵרֵף נַפְשׁוֹ אִתִּי,</p>
</blockquote>

<blockquote>
<p>יְדִידִי, הַחֲלוֹם מִתְקַיֵּם וְאֵין לְשַׁנּוֹת אֶת הַגְּזֵרָה.</p>
</blockquote>

<blockquote>
<p>בְּיוֹם חֲלֹם אֶנְגִידוּ אֶת הַחֲלוֹם גַּם־נִמְלָא.&quot;</p>
</blockquote>

<br>  

<blockquote>
<p>וְאֶנְגִּידוּ שׁוֹכֵב חוֹלֶה יוֹם אֶחָד, יוֹם שֵׁנִי;</p>
</blockquote>

<blockquote>
<p>עַל יְצוּעַ־מַרְבַדִּים יִשְׁכַּב אֶנְגִּידוּ;</p>
</blockquote>

<blockquote>
<p>שִׁגְיוֹן קַדַּחַת רָעָה תְקָפָהוּ.</p>
</blockquote>

<blockquote>
<p>וַיִּשְׁכַּב יוֹם שְׁלִישִׁי, יוֹם רְבִיעִי, יוֹם חֲמִישִׁי, יוֹם שִׁשִּׁי,</p>
</blockquote>

<blockquote>
<p>יוֹם שְׁבִיעִי, יוֹם שְׁמִינִי, יוֹם תְּשִׁיעִי, יוֹם עֲשִׂירִי,</p>
</blockquote>

<blockquote>
<p>וּכְאֵבוֹ הוֹלֵךְ וְגָדֵל.</p>
</blockquote>

<blockquote>
<p>יוֹם אַחַד־עָשָׂר, יוֹם שְׁנֵים־עָשָׂר עַל מִשְׁכָּבוֹ נֶאֱנַק,</p>
</blockquote>

<blockquote>
<p>קָרָא לְגִלְגָּמֶשׁ וַיֹּאמַר:</p>
</blockquote>

<br> 

<blockquote>
<p>&quot;אֲדוֹנֵי מֵי־הַחַיִּים אָרוֹר אֵרְרָנִי,</p>
</blockquote>

<blockquote>
<p>כְּקַלֵּל אִישׁ אֶת שׂוֹטְנוֹ בַמִּלְחָמָה.</p>
</blockquote>

<blockquote>
<p>פָּחַד לִבִּי בַקְרָב, לָכֵן אָמוּת בְּאִי־כָבוֹד.</p>
</blockquote>

<blockquote>
<p>יְדִידִי, אַשְׁרֵי הַנּוֹפֵל חָלָל בַּקְרָב –</p>
</blockquote>

<blockquote>
<p>וַאֲנִי עַל עֶרֶשׂ אֶגְוָע.&quot;</p>
</blockquote>

<br>

<h2 id="לוּחַשְׁמִינִי">לוּחַ שְׁמִינִי</h2>

<blockquote>
<p>וַיְהִי אַךְ הֵאִיר הַשַּׁחַר</p>
</blockquote>

<blockquote>
<p>וַיָּקָם גִּלְגָּמֶשׁ וַיִּגַּשׁ אֶל מִשְׁכַּב יְדִידוֹ.</p>
</blockquote>

<blockquote>
<p>וְאֶנְגִּידוּ שׁוֹכֵב, לֹא־יָנוּעַ.</p>
</blockquote>

<blockquote>
<p>לְאַט הִתְרוֹמֵם חָזֵהוּ, וְשָׁב וְשָׁקַט,</p>
</blockquote>

<blockquote>
<p>לְאִטּוֹ עָלָה רוּחַ מֵאַפָּיו,</p>
</blockquote>

<blockquote>
<p>וַיֵּבְךְּ גִּלְגָּמֶשׁ וַיֹּאמַר:</p>
</blockquote>

<br>  

<blockquote>
<p>&quot;אֶנְגִּידוּ, אָנָה בָא כֹּחֲךָ וְאֵי קוֹלֶךָ?</p>
</blockquote>

<blockquote>
<p>אַיֵּה אֶנְגִּידוּ יְדִיד־נַפְשִׁי?</p>
</blockquote>

<blockquote>
<p>עָצַמְתָּ כָּאֲרִי וְכָרְאֵם, קַלֹּתָ כָּאַיָּלָה.</p>
</blockquote>

<blockquote>
<p>אַהֲבַת־אָח אֲהַבְתִּיךָ.</p>
</blockquote>

<blockquote>
<p>וָאַגְדְּלָה אוֹתְךָ מִכָּל הַנְּסִיכִים, אוֹתְךָ אֶנְגִּידוּ.</p>
</blockquote>

<blockquote>
<p>כָּל הַיָּפוֹת אֲשֶׁר בְּאוּרוּךְּ אֲהֵבוּךָ, אוֹתְךָ אֶנְגִּידוּ.</p>
</blockquote>

<blockquote>
<p>אֶל יַעַר־הָאֲרָזִים הָלַכְתִּי אִתְּךָ,</p>
</blockquote>

<blockquote>
<p>יוֹמָם וָלַיְלָה הָיִיתָ אִתִּי,</p>
</blockquote>

<blockquote>
<p>אִתִּי יַחְדָּו הֵבֵאתָ אֶת רֹאשׁ חֻמְבַּבָּה</p>
</blockquote>

<blockquote>
<p>אֶל אוּרוּךְּ הָעִיר, אֲשֶׁר סָבִיב חוֹמוֹת לָהּ.</p>
</blockquote>

<blockquote>
<p>עַל־כֵּן יְבָרְכוּנוּ יוֹשְבֵי־הָהָר כָּל־הַיָּמִים,</p>
</blockquote>

<blockquote>
<p>אֲשֶׁר הֵצִיקָה לָמוֹ הַמִּפְלֶצֶת,</p>
</blockquote>

<blockquote>
<p>כִּי הִכִּינוּ אֶת שׁוֹר־הַשָּׁמַיִם הַזּוֹעֵם.</p>
</blockquote>

<blockquote>
<p>הֶהָיְתָה בְךָ לְרָעָה רוּחַ־אַפּוֹ בְנַחֲרָתוֹ,</p>
</blockquote>

<blockquote>
<p>רוּחַ־אַפּוֹ, אֲשֶׁר רַעַל בָּהּ?</p>
</blockquote>

<blockquote>
<p>אֵין־זֹאת כִּי לֹא רָצוּ הָאֵלִים הַגְּדוֹלִים אֲשֶׁר חָרָה אַפֵּנוּ בְעִשְׁתָּר</p>
</blockquote>

<blockquote>
<p>וַנַּךְ אֶת הַשּׁוֹר הַשַּׁלוּחַ מִן הַשָּׁמָיִם.&quot;</p>
</blockquote>

<br>  

<blockquote>
<p>וַיֵּשֶׁב שָׁעָה עַל יְצוּעַ יְדִידוֹ</p>
</blockquote>

<blockquote>
<p>וַיְהִי מַשְׁקִיף נִכְחוֹ:</p>
</blockquote>

<blockquote>
<p>שׁוּב הִבִּיט גִּלְגָּמֶשׁ אֶל אֶנְגִּידוּ,</p>
</blockquote>

<blockquote>
<p>וְאֶנְגִּידוּ שׁוֹכֵב לֹא־יָנוּעַ וְיָשֵׁן.</p>
</blockquote>

<br>  

<blockquote>
<p>&quot;אֶנְגִּידוּ אֲהוּבִי וִידִיד־נְעוּרָי!</p>
</blockquote>

<blockquote>
<p>הִנֵּה יִשְׁכַּב נְמַר־הָעֲרָבוֹת,</p>
</blockquote>

<blockquote>
<p>אֲשֶׁר גָּבַר עַל הַכֹּל.</p>
</blockquote>

<blockquote>
<p>עָלִינוּ בְהַר־הָאֱלֹהִים, תָּפַשְׂנוּ אֶת שׁוֹר־הַשָּׁמַיִם וַנַּכֶּנּוּ</p>
</blockquote>

<blockquote>
<p>אֶת חֻמְבַּבָּה שׁוֹכְנִי־הָאֲרָזִים מִגַּרְנוּ.</p>
</blockquote>

<blockquote>
<p>מָה הַתַּרְדֵמָה הָעֲמֻקָּה אֲשֶׁר תְּקָפָתְךָ?</p>
</blockquote>

<blockquote>
<p>קָדַרְתָּ מְאֹד, אֵינְךָ מוֹסִיף לִשְׁמוֹעַ.&quot;</p>
</blockquote>

<br>  

<blockquote>
<p>אוּלָם הַלָּז אֵינֶנּוּ פוֹתֵחַ אֶת עֵינָיו.</p>
</blockquote>

<blockquote>
<p>גִּלְגָּמֶשׁ נָגַע אֶל לִבּוֹ וְהוּא לֹא הָלַם.</p>
</blockquote>

<blockquote>
<p>וַיְכַס עַל רֵעוֹ כְּכַסּוֹת אֶת הַכַּלָּה.</p>
</blockquote>

<blockquote>
<p>וַיֶּאֱנַק מָרָה, כַּאֲשֶׁר יִנְהֹם הָאֲרִי,</p>
</blockquote>

<blockquote>
<p>שָׁאַג כַּלְּבִיאָה אֲשֶׁר פָּצְעָה אוֹתָהּ חֲנִית,</p>
</blockquote>

<blockquote>
<p>מָרַט שַׂעֲרוֹת־רֹאשׁוֹ וַיִּזְרֵן לְכָל רוּחַ,</p>
</blockquote>

<blockquote>
<p>קָרַע שִׂמְלוֹתָיו וַיִּלְבַּשׁ אֲבֵלִים מְאֻבָּקִים.</p>
</blockquote>

<br>  

<blockquote>
<p>וַיְהִי אַךְ הֵאִיר הַשַּׁחַר לְמָחֳרַת־הַיּוֹם,</p>
</blockquote>

<blockquote>
<p>וַיָּעַר גִּלְגָּמֶשׁ קִינָה חֲדָשָׁה,</p>
</blockquote>

<blockquote>
<p>שִׁשָּׁה יָמִים וְשִׁשָּׁה לֵילוֹת בָּכָה לְאֶנְגִּידוּ לִידִידוֹ,</p>
</blockquote>

<blockquote>
<p>עַד שֶׁעָלָה הַשַּׁחַר בַּשְּבִיעִי לֹא קְבָרָהוּ.</p>
</blockquote>

<blockquote>
<p>וַיִּקְבֹּר גִּלְגָּמֶשׁ אֶת יְדִידוֹ בַּיּוֹם הַשְּׁבִיעִי,</p>
</blockquote>

<blockquote>
<p>וַיֵּצֵא אֶת הָעִיר אוּרוּךְּ וַיְמַהֵר אֶל הָעֲרָבָה.</p>
</blockquote>

<br>

<blockquote>
<p>פָּגָע בּוֹ צַיָּד כּוֹרֶה שׁוּחוֹת לָאֲרָיוֹת,</p>
</blockquote>

<blockquote>
<p>וַיְדַבֵּר הַצַּיָּד אֶל הַמֶּלֶךְ וַיֹּאמֶר אֶל גִּלְגָּמֶשׁ:</p>
</blockquote>

<br> 

<blockquote>
<p>&quot;שַׁלִּיט עֶלְיוֹן, אַתָּה הִכִּיתָ אֶת נוֹטֵר יַעַר־הָאֲרָזִים הַזּוֹעֵם</p>
</blockquote>

<blockquote>
<p>וְגַם אֶת חֻמְבַּבָּה הָרוֹדֶה בְהַר־הָאֲרָזִים מִגַּרְתָּ,</p>
</blockquote>

<blockquote>
<p>בִּזְרוֹעֲךָ הָרַגְתָּ אֶת הָאֲרָיוֹת בֶּהָרִים,</p>
</blockquote>

<blockquote>
<p>אֶת הַשּׁוֹר הָאַדִּיר אֲשֶׁר שְׁלָחוֹ אֶל־הַשָּׁמַיִם מוֹתַתְתָּ;</p>
</blockquote>

<blockquote>
<p>לָמָּה שֻׁפּוּ לְחָיֶיךָ, חָוְרוּ, לָמָּה נָפְלוּ פָנֶיךָ?</p>
</blockquote>

<blockquote>
<p>לָמָּה תֶאֱבַל נַפְשְׁךָ וְקוֹמָתְךָ כְּפוּפָה?</p>
</blockquote>

<blockquote>
<p>לָמָּה קִנְּנָה קִינָה בְלִבְּךָ, דָּמִיתָ לְעוֹבֵר דֶּרֶךְ רְחוֹקָה?</p>
</blockquote>

<blockquote>
<p>לָמָּה פָנֶיךָ שְׁזוּפִים מֵרוּחַ, מִשְּׂעִירִים וְשֶׁמֶשׁ־צָהֳרָיִם?</p>
</blockquote>

<blockquote>
<p>לָמָּה תָנוּעַ עַל־פְּנֵי הַשָּׂדֶה?&quot;</p>
</blockquote>

<br>  

<blockquote>
<p>וַיִּפְתַּח גִּלְגָּמֶשׁ אֶת־פִּיהוּ וַיְדַבֵּר וַיַּעַן לוֹ:</p>
</blockquote>

<blockquote>
<p>&quot;יְדִידִי הַדָּבֵק בִּי כְּסוּס־מִלְחָמָה,</p>
</blockquote>

<blockquote>
<p>יְדִידִי אֶנְגִּידוּ, נְמַר־הָעֲרָבוֹת,</p>
</blockquote>

<blockquote>
<p>אֲשֶׁר גָּבַר עַל הַכֹּל</p>
</blockquote>

<blockquote>
<p>וְיַחְדָּו עָלִינוּ בְהַר־הָאֱלֹהִים,</p>
</blockquote>

<blockquote>
<p>תָּפַשְׂנוּ אֶת שׁוֹר־הַשָּׁמַיִם וַנַּכֶּנּוּ,</p>
</blockquote>

<blockquote>
<p>אֶת חֻמְבַּבָּה הִכִּינוּ בְהַר־הָאֲרָזִים,</p>
</blockquote>

<blockquote>
<p>בְּחַגְוֵי־הָרִים הִכִּינוּ אֲרָיוֹת,</p>
</blockquote>

<blockquote>
<p>יְדִידִי,אֲשֶׁר חֵרֵף אִתִּי יַחְדָּו אֶת־נַפְשׁוֹ,</p>
</blockquote>

<blockquote>
<p>פְּקֻדַּת כָּל־הָאָדָם עָלָיו בָּאָה.</p>
</blockquote>

<blockquote>
<p>שִׁשָּׁה יָמִים וְשִׁשָּׁה לֵילוֹת בָּכִיתִי לוֹ,</p>
</blockquote>

<blockquote>
<p>וּבַיּוֹם הַשְּׁבִיעִי קְבַרְתִּיו מִלְּפָנָי.</p>
</blockquote>

<blockquote>
<p>עַל־דְּבַר יְדִידִי חָרָה לִי מְאֹד,</p>
</blockquote>

<blockquote>
<p>לָכֵן אָחוּשָׁה בָעֲרָבָה, אַרְחִיקָה נְדוֹד.</p>
</blockquote>

<blockquote>
<p>אֵיכָה־זֶה אַחֲרִישׁ עַל יְגוֹנִי?</p>
</blockquote>

<blockquote>
<p>אֵיכָה־זֶה אָשִׂיחַ יְגוֹנִי?</p>
</blockquote>

<blockquote>
<p>יְדִידִי, אֲשֶׁר אָהַבְתִּי, הָיָה לְאֵפֶר,</p>
</blockquote>

<blockquote>
<p>אֶנְגִּידוּ עֲמִיתִי נִמְשַׁל לְעָפָר מִן־הָאֲדָמָה.</p>
</blockquote>

<blockquote>
<p>הַאֻמְנָם גַּם־אֲנִי אַרְגִּיעַ כָּמוֹהוּ</p>
</blockquote>

<blockquote>
<p>וְלֹא אוֹסִיף לָקוּם לְעוֹלְמֵי־עַד?&quot;</p>
</blockquote>

<br>

<h2 id="לוּחַתְּשִׁיעִי">לוּחַ תְּשִׁיעִי</h2>

<blockquote>
<p>לִידִידוֹ לְאֶנְגִּידוּ מַר יִבְכֶּה גִּלְגָּמֶשׁ,</p>
</blockquote>

<blockquote>
<p>עַל־פְּנֵי הָעֲרָבָה יָנוּעַ.</p>
</blockquote>

<blockquote>
<p>&quot;הַכְמוֹת אֶנְגִּידוּ אָמוּת גַּם־אָנִי?</p>
</blockquote>

<blockquote>
<p>הָמוּ מֵעַי, הָמוּ,</p>
</blockquote>

<blockquote>
<p>מָוֶת אִירָא, עַל־כֵּן אֲמַהֵר בָּעֲרָבָה,</p>
</blockquote>

<blockquote>
<p>אֶל אוּת־נַפִּשְׁתִּים בֶּן אוּבָּרָה־תּוּתוּ</p>
</blockquote>

<blockquote>
<p>אָשִׂים פָּנַי, אָחִישָׁה פְעָמָי.</p>
</blockquote>

<blockquote>
<p>עַד שֶׁבָּאתִי אֶל נְקִיקֵי הֶהָרִים לַיְלָה</p>
</blockquote>

<blockquote>
<p>רָאִיתִי אֲרָיוֹת וַיָּפָג לְבָבִי,</p>
</blockquote>

<blockquote>
<p>אֶשָּׂא רֹאשִׁי אֶל־עָל, לְסִין אַעְתִּירָה,</p>
</blockquote>

<blockquote>
<p>אֶל עִשְׁתָּר, גְּבֶרֶת עִיר־הַחַיִּים, אֶתְחַנָּן,</p>
</blockquote>

<blockquote>
<p>אֶל הָאַדִּירָה בָּאֵלִים אֶשְׁפֹּך שִׂיחִי:</p>
</blockquote>

<blockquote>
<p>אָנָּא שִׁמְרִי־נָא לִי חַיַּי גַּם־הַפָּעַם!&quot;</p>
</blockquote>

<br> 

<blockquote>
<p>וְהוּא יָגֵעַ וַיִּשְׁכַּב וַיַּחֲלֹם חֲלוֹם</p>
</blockquote>

<blockquote>
<p>וְהִנֵּה גוּר־אַרְיֵה מִשְׁתַּעֲשֵׁעַ בְּגִילוֹ עַל חַיִּים,</p>
</blockquote>

<blockquote>
<p>וַיָּנֶף אֶת־גַּרְזִנּוֹ אֲשֶׁר לְצִדּוֹ,</p>
</blockquote>

<blockquote>
<p>שָׁלַף חַרְבּוֹ אֲשֶׁר עַל חֲגוֹרָתוֹ.</p>
</blockquote>

<blockquote>
<p>וְהִנֵּה שֶׁן־סֶלַע חַדָּה בֵינֵיהֶם, טָסָה כַּחֲנִית,</p>
</blockquote>

<blockquote>
<p>וַתִּבָּקַע הָאָרֶץ תַּחְתֶּנּוּ,</p>
</blockquote>

<blockquote>
<p>וַיִּפֹּל וַיִּבְלָעֵהוּ הַנָּקִיק הַפָּתוּחַ.</p>
</blockquote>

<blockquote>
<p>וַיִּבָּהֵל וַיָּקָם וַיֵּלֶךְ הָלְאָה.</p>
</blockquote>

<br> 

<blockquote>
<p>וַיְהִי כַּעֲלוֹת הַשַּׁחַר בְּיוֹם־הַמָּחֳרָת</p>
</blockquote>

<blockquote>
<p>וַיִּשָּׂא אֶת־עֵינָיו וַיַּרְא הַר גָּבֹהַּ,</p>
</blockquote>

<blockquote>
<p>הֵמָּה הָרֵי מַשׁוּ,</p>
</blockquote>

<blockquote>
<p>וַיָּבֹא עַד הֶהָרִים וַעֲלֵיהֶם רְקִיעַ־הַשָּׁמָיִם;</p>
</blockquote>

<blockquote>
<p>שַׁעֲרֵי־הַחֶרֶס בֵּינֵיהֶם,</p>
</blockquote>

<blockquote>
<p>אֲשֶׁר שָׁם מִזְרַח הַשֶּׁמֶש וּמְבוֹאוֹ,</p>
</blockquote>

<blockquote>
<p>שְׁנֵי עֲנָקִים שׁוֹמְרִים אֶת פֶּתַח־הָהָר לַשָּׁמָיִם,</p>
</blockquote>

<blockquote>
<p>מֵחָזָם וָמַעְלָה עַל־אֲדָמוֹת וְגוּפָם נָגַע שְׁאוֹל־תַּחְתִּית.</p>
</blockquote>

<blockquote>
<p>עַקְרַבֵּי־אָדָם הַשּׁוֹמְרִים אֶת הַשְּׁעָרִים.</p>
</blockquote>

<blockquote>
<p>נוֹרָא מַרְאֵיהֶם וְאָיֹם וּמָוֶת בְּמַבַּט־עֵינֵיהֶם,</p>
</blockquote>

<blockquote>
<p>בְּרַק־זַעֲוָתָם יְטַלְטֵל הָרִים בִּקְעָתָה.</p>
</blockquote>

<blockquote>
<p>אֶת מִזְרַח הַשֶּׁמֶשׁ וּמְבוֹאוֹ יִנְצֹרוּ.</p>
</blockquote>

<br>  

<blockquote>
<p>רָאָה אוֹתָם גִּלְגָּמֶשׁ וַיָּמָת לִבּוֹ,</p>
</blockquote>

<blockquote>
<p>פָּנָיו קָדְרוּ מֵאֵימָה וָפָחַד,</p>
</blockquote>

<blockquote>
<p>אִמֵּץ רוּחוֹ וַיַּרְכֵּן רֹאשׁוֹ לִפְנֵיהֶם.</p>
</blockquote>

<blockquote>
<p>אָז יִקְרָא עַקְרַב־הָאָדָם לָאִשָּׁה:</p>
</blockquote>

<br> 

<blockquote>
<p>&#8220;הִנֵּה הָאָדָם, הַבָּא אֵלֵינוּ, בְּשַׂר־אֵלִים בְּשָׂרוֹ!&#8221;</p>
</blockquote>

<blockquote>
<p>עָנְתָה אֶת עַקְרַב־הָאָדָם שֵׁגָלוֹ:</p>
</blockquote>

<blockquote>
<p>&#8220;שְׁתֵּי שְׁלִישִׁיּוֹת בּוֹ אֵל, שְׁלִישִׁית אַחַת בּוֹ אָדָם!&#8221;</p>
</blockquote>

<blockquote>
<p>קָרָא עַקְרַב־הָאָדָם אֶל גִּלְגָּמֶשׁ,</p>
</blockquote>

<blockquote>
<p>אֶל יְדִיד־הָאֱלֹהִים, וַיְדַבֵּר:</p>
</blockquote>

<br>  

<blockquote>
<p>&quot;דֶּרֶךְ רְחוֹקָה עָשִׂיתָ, גּוֹלֶה יָקָר!</p>
</blockquote>

<blockquote>
<p>הִנֵּה בָאתָ, הִגַּעְתָּ עָדָי,</p>
</blockquote>

<blockquote>
<p>עָלִיתָ הָרִים אֲשֶׁר קָשֶׁה לַעֲבֹר בָּם,</p>
</blockquote>

<blockquote>
<p>הִנֵּה פֹה תַכְלִית נְדוּדֶיךָ;</p>
</blockquote>

<blockquote>
<p>מַטְּרַת נְסִיעָתְךָ לָדַעַת חָפָצְתִּי.&quot;</p>
</blockquote>

<br>  

<blockquote>
<p>עָנָה גִלְגָּמֶשׁ אֶת עַקְרַב־הָאָדָם</p>
</blockquote>

<blockquote>
<p>וַיְדַבֵּר לַגֶּבֶר וַיֹּאמַר:</p>
</blockquote>

<blockquote>
<p>&quot;לִבִּי לְאֶנְגִּידוּ יְדִידִי, לִנְמַר־הָעֲרָבוֹת!</p>
</blockquote>

<blockquote>
<p>פְּקֻדַּת כָּל־הָאָדָם בָּאָה עָלָיו.</p>
</blockquote>

<blockquote>
<p>אֶת־הַמָּוֶת אֲנִי יָרֵא וְהִנְנִי נוֹדֵד בָּעֲרָבָה.</p>
</blockquote>

<blockquote>
<p>לִדְבַר רֵעִי חָרָה לִי מְאֹד.</p>
</blockquote>

<blockquote>
<p>הָיָה לְאָבָק יְדִידִי אֲשֶׁר אָהַבְתִּי,</p>
</blockquote>

<blockquote>
<p>אֶנְגִּידוּ חֲבֵרִי הָיָה עָפָר מִן־הָאֲדָמָה.</p>
</blockquote>

<blockquote>
<p>כִּי עַל־כֵּן אָנוּדָה בָאֲרָצוֹת,</p>
</blockquote>

<blockquote>
<p>עָלִיתִי עַל הֶהָרִים וָאָבֹא עַד־הֲלוֹם.</p>
</blockquote>

<blockquote>
<p>אָמַרְתִּי אֶל אוּת־נַפִּשְׁתִּים אֲבִי־אֲבִי אָבֹאָה,</p>
</blockquote>

<blockquote>
<p>וְהוּא בָא בְסוֹד הָאֵלִים וּמָצָא חַיֵּי־עוֹלָם,</p>
</blockquote>

<blockquote>
<p>אֶדְרְשֵׁהוּ לַחַיִּים וְלַמָּוֶת.&quot;</p>
</blockquote>

<br> 

<blockquote>
<p>וַיִּפְתַּח עַקְרַב־הָאָדָם אֶת־פִּיהוּ</p>
</blockquote>

<blockquote>
<p>וַיְדַבֵּר לְגִלְגָּמֶשׁ לֵאמֹר:</p>
</blockquote>

<blockquote>
<p>&quot;גִּלְגָּמֶשׁ, מֵעוֹלָם לֹא דָרַךְ פֹּה אֱנוֹשׁ,</p>
</blockquote>

<blockquote>
<p>אִישׁ לֹא מָצָא נְתִיבָה בֶהָרִים הָאֵלֶּה.</p>
</blockquote>

<blockquote>
<p>דֶּרֶךְ שְׁתֵּים־עֶשְׂרֵה שָׁעָה־מִשְׁנֶה</p>
</blockquote>

<blockquote>
<p>לִנְקִיק־הֶהָרִים הָעוֹלֶה בֵינֵיהֶם.</p>
</blockquote>

<blockquote>
<p>גְּדוֹלָה הָעֲלָטָה וְאֵין קֶרֶן־שֶׁמֶשׁ,</p>
</blockquote>

<blockquote>
<p>אֲשֶׁר תַּחְדֹּר מִן הַדֶּרֶךְ הַתְּלוּלָה,</p>
</blockquote>

<blockquote>
<p>בָּהּ תַּעַל הַחַמָּה כִּי־תִּזְרַח עַל־פְּנֵי אֲרָצוֹת,</p>
</blockquote>

<blockquote>
<p>בָּהּ תֵּרֵד בְּבוֹאָהּ מִדֵּי שׁוּבָהּ</p>
</blockquote>

<blockquote>
<p>מִמַּסָּעָה בְּאוֹקְיָנוֹס־הַשָּׁמַיִם לָיְלָה.</p>
</blockquote>

<blockquote>
<p>וּמֵעֵבֶר הֶהָרִים שָׁם הַיָּם</p>
</blockquote>

<blockquote>
<p>הַחוֹבֵק כָּל־מְדִינוֹת הָאֲדָמָה.</p>
</blockquote>

<blockquote>
<p>לֹא תוּכַל לָלֶכֶת בְּדֶרֶךְ־הַשֶּׁמֶשׁ,</p>
</blockquote>

<blockquote>
<p>כִּי עוֹלָה הִיא אֶל הָאֵלִים הָאוֹרִים!</p>
</blockquote>

<blockquote>
<p>לֹא חָדַר מֵעוֹלָם בָּהּ אָדָם,</p>
</blockquote>

<blockquote>
<p>דֶּרֶךְ חֲגַו־הַצַּלְמָוֶת.</p>
</blockquote>

<br>  

<blockquote>
<p>מֵעֵבֶר שַׁעֲרֵי־הַשֶּׁמֶשׁ יִנְוֶה אֲבִי־אָבִיךָ</p>
</blockquote>

<blockquote>
<p>הַרְחֵק עַל תּוֹצְאוֹת הַנְּהָרוֹת.</p>
</blockquote>

<blockquote>
<p>מִשְׁכַּן אוּת־נַפִּשְׁתִּים מֵעֵבֶר מֵימֵי־הַמָּוֶת,</p>
</blockquote>

<blockquote>
<p>אֵין סְפִינָה לַהֲבִיאֲךָ שָׁמָּה.&quot;</p>
</blockquote>

<br> 

<blockquote>
<p>שָׁמַע גִּלְגָּמֶשׁ אֶת דִּבְרֵי הָעֲנָק וַיֹּאמַר:</p>
</blockquote>

<blockquote>
<p>&quot;דֶּרֶךְ־יְגוֹנִים דַּרְכִּי אֲשֶר עָשִׂיתִי,</p>
</blockquote>

<blockquote>
<p>צַעַר וּמַכְאוֹבוֹת נוֹרָאִים מֻנּוּ לִי.</p>
</blockquote>

<blockquote>
<p>אִם קִינָה וְאֵבֶל מְנָת־חֶבְלִי,</p>
</blockquote>

<blockquote>
<p>תְּנָה לִי וְאָבֹא אֶל־בֵּין הֶהָרִים</p>
</blockquote>

<blockquote>
<p>וְאֶרְאֶה אֶת אוּת־נַפִּשְׁתִּים, אֶת אֲבִי־אָבִי,</p>
</blockquote>

<blockquote>
<p>וְאֶשְׁאֲלָה עַל הַחַיִּים אֲשֶׁר מָצָא.</p>
</blockquote>

<blockquote>
<p>אָנָּא אֶעְבְּרָה וְאֶמְצָא חַיִּים גַּם־אָנִי.&quot;</p>
</blockquote>

<br>  

<blockquote>
<p>וַיִּפְתַּח עַקְרַב־הָאָדָם אֶת־פִּיהוּ</p>
</blockquote>

<blockquote>
<p>וַיַּעַן אֶת גִּלְגָּמֶשׁ וַיֹּאמַר:</p>
</blockquote>

<blockquote>
<p>&quot;עָצַם לִבְּךָ, גִּלְגָּמֶשׁ, וְכֹחַ־אַדִּירִים כֹּחֶךָ!</p>
</blockquote>

<blockquote>
<p>לֶךְ־לְךָ, גִּלְגָּמֶשׁ, הַרְהֵב עֹז לִמְצֹא אֶת הַדֶּרֶךְ,</p>
</blockquote>

<blockquote>
<p>וְאִם הַרְרֵי־מַשׁוּ הֵם הַגְּבוֹהִים בְּהַרְרֵי־אֲדָמוֹת,</p>
</blockquote>

<blockquote>
<p>וְאִם הַסְּלָעִים אֲשֶׁר בְּקֶרֶב הֶהָרִים</p>
</blockquote>

<blockquote>
<p>חַגְוֵי־זְוָעוֹת הֵמָּה, בָּם יָלִין צַלְמָוֶת.</p>
</blockquote>

<blockquote>
<p>בֹּא בְשָׁלוֹם עַד קְצֵה גְבוּל הַמִּשְׁעוֹל הַתָּלוּל</p>
</blockquote>

<blockquote>
<p>וְנִפְתְּחוּ לְפָנֶיךָ שַׁעֲרֵי־הַשֶּׁמֶשׁ,</p>
</blockquote>

<blockquote>
<p>אֲשֶׁר אֲנַחְנוּ שׁוֹמְרִים אוֹתָם.&quot;</p>
</blockquote>

<br>  

<blockquote>
<p>שָׁמַע גִּלְגָּמֶשׁ וַיָּשֶׂם לַדֶּרֶךְ פְּעָמָיו.</p>
</blockquote>

<blockquote>
<p>כַּאֲשֶׁר אָמַר הָעֲנָק כֵּן עָשָׂה.</p>
</blockquote>

<blockquote>
<p>בְּדֶרֶךְ־הַשֶּׁמֶשׁ הָלַךְ גִּלְגָּמֶשׁ.</p>
</blockquote>

<br>  

<blockquote>
<p>מִקֵּץ שָׁעָה־מִשְׁנֶה הִגִּיעַ עַד הֶחָגָו,</p>
</blockquote>

<blockquote>
<p>וְהָעֲלָטָה גְדוֹלָה וְאֵין כָּל־קַו־אוֹר,</p>
</blockquote>

<blockquote>
<p>אֵין לִרְאוֹת כָּל־מְאוּמָה מִפָּנִים וּמֵאָחוֹר.</p>
</blockquote>

<br>  

<blockquote>
<p>שְׁתֵּי שָׁעוֹת־מִשְׁנֶה עָשָׂה בְדַרְכּוֹ.</p>
</blockquote>

<blockquote>
<p>וְהָעֲלָטָה גְדוֹלָה, אֵין כָּל־קַו־אוֹר,</p>
</blockquote>

<blockquote>
<p>אֵין לִרְאוֹת כָּל־מְאוּמָה מִפָּנִים וּמֵאָחוֹר.</p>
</blockquote>

<br>  

<blockquote>
<p>שָׁלֹשׁ שָׁעוֹת־מִשְׁנֶה עָשָׂה בְדַרְכּוֹ.</p>
</blockquote>

<blockquote>
<p>הָעֲלָטָה גְדוֹלָה, וְאֵין כָּל־קַו־אוֹר,</p>
</blockquote>

<blockquote>
<p>אֵין לִרְאוֹת כָּל־מְאוּמָה מִפָּנִים וּמֵאָחוֹר.</p>
</blockquote>

<br>  

<blockquote>
<p>אַרְבַּע שָׁעוֹת־מִשְׁנֶה עָשָׂה בְדַרְכּוֹ.</p>
</blockquote>

<blockquote>
<p>הָעֲלָטָה גְדוֹלָה, אֵין כָּל־קַו־אוֹר,</p>
</blockquote>

<blockquote>
<p>אֵין לִרְאוֹת כָּל־מְאוּמָה מִפָּנִים וּמֵאָחוֹר.</p>
</blockquote>

<br>  

<blockquote>
<p>חָמֵשׁ שָׁעוֹת־מִשְׁנֶה עָשָׂה בְדַרְכּוֹ.</p>
</blockquote>

<blockquote>
<p>הָעֲלָטָה גְדוֹלָה, אֵין כָּל־קַו־אוֹר,</p>
</blockquote>

<blockquote>
<p>אֵין לִרְאוֹת כָּל־מְאוּמָה מִפָּנִים וּמֵאָחוֹר.</p>
</blockquote>

<br>  

<blockquote>
<p>שֵׁש שָׁעוֹת־מִשְׁנֶה עָשָׂה בְדַרְכּוֹ.</p>
</blockquote>

<blockquote>
<p>הָעֲלָטָה גְדוֹלָה, אֵין כָּל־קַו־אוֹר,</p>
</blockquote>

<blockquote>
<p>אֵין לִרְאוֹת כָּל־מְאוּמָה מִפָּנִים וּמֵאָחוֹר.</p>
</blockquote>

<br>  

<blockquote>
<p>שֶׁבַע שָׁעוֹת־מִשְׁנֶה עָשָׂה בְדַרְכּוֹ.</p>
</blockquote>

<blockquote>
<p>הָעֲלָטָה גְדוֹלָה, אֵין כָּל־קַו־אוֹר,</p>
</blockquote>

<blockquote>
<p>אֵין לִרְאוֹת כָּל־מְאוּמָה מִפָּנִים וּמֵאָחוֹר.</p>
</blockquote>

<br>  

<blockquote>
<p>שְׁמוֹנֶה שָׁעוֹת־מִשְׁנֶה עָשָׂה אֶת־דַּרְכּוֹ.</p>
</blockquote>

<blockquote>
<p>הָעֲלָטָה גְדוֹלָה, אֵין כָּל־קַו־אוֹר,</p>
</blockquote>

<blockquote>
<p>אֵין לִרְאוֹת כָּל־מְאוּמָה מִפָּנִים וּמֵאָחוֹר.</p>
</blockquote>

<br>  

<blockquote>
<p>תֵּשַׁע שָׁעוֹת־מִשְׁנֶה עָשָׂה בְדַרְכּוֹ.</p>
</blockquote>

<blockquote>
<p>פִּתְאֹם הִרְגִּישׁ רוּחַ־צָפוֹן בְּנָשְׁבָהּ;</p>
</blockquote>

<blockquote>
<p>וְגֵווֹ כָפוּף וּפָנָיו קוֹדְרִים.</p>
</blockquote>

<blockquote>
<p>הָעֲלָטָה גְדוֹלָה וְאֵין כָּל־קַו־אוֹר.</p>
</blockquote>

<br>  

<blockquote>
<p>עֶשֶׂר שָׁעוֹת־מִשְׁנֶה עָשָׂה בְדַרְכּוֹ,</p>
</blockquote>

<blockquote>
<p>הָעֲלָטָה רָפְתָה, קְצֵה־הֶחָגָו הוֹלֵךְ וְקָרֵב.</p>
</blockquote>

<br>  

<blockquote>
<p>אַחַת־עֶשְׂרֵה שָׁעוֹת־מִשְׁנֶה עָשָׂה, וַיְהִי אוֹר.</p>
</blockquote>

<blockquote>
<p>וְגַן־הָאֱלֹהִים לְפָנָיו, וַיַּרְא וַיָּחָשׁ אֵלָיו.</p>
</blockquote>

<blockquote>
<p>זֶרַע פִּרְיוֹ אֹדֶם,</p>
</blockquote>

<blockquote>
<p>אַשְׁכֹּלוֹת גַּפְנוֹ תְּלוּיִים תַּאֲוָה לָעֵינָיִם,</p>
</blockquote>

<blockquote>
<p>עֵצִים אֲשֶׁר פִּרְיָם סַפִּירִים,</p>
</blockquote>

<blockquote>
<p>פִּרְיָם אֲשֶׁר יִתְּנוּ נֶחְמָד וְטוֹב לָעֵינָיִם.</p>
</blockquote>

<br> 

<blockquote>
<p>וַיִּשָּׂא גִּלְגָּמֶשׁ אֶל שַׁמַשׁ אֶת־כַּפָּיו:</p>
</blockquote>

<blockquote>
<p>&quot;קָשִׁים וַאֲרֻכִּים הָיוּ נְדוּדָי,</p>
</blockquote>

<blockquote>
<p>בְחַיּוֹת־הַמִּדְבָּר נִלְחַמְתִּי, כִּי נָטַל עָלָי,</p>
</blockquote>

<blockquote>
<p>הָיוּ עוֹרוֹתָן מִכְסֶה לִבְשָׂרִי,</p>
</blockquote>

<blockquote>
<p>בְּשַׂר־טְרֵפָתָן הָיָה מַאֲכָלִי,</p>
</blockquote>

<blockquote>
<p>שַׁעֲרֵי הֶהָרִים נִפְתְּחוּ לְפָנָי,</p>
</blockquote>

<blockquote>
<p>בְּחַגְוֵי־זְוָעוֹת עָשִׂיתִי דַרְכִּי;</p>
</blockquote>

<blockquote>
<p>וְהִנֵּה לְפָנַי גַּן־הָאֱלֹהִים</p>
</blockquote>

<blockquote>
<p>וְאַחֲרָיו זֶה הַיָּם רְחַב־הַיָּדָיִם.</p>
</blockquote>

<blockquote>
<p>הוֹדִיעֵנִי אֶת־הַדֶּרֶךְ אֶל אוּת־נַפִּשְׁתִּים,</p>
</blockquote>

<blockquote>
<p>אֶל אֲבִי־אָבִי, הַשּׁוֹכֵן־מֶרְחַקִּים,</p>
</blockquote>

<blockquote>
<p>הַרְאֵה לִי אֶת־הַחוֹבֵל</p>
</blockquote>

<blockquote>
<p>אֲשֶׁר יְבִיאֵנִי בְשָׁלוֹם בְּיַם־הָעוֹלָם,</p>
</blockquote>

<blockquote>
<p>בְּמֵימֵי הַמָּוֶת, וְאֶמְצָא אֶת חַיֵּי־הָעַד.&quot;</p>
</blockquote>

<br>  

<blockquote>
<p>שָׁמַע שַׁמַשׁ אֶת־דְּבָרָיו וַיִּתְעַצֵּב אֶל־לִבּוֹ</p>
</blockquote>

<blockquote>
<p>וַיְדַבֵּר אֶל גִּלְגָּמֶשׁ לֵאמֹר:</p>
</blockquote>

<blockquote>
<p>&quot;גִּלְגָּמֶשׁ, אָנָה יִשָּׂאֲךָ רוּחֶךָ?</p>
</blockquote>

<blockquote>
<p>לֹא תִמְצָא אֶת־הַחַיִּים, אֲשֶׁר אַתָּה מְבַקֵּשׁ!&quot;</p>
</blockquote>

<br>  

<blockquote>
<p>וַיַּעַן גִּלְגָּמֶשׁ אֶת שַׁמַשׁ הַגָּדוֹל:</p>
</blockquote>

<blockquote>
<p>&quot;גַּלְמוּד בָּעֲרָבָה בְּעָנְיִי הִתְהַלָּכְתִּי!</p>
</blockquote>

<blockquote>
<p>כּוֹכָב אַחַר כּוֹכָב חָשָׁךְ.</p>
</blockquote>

<blockquote>
<p>כָּל־הַשָּׁנִים לַנְתִּי בִשְדֵה־יְלֵל־יְשִׁימוֹן,</p>
</blockquote>

<blockquote>
<p>לֹא הָיָה לִי שֶׁמֶשׁ, יָרֵחַ וְכָל־כּוֹכָב בְּמִשְׁעוֹל־הַצַּלְמָוֶת.</p>
</blockquote>

<blockquote>
<p>אָנָּא, תֶּחֱזֶינָה עֵינַי אֶת־פָּנֶיךָ, הַשֶּׁמֶשׁ,</p>
</blockquote>

<blockquote>
<p>תִּשְׂבַּע נַפְשִׁי אֶת אוֹרְךָ הַיָּפֶה!</p>
</blockquote>

<blockquote>
<p>פָּנְתָה הַמַּאְפֵּלְיָה, רָחֲקָה מֶנִּי,</p>
</blockquote>

<blockquote>
<p>לֹא הַמֵּתִים יִרְאוּ עֵין־שֶׁמֶשׁ,</p>
</blockquote>

<blockquote>
<p>וַאֲנִי דוֹרֵשׁ לַחַיִּים, לִמְצֹא חַיֵּי־עוֹלָם אֲנִי חָפֵץ.&quot;</p>
</blockquote>

<br>

<blockquote>
<p>וַיִּשְׁמַע שַׁמַשׁ אֶת־דְּבָרָיו וַיֹּאמֶר לְגִלְגָּמֶשׁ:</p>
</blockquote>

<blockquote>
<p>&quot;לֵךְ אֶל סִידוּרִי־סַבִּיתוּ, הָאִשָּׁה הַחֲכָמָה אֲשֶׁר בְּהַר־הַשָּׁמָיִם,</p>
</blockquote>

<blockquote>
<p>הִנֵּה הִיא יוֹשֶׁבֶת עַל כִּסֵּא־מְלָכִים בְּגַן־הָאֱלֹהִים,</p>
</blockquote>

<blockquote>
<p>אֵצֶל הַיָּם, וְהִיא שׁוֹמֶרֶת אֶת עֵץ־הַחַיִּים.</p>
</blockquote>

<blockquote>
<p>שִׂים פְּעָמֶיךָ אֶל הַגַּן אֲשֶׁר לְפָנֶיךָ,</p>
</blockquote>

<blockquote>
<p>הִיא תוֹרְךָ אֶת הַדֶּרֶךְ אֶל אוּת־נַפִּשְׁתִּים</p>
</blockquote>

<blockquote>
<p>אֲבִי־אָבִיךָ, הַשּׁוֹכְנִי־מֶרְחַקִּים.&quot;</p>
</blockquote>

<br> 

<blockquote>
<p>שָׁמַע גִּלְגָּמֶשׁ אֶת־דְּבָרָיו וַיָּשֶׂם לַדֶּרֶךְ פָּנָיו.</p>
</blockquote>

<blockquote>
<p>וְגַן־הָאֱלֹהִים הַנִּפְלָא לְפָנָיו,</p>
</blockquote>

<blockquote>
<p>יִשְׂגּוּ אֲרָזִים בַּהֲדַר־גְּאוֹנָם,</p>
</blockquote>

<blockquote>
<p>אַבְנֵי־חֵן מַבְרִיקוֹת עַל עֲצֵי־הַגָּן,</p>
</blockquote>

<blockquote>
<p>סְמָרַגְדִּים יְרֻקִּים מִשְׂתָּרְגִים כְּעֵשֶׂב־הַיָּם,</p>
</blockquote>

<blockquote>
<p>אֲבָנִים יְקָרוֹת מְצִיצוֹת כַּקּוֹץ וְכַדַּרְדַּר,</p>
</blockquote>

<blockquote>
<p>סַפִּירִים – זֶרַע כָּל־פֶּרִי.</p>
</blockquote>

<blockquote>
<p>וַיַּעְצֹר גִּלְגָּמֶשׁ בִּצְעָדָיו,</p>
</blockquote>

<blockquote>
<p>וַיִּשָּׂא אֶת־עֵינָיו אֶל גַּן־הָאֱלֹהִים.</p>
</blockquote>

<br> 

<h2 id="לוּחַעֲשִׂירִי">לוּחַ עֲשִׂירִי</h2>

<blockquote>
<p>וְכִסֵּא סִידוּרִי־סַבִּיתוּ הָאֵלָה נִשָּׂא עַל שְׂפַת הַיָּם,</p>
</blockquote>

<blockquote>
<p>שָׁם הִיא יוֹשֶׁבֶת וְשׁוֹמֶרֶת אֶת מְבוֹא גַן־הָאֱלֹהִים,</p>
</blockquote>

<blockquote>
<p>אַבְנֵט עַל חֲלָצֶיהָ, חֲגוֹר עָשׂוּי לָהּ,</p>
</blockquote>

<blockquote>
<p>שִׂמְלָה אֲרֻכָּה עוֹטָה אֶת־בְּשָׂרָהּ.</p>
</blockquote>

<blockquote>
<p>וְגִלְגָּמֶשׁ רָץ הֵנָּה וָהֵנָּה, מְבַקֵּשׁ אֶת־הַפֶּתַח.</p>
</blockquote>

<blockquote>
<p>עוֹרוֹת חַיּוֹת־שָׂדֶה עוֹטִים אֶת־בְּשָׂרוֹ,</p>
</blockquote>

<blockquote>
<p>נוֹרָא מַרְאֵהוּ, תַּבְנִית־אֱלֹהִים תַּבְנִיתוֹ,</p>
</blockquote>

<blockquote>
<p>לִבּוֹ כוֹאֵב, דּוֹמֶה הוּא לְעוֹבֵר דְּרָכִים רְחוֹקוֹת.</p>
</blockquote>

<br> 

<blockquote>
<p>סַבִּיתוּ מַשְׁקִיפָה לְמֵרָחוֹק</p>
</blockquote>

<blockquote>
<p>וַתֹּאמֶר אֶל לִבָּהּ וַתְּדַבֵּר דְּבָרֶיהָ,</p>
</blockquote>

<blockquote>
<p>עִם לִבָּה נוֹעֲצָה וַתֹּאמַר:</p>
</blockquote>

<br>  

<blockquote>
<p>&quot;הַאֻמְנָם אֶל גַּן־אֱלֹהִים יְבַקֵּשׁ הַלָּז דֶּרֶךְ?</p>
</blockquote>

<blockquote>
<p>לְאָן יֵלֵךְ, בְּצַעֲדוֹ יִסְעָר?&quot;</p>
</blockquote>

<blockquote>
<p>וַיְהִי בִּרְאוֹתָהּ אוֹתוֹ סַבִּיתוּ וַתִּנְעַל הַשְּׁעָרִים,</p>
</blockquote>

<blockquote>
<p>סָגְרָה הַשְּׁעָרִים, הִבְרִיחָה הַבְּרִיחַ.</p>
</blockquote>

<blockquote>
<p>וַיַּחֲרֹץ גִּלְגָּמֶשׁ בְּלִבּוֹ לָבֹא בַשָּׁעַר.</p>
</blockquote>

<blockquote>
<p>הֵנִיף אֶת־זְרוֹעוֹ, גַּרְזִנּוֹ הִנִּיחַ עַל הַשָּׁעַר,</p>
</blockquote>

<blockquote>
<p>וַיֹּאמֶר גִּלְגָּמֶשׁ לָאֵלָה סַבִּיתוּ:</p>
</blockquote>

<br>  

<blockquote>
<p>&quot;סַבִּיתוּ, לָמָּה־זֶה נָעַלְתְּ אֶת־הַשְּׁעָרִים בְּפָנָי?</p>
</blockquote>

<blockquote>
<p>סָגַרְתְּ אֶת־הַשְּׁעָרִים וַתַּבְרִיחִי הַבְּרִיחַ.</p>
</blockquote>

<blockquote>
<p>הִנְנִי נוֹתֵץ אֶת־הַשַּׁעַר וַאֲגַדֵּעַ הַבְּרִיחַ!&quot;</p>
</blockquote>

<br>  

<blockquote>
<p>פָּתְחָה סַבִּיתוּ אֶת־הַשַּׁעַר וַתְּדַבֵּר בַּפֶּתַח:</p>
</blockquote>

<blockquote>
<p>&quot;לָמָּה שֻׁפּוּ, חָוְרוּ לְחָיֶיךָ, לָמָּה נָפְלוּ פָנֶיךָ?</p>
</blockquote>

<blockquote>
<p>לָמָּה תֶאֱבַל נַפְשְׁךָ? קוֹמָתְךָ כְּפוּפָה?</p>
</blockquote>

<blockquote>
<p>לָמָּה קִנְּנָה קִינָה בְלִבְּךָ, דָּמִיתָ לְעוֹבֵר דֶּרֶךְ רְחוֹקָה?</p>
</blockquote>

<blockquote>
<p>לָמָּה פָנֶיךָ שְׁזוּפִים מֵרוּחַ, מִשְּׂעִירִים וְשֶׁמֶשׁ־צָהֳרָיִם?</p>
</blockquote>

<blockquote>
<p>לָמָּה תָנוּעַ עַל־פְּנֵי הַשָּׂדֶה?&quot;</p>
</blockquote>

<br>  

<blockquote>
<p>וַיִּפְתַּח גִּלְגָּמֶשׁ אֶת־פִּיהוּ וַיְדַבֵּר וַיַּעַן לָהּ:</p>
</blockquote>

<blockquote>
<p>&quot;אֵיךְ לֹא תְשֻׁפֶּינָה, תֶּחֱוַרְנָה לְחָיַי, אֵיךְ לֹא יִפְּלוּ פָנָי?</p>
</blockquote>

<blockquote>
<p>אֵיךְ לֹא תֶאֱבַל נַפְשִׁי, לֹא תִכַּף קוֹמָתִי?</p>
</blockquote>

<blockquote>
<p>אֵיךְ לֹא תְקַנֵּן קִינָה בְלִבִּי, לֹא אֶדְמֶה לְעוֹבֵר דֶּרֶךְ רְחוֹקָה?</p>
</blockquote>

<blockquote>
<p>אֵיךְ לֹא יִהְיוּ פָנַי שְׁזוּפִים מֵרוּחַ, מִשְּׂעִירִים וְשֶׁמֶשׁ־צָהֳרָיִם?</p>
</blockquote>

<blockquote>
<p>אֵיכָה לֹא אָנוּעַ עַל־פְּנֵי הַשָּׂדֶה?</p>
</blockquote>

<blockquote>
<p>יְדִידִי אֶנְגִּידוּ, נְמַר־הָעֲרָבוֹת,</p>
</blockquote>

<blockquote>
<p>אֲשֶׁר גָּבַר עַל־הַכֹּל</p>
</blockquote>

<blockquote>
<p>וְיַחְדָּו עָלִינוּ בְהַר־הָאֱלֹהִים,</p>
</blockquote>

<blockquote>
<p>תָּפַשְׂנוּ אֶת שׁוֹר־הַשָּׁמַיִם וַנַּכֶּנּוּ,</p>
</blockquote>

<blockquote>
<p>אֶת־חֻמְבַּבָּה הִכִּינוּ בְהַר־הָאֲרָזִים,</p>
</blockquote>

<blockquote>
<p>בְּחַגְוֵי־הָרִים הִכִּינוּ אֲרָיוֹת,</p>
</blockquote>

<blockquote>
<p>יְדִידִי, אֲשֶׁר חֵרֵף אִתִּי יַחְדָּו אֶת־נַפְשׁוֹ,</p>
</blockquote>

<blockquote>
<p>פְּקֻדַּת כָּל־הָאָדָם עָלָיו בָּאָה.</p>
</blockquote>

<blockquote>
<p>שִׁשָּׁה יָמִים וְשִׁשָּׁה לֵילוֹת בָּכִיתִי לוֹ,</p>
</blockquote>

<blockquote>
<p>בַּיּוֹם הַשְּׁבִיעִי קְבַרְתִּיו מֵעַל־פָּנָי.</p>
</blockquote>

<blockquote>
<p>עַל־דְּבַר יְדִידִי חָרָה לִי מְאֹד,</p>
</blockquote>

<blockquote>
<p>לָכֵן אָחוּשָׁה בָעֲרָבָה, אַרְחִיקָה נְדוֹד.</p>
</blockquote>

<blockquote>
<p>אֵיכָה־זֶה אַחֲרִישׁ עַל יְגוֹנִי?</p>
</blockquote>

<blockquote>
<p>אֵיכָה אָשִׂיחַ יְגוֹנִי?</p>
</blockquote>

<blockquote>
<p>יְדִידִי, אֲשֶׁר אָהַבְתִּי, הָיָה לְאֵפֶר,</p>
</blockquote>

<blockquote>
<p>אֶנְגִּידוּ עֲמִיתִי נִמְשַׁל לְעָפָר מִן־הָאֲדָמָה.</p>
</blockquote>

<blockquote>
<p>הֲגַם אֲנִי אַרְגִּיעַ כָּמוֹהוּ</p>
</blockquote>

<blockquote>
<p>וְלֹא אוֹסִיף לָקוּם לְעוֹלְמֵי־עַד?&quot;</p>
</blockquote>

<br>  

<blockquote>
<p>וַתַּעַן סַבִּיתוּ וַתֹּאמֶר לְגִלְגָּמֶשׁ:</p>
</blockquote>

<blockquote>
<p>&quot;גִּלְגָּמֶשׁ, אָנָה אַתָּה מְמַהֵר?</p>
</blockquote>

<blockquote>
<p>אֶת־הַחַיִּים אֲשֶׁר אַתָּה דוֹרֵשׁ לֹא תִמְצָא.</p>
</blockquote>

<blockquote>
<p>בִּבְרֹא אֱלֹהִים אָדָם מִנּוּ לוֹ אֶת־הַמָּוֶת,</p>
</blockquote>

<blockquote>
<p>וְאֶת־הַחַיִּים לָקְחוּ לָהֶם.</p>
</blockquote>

<blockquote>
<p>לָכֵן גִּלְגָּמֶשׁ, אֱכֹל וּשְׁתֵה,</p>
</blockquote>

<blockquote>
<p>מַלֵּא בִטְנְךָ וּשְׂמַח יוֹמָם וָלָיְלָה,</p>
</blockquote>

<blockquote>
<p>יוֹם יוֹם עֲשֵׂה לְךָ מִשְׁתֶּה,</p>
</blockquote>

<blockquote>
<p>שׂוֹשׂ תָּשִׂישׂ יוֹמָם וָלָיְלָה,</p>
</blockquote>

<blockquote>
<p>שָׂא זִמְרָה וּתְנָה כִנּוֹר, חָלִיל נָעִים עִם מָחוֹל.</p>
</blockquote>

<blockquote>
<p>בְּכָל־עֵת יִהְיוּ בְגָדֶיךָ לְבָנִים,</p>
</blockquote>

<blockquote>
<p>רְחַץ אֶת רֹאשְׁךָ וְשֶׁמֶן עָלָיו אַל יֶחְסָר,</p>
</blockquote>

<blockquote>
<p>וּטְבֹל אֶת־בְּשָׂרְךָ בְּמַיִם חַיִּים.</p>
</blockquote>

<blockquote>
<p>רְאֵה בְּשִׂמְחָה אֶת־בָּנֶיךָ, אֲשֶר יְמִישׁוּן כַּפֶּיךָ,</p>
</blockquote>

<blockquote>
<p>רְאֵה חַיִּים עִם הָאִשָּׁה.</p>
</blockquote>

<blockquote>
<p>לָכֵן שׁוּבָה לְאוּרוּךְּ, מֶלֶךְ מְהֻלָּל וְגִבּוֹר.&quot;</p>
</blockquote>

<br>

<blockquote>
<p>וַיַּעַן אוֹתָה גִּלְגָּמֶשׁ וַיֹּאמֶר לְסַבִּיתוּ:</p>
</blockquote>

<blockquote>
<p>&quot;אָנָּא, סַבִּיתוּ, הַרְאִינִי אֶת־הַדֶּרֶךְ לְאוּת־נַפִּשְׁתִּים,</p>
</blockquote>

<blockquote>
<p>הוֹרִינִי, אֵיךְ אָבֹא אֵלָיו.</p>
</blockquote>

<blockquote>
<p>תְּנִי אוֹת,</p>
</blockquote>

<blockquote>
<p>אִם אֶפְשָׁר וְאֶעְבְּרָה אֶת־הַיָּם,</p>
</blockquote>

<blockquote>
<p>וְאִם אִי־אֶפְשָׁר – וְאֵלֵךְ בַּשָּׂדֶה.&quot;</p>
</blockquote>

<br> 

<blockquote>
<p>וַתַּעַן סַבִּיתוּ וַתֹּאמֶר לְגִלְגָּמֶשׁ:</p>
</blockquote>

<blockquote>
<p>&quot;לֹא הָיָה פֹה מַעֲבָר מֵעוֹלָם,</p>
</blockquote>

<blockquote>
<p>מִימוֹת־עוֹלָם לֹא עָבַר אֶת־הַיָּם כָּל־הַבָּא הֵנָּה,</p>
</blockquote>

<blockquote>
<p>רַק שַׁמַשׁ שַׂגִּיא־הַכֹּחַ, הוּא יַעַבְרֶנוּ,</p>
</blockquote>

<blockquote>
<p>זוּלָתִי אֱלֹהֵי־הַשֶּׁמֶשׁ, וּמִי מִבַּלְעָדָיו?</p>
</blockquote>

<blockquote>
<p>כִּי קָשֶׁה הַמַּעֲבָר עַל־פְּנֵי הָאוֹקְיָנוֹס,</p>
</blockquote>

<blockquote>
<p>קָשְׁתָה הַדֶּרֶךְ,</p>
</blockquote>

<blockquote>
<p>וַעֲמֻקִּים מֵי־הַמָּוֶת אֲשֶׁר לִפְנֵיהֶם.</p>
</blockquote>

<blockquote>
<p>וְאֵיכָה־זֶה תַעֲבֹר, גִּלְגָּמֶשׁ, אֶת־הַיָּם?</p>
</blockquote>

<blockquote>
<p>וְאִם גַּם עַד מֵי־הַמָּוֶת תָּבֹא, מַה־תַּעֲשֶׂה שָׁם?</p>
</blockquote>

<blockquote>
<p>רְאֵה, הִנֵּה בַמָּקוֹם אֲשֶׁר שָׁם אֲרוֹנוֹת־הָאֲבָנִים מֻנָּחִים,</p>
</blockquote>

<blockquote>
<p>שָׁם אוּר־שַׁנַבִּי, חוֹבְלוֹ שֶׁל אוּת־נַפִּשְׁתִּים.</p>
</blockquote>

<blockquote>
<p>הִנֵּה זֶה אַךְ פָּנָה אֶל הַיָּעַר</p>
</blockquote>

<blockquote>
<p>לִקְטֹף לוֹ עֵשֶב וְגַרְגְּרִים.</p>
</blockquote>

<blockquote>
<p>לֵךְ וּמְצָאֵהוּ.</p>
</blockquote>

<blockquote>
<p>אִם אֶפְשָׁר וְעָבַרְתָּ אִתּוֹ, וְאִם אִי־אֶפְשָׁר – שׁוּבָה.&quot;</p>
</blockquote>

<br>  

<blockquote>
<p>וַיְהִי כִּשְׁמוֹעַ גִּלְגָּמֶשׁ אֶת־הַדְּבָרִים הָאֵלֶּה,</p>
</blockquote>

<blockquote>
<p>הֵנִיף אֶת גַּרְזִנּוֹ אֲשֶׁר עַל צִדּוֹ,</p>
</blockquote>

<blockquote>
<p>תָּלָה אֶת־חַרְבּוֹ עַל חֲגוֹרָתוֹ,</p>
</blockquote>

<blockquote>
<p>נָשָׂא רַגְלָיו וַיֵּלֶךְ עַד שְפַת הַיָּם.</p>
</blockquote>

<blockquote>
<p>כַּחֲנִית אֲשֶׁר הוּטָלָה נָפַל שַׁעַר גַּן־הָאֱלֹהִים</p>
</blockquote>

<blockquote>
<p>בֵּינוֹ וּבֵין הָאֵלָה.</p>
</blockquote>

<br> 

<blockquote>
<p>גִלְגָּמֶשׁ מִתְבּוֹנֵן בַּמֶּרְחָק</p>
</blockquote>

<blockquote>
<p>וְהִנֵּה סְפִינָה עַל תּוֹצְאוֹת הַנְּהָרוֹת.</p>
</blockquote>

<blockquote>
<p>שָׁמָּה נָשָׂא פְעָמָיו אֶל אֳנִיּוֹת אוּת־נַפִּשְׁתִּים.</p>
</blockquote>

<blockquote>
<p>וְהוּא מְבַקֵּשׁ אֶת־הַחוֹבֵל, אֲשֶׁר יַעֲבִירֶנּוּ בְשָׁלוֹם</p>
</blockquote>

<blockquote>
<p>בַּיָּם רְחַב־הַיָּדַיִם וּבְמֵי־הַמָּוֶת.</p>
</blockquote>

<blockquote>
<p>עַד הַנַּחַל בָּא, וַיַּעֲמֹד מִלֶּכֶת.</p>
</blockquote>

<blockquote>
<p>וְהִנֵּה אֳנִיָּה, וַיֵּחָפֵז לְאֹרֶךְ הַחוֹף,</p>
</blockquote>

<blockquote>
<p>וְאֵין לִמְצֹא אֶת־הַחוֹבֵל.</p>
</blockquote>

<br>  

<blockquote>
<p>וַיִּמְצָא אֲרוֹנוֹת וַאֲבָנִים בְּתוֹכָם</p>
</blockquote>

<blockquote>
<p>מֻנָּחִים עַל־פְּנֵי הָאָרֶץ.</p>
</blockquote>

<blockquote>
<p>וַיֵּלֶךְ בַּיַּעַר וַיִּקְרָא:</p>
</blockquote>

<blockquote>
<p>&quot;הַגַּשָּׁר, אֲנִי מְבַקֵּשׁ אוֹתְךָ,</p>
</blockquote>

<blockquote>
<p>הַעֲבִירֵנִי־נָא בַיָּם וּבְמֵי־הַמָּוֶת!&quot;</p>
</blockquote>

<br>

<blockquote>
<p>הוּא קוֹרֵא בְקוֹל רָם, וְאֵין מַעֲנֶה.</p>
</blockquote>

<blockquote>
<p>וַיָּשָׁב גִּלְגָּמֶשׁ אֶל הָאֲרוֹנוֹת וַיִּשְׁבְּרֵם בַּחֲמָתוֹ.</p>
</blockquote>

<blockquote>
<p>וַיָּקָם וַיָּשָׁב אֶל הַיָּעַר,</p>
</blockquote>

<blockquote>
<p>וְהִנֵּה עֵינָיו רוֹאוֹת אֶת אוּר־שַׁנַבִּי,</p>
</blockquote>

<blockquote>
<p>וַיִּגַּשׁ אֵלָיו.</p>
</blockquote>

<br> 

<blockquote>
<p>עָנָה אוֹתוֹ אוּר־שַׁנַבִּי וַיֹּאמֶר לְגִלְגָּמֶשׁ:</p>
</blockquote>

<blockquote>
<p>&quot;הַגֶּד־לִי אֶת־שִׁמְךָ, לִי תְכַנֶּנּוּ.</p>
</blockquote>

<blockquote>
<p>אֲנִי אוּר־שַׁנַבִּי, חוֹבְלוֹ שֶׁל אוּת־נַפִּשְׁתִּים שׁוֹכְנִי־הַמֶּרְחַקִּים.&quot;</p>
</blockquote>

<blockquote>
<p>וַיַּעַן גִּלְגָּמֶשׁ וַיֹּאמֶר לְאוּר־שַׁנַבִּי:</p>
</blockquote>

<br>  

<blockquote>
<p>&quot;גִּלְגָּמֶשׁ שְׁמִי, מֵהַרְרֵי אַנוּ בָאתִי,</p>
</blockquote>

<blockquote>
<p>דֶּרֶךְ רְחוֹקָה הָלַכְתִּי מִמִּזְרַח הַשֶּׁמֶשׁ עַד־הֵנָּה.</p>
</blockquote>

<blockquote>
<p>עַתָּה לָאַחֲרוֹנָה רְאִיתִיךָ, אוּר־שַׁנַבִּי,</p>
</blockquote>

<blockquote>
<p>תְּנָה לִי וְאֶרְאֶה אֶת־פְּנֵי אוּת־נַפִּשְׁתִּים שׁוֹכְנִי־הַמֶּרְחַקִּים.&quot;</p>
</blockquote>

<br>  

<blockquote>
<p>וַיַּעַן אוּר־שַׁנַבִּי אֶת־גִּלְגָּמֶשׁ:</p>
</blockquote>

<blockquote>
<p>&quot;לָמָּה שֻׁפּוּ לְחָיֶיךָ, חָוְרוּ, לָמָּה נָפְלוּ פָנֶיךָ?</p>
</blockquote>

<blockquote>
<p>לָמָּה תֶאֱבַל נַפְשְׁךָ וְקוֹמָתְךָ כְּפוּפָה?</p>
</blockquote>

<blockquote>
<p>לָמָּה קִנְּנָה קִינָה בְלִבֶּךָ, דָּמִיתָ לְעוֹבֵר דֶּרֶךְ רְחוֹקָה?</p>
</blockquote>

<blockquote>
<p>לָמָּה פָנֶיךָ שְׁזוּפִים מֵרוּחַ, מִשְּׂעִירִים וְשֶׁמֶשׁ־צָהֳרָיִם?</p>
</blockquote>

<blockquote>
<p>לָמָּה תָנוּעַ עַל־פְּנֵי הַשָּׂדֶה?&quot;</p>
</blockquote>

<br>  

<blockquote>
<p>וַיִּפְתַּח גִּלְגָּמֶשׁ אֶת־פִּיהוּ, וַיְדַבֵּר וַיַּעַן לוֹ:</p>
</blockquote>

<blockquote>
<p>&quot;וְאֵיכָה לֹא תְשֻׁפֶּינָה, תֶּחֱוַרְנָה לְחָיַי, אֵיךְ לֹא יִפְּלוּ פָנָי?</p>
</blockquote>

<blockquote>
<p>אֵיךְ לֹא תֶאֱבַל נַפְשִׁי וְקוֹמָתִי לֹא תִכָּף?</p>
</blockquote>

<blockquote>
<p>אֵיכָה לֹא תְקַנֵּן קִינָה בְלִבִּי, לֹא אֶדְמֶה לְעוֹבֵר דֶּרֶךְ רְחוֹקָה?</p>
</blockquote>

<blockquote>
<p>לֹא יִהְיוּ פָנַי שְׁזוּפִים מֵרוּחַ, מִשְּׂעִירִים וְשֶׁמֶשׁ־צָהֳרָיִם?</p>
</blockquote>

<blockquote>
<p>אֵיכָה לֹא אָנוּעַ עַל־פְּנֵי הַשָּׂדֶה?</p>
</blockquote>

<blockquote>
<p>יְדִידִי אֶנְגִּידוּ, נְמַר־הָעֲרָבוֹת,</p>
</blockquote>

<blockquote>
<p>אֲשֶׁר גָּבַר עַל־הַכֹּל</p>
</blockquote>

<blockquote>
<p>וְיַחְדָּו עָלִינוּ בְהַר־הָאֱלֹהִים,</p>
</blockquote>

<blockquote>
<p>תָּפַשְׂנוּ אֶת־שׁוֹר־הַשָּׁמַיִם וַנַּכֶּנּוּ,</p>
</blockquote>

<blockquote>
<p>אֶת־חֻמְבַּבָּה הִכִּינוּ בְהַר־הָאֲרָזִים,</p>
</blockquote>

<blockquote>
<p>בְּחַגְוֵי־הָרִים הִכִּינוּ אֲרָיוֹת,</p>
</blockquote>

<blockquote>
<p>יְדִידִי, אֲשֶׁר חֵרֵף אִתִּי יַחְדָּו אֶת־נַפְשׁוֹ,</p>
</blockquote>

<blockquote>
<p>פְּקֻדַּת כָּל־הָאָדָם עָלָיו בָּאָה.</p>
</blockquote>

<blockquote>
<p>שִׁשָּׁה יָמִים וְשִׁשָּׁה לֵילוֹת בָּכִיתִי לוֹ,</p>
</blockquote>

<blockquote>
<p>בַּיּוֹם הַשְּׁבִיעִי קְבַרְתִּיו מֵעַל־פָּנָי.</p>
</blockquote>

<blockquote>
<p>עַל־דְּבַר יְדִידִי חָרָה לִי מְאֹד,</p>
</blockquote>

<blockquote>
<p>לָכֵן אָחוּשָׁה בָעֲרָבָה, אַרְחִיקָה נְדוֹד.</p>
</blockquote>

<blockquote>
<p>אֵיכָה־זֶה אַחֲרִישׁ עַל יְגוֹנִי?</p>
</blockquote>

<blockquote>
<p>אֵיכָה־זֶה יְגוֹנִי אָשִׂיחַ?</p>
</blockquote>

<blockquote>
<p>יְדִידִי, אֲשֶׁר אָהַבְתִּי, הָיָה לְאֵפֶר,</p>
</blockquote>

<blockquote>
<p>אֶנְגִּידוּ עֲמִיתִי נִמְשַׁל לְעָפָר מִן־הָאֲדָמָה.</p>
</blockquote>

<blockquote>
<p>הֲגַם אֲנִי אַרְגִּיעַ כָּמוֹהוּ</p>
</blockquote>

<blockquote>
<p>וְלֹא אוֹסִיף לָקוּם לְעוֹלְמֵי־עַד?&quot;</p>
</blockquote>

<br> 

<blockquote>
<p>וַיּוֹסֶף גִּלְגָּמֶשׁ וַיְדַבֵּר אֶל אוּר־שַׁנַבִּי:</p>
</blockquote>

<blockquote>
<p>&quot;אוּר־שַׁנַבִּי, אֵיכָה אָבֹא אֶל אוּת־נַפִּשְׁתִּים?</p>
</blockquote>

<blockquote>
<p>הוֹדִיעֵנִי־נָא אֶת־הַדֶּרֶךְ אֵלֵךְ אֵלָיו,</p>
</blockquote>

<blockquote>
<p>הוֹרֵנִי אֶת הַמְסִלָּה הַנִּסְתָּרָה.</p>
</blockquote>

<blockquote>
<p>אִם אֶפְשָׁר וְאֶעְבְּרָה אֶת־הַיָּם,</p>
</blockquote>

<blockquote>
<p>וְאִם אִי־אֶפְשָר – אֵלְכָה בַשָּׂדֶה.&quot;</p>
</blockquote>

<br> 

<blockquote>
<p>עָנָה אוֹתוֹ אוּר־שַׁנַבִּי, אֶת־גִּלְגָּמֶשׁ עָנָה:</p>
</blockquote>

<blockquote>
<p>&quot;גִּלְגָּמֶשׁ, יָדֶיךָ אַתָּה הֶחֱרִיבוּ אֶת־הַמַּעֲבָר,</p>
</blockquote>

<blockquote>
<p>יָדֶיךָ אַתָּה בָלְקוּ אֶת־אֲרוֹנוֹת־הָאֲבָנִים,</p>
</blockquote>

<blockquote>
<p>אַתָּה אַתָּה נָתַצְתָּ אֶת־מַעְבְּרוֹת הַשִּׂרְטוֹנוֹת</p>
</blockquote>

<blockquote>
<p>בְּקֶרֶב מֵי־הַמָּוֶת הַשּׁוֹטְפִים.</p>
</blockquote>

<blockquote>
<p>הִנֵּה הָאֲרוֹנוֹת הַמְלֵאִים אֶבֶן נֻפָּצוּ</p>
</blockquote>

<blockquote>
<p>וְלֹא אוּכַל הֲבִיאֲךָ אֶל אִי־הַחַיִּים.
<br><br />
&quot;קוּמָה גִּלְגָּמֶשׁ, הָנֵף אֶת־גַּרְזִנְּךָ אֲשֶׁר עַל צִדְּךָ,</p>
</blockquote>

<blockquote>
<p>רֵד אֶל הַיַּעַר וְּנָסר־לְךָ מֵאָה וְעֶשְׂרִים עֵצִים,</p>
</blockquote>

<blockquote>
<p>שִׁשִּׁים אַמָּה אֹרֶךְ הַכְּלוֹנָס הָאֶחָד,</p>
</blockquote>

<blockquote>
<p>קַצֵּץ בִּסְעִיפֵיהֶם, הַקְצִיעֵם וַהֲבִיאֵם הֵנָּה.&quot;</p>
</blockquote>

<br>  

<blockquote>
<p>וַיִּשְׁמַע גִּלְגָּמֶשׁ בְּקוֹלוֹ.</p>
</blockquote>

<blockquote>
<p>וַיִּקַּח גַּרְזִנּוֹ אֲשֶר לְצִדּוֹ וַיֵּלֶךְ הַיַּעֲרָה.</p>
</blockquote>

<blockquote>
<p>גָּזַר מֵאָה וְעֶשְׂרִים עֵצִים,</p>
</blockquote>

<blockquote>
<p>קָצַץ בְּעַנְפֵיהֶם, הִקְצִיעָם וֶהֱבִיאָם.</p>
</blockquote>

<blockquote>
<p>שִׁשִּים אַמָּה אֹרֶךְ הַכְּלוֹנָס הָאֶחָד;</p>
</blockquote>

<blockquote>
<p>קִבְּצָם יַחַד, הֱבִיאָם לְאוּר־שַׁנַבִּי.</p>
</blockquote>

<br>  

<blockquote>
<p>וַיֵּרְדוּ גִּלְגָּמֶשׁ וְאוּר־שַׁנַבִּי בָאֳנִיָּה,</p>
</blockquote>

<blockquote>
<p>הִסִּיעוּ אוֹתָה בַּיָּם וְהִפְלִיגוּ מִשָּׁם.</p>
</blockquote>

<blockquote>
<p>וְהַדֶּרֶךְ מַהֲלַךְ חֹדֶשׁ יָמִים וַחֲמִשָּׁה־עָשָׂר יוֹם,</p>
</blockquote>

<blockquote>
<p>וּבַיּוֹם הַשְּׁלִישִׁי בָא אוּר־שַׁנַבִּי עַד מֵי־הַמָּוֶת.</p>
</blockquote>

<br>

<blockquote>
<p>וַיְדַבֵּר אוּר־שַׁנַבִּי וַיֹּאמֶר לְגִלְגָּמֶשׁ:</p>
</blockquote>

<blockquote>
<p>&quot;בַּגַּרְזֶן תְּקַע אֶת־הַכְּלוֹנְסָאוֹת אֶחָד אֶחָד בַּקַּרְקָע.</p>
</blockquote>

<blockquote>
<p>יָדְךָ אַל תִּגַּע בְּמֵי־הַמָּוֶת וְלֹא תָמוּת.</p>
</blockquote>

<blockquote>
<p>גִּלְגָּמֶשׁ, תְּקַע כְּלוֹנָס שֵׁנִי, שְלִישִׁי וּרְבִיעִי!</p>
</blockquote>

<blockquote>
<p>גִּלְגָּמֶשׁ, תְּקַע כְּלוֹנָס חֲמִישִׁי, שִׁשִּׁי וּשְׁבִיעִי!</p>
</blockquote>

<blockquote>
<p>גִּלְגָּמֶשׁ, תְּקַע כְּלוֹנָס שְׁמִינִי, תְּשִׁיעִי וַעֲשִׂירִי!</p>
</blockquote>

<blockquote>
<p>גִּלְגָּמֶשׁ, תְּקַע אֶת־הָאַחַד־עָשָׂר, אֶת הַשְּׁנֵים־עָשָׂר!&quot;</p>
</blockquote>

<blockquote>
<p>מֵאָה וְעֶשְׂרִים כְּלוֹנְסָאוֹת תָּקַע גִלְגָּמֶשׁ,</p>
</blockquote>

<blockquote>
<p>אֶל הַקַּרְקַע תְּקָעָם אֶחָד אֶחָד.</p>
</blockquote>

<br>  

<blockquote>
<p>וַיַּעֲבֵר גִּלְגָּמֶשׁ אֶת־בְּגָדָיו מֵעַל מָתְנָיו,</p>
</blockquote>

<blockquote>
<p>הִשְׁלִיךְ מֵעָלָיו אֶת־עוֹר־הָאֲרִי,</p>
</blockquote>

<blockquote>
<p>וַיַּעַשׂ בְּעֹצֶם יָדוֹ אֶת־הַתֹּרֶן הָרָם.</p>
</blockquote>

<br>  

<blockquote>
<p>אוּת־נַפִּשְׁתִּים מַשְׁקִיף לְמֵרָחוֹק,</p>
</blockquote>

<blockquote>
<p>אֶל לִבּוֹ אָמַר וַיְדַבֵּר אֶת־דְּבָרָיו:</p>
</blockquote>

<blockquote>
<p>&quot;מַדּוּעַ נֻפְּצוּ אֲרוֹנוֹת־הָאֲבָנִים שֶׁלַּסְּפִינָה?</p>
</blockquote>

<blockquote>
<p>מִי הוּא הַנָּכְרִי הַבָּא בָאֳנִיָּה?</p>
</blockquote>

<blockquote>
<p>הֲלֹא אָדָם אֵינֶנּוּ?</p>
</blockquote>

<blockquote>
<p>הִנְנִי מִתְבּוֹנֵן, הַאֻמְנָם אָדָם הוּא?</p>
</blockquote>

<blockquote>
<p>הִנְנִי מִתְבּוֹנֵן, הַאֻמְנָם גֶּבֶר הוּא?</p>
</blockquote>

<blockquote>
<p>הִנְנִי מִתְבּוֹנֵן, הַאֻמְנָם אֵל הוּא?</p>
</blockquote>

<blockquote>
<p>דּוֹמֶה הוּא לִי בַכֹּל.</p>
</blockquote>

<blockquote>
<p>בְּיָד חֲזָקָה יִתְקַע כְּלוֹנְסָאוֹת בְּמֵי־הַמָּוֶת הַשּׁוֹטְפִים</p>
</blockquote>

<blockquote>
<p>וְהָיוּ לוֹ תַחַת אֲרוֹנוֹת־הָאֲבָנִים,</p>
</blockquote>

<blockquote>
<p>שֶׁהָיָה אוּר־שַׁנַבִּי נוֹהֵג לְהַשְׁלִיךְ בַּמָּיִם,</p>
</blockquote>

<blockquote>
<p>בְּיָד חֲזָקָה הֵם מַעֲבִירִים אֶת־הַסְּפִינָה לְאֹרֶךְ הַכְּלוֹנְסָאוֹת.</p>
</blockquote>

<blockquote>
<p>עוֹד מְעַט וְיַגִּיעוּ אֶל שְׂפַת הָאִי.</p>
</blockquote>

<blockquote>
<p>וְהִנֵּה כָלוּ כָל־הַכְּלוֹנְסָאוֹת אִתָּם.</p>
</blockquote>

<blockquote>
<p>וְהִנֵּה מוֹצִיא הַנָּכְרִי אֶת־הַתֹּרֶן,</p>
</blockquote>

<blockquote>
<p>בְּגַרְזִנּוֹ בְקָעָהוּ לִשְׁנַיִם.</p>
</blockquote>

<blockquote>
<p>תָּקַע בַּמַּיִם אֶת־שְׁנֵי הַמּוֹטוֹת</p>
</blockquote>

<blockquote>
<p>וּבִדְחִיפָה אַדִּירָה הִגִּיעַ לַחוֹף.&quot;</p>
</blockquote>

<br> 

<blockquote>
<p>וַיֵּרֶד אוּר־נַפִּשְׁתִּים מִבֵּיתוֹ,</p>
</blockquote>

<blockquote>
<p>נֶחְפַּז אֶל הַנָּכְרִי, וַיֹּאמֶר לְגִלְגָּמֶשׁ:</p>
</blockquote>

<blockquote>
<p>&quot;קְרָא אֶת־שִׁמְךָ, הַגִּידָה אוֹתוֹ לִי.</p>
</blockquote>

<blockquote>
<p>אֲנִי אוּת־נַפִּשְׁתִּים, אֲשֶׁר מָצָא אֶת הַחַיִּים.&quot;</p>
</blockquote>

<br>  

<blockquote>
<p>וַיַּעַן גִּלְגָּמֶשׁ וַיֹּאמֶר לְאוּת־נַפִּשְׁתִּים הַמְאֻשָּׁר:</p>
</blockquote>

<blockquote>
<p>&quot;דֶּרֶךְ רְחוֹקָה הָלַכְתִּי מִמִּזְרַח הַשֶּׁמֶשׁ וְעַד־הֵנָּה,</p>
</blockquote>

<blockquote>
<p>וְהִנֵּה עֵינַי רוֹאוֹת אוֹתְךָ לָאַחֲרוֹנָה,</p>
</blockquote>

<blockquote>
<p>אֶת אוּת־נַפִּשְׁתִּים הַשּׁוֹכְנִי־מֶרְחַקִּים.&quot;</p>
</blockquote>

<br>  

<blockquote>
<p>וַיַּעַן לוֹ אוּת־נַפִּשְׁתִּים וַיֹּאמַר:</p>
</blockquote>

<blockquote>
<p>&quot;לָמָּה שֻׁפּוּ לְחָיֶיךָ, חָוְרוּ, לָמָּה נָפְלוּ פָנֶיךָ?</p>
</blockquote>

<blockquote>
<p>לָמָּה תֶאֱבַל נַפְשְׁךָ וְקוֹמָתְךָ כְּפוּפָה?</p>
</blockquote>

<blockquote>
<p>לָמָּה קִנְּנָה קִינָה בְלִבְּךָ, דָּמִיתָ לְעוֹבֵר דֶּרֶךְ רְחוֹקָה?</p>
</blockquote>

<blockquote>
<p>לָמָּה פָנֶיךָ שְׁזוּפִים מֵרוּחַ, מִשְּׂעִירִים וְשֶׁמֶשׁ־צָהֳרָיִם?</p>
</blockquote>

<blockquote>
<p>לָמָּה תָנוּעַ עַל־פְּנֵי הַשָּׂדֶה?</p>
</blockquote>

<br>  

<blockquote>
<p>וַיִּפְתַּח גִּלְגָּמֶשׁ אֶת־פִּיהוּ וַיְדַבֵּר וַיַּעַן לוֹ:</p>
</blockquote>

<blockquote>
<p>&quot;אֵיךְ לֹא תְשֻׁפֶּינָה, תֶּחֱוַרְנָה לְחָיַי וְלֹא יִפְּלוּ פָנָי?</p>
</blockquote>

<blockquote>
<p>אֵיךְ לֹא תֶאֱבַל נַפְשִׁי וְקוֹמָתִי לֹא תִכָּף?</p>
</blockquote>

<blockquote>
<p>אֵיךְ לֹא תְקַנֵּן קִינָה בְלִבִּי, לֹא אֶדְמֶה לְעוֹבֵר דֶּרֶךְ רְחוֹקָה?</p>
</blockquote>

<blockquote>
<p>לֹא יִהְיוּ פָנַי שְׁזוּפִים מֵרוּחַ, מִשְּׂעִירִים וְשֶׁמֶשׁ־צָהֳרָיִם?</p>
</blockquote>

<blockquote>
<p>יְדִידִי אֶנְגִּידוּ, נְמַר־הָעֲרָבוֹת,</p>
</blockquote>

<blockquote>
<p>אֲשֶׁר גָּבַר עַל־הַכֹּל</p>
</blockquote>

<blockquote>
<p>וְיַחְדָּו עָלִינוּ בְהַר־הָאֱלֹהִים,</p>
</blockquote>

<blockquote>
<p>תָּפַשְׂנוּ אֶת־שׁוֹר־הַשָּׁמַיִם וַנַּכֶּנּוּ,</p>
</blockquote>

<blockquote>
<p>אֶת־חֻמְבַּבָּה הִכִּינוּ בְהַר־הָאֲרָזִים,</p>
</blockquote>

<blockquote>
<p>בְּחַגְוֵי־הָרִים הִכִּינוּ אֲרָיוֹת.</p>
</blockquote>

<blockquote>
<p>יְדִידִי, אֲשֶׁר חֵרֵף אִתִּי יַחְדָּו אֶת־נַפְשׁוֹ,</p>
</blockquote>

<blockquote>
<p>פְּקֻדַּת כָּל־הָאָדָם עָלָיו בָּאָה.</p>
</blockquote>

<blockquote>
<p>שִׁשָּׁה יָמִים וְשִׁשָּׁה לֵילוֹת בָּכִיתִי לוֹ,</p>
</blockquote>

<blockquote>
<p>וּבַיּוֹם הַשְּׁבִיעִי קְבַרְתִּיו מֵעַל־פָּנָי.</p>
</blockquote>

<blockquote>
<p>עַל־דְּבַר יְדִידִי חָרָה לִי מְאֹד,</p>
</blockquote>

<blockquote>
<p>לָכֵן אָחוּשָׁה בָעֲרָבָה, אַרְחִיקָה נְדוֹד.</p>
</blockquote>

<blockquote>
<p>אֵיכָה־זֶה אַחֲרִישׁ עַל יְגוֹנִי?</p>
</blockquote>

<blockquote>
<p>אֵיכָה יְגוֹנִי אָשִׂיחַ?</p>
</blockquote>

<blockquote>
<p>יְדִידִי, אֲשֶׁר אָהַבְתִּי, הָיָה לְאֵפֶר,</p>
</blockquote>

<blockquote>
<p>אֶנְגִּידוּ עֲמִיתִי נִמְשַׁל לְעָפָר מִן־הָאֲדָמָה.</p>
</blockquote>

<blockquote>
<p>הֲגַם אֲנִי אַרְגִּיעַ כָּמוֹהוּ</p>
</blockquote>

<blockquote>
<p>וְלֹא אוֹסִיף לָקוּם לְעוֹלָם וָעֶד?&quot;</p>
</blockquote>

<br>  

<blockquote>
<p>וַיּוֹסֵף גִּלְגָּמֶשׁ וַיְדַבֵּר לְאוּת־נַפִּשְׁתִּים:</p>
</blockquote>

<blockquote>
<p>&quot;אָמַרְתִּי, אֵלֵךְ וְאֶרְאֶה אֶת־פְּנֵי אוּת־נַפִּשְׁתִּים, אֲשֶׁר עָלָיו יְדֻבָּר.</p>
</blockquote>

<blockquote>
<p>אֶמְצָא אֶת שׁוֹכְנִי־הַמֶּרְחַקִּים,</p>
</blockquote>

<blockquote>
<p>אֶת־הַמְאֻשָּׁר בָּאָדָם, אֲשֶׁר מָצָא חַיֵּי־עוֹלָם.</p>
</blockquote>

<blockquote>
<p>וָאֵצֵא וָאֶתְהַלֵּךְ בָּאֲרָצוֹת</p>
</blockquote>

<blockquote>
<p>וָאַעַל עַל הֶהָרִים, אֲשֶׁר קָשֶׁה לַעֲלוֹת בָּם.</p>
</blockquote>

<blockquote>
<p>עָבַרְתִּי בְמַיִם וּבִנְהָרוֹת,</p>
</blockquote>

<blockquote>
<p>לֹא רָאוּ עֵינַי בַּטּוֹבָה.</p>
</blockquote>

<blockquote>
<p>שָׂבַעְתִּי מַמְּרוֹרִים, מַתְּלָאוֹת הָיו מְזוֹנִי,</p>
</blockquote>

<blockquote>
<p>עַד שֶׁבָּאתִי אֶל סַבִּיתוּ – בְּגָדַי עִדִּים.</p>
</blockquote>

<blockquote>
<p>צַדְתִּי צִפּוֹר־שָׂדַי, בְּשָׂרָהּ הָיָה מַאֲכָלִי,</p>
</blockquote>

<blockquote>
<p>טַרְפִּי הָאַיָּל, הַצְּבִי וְהָעֹפֶר,</p>
</blockquote>

<blockquote>
<p>בַחֲנִיתִי הִכִּיתִי אֲרִי, נָמֵר וָשַׁחַל,</p>
</blockquote>

<blockquote>
<p>וַיִּהְיוּ לִי עוֹרוֹתָם לְבֶגֶד לָבָשְׁתִּי.</p>
</blockquote>

<blockquote>
<p>יִסְגְּרוּ רוּחוֹת־הַמָּוֶת שַׁעֲרֵיהֶם עַל־מַסְגֵּר,</p>
</blockquote>

<blockquote>
<p>יִסְתְּמוּ אוֹתָם בְּכֹפֶר וַאֲבָנִים!</p>
</blockquote>

<blockquote>
<p>אֲנִי אֲבַעֵר אֶת־רוּחוֹת־הַמָּוֶת,</p>
</blockquote>

<blockquote>
<p>אוֹבִישָׁה שְׂשׂוֹנָם וְלֹא יוֹסִיפוּ לִשְׂמֹחַ.</p>
</blockquote>

<blockquote>
<p>הוֹדִיעֵנִי, אוּת־נַפִּשְׁתִּים, אֶת־תּוֹרַת־הַחַיִּים,</p>
</blockquote>

<blockquote>
<p>כִּי אַתָּה מָצָאתָ אֶת־הַחַיִּים.&quot;</p>
</blockquote>

<br>  

<blockquote>
<p>וַיַּעַן אוּת־נַפִּשְׁתִּים וַיֹּאמֶר לְגִלְגָּמֶשׁ:</p>
</blockquote>

<blockquote>
<p>&quot;הֶרֶף מֵאַף וַחֲדַל לְךָ מִקִּינָה!</p>
</blockquote>

<blockquote>
<p>שׁוֹנִים לְגוֹרְלוֹתֵיהֶם אֱלֹהִים וְאָדָם.</p>
</blockquote>

<blockquote>
<p>אָדָם יְצָרוּךָ אָבִיךָ וְאִמְּךָ,</p>
</blockquote>

<blockquote>
<p>וְאִם גַּם שְׁתֵּי שְׁלִישִׁיּוֹת בְּךָ אֱלֹהִים,</p>
</blockquote>

<blockquote>
<p>אַחַת שְׁלִישִׁית בְּךָ אָדָם וְגוֹרַל־אָדָם גּוֹרָלֶךָ.</p>
</blockquote>

<blockquote>
<p>לֹא נִתְּנוּ לָאָדָם חַיֵּי־עוֹלָם!</p>
</blockquote>

<blockquote>
<p>אַכְזָר הַמָּוֶת וְתַכְלִית לְכָל־חָי.</p>
</blockquote>

<blockquote>
<p>הַלְנֵצַח־נְצָחִים יִבָּנֶה בָיִת?</p>
</blockquote>

<blockquote>
<p>אִם לְעוֹלָמִים יֵחָתֵם בַּחוֹתָמֶת?</p>
</blockquote>

<blockquote>
<p>הֲלַעֲדֵי־עַד יְחַלְּקוּ אַחִים?</p>
</blockquote>

<blockquote>
<p>אִם לְעוֹלָם יָשִׂישׂ אֱנוֹש עַל אַהֲבָה?</p>
</blockquote>

<blockquote>
<p>הַבְכָל־עֵת יִגְאֶה נָהָר וִיכַס עֵין־הָאָרֶץ?</p>
</blockquote>

<blockquote>
<p>הַלְעוֹלָם תִּרְאֶינָה הַצִּפֳּרִים קוּלִילוּ וְקִירִיפּוּ אֶת־הַזָּמִיר,</p>
</blockquote>

<blockquote>
<p>אִם עֵינֵיהֶן לְעוֹלָם תֶּחֱזֶינָה פְנֵי שָׁמֶשׁ?</p>
</blockquote>

<blockquote>
<p>לֹא הָיָה מִן־הָעוֹלָם דָּבָר קַיָּם לָעַד בָּאָרֶץ.</p>
</blockquote>

<blockquote>
<p>דּוֹמֶה הַיִּלוֹד לַנִּפְטָר,</p>
</blockquote>

<blockquote>
<p>אִם לֹא חוֹתַם־הַמָּוֶת עַל שְׁנֵיהֶם טָבוּעַ?</p>
</blockquote>

<blockquote>
<p>בְּהוֹצִיא הַשּׁוֹטֵר וְהַשּׁוֹעֵר נֶפֶש חַי מִשְּׁאוֹל־תַּחְתִּית,</p>
</blockquote>

<blockquote>
<p>יִתְאַסְּפוּ יַחַד הָאֲנוּנָקִים, הָאֵלִים הָאַדִּירִים,</p>
</blockquote>

<blockquote>
<p>וְגַם מָמֶתוּם, הַיּוֹצֶרֶת הַגְּדוֹלָה;</p>
</blockquote>

<blockquote>
<p>אִתָּם יַחְדָּו תַּחֲרֹץ גּוֹרַל־אָדָם,</p>
</blockquote>

<blockquote>
<p>יוֹצִיאוּ בְמִסְפָּר יְמֵי־חַיֵּי־אָדָם,</p>
</blockquote>

<blockquote>
<p>רַק אֶת־יוֹם־הַמָּוֶת, אוֹתוֹ לֹא יוֹעִידוּ.&quot;</p>
</blockquote>

<br>  

<h2 id="לוּחַאַחַד־עָשָׂר">לוּחַ אַחַד־עָשָׂר</h2>

<blockquote>
<p>וַיַּעַן אוֹתוֹ גִלְגָּמֶשׁ וַיֹּאמֶר לְאוּת־נַפִּשְׁתִּים שׁוֹכְנִי־הַמֶּרְחַקִּים:</p>
</blockquote>

<blockquote>
<p>&quot;עֵינַי הָרוֹאוֹת אוֹתְךָ, אוּת־נַפִּשְׁתִּים,</p>
</blockquote>

<blockquote>
<p>וְאַתָּה אֵינְךָ גָּדוֹל מִמֶּנִּי.</p>
</blockquote>

<blockquote>
<p>דָּמִיתָ לִי כִּדְמוֹת אָב לְיוֹצְאֵי־חֲלָצָיו,</p>
</blockquote>

<blockquote>
<p>נִבְרֵאתָ כַּאֲשֶׁר נִבְרֵאתִי אָנִי.</p>
</blockquote>

<blockquote>
<p>אָכֵן אָדָם גַּם־אַתָּה כָמוֹנִי.</p>
</blockquote>

<blockquote>
<p>זָר לְרוּחִי מַרְגּוֹעַ, לִקְרָבוֹת נוֹצַרְתִּי;</p>
</blockquote>

<blockquote>
<p>וְאַתָּה יוֹשֵׁב בָּטֵל מִתְפַּרְקֵד עַל־גַּבֶּךָ.</p>
</blockquote>

<blockquote>
<p>אֵיכָה בָאתָ בְּסוֹד הָאֵלִים,</p>
</blockquote>

<blockquote>
<p>בִּקַּשְׁתָּ וַתִּמְצָא חַיֵּי־עַד?&quot;</p>
</blockquote>

<br> 

<blockquote>
<p>עָנָה אוֹתוֹ אוּת־נַפִּשְׁתִּים וַיֹּאמֶר לְגִלְגָּמֶשׁ:</p>
</blockquote>

<blockquote>
<p>&quot;גִּלְגָּמֶשׁ, סִפּוּר נֶעְלָם לְךָ אוֹדִיעַ,</p>
</blockquote>

<blockquote>
<p>אֶחָד סוֹד־אֱלֹהִים אֲגַלֶּה לָךְ.</p>
</blockquote>

<br> 

<blockquote>
<p>הֲלֹא יָדַעְתָּ אֶת־שׁוּרִיפַּק, אֶת־הָעִיר הַבְּנוּיָה לְחוֹף־פְּרָת?</p>
</blockquote>

<blockquote>
<p>עַתִּיקָה הָעִיר, וְהָאֵלִים נָטוּ לָהּ חֶסֶד.</p>
</blockquote>

<blockquote>
<p>פִּתְאֹם חָרְצוּ הָאֵלִים הַגְּדוֹלִים</p>
</blockquote>

<blockquote>
<p>לְהָבִיא עָלֶיהָ סוֹעַת־מַבּוּל.</p>
</blockquote>

<br>  

<blockquote>
<p>נִקְבְּצוּ בָאוּ: אֲבִיהֶם אַנוּ,</p>
</blockquote>

<blockquote>
<p>הַיּוֹעֵץ בָּהֶם הַגִּבּוֹר אֶנְלִיל,</p>
</blockquote>

<blockquote>
<p>כָּרוֹזָם שֶׁלָּהֶם נִינִיב,</p>
</blockquote>

<blockquote>
<p>הַגְּבִיר לָאֱלֹהִים – אֱנוּגִי.</p>
</blockquote>

<blockquote>
<p>בְּסוֹדָם גַּם אֵנָה, בְּהִיר־הָעֵינָיִם.</p>
</blockquote>

<blockquote>
<p>לְסֻכַּת־קָנֶה הוֹדִיעַ אֶת־עֲצַת הָאֵלִים:</p>
</blockquote>

<blockquote>
<p>&quot;סֻכַּת־קָנֶה! סֻכַּת־קָנֶה! כֹּתֶל! כֹּתֶל!</p>
</blockquote>

<blockquote>
<p>שִׁמְעִי, סֻכַּת־קָנֶה, הַאֲזִינָה, כֹּתֶל!</p>
</blockquote>

<blockquote>
<p>אַתָּה, אִישׁ שׁוּרִיפַּק, בְּנוֹ אוּבָּרָה־תּוּתוּ,</p>
</blockquote>

<blockquote>
<p>בְּנֵה לְךָ בֵּית־עֵצִים,<a href="#fn:4" id="fnref:4" title="see footnote" class="footnote"><sup>4</sup></a>
אֳנִיָּה תַעֲשֶׂנָּה,</p>
</blockquote>

<blockquote>
<p>נְטֹשׁ עֹשֶׁר! דְּרשׁ חַיִּים! בְּזֵה כְבֻדָּה, מַלְּטָה חַיִּים!</p>
</blockquote>

<blockquote>
<p>זֶרַע־חַיִּים לְמִינֵהוּ קַח אֶל הָאֳנִיָּה.</p>
</blockquote>

<blockquote>
<p>וְהָאֳנִיָּה אֲשֶׁר תִּבְנֶה</p>
</blockquote>

<blockquote>
<p>אָרְכָּה וְרָחְבָּה בְּמִדָּה יִשָּׂאוּ.</p>
</blockquote>

<blockquote>
<p>הֲבִיאֶנָּה אֶל הַיָּם וְסָפַנְתָּ אֶת־מִכְסֶהָ!&quot;</p>
</blockquote>

<br>  

<blockquote>
<p>הֲבִינוֹתִי וָאֹמַר לֵאלֹהַי, לְאֵאָה:</p>
</blockquote>

<blockquote>
<p>&quot;כָּל אֲשֶׁר אָמַרְתָּ, אֲדוֹנִי, אֶעֱשֶׂה,</p>
</blockquote>

<blockquote>
<p>וּפְקֻדָּתְךָ תִּנְצֹר רוּחִי בְכָבוֹד.</p>
</blockquote>

<blockquote>
<p>וְלָעִיר מָה אֹמַר, לָעָם וְלַזְּקֵנִים?&quot;</p>
</blockquote>

<br> 

<blockquote>
<p>וַיִּפְתַּח אֵאָה אֶת־פִּיהוּ וַיֹּאמֶר לִי, לְעַבְדּוֹ:</p>
</blockquote>

<blockquote>
<p>&quot;בֶּן־אָדָם, כֹּה תֹאמַר לָהֶם:</p>
</blockquote>

<blockquote>
<p>אֲבָל אֶנְלִיל נַפְשׁוֹ שָׂנְאָה אוֹתִי,</p>
</blockquote>

<blockquote>
<p>כִּי לָכֵן לֹא אֶחְפֹּץ לָשֶׁבֶת בְּתוֹכְכֶם,</p>
</blockquote>

<blockquote>
<p>וְלֹא אוֹסִיף לִרְאוֹת אֶת־אַדְמַת אֶנְלִיל.</p>
</blockquote>

<blockquote>
<p>אֵלְכָה־לִי אֶל יָם־הַקֹּדֶשׁ</p>
</blockquote>

<blockquote>
<p>וְאֵשֶׁב לִפְנֵי אֵאָה אֲדוֹנִי.</p>
</blockquote>

<blockquote>
<p>וְהוּא יְבָרֶכְכֶם בְּעֹשֶׁר וּבְכָל־טוּב,</p>
</blockquote>

<blockquote>
<p>בִּרְכוֹת מוֹקְשֵׁי־צִפֳּרֵיכֶם, בִּרְכוֹת מִכְמְרוֹת־דְּגַתְכֶם.</p>
</blockquote>

<blockquote>
<p>בִּרְכוֹת מַמְּגוּרָה וְקָצִיר,</p>
</blockquote>

<blockquote>
<p>עַד בּוֹא הָעֶרֶב וְיַמְטִירוּ עֲלֵיכֶם</p>
</blockquote>

<blockquote>
<p>הַשּׁוֹלְטִים בַּמַּחֲשַׁכִּים אֶת־הַמָּטָר הָאָיֹם.&quot;</p>
</blockquote>

<br>  

<blockquote>
<p>וַיְהִי אַךְ הֵאִירָה אַיֶּלֶת־הַשַּׁחַר</p>
</blockquote>

<blockquote>
<p>וָאַעַשׂ כִּדְבַר אֵאָה וָאֶגַּשׁ אֶל הַמְּלָאכָה.</p>
</blockquote>

<blockquote>
<p>בָּאתִי אֶל יָם־הַקֹּדֶשׁ, הֵבֵאתִי אֶת־הָעֵצִים וְאֶת־הַכֹּפֶר,</p>
</blockquote>

<blockquote>
<p>חָשַׁבְתִּי אֶת־תַּבְנִית הָאֳנִיָּה,</p>
</blockquote>

<blockquote>
<p>הִתְוֵיתִיהָ, עֲשִׂיתִיהָ לְפָנָי.</p>
</blockquote>

<br>  

<blockquote>
<p>וְכָל־בְּנֵי־בֵיתִי עוֹשִׂים בַּמְּלָאכָה.</p>
</blockquote>

<blockquote>
<p>הָיָה הַחַלָּשׁ נוֹשֵׂא חֹמֶר,</p>
</blockquote>

<blockquote>
<p>אֲשֶׁר כֹּחוֹ בְמָתְנָיו הֵבִיא כָל־הַנָּחוּץ.</p>
</blockquote>

<blockquote>
<p>בַּיּוֹם הַחֲמִישִׁי עָשִׂיתִי אֶת־תַּבְנִית הַתֵּבָה.</p>
</blockquote>

<blockquote>
<p>מֵאָה וְעֶשְׂרִים אַמָּה קוֹמַת כְּתָלֶיהָ,</p>
</blockquote>

<blockquote>
<p>מֵאָה וְעֶשְׂרִים אַמָּה עַד פְּאַת מִכְסֶהָ.</p>
</blockquote>

<blockquote>
<p>אֲנִי עָשִׂיתִי תַבְנִיתָהּ, הִתְוֵיתִי:</p>
</blockquote>

<blockquote>
<p>תַּחְתִּיִּים, שְׁנִיִּים, שְׁלִישִׁיִּים וּרְבִיעִיִּים,</p>
</blockquote>

<blockquote>
<p>חֲמִישִׁיִּים וְשִׁשִּׁיִּים לַתֵּבָה:</p>
</blockquote>

<blockquote>
<p>שְבִיעִיִּים לַתֵּבָה מִבַּחוּץ,</p>
</blockquote>

<blockquote>
<p>תְּשִׁיעִיִּים לַתֵּבָה מִבִּפְנִים.</p>
</blockquote>

<blockquote>
<p>כְּפִיסִים וְקוֹרוֹת תָּקַעְתִּי בְקִרְבָּה,</p>
</blockquote>

<blockquote>
<p>תַּרְתִּי לִי מוֹט וָאָשִׂים בָּה כָּל־כֵּלֶיהָ.</p>
</blockquote>

<blockquote>
<p>שִׁשָּׁה כוֹרִים חֹמֶר שָׁפַכְתִּי בַתַּנּוּרִים,</p>
</blockquote>

<blockquote>
<p>שִׁשָּׁה כוֹרִים כֹּפֶר שָׁפַכְתִּי בָם,</p>
</blockquote>

<blockquote>
<p>שְׁלֹשָׁה סָרִים<a href="#fn:5" id="fnref:5" title="see footnote" class="footnote"><sup>5</sup></a>
שֶׁמֶן הֵבִיא הָעָם,</p>
</blockquote>

<blockquote>
<p>מִלְּבַד סָרֵי הַשֶּׁמֶן, שֶׁאָכְלָה הָעוֹלָה,</p>
</blockquote>

<blockquote>
<p>וּשְׁנֵי סָרֵי הַשֶּׁמֶן שֶהִצְפִּין תּוֹפֵשׂ־הַהֶגֶה.</p>
</blockquote>

<br>  

<blockquote>
<p>יוֹם יוֹם זָבַחְתִּי בָקָר,</p>
</blockquote>

<blockquote>
<p>טָבַחְתִּי רְחֵלִים, צֵיד אֲנָשָׁי;</p>
</blockquote>

<blockquote>
<p>תִּירוֹשׁ וָשֶׁמֶן, מִיץ־פְּרִי וְדַם־עֵנָב</p>
</blockquote>

<blockquote>
<p>הִשְׁקֵיתִי אֶת־עַמִּי כְּמֵי־נָהָר לָרֹב.</p>
</blockquote>

<blockquote>
<p>עָשִׂיתִי מִשְׁתֶּה כִּבְיוֹם רֹאשׁ־הַשָּׁנָה.</p>
</blockquote>

<blockquote>
<p>פָּתַחְתִּי אֶת־אַרְגַּז הַמְּשָׁחוֹת,</p>
</blockquote>

<blockquote>
<p>כַּפִּי שָׁלַחְתִּי לַמִּשְׁחָה.</p>
</blockquote>

<br>  

<blockquote>
<p>עַד נְטוֹת הַשֶּׁמֶש כִּלִּיתִי אֶת־הַתֵּבָה,</p>
</blockquote>

<blockquote>
<p>בְּחֹדֶשׁ הַשַּמַשׁ הַגָּדוֹל כִּלִּיתִי הַתֵּבָה,</p>
</blockquote>

<blockquote>
<p>כָּל אֲשֶׁר הָיָה לִי טָעַנְתִּי עָלֶיהָ,</p>
</blockquote>

<blockquote>
<p>אֶת־כָּל־הַזָּהָב אֲשֶׁר לִי טָעַנְתִּי עָלֶיהָ,</p>
</blockquote>

<blockquote>
<p>אֶת־כָּל־הַכֶּסֶף אֲשֶׁר לִי טָעַנְתִּי עָלֶיהָ,</p>
</blockquote>

<blockquote>
<p>זֶרַע כָּל־חַיִּים לְמִינֵהוּ טָעַנְתִּי עָלֶיהָ,</p>
</blockquote>

<blockquote>
<p>הוֹרַדְתִּי אֶת־כָּל־בְּנֵי־בֵיתִי וְאֶת־כָּל־אַחַי בָּאֳנִיָּה.</p>
</blockquote>

<blockquote>
<p>בֶּהֱמַת־שָׂדַי, חַיַּת־שָׂדֶה הֵבֵאתִי בָהּ,</p>
</blockquote>

<blockquote>
<p>עוֹשִׂים בְּכָל־מְלָאכָה הוֹרַדְתִּי בַסְּפִינָה.
<br><br />
שַׁמַשׁ, אֱלֹהֵי־הַשֶּׁמֶשׁ, נָתַן לִי אוֹת:</p>
</blockquote>

<blockquote>
<p>בָּעֶרֶב, בְּהַמְטִיר הַשּׁוֹלְטִים בַּמַּחֲשַׁכִּים מָטָר סוֹחֵף,</p>
</blockquote>

<blockquote>
<p>בֹּא אֶל הַתֵּבָה וְסָגַרְתָּ הַדֶּלֶת בַּעֲדֶךָ.
<br><br />
וְהִגִּיעָה הַשָּׁעָה,</p>
</blockquote>

<blockquote>
<p>בָּעֶרֶב הִמְטִירוּ הַשּׁוֹלְטִים בַּמַּחֲשַׁכִּים מָטָר נוֹרָא עַל הָאָרֶץ.</p>
</blockquote>

<blockquote>
<p>לִרְאוֹת אֶת־הַמֶּזֶג הִשְׁקַפְתִּי, הִתְבּוֹנַנְתִּי,</p>
</blockquote>

<blockquote>
<p>נִבַּטְתִּי לַמֶּזֶג וּרְעָדָה אֲחָזָתְנִי.</p>
</blockquote>

<blockquote>
<p>בָּאתִי אֶל הַתֵּבָה וָאֶסְגֹּר הַדֶּלֶת בַּעֲדִי,</p>
</blockquote>

<blockquote>
<p>בְּיַד תּוֹפֵשׂ־הַהֶגֶה, בְּיַד פּוּזוּר־אָמוּרִי,</p>
</blockquote>

<blockquote>
<p>מָסַרְתִּי אֶת־גְּאוֹן הַסְּפִינָה וְכָל־אֲשֶׁר־בָּהּ.</p>
</blockquote>

<blockquote>
<p>וַיְהִי אַךְ הֵאִירָה אַיֶּלֶת־הַשַּׁחַר</p>
</blockquote>

<blockquote>
<p>וְעָבִים כְּבֵדִים עָלוּ מִמַּעֲמַקֵּי שָׁמַיִם,</p>
</blockquote>

<blockquote>
<p>אֲדַד הִרְעִים בָּם רְעָמִים.</p>
</blockquote>

<blockquote>
<p>הָאֵלִים מוּיָתִי וְלוּגַל הוֹלְכִים לִפְנֵיהֶם,</p>
</blockquote>

<blockquote>
<p>עוֹלִים כְּכָרוֹזִים עַל הָרִים וּבְקָעוֹת.</p>
</blockquote>

<blockquote>
<p>אִירְגַל עִקְּרָה אֶת־אָשְׁיוֹת הַסְּפִינוֹת,</p>
</blockquote>

<blockquote>
<p>אָתָא נִינִיב וּבָלַק כָּל־מַעְצוֹר וָשֶׂכֶר,</p>
</blockquote>

<blockquote>
<p>הָאֲנוּנָקִים הֵרִימוּ אֶת־לַפִּידֵיהֶם,</p>
</blockquote>

<blockquote>
<p>הֵאִירָה הָאָרֶץ מִבְּרַק־הַזְּוָעָה.</p>
</blockquote>

<blockquote>
<p>עַד־שָׁמַיִם עָלָה חֲרוֹן־אַף אֲדַד,</p>
</blockquote>

<blockquote>
<p>הָפַךְ כָּל־קֹדֶשׁ לַעֲלָטָה,</p>
</blockquote>

<blockquote>
<p>בָּקַק הָאָרֶץ וּבְלָקָהּ.</p>
</blockquote>

<blockquote>
<p>כָּל־הַיּוֹם סָעֲרָה תֵימָן,</p>
</blockquote>

<blockquote>
<p>נִסְעֲרוּ מַיִם, הִגִּיעוּ הַמַּיִם עַד־רֹאשׁ־הָרִים,</p>
</blockquote>

<blockquote>
<p>נָפְלוּ הַמַּיִם עַל הָאָדָם כִּצְבָא־קְרָבוֹת,</p>
</blockquote>

<blockquote>
<p>לֹא הִכִּיר אִישׁ אֶת־פְּנֵי אָחִיו.</p>
</blockquote>

<br>  

<blockquote>
<p>גַּם לֵב הָאֵלִים פָּחַד מִפְּנֵי הַסְּעָרָה,</p>
</blockquote>

<blockquote>
<p>נָסוּ, הֶרָה נִמְלָטוּ, אֶל הַרְרֵי שְׁמֵי־אַנוּ,</p>
</blockquote>

<blockquote>
<p>כְּפוּפִים כִּכְלָבִים אֶל הַקִּיר נִשְׁעָנוּ.</p>
</blockquote>

<blockquote>
<p>עִשְׁתָּר נָתְנָה קוֹל כַּיּוֹלֵדָה בַחֲבָלֶיהָ,</p>
</blockquote>

<blockquote>
<p>נָהֲמָה בִיפִי־קוֹלָהּ הַגְּבִירָה בָאֵלִים:</p>
</blockquote>

<blockquote>
<p>&quot;הָיְתָה טִיט־יָוֵן הָאָרֶץ הַיָּפָה לְפָנִים,</p>
</blockquote>

<blockquote>
<p>כִּי אֲנִי רַע יָעַצְתִּי בְסוֹד־הָאֱלֹהִים.</p>
</blockquote>

<blockquote>
<p>אֵיכָה צִוִּיתִי רָע בְּקֶרֶב הָאֵלִים?</p>
</blockquote>

<blockquote>
<p>אֵיכָה אָמַרְתִּי לְשַׁחֵת אֶת־כָּל־הָאָדָם?</p>
</blockquote>

<blockquote>
<p>הֲלָזֹאת יָלַדְתִּי, טִפַּחְתִּי בְנֵי־אֱנוֹשׁ,</p>
</blockquote>

<blockquote>
<p>וִימַלְאוּ אֶת־הַיָּם כִּשְׁגַר־דָּגָה?&quot;</p>
</blockquote>

<br>  

<blockquote>
<p>הָאֲנוּנָקִים הָאֵלִים אִתָּהּ יַחְדָּו יִבְכָּיוּ,</p>
</blockquote>

<blockquote>
<p>כְּפוּפִים יָשְׁבוּ הָאֵלִים, הֵילִילוּ,</p>
</blockquote>

<blockquote>
<p>מִגֹּדֶל מַכְאֹבָם סֻגְּרוּ שִׂפְתֵיהֶם.</p>
</blockquote>

<blockquote>
<p>שִׁשָּׁה יָמִים וְשִׁבְעָה לֵילוֹת</p>
</blockquote>

<blockquote>
<p>הָיְתָה הַסּוֹעָה, סָעֲרָה סוּפַת־נֶגֶב.</p>
</blockquote>

<blockquote>
<p>וַיְהִי בַּיּוֹם הַשְּׁבִיעִי וַיָּשֹׁכּוּ הַמָּיִם.</p>
</blockquote>

<blockquote>
<p>וַתְּהִי הַמְּנוּחָה כִּלְאַחַר הַמִּלְחָמָה,</p>
</blockquote>

<blockquote>
<p>וַיָּנַח הַיָּם, שָׁבְתָה סוֹעַת־הָאֲבַדּוֹן.</p>
</blockquote>

<br> 

<blockquote>
<p>נִשְׁקַפְתִּי וָאֵרֶא וְהִנֵּה מְנוּחָה,</p>
</blockquote>

<blockquote>
<p>כָּל־שִׁבְטֵי הָאָדָם הָיוּ טִיט־יָוֵן,</p>
</blockquote>

<blockquote>
<p>פְּנֵי הָאֲדָמָה מִדְבַּר־יְלֵל־מָוֶת.</p>
</blockquote>

<blockquote>
<p>פָּתַחְתִּי אֶת־הַצֹּהַר וַיִּגַּהּ אוֹר עַל פָּנָי.</p>
</blockquote>

<blockquote>
<p>צָנַחְתִּי עַל הַקַּרְקַע, יָשַׁבְתִּי, בָּכִיתִי,</p>
</blockquote>

<blockquote>
<p>הָיוּ דִמְעוֹתַי נִגָּרוֹת עַל פָּנָי.</p>
</blockquote>

<blockquote>
<p>הִשְׁקַפְתִּי עַל־פְּנֵי מֶרְחֲבֵי־הַיָּם,</p>
</blockquote>

<blockquote>
<p>נָהַמְתִּי בְקוֹל, כִּי נִמְחָה כָל־הָאָדָם.
<br><br />
וַיְהִי מִקֵּץ שְׁתֵּים־עֶשְׂרֵה שָׁעוֹת־מִשְׁנֶה</p>
</blockquote>

<blockquote>
<p>וְהִנֵּה אִי עוֹלֶה בַמֶּרְחַקִּים,</p>
</blockquote>

<blockquote>
<p>וְהַתֵּבָה הוֹלֶכֶת וּקְרֵבָה אֶל הַרְרֵי־נִיסִיר,</p>
</blockquote>

<blockquote>
<p>וַתְּגַשֵּׁשׁ הַתֵּבָה וַתָּנַח עַל הָרֵי־נִיסִיר.</p>
</blockquote>

<br> 

<blockquote>
<p>יוֹם אֶחָד, יוֹם שֵׁנִי אָחַז הַר־נִיסִיר אֶת־הַתֵּבָה</p>
</blockquote>

<blockquote>
<p>וְלֹא נָתַן לָהּ לְהִתְנַדְנֵד;</p>
</blockquote>

<blockquote>
<p>יוֹם שְׁלִישִׁי, יוֹם רְבִיעִי אָחַז הַר־נִיסִיר אֶת־הַתֵּבָה</p>
</blockquote>

<blockquote>
<p>וְלֹא נָתַן לָהּ לְהִתְנַדְנֵד.</p>
</blockquote>

<blockquote>
<p>יוֹם חֲמִישִׁי, יוֹם שִׁשִּׁי אָחַז הַר־נִיסִיר אֶת־הַתֵּבָה</p>
</blockquote>

<blockquote>
<p>וְלֹא נָתַן לָהּ לְהִתְנַדְנֵד.</p>
</blockquote>

<blockquote>
<p>וַיְהִי בַּיוֹם הַשְּׁבִיעִי</p>
</blockquote>

<blockquote>
<p>וָאֶקַּח יוֹנָה וַאֲשַׁלְּחֶנָּה.</p>
</blockquote>

<blockquote>
<p>וַתֵּצֵא הַיּוֹנָה וַתָּשָׁב,</p>
</blockquote>

<blockquote>
<p>לֹא מָצְאָה הַיּוֹנָה מָנוֹחַ לְכַף־רַגְלָהּ וַתָּשָׁב.</p>
</blockquote>

<br>  

<blockquote>
<p>וָאֲשַׁלַּח סְנוּנִית</p>
</blockquote>

<blockquote>
<p>וַתֵּצֵא הַסְּנוּנִית וַתָּשָׁב;</p>
</blockquote>

<blockquote>
<p>לֹא מָצְאָה מָנוֹחַ לְכַף־רַגְלָהּ וַתָּשָׁב.</p>
</blockquote>

<br> 

<blockquote>
<p>וָאֲשַׁלַּח אֶת־הָעוֹרֵב.</p>
</blockquote>

<blockquote>
<p>וַיֵּצֵא הָעוֹרֵב וַיַּרְא כִּי קַלּוּ הַמָּיִם,</p>
</blockquote>

<blockquote>
<p>וַיֹּאכַל, וַיְחַטֵּט בָּאָרֶץ, וַיִּצְרַח וְלֹא יָסַף לָשׁוּב.</p>
</blockquote>

<br>  

<blockquote>
<p>וַאֲשַׁלַּח אֶת־כָּל־הַחַי לְכָל־אַרְבַּע רוּחוֹת הַשָּׁמָיִם,</p>
</blockquote>

<blockquote>
<p>וָאַעַל שֶׂה קָרְבַּן־עוֹלָה,</p>
</blockquote>

<blockquote>
<p>קָרְבַּן־זֶרַע זָרִיתִי עַל רֹאשׁ הָהָר.</p>
</blockquote>

<blockquote>
<p>שִׁבְעָה וְשִׁבְעָה כֵלִים עָרַכְתִּי,</p>
</blockquote>

<blockquote>
<p>הֶעֱלֵיתִי תַחְתֵּיהֶם אֶרֶס, מוֹר וְקָנֶה.</p>
</blockquote>

<blockquote>
<p>וַיָּרִיחוּ הָאֵלִים אֶת־הָרֵיחַ,</p>
</blockquote>

<blockquote>
<p>וַיַּעַל רֵיחַ הַנִּיחוֹחַ בְּאַף הָאֵלִים,</p>
</blockquote>

<blockquote>
<p>כִּזְבוּבִים נֶאֶסְפוּ הָאֵלִים אֶל הָעוֹלָה.</p>
</blockquote>

<br>  

<blockquote>
<p>וַיְהִי כְּבֹא גְבֶרֶת־הָאֵלִים</p>
</blockquote>

<blockquote>
<p>וַתָּנֶף אֶת־אַבְנֵי־הַחֵן הַגְּדוֹלוֹת,</p>
</blockquote>

<blockquote>
<p>אֲשֶׁר עָשָׂה לָהּ עֲנָק אַנוּ, אֱלֹהֵי־הַשָּׁמַיִם, כִּרְצוֹנָה:</p>
</blockquote>

<blockquote>
<p>&quot;הָאֱלֹהִים הַגְּדוֹלִים! כְּשֵׁם שֶׁאֵינִי שׁוֹכַחַת</p>
</blockquote>

<blockquote>
<p>לְעוֹלָם אֶת־עֲנַק־צַוְּרוֹנָי,</p>
</blockquote>

<blockquote>
<p>כֵּן אֶזְכֹּר לְעוֹלָם אֶת־הַיּוֹם הַזֶּה</p>
</blockquote>

<blockquote>
<p>וְלֹא אֶשְׁכָּחֶנּוּ לַעֲדֵי־עַד!</p>
</blockquote>

<blockquote>
<p>יָבֹאוּ כָל־הָאֵלִים אֶל קָרְבַּן־הַזֶּרַע,</p>
</blockquote>

<blockquote>
<p>אֶנְלִיל רַק הוּא לֹא יָבֹא אֶל קָרְבַּן־הַזֶּרַע,</p>
</blockquote>

<blockquote>
<p>כִּי לֹא נוֹעַץ בְּלִבּוֹ וַיָּבֵא אֶת־הַמַּבּוּל</p>
</blockquote>

<blockquote>
<p>וַיִּמַח אֶת־כָּל־הָאָדָם מֵעַל הָאָרֶץ.&quot;</p>
</blockquote>

<br>

<blockquote>
<p>וַיְהִי כְבֹא אֶנְלִיל הַגָּדוֹל,</p>
</blockquote>

<blockquote>
<p>וַיַּרְא אֶנְלִיל אֶת־הַתֵּבָה וַיֶאֱנַף,</p>
</blockquote>

<blockquote>
<p>קָצַף בְּעֶבְרָתוֹ עַל כָּל־הָאֵלִים מִשֵּׁבֶט אִיגֶגֶה:</p>
</blockquote>

<br>

<blockquote>
<p>&quot;מִי הוּא הַנִּשְׁאָר לִפְלֵיטָה מִכָּל־הַחַי?</p>
</blockquote>

<blockquote>
<p>לֹא יְחִי, כִּי־יָמוּת כָּל־הָאָדָם בָּרָעָה!&quot;</p>
</blockquote>

<br>

<blockquote>
<p>וַיִּפְתַּח נִינִיב אֶת־פִּיהוּ וַיֹּאמַר:</p>
</blockquote>

<blockquote>
<p>&quot;מִי כְאֵאָה בָאֵלִים לְעוֹלֵל בְּחָכְמָה?</p>
</blockquote>

<blockquote>
<p>אֵאָה יוֹדֵעַ הַכֹּל, רוֹאֶה אֶת־הַנּוֹלָד.&quot;</p>
</blockquote>

<br>  

<blockquote>
<p>וַיִּפְתַּח אֵאָה, אֱלֹהֵי־הַמַּעֲמַקִּים, אֶת־פִּיהוּ</p>
</blockquote>

<blockquote>
<p>וַיְדַבֵּר אֶל אֶנְלִיל הַשַּׂגִּיא וַיֹּאמַר:</p>
</blockquote>

<br>  

<blockquote>
<p>&quot;אָנָּא, אֵל גִּבּוֹר, הֶחָכָם בָּאֵלִים!</p>
</blockquote>

<blockquote>
<p>אֵיכָה הַעִירֹתָ סַעַר בְּלִי־חָכְמָה?</p>
</blockquote>

<blockquote>
<p>חוֹטֵא אָדָם לוּ יִשָּׂא עֲוֹנוֹ,</p>
</blockquote>

<blockquote>
<p>יְשֻׁלַּם לָרָשָׁע כְּדֵי רִשְעָתוֹ.</p>
</blockquote>

<blockquote>
<p>יֶהֱמוּ־נָא רַחֲמֶיךָ וְלֹא יִשָּׁמֵדוּ,</p>
</blockquote>

<blockquote>
<p>הֱיֵה אֶרֶךְ־אַפַּיִם וְלֹא יִתַּמּוּ כֻלָּם.</p>
</blockquote>

<blockquote>
<p>תַּחַת לְעוֹרֵר מַבּוּל־הַסּוֹעָה,</p>
</blockquote>

<blockquote>
<p>יָקוּם הָאֲרִי וִיקַצֵּץ בָּאָדָם.</p>
</blockquote>

<blockquote>
<p>תַּחַת לְעוֹרֵר סוֹעַת־מַבּוּל,</p>
</blockquote>

<blockquote>
<p>שְׁלַח בָּהֶם אֶת־הַזְּאֵב וִיקַצֵּץ בָּאָדָם.</p>
</blockquote>

<blockquote>
<p>תַּחַת לְעוֹרֵר מַבּוּל־הַמַּיִם,</p>
</blockquote>

<blockquote>
<p>הֵן יָכֹלְתָּ לִשְׁלֹחַ רָעָב וָדֶבֶר</p>
</blockquote>

<blockquote>
<p>לְהַכְנִיעַ אֶרֶץ סוֹרָרֶת.</p>
</blockquote>

<blockquote>
<p>אֲנִי לֹא גִלִּיתִי אֶת־סוֹד הָאֵלִים הַגְּדוֹלִים,</p>
</blockquote>

<blockquote>
<p>מַרְאֶה בַחֲלוֹם שָׁלַחְתִּי לְרַב־הַחָכְמָה.</p>
</blockquote>

<blockquote>
<p>וַיֵּדַע אֶת־סוֹד הָאֵלִים, גִּלָּה מַצְפּוּנֵיהֶם.</p>
</blockquote>

<blockquote>
<p>עַתָּה רְאוּ מַה־יֵּעָשׂ לוֹ.&quot;</p>
</blockquote>

<br>  

<blockquote>
<p>יָרַד אֵאָה בָאֳנִיָּה וְאָחַז בְּכַפִּי,</p>
</blockquote>

<blockquote>
<p>הוֹצִיא אוֹתִי וְאֶת־אִשְׁתִּי אֶל הֶחָרָבָה,</p>
</blockquote>

<blockquote>
<p>אֶל הֶחָרָבָה הוֹצִיאָנוּ וַיַּבְרֵךְ אוֹתִי וְאֶת־אִשְׁתִּי עַל־יָדִי,</p>
</blockquote>

<blockquote>
<p>נָגַע בְּמִצְחֵנוּ, עָמַד בֵּינֵינוּ וַיְבָרְכֵנוּ:</p>
</blockquote>

<blockquote>
<p>&quot;עַד הַיּוֹם הָיָה אוּת־נַפִּשְׁתִּים בֶּן־תְּמוּתָה,</p>
</blockquote>

<blockquote>
<p>מֵעַתָּה יִהְיֶה אוּת־נַפִּשְׁתִּים דּוֹמֶה לָנוּ, לָאֵלִים,</p>
</blockquote>

<blockquote>
<p>וְיִחְיֶה אוּת־נַפִּשְׁתִּים בְּאַפְסֵי־מֶרְחַקִּים</p>
</blockquote>

<blockquote>
<p>עַל שְׂפַת הַיָּם, אֲשֶׁר שָׁם תּוֹצָאוֹת לַנְּהָרוֹת.&quot;</p>
</blockquote>

<blockquote>
<p>כָּכָה לְקָחוּנִי הָאֵלִים וַיּוֹשִׁיבוּנִי</p>
</blockquote>

<blockquote>
<p>בְּאַפְסֵי־מֶרְחַקִּים עַל תּוֹצְאוֹת הַנְּהָרוֹת.</p>
</blockquote>

<blockquote>
<p>וְאוּלָם אַתָּה, מִי בָאֵלִים יְצָרֶפְךָ אֵלָיו</p>
</blockquote>

<blockquote>
<p>וּמָצָאתָ אֶת־הַחַיִּים אֲשֶׁר אַתָּה מְבַקֵּשׁ?</p>
</blockquote>

<blockquote>
<p>נַס־נָא לֹא לִישֹׁן שִׁשָּׁה יָמִים וְשִׁבְעָה לֵילוֹת.&quot;</p>
</blockquote>

<br>

<blockquote>
<p>גִּלְגָּמֶשׁ אַךְ יָשַׁב תַּחְתָּיו וְהִנֵּה תַרְדֵּמָה</p>
</blockquote>

<blockquote>
<p>תְּעוּפֶנּוּ כַסָּעַר.</p>
</blockquote>

<br>  

<blockquote>
<p>אָמַר אוּת־נַפִּשְׁתִּים לָהּ, לְאֵשֶׁת־חֵיקוֹ:</p>
</blockquote>

<blockquote>
<p>&quot;רְאִי אֶת־הָאַדִּיר הֶחָפֵץ בַּחַיִּים</p>
</blockquote>

<blockquote>
<p>וְהִנֵּה שֵׁנָה תְעוּפֶנּוּ כַסָּעַר.&quot;</p>
</blockquote>

<br>  

<blockquote>
<p>אָמְרָה לוֹ אִשְׁתּוֹ, לְאוּת־נַפִּשְׁתִּים שׁוֹכְנִי־הַמֶּרְחַקִּים:</p>
</blockquote>

<blockquote>
<p>&quot;גַּע־בּוֹ, אוּלַי יִתְאוֹשֵׁשׁ הָאִישׁ!</p>
</blockquote>

<blockquote>
<p>יָבֹא בְשָׁלוֹם בַּדֶּרֶךְ אֲשֶׁר הָלַךְ בָּהּ,</p>
</blockquote>

<blockquote>
<p>יָשׁוּב לְאַרְצוֹ בַּשַּׁעַר אֲשֶׁר יָצָא בוֹ.&quot;</p>
</blockquote>

<br>  

<blockquote>
<p>וַיֹּאמֶר לָהּ אוּת־נַפִּשְׁתִּים, לְאֵשֶׁת־חֵיקוֹ:</p>
</blockquote>

<blockquote>
<p>&quot;אֲבָל רַחֲמֶיךָ הָמוּ לוֹ לָאָדָם.</p>
</blockquote>

<blockquote>
<p>אֱפִי לוֹ לֶחֶם וְשִׂימִי לִמְרַאשׁוֹתָיו.&quot;</p>
</blockquote>

<br>  

<blockquote>
<p>עַל־יַד כֹּתֶל הַתֵּבָה נִשְׁעַן, שָׁכַב גִּלְגָּמֶשׁ.</p>
</blockquote>

<blockquote>
<p>וַיֹּאמֶר לוֹ אוּת־נַפִּשְׁתִּים:</p>
</blockquote>

<blockquote>
<p>&quot;הַחַלָּה הָאַחַת בִּשְׁבִילְךָ לָשׁוּהָ,</p>
</blockquote>

<blockquote>
<p>הַשְּׁנִיָּה עֲשׂוּיָה, הַשְּׁלִישִׁית רֻטָּבָה,</p>
</blockquote>

<blockquote>
<p>הַחַלָּה הָרְבִיעִית הִלְבִּינָה בַקֶּמַח,</p>
</blockquote>

<blockquote>
<p>שְׁזוּפָה מֵחֹם, הַחַלָּה הַחֲמִישִׁית</p>
</blockquote>

<blockquote>
<p>הֶעֶלְתָה שֵׂיבָה, הַשִּׁשִּׁית אֲפוּיָה,</p>
</blockquote>

<blockquote>
<p>הַשְּׁבִיעִית&#8230;&quot; פִּתְאֹם נָגַע בּוֹ וַיִּתְנַעֵר הָאִישׁ.</p>
</blockquote>

<br>  

<blockquote>
<p>וַיֹּאמֶר לוֹ גִלְגָּמֶשׁ, לְאוּת־נַפִּשְׁתִּים שׁוֹכְנִי־הַמֶּרְחַקִּים:</p>
</blockquote>

<blockquote>
<p>&quot;הִנֵּה יָגַעְתִּי וַתִּתְקְפֵנִי הַשֵּׁנָה,</p>
</blockquote>

<blockquote>
<p>פִּתְאֹם נָגַעְתָּ בִּי וָאֶתְאוֹשֵׁשׁ.&quot;</p>
</blockquote>

<br>  

<blockquote>
<p>וַיֹּאמֶר לוֹ אוּת־נַפִּשְׁתִּים וַיַּעַן לְגִלְגָּמֶשׁ:</p>
</blockquote>

<blockquote>
<p>&quot;גִּלְגָּמֶשׁ, הִנֵּה חַלּוֹתֶיךָ בְּמִסְפָּר:</p>
</blockquote>

<blockquote>
<p>הַחַלָּה הָאַחַת בִּשְׁבִילְךָ לָשׁוּהָ,</p>
</blockquote>

<blockquote>
<p>הַשְּׁנִיָּה עֲשׂוּיָה, הַשְּלִישִׁית רְטֻבָּה,</p>
</blockquote>

<blockquote>
<p>הַחַלָּה הָרְבִיעִית הִלְבִּינָה בַקֶּמַח,</p>
</blockquote>

<blockquote>
<p>שְׁזוּפָה מֵחֹם, הַחַלָּה הַחֲמִישִׁית</p>
</blockquote>

<blockquote>
<p>הֶעֶלְתָה שֵׂיבָה, הַשִּׁשִּׁית אֲפוּיָה,</p>
</blockquote>

<blockquote>
<p>הַשְּׁבִיעִית&#8230; פִּתְאֹם נָגַעְתִּי בְךָ וַתִּתְנַעָר.&quot;</p>
</blockquote>

<br> 

<blockquote>
<p>וַיֹּאמֶר לוֹ גִלְגָּמֶשׁ, לְאוּת־נַפִּשְׁתִּים שׁוֹכְנִי־הַמֶּרְחַקִּים:</p>
</blockquote>

<blockquote>
<p>&quot;אוּת־נַפִּשְׁתִּים, מָה אֶעֱשֶה וְאָנָה אָשִׂים אֶת־פָּנָי?</p>
</blockquote>

<blockquote>
<p>כִּנְפֹל שׁוֹדְדִים נָפְלָה עָלַי שְׁנָתִי,</p>
</blockquote>

<blockquote>
<p>בַּחֲדַר־מִטָּתִי יְקַנֵּן הַמָּוֶת,</p>
</blockquote>

<blockquote>
<p>בְּכָל־מָקוֹם אֲשֶׁר אֶעֱשֶׂה שָׁם יֶאֱרֹב לִי מָוֶת.&quot;</p>
</blockquote>

<br>  

<blockquote>
<p>וַיֹּאמֶר לוֹ אוּת־נַפִּשְׁתִּים, לְאוּר־שַׁנַבִּי הַחוֹבֵל:</p>
</blockquote>

<blockquote>
<p>&quot;אוּר־שַׁנַבִּי, לְעוֹלָם אַל יִרְאוּךָ גְּדוֹתַי,</p>
</blockquote>

<blockquote>
<p>לֹא יַכִּירְךָ מְקוֹמְךָ עַל הַמַּעְבָּרָה!</p>
</blockquote>

<blockquote>
<p>כָּל־הַבָּא אֶל שְׂפָתָהּ, שְׂפָתָהּ תִּקַּח מִמֶּנּוּ.</p>
</blockquote>

<blockquote>
<p>הָאָדָם אֲשֶׁר הִתְהַלַּכְתָּ לְפָנָיו,</p>
</blockquote>

<blockquote>
<p>בְּגָדָיו צוֹאִים מְכַסִּים לִבְשָׂרוֹ,</p>
</blockquote>

<blockquote>
<p>עוֹרוֹת־הַחַיּוֹת לָקְחוּ מִמֶּנּוּ יָפְיוֹ.</p>
</blockquote>

<blockquote>
<p>הֲבִיאֵהוּ, אוּר־שַׁנַבִּי, אֶל הָרַחְצָה,</p>
</blockquote>

<blockquote>
<p>וְרָחַץ לְמִשְׁעִי אֶת־בְּשָׂרוֹ בַמָּיִם,</p>
</blockquote>

<blockquote>
<p>יַעֲבִיר מֵעָלָיו אֶת־הָעוֹרוֹת וְיִשָּׂאֵם הַיָּם,</p>
</blockquote>

<blockquote>
<p>וְשָׁב וְיִיף בְּשָׂרוֹ כְבַתְּחִלָּה.</p>
</blockquote>

<blockquote>
<p>צָנִיף חָדָש יִצְנֹף לְרֹאשׁוֹ,</p>
</blockquote>

<blockquote>
<p>בִּגְדֵי־תִפְאֶרֶת יַעֲטֶה, מְעִיל לְמַעֲרֻמָּיו.</p>
</blockquote>

<blockquote>
<p>עַד שֶׁיָּבֹא עִירוֹ,</p>
</blockquote>

<blockquote>
<p>עַד שֶׁהוּא עוֹשֶׂה בְדַרְכּוֹ,</p>
</blockquote>

<blockquote>
<p>בְּגָדָיו לֹא יִבְלוּ, יִתְחַדְּשׁוּ עָלָיו לַבְּקָרִים.&quot;</p>
</blockquote>

<br>  

<blockquote>
<p>וַיִּקָּחֵהוּ אוּר־שַׁנַבִּי וַיְבִיאֵהוּ אֶל הָרַחְצָה.</p>
</blockquote>

<blockquote>
<p>כִּבֵּס לְמִשְׁעִי אֶת־בְּגָדָיו הַצּוֹאִים,</p>
</blockquote>

<blockquote>
<p>הֶעֱבִיר מֵעָלָיו אֶת עוֹרוֹת־הַחַיָּה וַיִּשָּׂאֵם הַיָּם.</p>
</blockquote>

<blockquote>
<p>וַיִּיף בְּשָׂרוֹ כְבַתְּחִלָּה,</p>
</blockquote>

<blockquote>
<p>חֻדַּשׁ צְנִיפוֹ אֲשֶׁר עַל רֹאשׁוֹ,</p>
</blockquote>

<blockquote>
<p>מְעִיל־תִּפְאֶרֶת עָטָה, חֲגוֹר לְמַעֲרֻמָּיו.</p>
</blockquote>

<blockquote>
<p>עַד שֶׁבָּא לְעִירוֹ,</p>
</blockquote>

<blockquote>
<p>עַד שֶׁעָשָׂה אֶת־דַּרְכּוֹ,</p>
</blockquote>

<blockquote>
<p>לֹא בָלָה בִגְדוֹ, כִּי־אִם הִתְחַדָּשׁ.</p>
</blockquote>

<br> 

<blockquote>
<p>גִּלְגָּמֶשׁ וְאוּר־שַׁנַבִּי יָרְדוּ בָאֳנִיָּה,</p>
</blockquote>

<blockquote>
<p>הוֹרִידוּ הַסְּפִינָה בַגַּלִּים וַיַּפְלִיגוּ.</p>
</blockquote>

<blockquote>
<p>אָמְרָה לוֹ אִשְׁתּוֹ, לְאוּת־נַפִּשְׁתִּים שׁוֹכְנִי־הַמֶּרְחַקִּים:</p>
</blockquote>

<blockquote>
<p>&quot;גִּלְגָּמֶשׁ הִתְהַלֵּךְ, עִנָּה נַפְשׁוֹ בַדֶּרֶךְ,</p>
</blockquote>

<blockquote>
<p>מָה הָאֶשְׁכָּר אֲשֶׁר תִּתֶּן־לוֹ וְיָבֹא לְבֵיתוֹ?&quot;</p>
</blockquote>

<br>  

<blockquote>
<p>וַיָּרֶם גִּלְגָּמֶשׁ אֶת־הַמוֹט,</p>
</blockquote>

<blockquote>
<p>וַיַּקְרֵב אֶת־הָאֳנִיָּה אֶל הַחוֹף.</p>
</blockquote>

<blockquote>
<p>וַיֹּאמֶר לוֹ אוּת־נַפִּשְׁתִּים, אֶל גִּלְגָּמֶשׁ אָמָר:</p>
</blockquote>

<br>  

<blockquote>
<p>&quot;גִּלְגָּמֶשׁ, הִתְהַלַּכְתָּ, עִנִּיתָ בַּדֶּרֶךְ כֹּחֶךָ.</p>
</blockquote>

<blockquote>
<p>מָה אֶשְׁכָּר אֶתֵּן לְךָ וְתָבֹא לְבֵיתֶךָ?</p>
</blockquote>

<blockquote>
<p>גִּלְגָּמֶשׁ, סוֹד כָּמוּס לְךָ אֲגַלֶּה,</p>
</blockquote>

<blockquote>
<p>עֵשֶׂב־פְּלָאוֹת אוֹרֶךָּ.</p>
</blockquote>

<blockquote>
<p>דּוֹמֶה הָעֵשֶׂב לִסְנֵה־שָׂדֶה</p>
</blockquote>

<blockquote>
<p>וְקוֹצִים לוֹ כַקּוֹצִים אֲשֶׁר לַקִּפּוֹד.</p>
</blockquote>

<blockquote>
<p>עָמֹק בְּמַעֲמַקֵּי־יַמִּים יִצְמָח,</p>
</blockquote>

<blockquote>
<p>עַל קַרְקַע יָם רָחוֹק יִפְרָח.</p>
</blockquote>

<blockquote>
<p>כִּי־תִשְלַח אֵלָיו יָדְךָ וְאָכַלְתָּ מִמֶּנּוּ,</p>
</blockquote>

<blockquote>
<p>וּמָצָאתָ שַׁחֲרוּת־עוֹלָם וְחַיֵּי־עַד.&quot;</p>
</blockquote>

<br>  

<blockquote>
<p>שָׁמַע גִּלְגָּמֶשׁ אֶת־דְּבָרָיו,</p>
</blockquote>

<blockquote>
<p>וַיִּסַּע מִשָּׁם, וַיַּרְחִיקוּ בַיָּם,</p>
</blockquote>

<blockquote>
<p>הִגִּיעוּ אֶל יָם מַיִם מְתוּקִים.</p>
</blockquote>

<blockquote>
<p>פִּתַּח אֶת־חֲגוֹרָתוֹ, הֵסִיר בְּגָדָיו מֵעָלָיו,</p>
</blockquote>

<blockquote>
<p>אֲבָנִים כְּבֵדוֹת קָשַׁר אֶל רַגְלָיו,</p>
</blockquote>

<blockquote>
<p>צָלַל עָמֹק אֶל יָם־הָעוֹלָם.</p>
</blockquote>

<br>  

<blockquote>
<p>וַיַּרְא אֶת־הָעֵשֶׂב הַדּוֹמֶה לַסְּנֶה,</p>
</blockquote>

<blockquote>
<p>לָקַח אֶת־הָעֵשֶׂב, תְּפָשׂוֹ בְיָד חֲזָקָה,</p>
</blockquote>

<blockquote>
<p>כָּרַת אֶת־הָאֲבָנִים הַכְּבֵדוֹת מֵעַל רַגְלָיו.</p>
</blockquote>

<blockquote>
<p>וַיַּעַל מִן הַמַּיִם וַיֵּרֶד בָּאֳנִיָּה</p>
</blockquote>

<blockquote>
<p>וּפֶרַח־הַפְּלָאוֹת שֶׁבַּיָּם בְּיָדוֹ.</p>
</blockquote>

<br>  

<blockquote>
<p>וַיֹּאמֶר גִּלְגָּמֶשׁ לְאוּר־שַׁנַבִּי הַחוֹבֵל:</p>
</blockquote>

<blockquote>
<p>&quot;אוּר־שַׁנַבִּי, הִנֵּה עֵשֶׂב־הַחֶסֶד,</p>
</blockquote>

<blockquote>
<p>חַיֵּי־עוֹלָם נְטוּעִים בָּעֵשֶׂב.</p>
</blockquote>

<blockquote>
<p>הִנֵּה נִמְלָא רֹאשׁ תַּאֲווֹת־אָדָם,</p>
</blockquote>

<blockquote>
<p>וְהָיָה חֶלְקוֹ שַׁחֲרוּת־עוֹלָם בִּגְבוּרָתָהּ.</p>
</blockquote>

<blockquote>
<p>עִירָה אוּרוּךְּ הַבְּצוּרָה אֲבִיאֵהוּ,</p>
</blockquote>

<blockquote>
<p>יֹאכְלוּ מִמֶּנּוּ כָל־גִּבּוֹרֵי־הֶחָיִל,</p>
</blockquote>

<blockquote>
<p>אֲחַלְּקֶנוּ בֵין רַבִּים וְיֹאכְלוּ מִמֶּנּוּ.</p>
</blockquote>

<blockquote>
<p>שֵׁם הַצֶּמַח: &#8216;שְׂבַע־יָמִים יָשׁוּב לַעֲלוּמָיו&#8217;.</p>
</blockquote>

<blockquote>
<p>וְגַם־אֲנִי אֹכַל מִמֶּנּוּ</p>
</blockquote>

<blockquote>
<p>וְשָׁב כֹּח־עֲלוּמַי כְּקֶדֶם.&quot;</p>
</blockquote>

<br>  

<blockquote>
<p>מִקֵּץ עֶשְׂרִים שָׁעוֹת־מִשְׁנֶה סָעֲדוּ אֶת־לִבָּם,</p>
</blockquote>

<blockquote>
<p>מִקֵּץ שְׁלֹשִׁים שָעוֹת־מִשְׁנֶה נָחוּ.</p>
</blockquote>

<blockquote>
<p>רָאָה גִלְגָּמֶשׁ אֲגַם מַיִם קָרִים,</p>
</blockquote>

<blockquote>
<p>וְהַמַּיִם מַיִם מְשִׁיבִים נֶפֶשׁ,</p>
</blockquote>

<blockquote>
<p>וַיֵּרֶד וַיִּטְבֹּל בַּמַּיִם הַקָּרִים.
<br><br />
וַיָּרַח הַנָּחָשׁ אֶת־רֵיחַ הָעֵשֶׂב,</p>
</blockquote>

<blockquote>
<p>וַיֵּט אֵלָיו וַיִּקַּח אֶת־הָעֵשֶׂב.</p>
</blockquote>

<blockquote>
<p>וַיָּשָׁב אֶל הַמָּקוֹם, וַיִּפְתַּח אֶת־פִּיהוּ בִקְלָלָה;</p>
</blockquote>

<blockquote>
<p>יָשַׁב גִּלְגָּמֶשׁ וַיֵּבְךְּ רַב־בֶּכִי,</p>
</blockquote>

<blockquote>
<p>הָיוּ דִמְעוֹתָיו נִגָּרוֹת עַל פָּנָיו,</p>
</blockquote>

<blockquote>
<p>הִבִּיט בִּפְנֵי אוּר־שַׁנַבִּי הַגַּשָּׁר:</p>
</blockquote>

<blockquote>
<p>&quot;אוּר־שַׁנַבִּי, לְמִי עָמְלוּ זְרוֹעוֹתָי?</p>
</blockquote>

<blockquote>
<p>לְמִי יָזוּב דַּם־לִבִּי וְיַעֲרֹף?</p>
</blockquote>

<blockquote>
<p>יָגַעְתִּי וְלֹא רָאִיתִי טוֹבָה לְנַפְשִׁי,</p>
</blockquote>

<blockquote>
<p>לְתוֹלַעַת זוֹחֶלֶת עַל־פְּנֵי הָאֲדָמָה הֵיטַבְתִּי:</p>
</blockquote>

<blockquote>
<p>מִקֵּץ עֶשְׂרִים שָׁעוֹת־מִשְׁנֶה נָשָׂא עָרוּם אֶת־הָעֵשֶׂב.</p>
</blockquote>

<blockquote>
<p>מַכִּיר אֲנִי אֶת־הָאוֹתוֹת: לַשָּׁוְא כָּל־עֲמָלִי,</p>
</blockquote>

<blockquote>
<p>הָבָה אֶעֱזֹב אֶת־הָאֳנִיָּה פֹּה עַל הַחוֹף.&quot;</p>
</blockquote>

<br>  

<blockquote>
<p>וַיּוֹסִיפוּ וַיֵּלְכוּ עֶשְׂרִים שָׁעוֹת־מִשְׁנֶה</p>
</blockquote>

<blockquote>
<p>וַיִּרְאוּ אֶת־רֹאשׁ מִגְדַּל־הַהֵיכָל.</p>
</blockquote>

<blockquote>
<p>מִקֵּץ עֶשְׂרִים שָׁעוֹת־מִשְׁנֶה סָעֲדוּ אֶת־לִבָּם,</p>
</blockquote>

<blockquote>
<p>מִקֵּץ שְׁלֹשִׁים שָׁעוֹת־מִשְׁנֶה יָשְׁבוּ לָנוּחַ.</p>
</blockquote>

<blockquote>
<p>וַיָּבֹאוּ אוּרוּכָּה אֲשֶׁר סָבִיב חוֹמָה לָהּ.</p>
</blockquote>

<br>  

<blockquote>
<p>אָמַר לוֹ גִלְגָּמֶשׁ, לְאוּר־שַׁנַבִּי הַגַּשָּׁר:</p>
</blockquote>

<blockquote>
<p>&quot;אוּר־שַׁנַבִּי, עֲלֵה בְחוֹמַת אוּרוּךְּ הַבְּצוּרָה,</p>
</blockquote>

<blockquote>
<p>פַּסְּגָה חוֹמוֹתֶיהָ הַבְּצוּרוֹת,</p>
</blockquote>

<blockquote>
<p>שׁוּר אֶת־מוֹסְדוֹתֶיהָ מֶה חָזְקוּ,</p>
</blockquote>

<blockquote>
<p>שִׁיתָה לֵב לְבִנְיְנֵי־תָקְפָּהּ,</p>
</blockquote>

<blockquote>
<p>בִּלְבֵנִים כּוֹנְנוּ אוֹתָם, בִּלְבֵנִים שְׂרוּפוֹת־אֵשׁ,</p>
</blockquote>

<blockquote>
<p>שִׁבְעָה חַכְמֵי־חָרָשִׁים יְסָדוּהָ,</p>
</blockquote>

<blockquote>
<p>הֵמָּה יוֹעֲצַי הִתְווּ תַבְנִיתָהּ.</p>
</blockquote>

<blockquote>
<p>תִּהְיֶה לְךָ אֲחֻזָּה בִגְבוּלוֹת הָעִיר,</p>
</blockquote>

<blockquote>
<p>כֶּרֶם־חֶמֶד וְלִשְׁכַּת־פִּלַגְשִׁים,</p>
</blockquote>

<blockquote>
<p>בַּיִת לְךָ תִּבְנֶה בְאוּרוּךְּ.&quot;</p>
</blockquote>

<br>  

<h2 id="לוּחַשְׁנֵים־עָשָׂר">לוּחַ שְׁנֵים־עָשָׂר</h2>

<blockquote>
<p>גִּלְגָּמֶשׁ מוֹלֵךְ בְּאוּרוּךְּ אֲשֶׁר חוֹמָה גְבוֹהָה לָהּ,</p>
</blockquote>

<blockquote>
<p>אוּלָם לִבּוֹ לֹא יֵדַע מַרְגּוֹעַ,</p>
</blockquote>

<blockquote>
<p>לִדְבַר אֶנְגִּידוּ חָרָה לוֹ מְאֹד.</p>
</blockquote>

<blockquote>
<p>וַיֹּאמֶר בְּלִבּוֹ לַחְדֹּר לְסוֹד הַמָּוֶת,</p>
</blockquote>

<blockquote>
<p>לָרֶדֶת־שְׁאוֹל תַּחְתִּית אֶל הֵיכַל אִירְקָלָה,</p>
</blockquote>

<blockquote>
<p>לִרְאוֹת אֶת־אֶנְגִּידוּ, לְדָרְשׁוֹ אֶל גּוֹרַל הַמֵּתִים.</p>
</blockquote>

<br>  

<blockquote>
<p>וַיִּקְרָא לָאוֹבוֹת וְלַיִּדְּעוֹנִים:</p>
</blockquote>

<blockquote>
<p>&quot;הַעֲלוּ לִי אֶת־אֶנְגִּידוּ,</p>
</blockquote>

<blockquote>
<p>הַגִּידוּ לִי, אֵיכָה אֶרְאֶה אֶת־צֵל אֶנְגִּידוּ</p>
</blockquote>

<blockquote>
<p>וְאֶדְרְשֶׁנּוּ לְגוֹרַל יוֹרְדֵי־דוּמָה.&quot;</p>
</blockquote>

<br> 

<blockquote>
<p>עָנָה לוֹ הַכֹּהֵן הַגָּדוֹל מֵאֶחָיו:</p>
</blockquote>

<blockquote>
<p>&quot;גִּלְגָּמֶשׁ, אִם יֵשׁ אֶת־נַפְשְׁךָ לָרֶדֶת שְׁאוֹל־תַּחְתִּית,</p>
</blockquote>

<blockquote>
<p>אֶל מִשְׁכְּנוֹת אֱלֹהֵי־הַמֵּתִים הַגָּדוֹל,</p>
</blockquote>

<blockquote>
<p>בְּגָדִים צוֹאִים תִּלְבָּשׁ,</p>
</blockquote>

<blockquote>
<p>אַל תָּסוּךְ בְּשָׂרְךָ בַּשֶּׁמֶן הַטּוֹב</p>
</blockquote>

<blockquote>
<p>וְלֹא יָשִׁיתוּ עָלֶיךָ הַמֵּתִים,</p>
</blockquote>

<blockquote>
<p>כִּי יָבֹאוּ לְרֵיחַ־הַנִּיחוֹחַ;</p>
</blockquote>

<blockquote>
<p>אֶת־קַשְׁתְּךָ לֹא תוֹרִיד עַל הָאָרֶץ,</p>
</blockquote>

<blockquote>
<p>וְלֹא יְסֻבּוּךָ כָּל־הַנּוֹפְלִים בַּקֶּשֶׁת;</p>
</blockquote>

<blockquote>
<p>אֶת־שַׁרְבִיט־הַמֶּלֶךְ לֹא תַחֲזִיק בְּיָדֶךָ,</p>
</blockquote>

<blockquote>
<p>וְלֹא יִבָּעֲתוּ מִפָּנֶיךָ רוּחוֹת הַמֵּתִים.</p>
</blockquote>

<blockquote>
<p>נְעָלִים לֹא תִנְעַל לְרַגְלֶיךָ,</p>
</blockquote>

<blockquote>
<p>חֶרֶשׁ חֶרֶשׁ תִּצְעָד.</p>
</blockquote>

<blockquote>
<p>אֶשְתְּךָ אֲשֶׁר אָהַבְתָ לֹא תִשַּׁק לָהּ,</p>
</blockquote>

<blockquote>
<p>וְאִשְׁתְּךָ אֲשֶׁר שָׂנֵאתָ אַל תַּכֶּה;</p>
</blockquote>

<blockquote>
<p>יַלְדְּךָ אֲשֶׁר אָהַבְתָּ אַל תְּלַטֵּף,</p>
</blockquote>

<blockquote>
<p>וְיַלְדְּךָ אֲשֶׁר שָׂנֵאתָ אַל תַּכֶּה,</p>
</blockquote>

<blockquote>
<p>וְלֹא תִהְיֶה עָלֶיךָ אֵימַת דּוּמָה,</p>
</blockquote>

<blockquote>
<p>וְנִין־עַצוּ הָאֵם, אֲשֶׁר מִשְׁכָּנָהּ שָׁם,</p>
</blockquote>

<blockquote>
<p>אֲשֶׁר חֵיק־קָדְשָׁהּ לֹא יְכַסֶּה כָל־בֶּגֶד,</p>
</blockquote>

<blockquote>
<p>לֹא תַרְשֶׁה לְאֶנְגִּידוּ וְיַעֲלֶה.&quot;</p>
</blockquote>

<br>  

<blockquote>
<p>וְלֹא עָשָׂה גִלְגָּמֶשׁ כַּעֲצַת הַחֲכָמִים:</p>
</blockquote>

<blockquote>
<p>בְּגָדִים נְקִיִּים לָבַשׁ לִבְשָׂרוֹ,</p>
</blockquote>

<blockquote>
<p>סָךְ אֶת־בְּשָׂרוֹ בְּשֶׁמֶן־רִקּוּחִים,</p>
</blockquote>

<blockquote>
<p>הוֹרִיד קַשְׁתּוֹ עַל הָאָרֶץ,</p>
</blockquote>

<blockquote>
<p>נָעַל נְעָלִים לְרַגְלָיו, צָעַד גַּסּוֹת,</p>
</blockquote>

<blockquote>
<p>נָשַׁק אֶת־אִשְׁתּוֹ אֲשֶׁר אָהֵב,</p>
</blockquote>

<blockquote>
<p>הִכָּה אֶת־אִשְׁתּוֹ אֲשֶׁר שָׂנֵא,</p>
</blockquote>

<blockquote>
<p>לִטֵּף אֶת־יַלְדּוֹ אֲשֶׁר אָהֵב,</p>
</blockquote>

<blockquote>
<p>הִכָּה אֶת־יַלְדּוֹ אֲשֶׁר שָׂנֵא –</p>
</blockquote>

<blockquote>
<p>וַתְּהִי עָלָיו אֵימַת שְׁאוֹל־תָּחַת,</p>
</blockquote>

<blockquote>
<p>וְנִין־עַצוּ הָאֵם, אֲשֶׁר מִשְׁכָּנָהּ שָׁם,</p>
</blockquote>

<blockquote>
<p>אֲשֶׁר חֵיק־קָדְשָׁהּ לֹא יְכַסֶּה כָל־בֶּגֶד,</p>
</blockquote>

<blockquote>
<p>לֹא נָתְנָה לְאֶנְגִּידוּ לַעֲלוֹת מִשְּׁאוֹל־תָּחַת.</p>
</blockquote>

<blockquote>
<p>נַמְתָּר לֹא לְקָחָהוּ, הֹוָה לֹא לְקָחַתּוּ,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ;</p>
</blockquote>

<blockquote>
<p>שׁוֹמְרוֹ הָאַכְזָר אֲשֶׁר לְנֶרְגַּל לֹא לְקָחָהוּ,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ;</p>
</blockquote>

<blockquote>
<p>עַל שְׂדֵה־קְרָב לָאִישִׁים לֹא נָפַל,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ;</p>
</blockquote>

<blockquote>
<p>נִינְסוּן לְאֶנְגִּידוּ תִבְכֶּה,</p>
</blockquote>

<blockquote>
<p>לְעַבְדָּהּ אֵאַבָּנִי תִתְאַבָּל.</p>
</blockquote>

<br>  

<blockquote>
<p>וְגִלְגָּמֶשׁ שָׂם פָּנָיו אֶל הַמִּדְבָּר הַגָּדוֹל,</p>
</blockquote>

<blockquote>
<p>פָּנָה אֶל שַׁעֲרֵי שְׁאוֹל־תָּחַת.</p>
</blockquote>

<blockquote>
<p>בָּא אֶל מִשְׁכְּנוֹת אִירְקָלָה הַקּוֹדְרִים,</p>
</blockquote>

<blockquote>
<p>שָׂם אֶת־פָּנָיו מְעוֹנָה, כָּל־בָּאֶיהָ לֹא יְשוּבוּן.</p>
</blockquote>

<blockquote>
<p>הָלַךְ בְּדֶרֶךְ, אֵין תְּשׁוּבָה לָהּ,</p>
</blockquote>

<blockquote>
<p>נָוֶה, אֲשֶׁר אֵין אוֹר לַיּוֹשְׁבִים בּוֹ,</p>
</blockquote>

<blockquote>
<p>אָבָק מִן־הָאֲדָמָה מַאֲכָל לָמוֹ,</p>
</blockquote>

<blockquote>
<p>חֵמָה לָמוֹ לְטֶרֶף.</p>
</blockquote>

<blockquote>
<p>לֹא יִרְאוּ בְאוֹר־שֶׁמֶשׁ, בְּמַחֲשַׁכִּים יֵשֵׁבוּ,</p>
</blockquote>

<blockquote>
<p>יִלְבְּשׁוּ נוֹצוֹת וּכְנָפַיִם לָהֶם כְּלַצִּפּוֹר.</p>
</blockquote>

<br>  

<blockquote>
<p>דָּפַק עַל הַשְּׁעָרִים וַיְדַבֵּר לַשּׁוֹעֵר:</p>
</blockquote>

<blockquote>
<p>&quot;הֵיָה! פְּתַח לִי הַשְּׁעָרִים שְׁעָרֶיךָ וְאָבֹא בָם,</p>
</blockquote>

<blockquote>
<p>כִּי אִם לֹא תִפְתַּח אֶת־הַשְּׁעָרִים</p>
</blockquote>

<blockquote>
<p>וְנִפַּצְתִּי אֶת־הַדְּלָתוֹת וְגִדַּעְתִּי אֶת־הַבְּרִיחַ!&quot;</p>
</blockquote>

<br>  

<blockquote>
<p>פָּתַח לוֹ הַשּׁוֹעֵר שַׁעַר רִאשוֹן</p>
</blockquote>

<blockquote>
<p>וַיִּשָּׂא מִמֶּנּוּ אֶת־אַדַּרְתּוֹ.</p>
</blockquote>

<blockquote>
<p>דֶּרֶךְ שִׁבְעָה שְׁעָרִים הוֹבִיל אוֹתוֹ</p>
</blockquote>

<blockquote>
<p>וַיִּשָּׂא מִמֶּנּוּ אֶת־כָּל־בְּגָדָיו,</p>
</blockquote>

<blockquote>
<p>וַיָּבֹא עָרֹם בְּמַמְלֶכֶת הַמֵּתִים.</p>
</blockquote>

<br> 

<blockquote>
<p>וַיִּגַּשׁ אֶל אֶרֶשְׁכִּיגַל, הָאֵלָה הַגְּדוֹלָה, וַיֹּאמַר:</p>
</blockquote>

<blockquote>
<p>&quot;יַעַל־נָא אֵלַי אֶנְגִּידוּ יְדִידִי</p>
</blockquote>

<blockquote>
<p>וְאֶדְרְשֵׁהוּ אֶל גּוֹרַל הַמֵּתִים.&quot;</p>
</blockquote>

<br>

<blockquote>
<p>וְלֹא נְתָנָהוּ הַשּׁוֹעֵר וְהַשּׁוֹטֵר לָצֵאת,</p>
</blockquote>

<blockquote>
<p>עָצְרָה בַעֲדוֹ הָאֵלָה.</p>
</blockquote>

<blockquote>
<p>וַתֹּאמֶר אֶרֶשְׁכִּיגַל הַגְּדוֹלָה לְגִלְגָּמֶשׁ לֵאמֹר:</p>
</blockquote>

<blockquote>
<p>&quot;שׁוּבָה עַל־עֲקֵבְךָ, אֶת־הַמֵּת לֹא תִרְאֶה.</p>
</blockquote>

<blockquote>
<p>אִישׁ לֹא קָרָא לְךָ הֲלוֹם!&quot;</p>
</blockquote>

<br> 

<blockquote>
<p>נֶעֱצָב אֶל־לִבּוֹ עָלָה מָעְלָה,</p>
</blockquote>

<blockquote>
<p>לָקַח אֶת־בְּגָדָיו וַיַּעֲבֹר אֶת־שִׁבְעַת הַשְּׁעָרִים.</p>
</blockquote>

<br>  

<blockquote>
<p>וַיֵּלֶךְ גִּלְגָּמֶשׁ אֶל אֶקוּר, אֶל הֵיכַל אֶנְלִיל:</p>
</blockquote>

<blockquote>
<p>&quot;אָבִי אֶנְלִיל! פִּתְאֹם נוֹקַשְׁתִּי בַפָּח!</p>
</blockquote>

<blockquote>
<p>שָׁחָה לֶעָפָר נַפְשִׁי בַמּוֹקֵשׁ.</p>
</blockquote>

<blockquote>
<p>נִין־עַצוּ לֹא נָתְנָה לְאֶנְגִּידוּ לַעֲלוֹת מִשְּׁאוֹל־תָּחַת.</p>
</blockquote>

<blockquote>
<p>לֹא נַמְתָּר לְקָחָהוּ, לֹא אָסוֹן לְקָחָהוּ,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ;</p>
</blockquote>

<blockquote>
<p>לֹא שׁוֹמֵר־הַמָּוֶת הָאַכְזָר שֶׁל נֶרְגַּל לְקָחָהוּ,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ;</p>
</blockquote>

<blockquote>
<p>לֹא עַל שְׂדֵה־קְרָב שֶׁל אִישִׁים נָפַל,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ.&quot;</p>
</blockquote>

<blockquote>
<p>וְלֹא עָנָה אוֹתוֹ אֶנְלִיל דָּבָר.</p>
</blockquote>

<br>  

<blockquote>
<p>&quot;אָבִי סִין! פִּתְאֹם נוֹקַשְׁתִּי בַפָּח,</p>
</blockquote>

<blockquote>
<p>שָׁחָה לֶעָפָר נַפְשִי בַמּוֹקֵשׁ.</p>
</blockquote>

<blockquote>
<p>נִין־עַצוּ לֹא נָתְנָה לְאֶנְגִּידוּ לַעֲלוֹת מִשְּׁאוֹל־תָּחַת.</p>
</blockquote>

<blockquote>
<p>לֹא נַמְתָּר לְקָחָהוּ, לֹא אָסוֹן לְקָחָהוּ,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ;</p>
</blockquote>

<blockquote>
<p>לֹא שׁוֹמְרוֹ הָאַכְזָר שֶׁל נֶרְגַּל לְקָחָהוּ,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ;</p>
</blockquote>

<blockquote>
<p>לֹא עַל שְׂדֵה־קְרָב שֶׁל אִישִׁים נָפַל,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ.&quot;</p>
</blockquote>

<blockquote>
<p>וְלֹא עָנָה אוֹתוֹ סִין דָּבָר.</p>
</blockquote>

<br>  

<blockquote>
<p>&quot;אָבִי אֵאָה! פִּתְאֹם נוֹקַשְׁתִּי בַפָּח,</p>
</blockquote>

<blockquote>
<p>שָׁחָה לֶעָפָר נַפְשִי בַמּוֹקֵשׁ.</p>
</blockquote>

<blockquote>
<p>נִין־עַצוּ לֹא נָתְנָה לְאֶנְגִּידוּ לַעֲלוֹת מִשְּׁאוֹל־תָּחַת.</p>
</blockquote>

<blockquote>
<p>לֹא נַמְתָּר לְקָחָהוּ, לֹא אָסוֹן לְקָחָהוּ,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ;</p>
</blockquote>

<blockquote>
<p>לֹא שׁוֹמְרוֹ הָאַכְזָר שֶׁל נֶרְגַּל לְקָחָהוּ,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ;</p>
</blockquote>

<blockquote>
<p>לֹא עַל שְׂדֵה־קְרָבוֹת לָאִישִׁים נָפַל,</p>
</blockquote>

<blockquote>
<p>שְׁאוֹל־תַּחַת תָּפְשָׂה אוֹתוֹ.&quot;</p>
</blockquote>

<br>  

<blockquote>
<p>וַיִּשְׁמַע אֵאָה אֶת־דְּבָרָיו,</p>
</blockquote>

<blockquote>
<p>וַיְדַבֵּר לְנֶרְגַּל הָאַדִּיר, הַשּׁוֹלֵט בַּמֵּתִים:</p>
</blockquote>

<blockquote>
<p>&quot;נֶרְגַּל הָאַדִּיר, עֲשֵׂה כְמִצְוָתִי.</p>
</blockquote>

<blockquote>
<p>פְּתַח סֶדֶק בְּחֵיק הָאָרֶץ,</p>
</blockquote>

<blockquote>
<p>וְהַעֲלֵיתָ אֶת־צֵל אֶנְגִּידוּ</p>
</blockquote>

<blockquote>
<p>וִידַבֵּר אֶל אָחִיו, אֶל גִּלְגָּמֶשׁ.&quot;</p>
</blockquote>

<br>  

<blockquote>
<p>וַיְהִי כִּשְמֹעַ נֶרְגַּל אֶת־דְּבָרָיו,</p>
</blockquote>

<blockquote>
<p>מִהֵר וַיִּפְתַּח סֶדֶק בָּאֲדָמָה</p>
</blockquote>

<blockquote>
<p>וַיַּעַל אֶת־צֵל אֶנְגִּידוּ מָעְלָה.</p>
</blockquote>

<blockquote>
<p>הִכִּירוּ אִישׁ אֶת־אָחִיו וְעָמְדוּ מֵרָחוֹק,</p>
</blockquote>

<blockquote>
<p>נִדְבְּרוּ אִישׁ אֶת רֵעֵהוּ: גִּלְגָּמֶשׁ קוֹרֵא</p>
</blockquote>

<blockquote>
<p>וְהַצֵּל יַעֲנֶנּוּ.</p>
</blockquote>

<br> 

<blockquote>
<p>וַיִּפְתַּח גִּלְגָּמֶשׁ אֶת־פִּיהוּ וַיֹּאמַר:</p>
</blockquote>

<blockquote>
<p>&quot;הוֹדִיעֵנִי, יְדִידִי, הוֹדִיעֵנִי</p>
</blockquote>

<blockquote>
<p>אֶת־מִשְׁפַּט שְׁאוֹל־תַּחְתִּית אֲשֶׁר רָאִיתָ!&quot;</p>
</blockquote>

<br> 

<blockquote>
<p>&quot;לֹא אוּכַל, יְדִידִי, לְהַגִּידוֹ לָךְ,</p>
</blockquote>

<blockquote>
<p>לֹא אוּכַל לְהוֹדִיעֶנּוּ,</p>
</blockquote>

<blockquote>
<p>כִּי אִם־אֲנִי מוֹדִיעַ לְךָ אֶת־מִשְׁפַּט שְׁאוֹל־תַּחְתִּית</p>
</blockquote>

<blockquote>
<p>אֲשֶׁר רָאִיתִי</p>
</blockquote>

<blockquote>
<p>וְיָשַׁבְתָּ לָאָרֶץ וְנָהַמְתָּ כָּל־הַיָּמִים.&quot;</p>
</blockquote>

<br> 

<blockquote>
<p>&#8220;כִּי־אָז אֵשֵׁב לָאָרֶץ וְאֶהֱמֶה כָל־הַיָּמִים!&#8221;</p>
</blockquote>

<br> 

<blockquote>
<p>&quot;רְאֵה אֶת יְדִידְךָ, אֲשֶׁר חָבַקְתָּ וְשָׂמַח לִבְּךָ,</p>
</blockquote>

<blockquote>
<p>הִנֵּה הַתּוֹלָעִים אוֹכְלִים אוֹתוֹ כְבֶגֶד־עִדִּים.</p>
</blockquote>

<blockquote>
<p>אֶנְגִּידוּ יְדִידְךָ, אֲשֶר יָדְךָ מִשְׁשָה אוֹתוֹ,</p>
</blockquote>

<blockquote>
<p>הָיָה כֶעָפָר מִן הָאֲדָמָה, מְלֹא אֲבַק־אֶרֶץ,</p>
</blockquote>

<blockquote>
<p>נָפַל בָּאָבָק וַיְהִי לְאָבָק.&quot;</p>
</blockquote>

<br>  

<blockquote>
<p>וַיּוֹסֶף גִּלְגָּמֶשׁ וַיִּשְׁאַל אֶת־יְדִידוֹ:</p>
</blockquote>

<blockquote>
<p>&#8220;הֲרָאִיתָ שָׁם אֶת־הַנּוֹפֵל בֶּחָרֶב?&#8221;</p>
</blockquote>

<blockquote>
<p>&quot;כֵּן אֲנִי רְאִיתִיו;</p>
</blockquote>

<blockquote>
<p>עַל יָצוּעַ יִשְׁכַּב, יִשְׁתֶּה מַיִם חַיִּים.&quot;</p>
</blockquote>

<br> 

<blockquote>
<p>&#8220;הֲרָאִיתָ שָׁם אֶת־הַנּוֹפֵל בַּמִּלְחָמָה?&#8221;</p>
</blockquote>

<blockquote>
<p>&quot;כֵּן אֲנִי רְאִיתִיו.</p>
</blockquote>

<blockquote>
<p>אָבִיו וְאִמּוֹ תּוֹמְכִים אֶת־רֹאשׁוֹ,</p>
</blockquote>

<blockquote>
<p>אִשְׁתּוֹ תִכָּפֵף עָלָיו.&quot;</p>
</blockquote>

<br> 

<blockquote>
<p>&#8220;הֲרָאִיתָ אֶת־הָאִישׁ, אֲשֶׁר פִּגְרוֹ מֻשְׁלָךְ בַּשָּׂדֶה?&#8221;</p>
</blockquote>

<blockquote>
<p>&quot;כֵּן אֲנִי רְאִיתִיו.</p>
</blockquote>

<blockquote>
<p>צִלּוֹ לֹא יֵדַע מָנוֹחַ עַל־אֲדָמוֹת.&quot;</p>
</blockquote>

<blockquote>
<p>&#8220;הֲרָאִיתָ שָׁם אֶת־מִי שֶׁאֵין דּוֹאֲגִים לוֹ?&#8221;</p>
</blockquote>

<blockquote>
<p>&quot;כֵּן אֲנִי רְאִיתִיו.</p>
</blockquote>

<blockquote>
<p>שְׁיָרִים הִשְׁלִיכוּ עַל־פְּנֵי־חוּץ לְמַאֲכָל לוֹ.&quot;</p>
</blockquote>

<br>  

<blockquote>
<p>חָפֵץ גִּלְגָּמֶשׁ לְהוֹסִיף וְלִשְׁאֹל,</p>
</blockquote>

<blockquote>
<p>וְהִנֵּה נֶעְלַם פִּתְאֹם צֵל אֶנְגִּידוּ.</p>
</blockquote>

<br>  

<blockquote>
<p>וַיָּשָׁב גִּלְגָּמֶשׁ אוּרוּכָּה הָעִיר, אֲשֶׁר סָבִיב חוֹמָה לָהּ;</p>
</blockquote>

<blockquote>
<p>וְהֵיכַל הַר־קָדְשָׁהּ מִתְנַשֵּׂא מָעְלָה.</p>
</blockquote>

<blockquote>
<p>וַיִּשְׁכַּב גִּלְגָּמֵשׁ לִישֹׁן, וַיִּתְקְפֵהוּ הַמָּוֶת.</p>
</blockquote>

<blockquote>
<p>בְּאוּלַם אַרְמוֹנוֹ הַמַּבְרִיק.</p>
</blockquote>

<br>  

<div class="footnotes">
<hr />
<ol>

<li id="fn:1">
<p>במקור, שמות המשתתפים באֶפוֹס מופיעים בסיום העלילה – הערת פב&quot;י. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>הבבלים היו מונים לשעות כפולות. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>גַר – י&quot;ב אַמה. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>סברה אחרת: הֲרוֹס בית. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>מידה של נוזלים. <a href="#fnref:5" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8062">https://benyehuda.org/read/8062</a></div></body></html>