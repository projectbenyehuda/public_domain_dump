<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פֶּסַח מְדֻכִּים</title>
	<meta name="author" content="שאול טשרניחובסקי"/>
</head>
<body>

<blockquote>
<p>פֶּסַח מְדֻכִּים בָּאָרֶץ&#8230;</p>

<p>     לִכְאוֹרָה, הַיָּמִים כְּתִקּוּנָם:</p>

<p>הָיוּ יְמֵי עֶרֶב-פֶּסַח, וְהָיוּ פְּנֵי חַמָּה מַסְבִּירוֹת</p>
</blockquote>

<blockquote>
<p>לְכָל בְּרוּאֶיהָ; וּגְשָׁמִים מְטַפְטְפִים תְּכוּפִים וּצְפוּפִים,</p>

<p>פּוֹתְחִים מִתּוֹךְ חִיּוּךְ חַמָּה וְגוֹמְרִים מִתּוֹךְ חִיּוּךְ שֶׁמֶשׁ. [5]</p>

<p>אֵי מִזֶּה נִדְחֲפוּ בָּאוּ רֵיחוֹת מֵרֵיחוֹת מְשֻׁנִּים,</p>

<p>רֵיחוֹת עֲדִינִים-עֲדִינִים מֵעֶרֶב לְעֶרֶב גָּבָרוּ,</p>

<p>קָשֶׁה לַעֲמֹד עֲלֵיהֶם, רַכִּים וְנוֹסְכִים חֲלוֹמוֹת</p>

<p>עַל קְצוֹת מֶרְחַקִּים יְרֻקִּים רוֹחֲצִים בְּמַכְחֵלוֹת עִם שֶׁמֶשׁ,</p>

<p>פִּנּוֹת חֲבוּיוֹת שֶׁל צְמָחִים נִפְלָאִים וְזָרִים מִתְפַּנְּקִים. [10]</p>

<p>וְרוּחוֹת עַלִּיזוֹת-קַלִּילוֹת, רוּחוֹת-קֻנְדֵּסִים חֲמִימוֹת,</p>

<p>מַעֲשֵׂי שׁוֹבָב בִּידֵיהֶן, הִתְחִילוּ מְרַדְּפוֹת עֲנָנִים</p>

<p>קַלִּים וְרַכִּים וּצְחוֹרִים, פַּחְדָנִיִּים קַלֵּי כְנָפַיִם;</p>

<p>דְּלָקוּם מִדְּרוֹמִית-מַעֲרָבִית לִפְאַת קֵדְמָה מִזְרַח הַשֶּׁמֶשׁ,</p>

<p>כְּאִילּוּ אֵין לָהֶם עוֹד שׂוּם דָּבָר בְּעוֹלָמָם הַנָּהִיר, [15]</p>

<p>סִיעוֹת סִיעוֹת דָּפָקוּ, כְּעֵדֶר רְחֵלִים נִפְחָדוֹת;</p>

<p>וְעֶרֶב עִם נֶשֶׁף חֲרִישִׁי קָבְעוּ מְקוֹמָם וְעָמְדוּ</p>

<p>תַּבְנִית הַכָּנָף הָאַחַת שֶׁל צִפּוֹר-אַגָּדוֹת עֲנָקִית,</p>

<p>מִנִּי קְצֵה הַשָּׁמַיִם עַד קְצֵה הַשָּׁמַיִם לְרָחְבָּם,</p>

<p>תְּחִלָּה לִבְנַת הַנּוֹצָה, אַחַר מַוְרִידָה, עַנְבָּרִית, [20]</p>

<p>זַעַפְרָנִית, חֲלוּדָה, וְסוֹפָהּ מַתְכִילָה-אֲפֹרָה;</p>

<p>אוֹ שֶׁהִסִּיעוּ עַב-עָנָן אַחַת קְשַׁת-רֶגֶל וּכְבֵדָה,</p>

<p>שְׁחֹרָה-מַתְכִילָה בְּאֶמְצַע עַל קְוֻצּוֹת אֲפֹרוֹת-כְּעוּרוֹת</p>

<p>וְכָל פְּאוֹתֵיהֶן בְּרוֹתְחִים, הַמַּעֲלִים קֶצֶף-קְצָפִים.</p>

<p>וּכְשֶהִתְחִילָה זוֹחֶלֶת, הִתְפַּשֵּׁט וְהִגּוֹל-הִפָּרֵשׂ, [25]</p>

<p>תָּפְסָה אֶת כָּל הָרָקִיעַ כִּירִיעָה אַחַת מַאֲפִירָה,</p>

<p>עַד שֶׁנָּמַסָּה וּפָרְצָה אַרְצָה בְּגֶשֶׁם נְדָבוֹת –</p>

<p>חוֹמָה נְטוּיָה בַּאֲלַכְסוֹן, שׁוֹטֶפֶת, רוֹגֶזֶת, רוֹעֶשֶׁת,</p>

<p>פָּתְחָה מִתּוֹךְ הָעֲלָטָה וְגָמְרָה מִתּוֹךְ חִיּוּךְ שֶׁמֶשׁ</p>

<p>בְּמִפְלְשֵׂי עָבִים קְרוּעִים וּבְמַרְאוֹת שְׁלוּלִיּוֹת קְרִירוֹת. [30]</p>

<p>עָמְדוּ הַבִּצּוֹת מְחַכּוֹת לְקִבּוּל רַגְלֵיהֶם שֶׁל פָּעוֹטוֹת,</p>

<p>וְהָאֲדָמָה הַסְּפוּגָה מֵי-בְּרָכָה הִזְדָּרְזָה לְהִתְיַבֵּשׁ,</p>

<p>נַעֲשֵׂית רַכָּה מְתַפֶּשֶׂת כְּנֶגֶד הָרֶגֶל הַנְּעוּצָה,</p>

<p>כְּאוֹמְרָה: בָּנִים חֲבִיבִים, הֲרֵי אֲנִי כָּאן לִפְנֵיכֶם</p>

<p>עָפָר תַּחַת רַגְלֵיכֶם, הִתְהַלְּכוּ כַּטּוֹב בְּעֵינֵיכֶם. [35]</p>

<br />

<p>פֶּסַח מְדֻכִּים בָּאָרֶץ&#8230;</p>

<p>     לִכְאוֹרָה הַיָּמִים כְּתִקּוּנָם:</p>

<p>פָּתְחָה בִּפְסוּקֵי זִמְזוּמָה דְּבוֹרָה זְהַבְהֹבֶת שַׁקְדָנִית,</p>

<p>צִרְעַת-דְּרָכִים רוֹגֶזֶת וְזַבּוּרִית קְשַׁת-כָּנָף נוֹהֶמֶת;</p>

<p>וְאוֹתוֹ שָׁאוֹן שֶׁל פֶּסַח כָּשֵׁר וַהֲמֻלָּתוֹ [40]</p>

<p>עוֹלִים בְּעוֹלָמָם הֶחָמִים שֶׁל בִּקְתָּה וּבַיִת יְהוּדִי,</p>

<p>אֲשֶׁר יֵשׁ בּוֹ מֵרִשְׁרוּשׁ הַמַּצָּה הַיְּבֵשָׁה בְּסָדִין</p>

<p>תָּלוּי עַל גַּבֵּי יַתּוּכִים, שֶׁנִּשָּׂא מִבֵּית הַמַּאֲפִיָּה</p>

<p>וְנִכְנַס לַחֶדֶר הָעוֹמֵד וּמְחַכֶּה בְּטָהֳרָה וּקְדֻשָּׁה;</p>

<p>לַחַשׁ-לְחָשִׁים שֶל מַגְהֵץ-הַבַּרְזֶל הַפָּגוּם וְיֶתֶר [45]</p>

<p>כָּל כְּלֵי-בַּרְזֶל, לְרַבּוֹת פְּצָצוֹת שֶׁל בַּרְזֶל-הַסִּיגִים,</p>

<p>פְּלֵטַת מִלְחֲמוֹת-קְרִים, בְּרָגְזָם וּבְהַעֲלוֹתָם</p>

<p>קֶצֶף בְּרוֹתְחִין שֶׁבְּתוֹךְ חָבִיּוֹת וְגִגִּיּוֹת לְכַשּׁרָם;</p>

<p>קְרִיצַת-חֲרִיצַת אֲבָנִים, מְלֻבָּנוֹת וְטוֹרְחוֹת בְּשִׁפְשׁוּף</p>

<p>קַרְשֵׁי שֻׁלְחָנוֹת וּשְׁרַפְרַף, קַרְנוֹת מַגְרֵפָה וְיַתּוּךְ, [50]</p>

<p>עוֹבְרִים בְּזֶרֶם שֶׁל מַיִם וּמְמָרְקִים הֶחָמֵץ שֶׁל-חֻלִּין;</p>

<p>צִלְצוּל צִנְצָנוֹת צְמוּדוֹת צֶמֶד לִכְלִיל אֶחָד צְנֵפָה,</p>

<p>כְּלִיל אֶחָד: כָּל כְּלֵי הַכֶּסֶף וְכָל כְּלֵי-מַתֶּכֶת לְמִינָם,</p>

<p>אֲשֶׁר מִבַּעַץ – הַבַּעַץ הַחִוֵּר, וַאֲשֶׁר מִנְּחֹשֶׁת –</p>

<p>נְחֹשֶׁת אֲדֻמָּה, וְכֻלָּם מְמֹרָקִים בְּנֶתֶר הַצָּחַר: [55]</p>

<p>כַּפִּית וְכַף וְסַכִּינִים, כּוֹסוֹת שֶׁל קִדּוּשׁ, מִמְלָחָה,</p>

<p>בֵּית-הַחֲרֹסֶת הָעַתִּיק, מִסְנֶנֶת הַטֵּה וּצְבָת-סֻכָּר;</p>

<p>עוֹנִים בְּצִלְצוּל עַלִּיזִים זֶה לָזֶה, קְשׁוּרִים בְּחֶבֶל</p>

<p>לֶשֶׁם הַגִּעוּל הַכָּשֵׁר בְּגִגִּיּוֹת בַּלַּן-&#8220;הַמֶּרְחָץ&#8221;;</p>

<p>וְקוֹל שֶׁל עֱלִי, הַמִּתְדַּפֵּק עַל דָּפְנֵי מַכְתֵּשׁ וּמְדוֹכָה, [60]</p>

<p>כָּתוֹשׁ וְדוּךְ אֶת הַמַּצָּה עַד שֶׁתִּדַּקֵּק לְקֶמַח.</p>

<br />

<p>פֶתַע נָפַל הַדָּבָר! יְהוּדִי שָׁב מִן הָעִיר, בָּהּ</p>

<p>עָשָׂה אֶת אֲשֶׁר עָשָׂה, וְהִתְחִילוּ מִתְקַהֲלוֹת קְהִלּוֹת,</p>

<p>פָּנִים נוֹפְלִים וְחִוְרִים&#8230; וּבְעוֹד שָׁעָה קַלָּה, וּפָשְׁטָה</p>

<p>רִנָּה בְּחוּצוֹת הַכְּפָר, לֹא הָיָה בַּיִת לֹא יָדָע. [65]</p>

<p>דִּבְּרוּ, וְשָׁתְקוּ וְדִבְּרוּ – בִּלְחִישָׁה, בְּעֵינַיִם נִפְחָדוֹת;</p>

<p>קָלְטוּ בַּצָּמָא הַשְּׁמוּעָה, נֶאֶנְחוּ וּפָנוּ אִישׁ לְעֶבְרוֹ,</p>

<p>בְּעַיִן חוֹשֶׁדֶת הִשְׁקִיפוּ בְּעֵינֵי הַגּוֹיִים הַשְּׁכֵנִים.</p>

<p>הָפְכוּ הַשִּׂיחוֹת לְלַחַשׁ, נַעֲשׂוּ לַחֲשֵׁי-צְפוּפִים,</p>

<p>פֶתַע הִנְמִיכוּ הַקּוֹלוֹת, יְרֵאִים לִשְׁמֹעַ אֶת עַצְמָם, [70]</p>

<p>מַרְבִּים לְהַזְכִּיר עִיר פְּלוֹנִית וּמַחְסְנֵי רַכֶּבֶת,</p>

<p>אֶת הַקַּצַפִּים הָרַבִּים, הַפּוֹעֲלִים שָׁם בַּמַּחְסָנּים.</p>

<p>פִּתְאוֹם הָשְׁלַךְ הָס! בַּבָּתִּים, בַּשּׁוּק וּבָרְחוֹבוֹת,</p>

<p>כְּאוֹתָהּ דּוּמִיַּת-הָאֵימָה שֶׁלִּפְנֵי הַסַּעַר הַקָּרֵב,</p>

<p>וְנִגְלָה, נִתְחַוֵּר מְהֵרָה: גַּם הֵם כְּבָר יוֹדְעִים, גַּם הֵמָּה. [75]</p>

<p>שְׁמוּעוֹת פָּרְחוּ וּבָאוּ, סֻפְּרוּ מִפֶּה אֶל הָאֹזֶן,</p>

<p>נִמְצָאוּ עֵדֵי-רְאִיָּה, אַחַר-כָּךְ בָּאוּ עִתּוֹנִים&#8230;</p>

<p>פִּתְאֹם בַּבֹּקֶר וְהַשִּׁפְחָה הַשּׁקְצָה מְבַקֶּשֶׁת פִּטּוּרִין.</p>

<p>לָמָּה? מַדּוּעַ? כִּי כָּךְ! מִבֵּיתָהּ צִוּוּהָ, - עוֹד אָמֶשׁ.</p>

<p>וְהִנֵּה גּוֹיִים-מַכָּרִים נִפְגָּשִׁים – כְּלֹא רוֹאִים, מִתְחַמְּקִים, [80]</p>

<p>עוֹבְרִים בְּעֵינַיִם מוּרָדוֹת, נִתְבָּעִים – וּמְגַמְגְּמִים, פּוֹרְשִׁים.</p>

<p>גּוֹיִים מִזְדַּמְּנִים בָּרְחוֹב, מִצְטָרְפִים לִכְנוּפְיוֹת, מִתְלַחֲשִׁים;</p>

<p>עוֹבֵר יְהוּדִי עַל פְּנֵיהֶם – מִשְׁתַּתְּקִים, מְחַיְּכִים אִישׁ לְאָחִיו.</p>

<br />

<p>פַּסּוּ הַקּוֹנִים מִשּׁוּק, חָדְלוּ הַלָּקוֹחוֹת מִלָּבוֹא:</p>

<p>יִזְכּוּ גַּם בְּלֹא כָּל מְחִיר&#8230; הַשָּׁעָה תַּגִּיעַ מִמֵּילָא&#8230; [85]</p>

<p>קוֹנִים אַךְ דְּבָרִים אֵין לִדְחוֹת בַּמֶּשֶׁק וּבִלְתָּם אִי-אֶפְשָׁר.</p>

<p>נִכְנָס יְהוּדִי בִּדְבָרִים עִם גּוֹיִים-חֲסִידָיו – אֵין בְּפִיהֶם</p>

<p>מַה לְהַגִּיד: דִּבּוּרִים חֲטוּפִים וְדַלֵּי-מַשְׁמָעוּת.</p>

<p>עַיִן לֹא נִתְקְלָה בְּעַיִן: זֶה יָצוּד אֲרֻּכּוֹת מֵעֻמְקָהּ,</p>

<p>וְזֶה שֶׁכְּנֶגֶד – מוֹרִידָהּ, אוֹ שֶׁמִּתְחַצֵּף בְּיוֹתֵר; [90]</p>

<p>שְׁנֵיהֶם, שְׁנֵיהֶם מְבִינִים אֶת הָעֲתִידוֹת, הַבָּאוֹת.</p>

<p>יְהוּדִים בֵּינָם לְבֵין עַצְמָם – נִתְרַכְּכוּ הַלְּבִבוֹת, נִתְקָרְבוּ;</p>

<p>מְאַחֲרִים זֶה אֵצֶל זֶה וּמַאֲרִיכִים בְּיָחַד.</p>

<p>מַרְבִּים בְּלַחַשׁ-טְמִירִין, מִתְיָעֲצִים, פּוֹרְשִׂים כַּפַּיִם,</p>

<p>אֶלָּא שֶׁקּוֹלָם מַנְמִיכִים – וּבְיִחוּד בִּפְנֵי הַתִּינוֹקוֹת, [95]</p>

<p>בְּדִבּוּר וְדִבּוּר נִזְהָרִים בִּפְנֵיהֶם, וּבָמוֹ מַבִּיטִים</p>

<p>בְּחִבָּה יְתֵרָה נִפְחֶדֶת, מְנַגְּבִים בִּגְנֵבָה הַדְּמָעוֹת.</p>

<p>חָוְרוּ כָּל פָּנִים, נִזְדַּקְּנוּ, קוֹמָתָם נִתְכּוֹפְפָה בְּלִי מֵשִׂים.</p>

<p>רַעַשׁ בָּרְחוֹב – וּמַלְבִּינִים, קוֹל רָם כִּי יִשָּׁמַע – יֶחֱוָרוּ.</p>

<p>גַּם בֵּיתֵנוּ נִשְׁתַּתֵּק וְהָגוּ פִּנּוֹתָיו אַךְ אֵימָה. [100]</p>

<p>אֵימָה גְּדוֹלָה חֲרִישִׁית, אֵימָה מְיַבֶּבֶת וּבוֹכָה</p>

<p>בְּקוֹלוֹ שֶׁל סַבָּא, עַל סֵפֶר הַתְּהִלִּים יִתְמוֹגֵג בִּדְמָעוֹת.</p>

<p>נִפְסַק שִׁירוֹ שֶׁל אַבָּא, נִפְסַק הַזֶּמֶר לְעוֹלָם,</p>

<p>אֵין &#8220;אֵלִיָּהוּ הַנָּבִיא&#8221;, אֵין &#8220;אֵלִיָּהוּ הַתִּשְׁבִּי&#8221;&#8230;</p>

<p>פַּעַם, כְּשֶׁצָּבְאוּ הַיְלָדִים עַל אֶדֶן הַחַלּוֹן הָרָחָב, [105]</p>

<p>הָיוּ מַשְׁקִיפִים עַל פְּנֵי הָרְחוֹב וְהַדֶּרֶךְ הָעוֹלָה,</p>

<p>עָבְרָה בְּשָׁאוֹן כִּרְכָּרָה וּצְפוּפִים עָלֶיהָ &#8220;הַגּוֹיִים&#8221;,</p>

<p>רָאוּ אֶת הַתִּינוֹקוֹת וְזָרְקוּ כְּלַפֵּיהֶם אֲמָרִים</p>

<p>בְּחֻצְפָּה וּבְצָהֳלָה גְּדוֹלָה. וְאֶת הָאֲמָרִים לֹא תָּפְסוּ</p>

<p>אָזְנֵי הַיְלָדִים; וְאוּלָם, כְּשֶׁאֵלֶּה הִתְחִילוּ מַעֲבִירִים [110]</p>

<p>כַּף-יָד מוּשָׁטָה עַל גְּרוֹנָם וְחוֹזְרִים מַעֲבִירִים עַל גְּרוֹנָם –</p>

<p>פָּנוּ אֶל אִמָּם בְּעֵינַיִם פְּקוּחוֹת לִרְוָחָה, וְנִזְדָּרְזָה</p>

<p>לְהַתִּיק אוֹתָם מִמְּקוֹמָם, וְהִיא הֶחֱוִירָה וְצָרְרָה</p>

<p>אוֹתָם בִּזְרוֹעוֹתֶיהָ, הִתְחִילָה בּוֹכָה בַּמִּסְתָּרִים.</p>

<br />

<p>פַּעַם, בִּמְאֻחָר בַּלַּיְלָה, בָּא הֶעִירַנִי מִשְׁנָתִי [115]</p>

<p>אַבָּא, וְהִלְבִּישַׁנִי חַמִּים מִצִּנָּה מְאֻחֶרֶת,</p>

<p>תָּפַס בְּיָדִי, וּבְיָדוֹ הַשְּׁנִיָּה הַפָּנָס, שֶׁשִּׁמֵּשׁ</p>

<p>לָנוּ לְמָאוֹר בַּלֵּילוֹת, כְּשֶׁאָנוּ מְהַלְּכִים בַּחוּצוֹת.</p>

<p>כָּךְ נְהָגַנִי אֶל דִּיר הָעֵצִים וַאֲרִיחֵי-הַגָּלָל</p>

<p>דֶּרֶךְ הַפְּרוֹזְדּוֹר הַגָּדוֹל, כִּי הָיָה דִּיר סָמוּךְ לַתַּנּוּר, [120]</p>

<p>וְכָל חַלּוֹנוֹתָיו אֲטוּמִים בִּלְבֵנִים מִפְּנֵי הַגַּנָּבִים.</p>

<p>וְהִנֵּה בַּדִּיר מִשְׁפַּחְתֵּנוּ: הַדּוֹדִים, הַדּוֹדוֹת וְסַבָּא,</p>

<p>וְכָל הַיְּלָדִים הַגְּדוֹלִים מִבְּנֵי שֵׁשׁ שָׁנִים וָמַעְלָה.</p>

<p>שְׁנַיִם פָּנָּסִים הֵאִירוּ, וְנֵרָם מְכַרְכֵּר וּמְפַזֵּז,</p>

<p>מַרְקִיד צְלָלִים מִצְּלָלִים מְשֻׁנִּים עַל גַּבֵּי הַקִּירוֹת [125]</p>

<p>וְעַל פְּנֵי הַתִּקְרָה הַגְּבוֹהָה, צִלְלֵי בְּנֵי-אָדָם וְכֵלִים,</p>

<p>צֵל מִתּוֹךְ צֵל מְקֻפָּחִים, וְיוֹצְאִים בִּמְחוֹלוֹת מוּקְיוֹנִים,</p>

<p>אֵבֶר מִזֶּה מַאֲרִיכִים וּמְקַצְּצִים בְּאֵבֶר מִשְׁנֵהוּ.</p>

<p>עוֹמְדִים הָיִינוּ מִסָּבִיב לְשׁוּחָה צָרָה-עֲמֻקָּה,</p>

<p>נַעֲרֵי דּוֹדִי הַגְּדוֹלִים בָּהּ טָרְחוּ מְעֻמָּדִים עַל שְׁלַבֵּי [130]</p>

<p>סֻלָּם צַר וּמְשֻׁלְשָׁל. וְעָמְדָה תֵּבָה שֶׁל פַּחִים,</p>

<p>תֵּבָה שֶׁל סֻכָּרִיּוֹת, אֲרוּזָה הֲדוּקָה בְּחֵבֶל;</p>

<p>אַחַר עָלוּ הַנְּעָרִים, נָטְלוּ שַׁרְשֶׁרֶת וְשִׁלְשְׁלוּ</p>

<p>אוֹתָהּ הַתֵּבָה לְמַטָּה – הַבּוֹרָה. וְכָךְ פָּתַח סַבָּא:</p>

<p>&quot;רְאוּ יַלְדֵי חֶמֶד, וְזִכְרוּ! וּבְאִם יְחַיֵּיכֶם הַקָּדוֹשׁ, - [135]</p>

<p>בָּרוּךְ הוּא, וִחְיִיתֶם – פֹּה תִּמְצְאוּ כָּל אֲשֶׁר לָנוּ:</p>

<p>כֶּסֶף וְזָהָב וְתַכְשִׁיטִין; אַךְ זִכְרוּ: בַּפִּנָּה הַפּוֹנָה</p>

<p>כְּלַפֵּי מִזְרַח&#8230; בְּפִנָּה, בְּדִיר הָעֵצִים – בַּפִּנָּה!&quot;</p>

<p>וְדוֹדִי וְאַבָּא וְהַנְּעָרִים מִלְאוּ הַבּוֹר מֵחֻלְיָתוֹ,</p>

<p>אַחַר הֵבִיאוּ אֲרִיחִים שֶׁל צְפִיעֵי-הַבָּקָר וְסִדְּרוּם [140]</p>

<p>לְמַעְלָה, עַל גַּבֵּי הַשּׁוּחָה, וְלֹא הָיָה לְהַכִּיר הַמָּקוֹם.</p>

<p>אֵין אֲנִי זוֹכֵר אֵיךְ שַׁבְתִּי, וְאֵימָתַי שַׁבְנוּ מִדִּיר זֶה.</p>

<p>אָרְכוּ הָרְגָעִים כְּיָמִים, וְהַיָּמִים אָרְכוּ כְּשָׁנִים,</p>

<p>בָּאוּ וְנִתְקַיְּמוּ אָז בָּנוּ דִּבְרֵי הַתּוֹרָה הַקְּדוֹשָׁה:</p>

<p>&quot;בֹּקֶר תֹּאמַר מִי יִתֵּן עֶרֶב, וְעֶרֶב – מִי יִתֵּן [145]</p>

<p>בֹּקֶר &quot;&#8230; וְעָבְרָה הָרִנָּה: כְּבָר קָבְעוּ הַשָּׁעָה לְאַלְתַּר,</p>

<p>קָבְעוּ בְּדִיּוּק הַיּוֹם: יוֹם שֵׁנִי, הַשֵּׁנִי לַפַסְחָא.</p>

<p>וְעָיְפָה נַפְשֵׁנוּ לַהוֹרְגִים! עַד שֶׁנִּתְעוֹרְרָה אִמָּא:</p>

<p>&quot;יוֹתֵר אֵינֶנִּי יְכוֹלָה. מָתַי? – יָבוֹאוּ – יָבוֹאוּ!</p>

<p>יִרְצְחוּ נַפְשִׁי, יְרַטְּשׁוּ, יִשְׁחֲטוּ בְּסַכִּין פְּגוּמָה, [150]</p>

<p>יַעֲשׂוּ בִּי אֲשֶׁר יַעֲשׂוּ! אַךְ אֶת הַטַּף, אֶת הַפָּעוֹטוֹת&#8230;</p>

<p>לֹא, זֹאת&#8230; אֵינֶנִּי יְכוֹלָה&#8230; נִמָּלְטָה הָעִירָה&#8230; בָּרֶגֶל</p>

<p>אֶל מוֹשְׁבוֹת הָאַשְׁכְּנַזִּים&quot;&#8230; וְסַבָּא עָנָה וְאָמַר:</p>

<p>&#8220;אֵין חַיָּה טוֹרְפָה בָּעוֹלָם אֲשֶׁר לֹא תָּחוּס עַל יָלֶד!&#8221;</p>

<p>אוֹתוֹ עֶרֶב הִתְחַמֵּק אַבָּא וּבְיָדָיו הַפֶּלֶס, [155]</p>

<p>וּכְשֶׁשָּׁב הֵבִיא בְּיָדָיו חֲבִילָה שֶׁל בְּגָדִים בְּאַמְתַּחַת.</p>

<p>אִמָּא נָפְלָה עָלֶיהָ, הִפְשִׁיטָה הַיְּלָדִים וְהִלְבִּישָׁה</p>

<p>שׁוּב, אֲבָל בִּגְדֵי אִכָּרִים, גַּם הִיא לָבְשָׁה בִּגְדֵי אִכָּרִים. [160]</p>

<p>וּבוֹ בַּלַּיְלָה, מִיַּד עִם חֲצוֹת, בָּא הִתְדַּפֵּק עַל חַלּוֹן</p>

<p>שׁוֹאֵב-הַמַּיִם <strong>פָּנָס</strong>, וְאִמָּא יָצְאָה וְהַיְּלָדִים,</p>

<p>זָרְקָה עַצְמָהּ אֶל תּוֹךְ הַלַּיְלָה הַמְּצֻנָּן הַבָּהִיר&#8230;</p>

<p>וְאַבָּא נָטַל הַפֶּלֶס וְסַבָּא תִּקֵּן הַמַּגְּזֵרָה.</p>

<br />

<p>וְסַבָּא הָלַךְ וְהֵבִיא וְהִכְנִיס הַמַּצָּה לַבַּיִת,</p>

<p>אַחַר הָלַךְ, בְּגַפּוֹ, עַד קְצֵה כָּל-הַכְּפָר, וְשָׁם שָׁאַב</p>

<p>מַיִם אֶל תּוֹךְ דְּלִי חָדָשׁ&#8230; וְיָשַׁב לַסֵּדֶר וְעָרַךְ, [165]</p>

<p>בַּחֲלוּקוֹ הַלָּבָן וְעַל כַּר שֶׁל פְּלוּמַת אַוָּזִים. –</p>

<p>מִנְיַן זְקֵנִים נִתְכַּנְּסוּ לְבֵית-הַמִּדְרָשׁ לִתְפִלָּה.</p>

<p>וְאַחֲרֵי פַּת-צָהֳרַיִם עַל כֻּפְתּוֹת וְעַל כָּל פְּרָטֵי פְּרָטִים</p>

<p>פָּנָה סַבָּא לַדִּיר וּבִקֵּשׁ וּמָצָא בּוֹ קֶרֶשׁ,</p>

<p>וַיַּצִּיבֵהוּ בַּפְּרוֹזְדוֹר. וְחָזַר סַבָּא הַחַדְרָה, [170]</p>

<p>מָצָא שַׂק הָאֱגוֹזִים, הַטְּמוּנִים לַיְּלָדִים וְלָאוֹרְחִים,</p>

<p>לָקַח כַּמָּה שֶׁלָּקַח וְשָׁב אֶל הַפְּרוֹזְדוֹר, וְהִתְחִיל</p>

<p>מְשַׂחֵק בְּמִשְׂחַק-אֱגוֹזִים, מַעֲשֵׂה פָּעוֹטוֹת בַּחַגִּים.</p>

<p>וְהָאֱגוֹזִים מִדַּרְדְּרִים, מִתְגַּלְגְּלִים עַל גַּבֵּי הַקָּרֶשׁ,</p>

<p>קוֹפְצִים וְגוֹלְשִׁים וְנָחִים עַל גַּבֵּי הָרִצְפָּה הַנְּקִיָּה, [175]</p>

<p>נָחִים בַּאֲשֶׁר יִפֹּלוּ מִסָּבִיב לַקֶּרֶשׁ הַמְּהֻקְצָע.</p>

<p>וְסַבָּא נוֹשְׁרוֹת דִּמְעוֹתָיו, נוֹפְלוֹת מִדַּרְדְּרוֹת גַּם הֵנָּה,</p>

<p>נוֹזְלוֹת עַל גַּבֵּי הַקֶּרֶשׁ, וְנִתְעַרְבְּבוּ אֱגוֹזִים וּדְמָעוֹת.</p>

<p>וְסַבָּא מְשַׂחֵק וְאוֹמֵר: &quot;לְמַעַן פָּעוֹטוֹת יִשְׂרָאֵל,</p>

<p>בְּנֵי הָאִמָּהוֹת הַכְּשֵׁרוֹת! לְמַעַן צֹאן קָדָשֶׁיךָ! [180]</p>

<p>וְשׂוֹנְאֵי-יִשְׂרָאֵל לֹא יִזְכּוּ, לְעוֹלָם וּלְעוֹלָם לֹא יִזְכּוּ</p>

<p>לִרְאוֹת בַּיִת יְהוּדִי שֶּׁאֵין בּוֹ מִסֵּדֶר שֶׁל פֶּסַח,</p>

<p>בַּיִת יְהוּדִי שֶּׁיֶּחְסַר פָּעוֹטוֹת מְשַׂחֲקִים בְּשִׂמְחָה!&quot;</p>

<br />
</blockquote>

<blockquote>
<p>וּבַשֵּׁנִי לַפַּסְחָא, מִיָּד עִם גְּמַר תְּפִלַּת הַגַּלָּח,</p>

<p>וְכָל הַפַּעֲמוֹנִים מִתְמוֹגְגִים בְּצִלְצְלֵי תְּרוּעָה וְשִׂמְחָה, [185]</p>

<p>פֶּתַע נִשְּׁתַּתְּקוּ בַּצְּרִיחַ&#8230; וְעוֹד שָׁעָה קַלָּה וְהִתְחִילוּ</p>

<p>בּוֹקְעִים קוֹלוֹת-מְהוּמָה מִמְּצִלּוֹת הַצְּרִיחַ הַגְּדוֹלוֹת,</p>

<p>קוֹלוֹת קוֹרְאִים עֲצָרָה&#8230; וְהַקָּהָל מִזְדָּרֵז וְנֶחְפָּז</p>

<p>אֶל הַמַּדְרֵגוֹת וּלְפָלוּשׁ הַכְּנִיסָה הַמְּלֵאָה לָהּ אָדָם.</p>

<p>צָצוּ פִּרְחָחִים בְּסִיעוֹת, נִשָּׂאִים בִּתְרוּעָה וּשְׁרִיקָה [190]</p>

<p>כְּנֶגֶד הֶהָמוֹן הַסּוֹעֵר, מְקַפְּצִים וּמְדַלְּגִּים מְשֻׁנּוֹת:</p>

<p>קוּמוּ וְנַכֶּה בַּיְּהוּדִים! וְהֶהָמוֹן הוֹלֵךְ וְגָדוֹל –</p>

<p>בָּאָה הַשָּׁעָה הַקְּבוּעָה, מְחַכִּים לָאוֹת וְיַתְחִילוּ&#8230;</p>

<p>וְהִנֵּה נִפְתְּחָה הַדֶּלֶת, אֲשֶׁר בְּאֶמְצַע הַכְּנִיסָה,</p>

<p>וְיָצָא הַגַּלָּח <strong>וַסִילִי</strong>, מִשּׂוֹנְאֵי-יִשְׂרָאֵל מֻבְהָקִים, [195]</p>

<p>הוּא וְכָל הַתְּרָפִים, הַצְּלָמִים, תִּימוֹרוֹת וּמַחְתַּת-הַלְּבוֹנָה,</p>

<p>יָצָא בְּבִגְדֵי שְׂרָד-חָגָא, וּבְיָדָיו הַצֶּלֶב הַגָּדוֹל,</p>

<p>דִּבֵּר אֶת אֲשֶׁר דִּבֵּר, וְהִשְׁבִּיעַ הָעָם&#8230; וַיָּפוּצוּ</p>

<p>כָּל הָעָם אִישׁ לְעֶבְרוֹ, וְרַק הַפִּרְחָחִים הֵם סָקְלוּ</p>

<p>כָּל חַלּוֹנוֹת הָעִבְרִים, לֹא נִשְׁאַר חַלּוֹן, כִּי נֻפָּצוֹ. [200]</p>

<p>אַחַר שָׁקַט הַכְּפָר</p>

<p>        וְהַיָּמִים שָׁבוּ לְקַדְמָתָם.</p>

<p>שָׁבוּ הַגְּבִירִים מֵאֵצֶל מוֹשְׁבוֹת הָאַשְׁכְּנַזִּים,</p>

<p>אִמָּא שָׁבָה גַּם הִיא. וְזֶה <strong>פָּנָס</strong> בָּא עַל שְׂכָרוֹ.</p>

<p>וְכָךְ אָמַר סַבָּא: אַל יֵאוּשׁ! כִּי מִי אֲשֶׁר בָּרָא הַפֶּסַח [205]</p>

<p>וַדַּאי שֶׁבָּרָא גַּם מִי אֲשֶׁר יִשְׁמֹר עָלָיו לַעֲשׂוֹתוֹ,</p>

<p>מִבִּלְעָדֵינוּ מִי יִשְׁמֹר? כִּי אֵין בִּלְעָדֵינוּ לַעֲשׂוֹתוֹ.</p>

<p>וַנְקַא הוּא יַעֲשֶׂנּוּ עַל גּוּרֵי-חֲזִירִים מְחֹרָכִים?</p>

<p>וְשֶׁמָּא צָרְפַתִּי עַל נִבְלַת שְׁפַנֵּי-הַמַּרְבֵּק וּצְלוּיִים,</p>

<p>פֶּסַח כָּשֵׁר, כַּכָּתוּב &#8220;עַל מַצּוֹת וּמְרֹרִים&#8221;, – לֹא אָנוּ? [210]</p>

<p>בּוֹרֵא הַפֶּסַח הוּא יִשְׁמֹר אֶת שׁוֹמֵר-הַפֶּסַח וְאֶת אַרְצוֹ&#8230;</p>

<p>פֶּסַח לְדוֹרוֹת, וְאָנוּ אֻמָּה לְדוֹרוֹת. אַל יֵאוּשׁ!</p>

<br />
</blockquote>

<p>תל-אביב 22.2.39</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6499">https://benyehuda.org/read/6499</a></div></body></html>