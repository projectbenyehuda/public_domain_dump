<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּאֶרֶץ כְּנַעַן</title>
	<meta name="author" content="זלמן שניאור"/>
</head>
<body>

<blockquote>
<br />
</blockquote>

<blockquote>
<p>בַּעֲבוֹר יִשְׂרָאֵל הַיַּרְדֵּן,</p>

<p>בֵּית־יַעֲקֹב אֶל נוֹף יְרֵחוֹ,</p>

<p>עָלָה בְּהַרְרֵי־תְנוּבָה,</p>

<p>יָרַד לָעֲמָקִים, נֶאֱחָז.</p>

<p>וַיַּרְא מְנוּחָה כִּי טוֹבָה,</p>

<p>צֵל זַיִת וְשִׁקְמָה כִּי נָעִים —</p>

<p>וַיִּטּשׁ חֶרֶב וְצִנָּה,</p>

<p>מֵהָרָיו לֹא חָצַב נְחשֶׁת!</p>

<p>הֶחֱלִיף הַקֶּשֶׁת בַּמַּלְמֵד.</p>

<p>מָכַר גְּמַלָּיו לְקֵדָר,</p>

<p>רָתַם בְּמַחֲרַשְׁתּוֹ שׁוֹר־מַקְרִין,</p>

<p>סוּסֵי־מִצְרַיִם לֹא דָרָשׁ;</p>

<p>כִּי פָלַח וַיְשַׂדֵּד אֲדָמָה</p>

<p>וַיְזַמֵּר גֶּפֶן וּתְאֵנָה.</p>

<p>בָּאוּ הַשּׁוֹסִים שָׁסוּהוּ,</p>

<p>אָכְלוּ גָּרְנוֹ וְכַרְמוֹ,</p>

<p>עָלוּ מִדְיָנִים מִנֶּגֶב</p>

<p>וְעַמּוֹן לְחָצָהוּ בַּגִּלְעָד.</p>

<p>וַיֵּצֵא הָעִבְרִי בַּיָּעֶה,</p>

<p>פּוֹלֵחַ אֲדָמָה — בַּמּוֹרַג.</p>

<p>אָז נִפְגְּשׁוּ מַרְגֵּמָה וָחֶרֶב</p>

<p>וּמָגֵן עִם מְנוֹר־הָאוֹרְגִים;</p>

<br />
</blockquote>

<blockquote>
<br />
</blockquote>

<blockquote>
<p>לְחִי־הַחֲמוֹר עִם בְּנֵי־קֶשֶׁת</p>

<p>וְקֶרֶן־הַשּׁוֹר עִם סוֹחֵרָה.</p>

<p>נֶאֱחַז הַכּוֹרֵם הָעִבְרִי</p>

<p>בְּאוֹיְבָיו בְּשֵׁן וּבְצִפֹּרֶן.</p>

<p>לֹא יַרְפֶּה עַד הַפֵּל הַשּׁוֹדֵד,</p>

<p>בְּנֵטֶל גֵּווֹ הִכְרִיעוֹ.</p>

<p>הִרְוָה בְּדָמוֹ אַדְמָתוֹ,</p>

<p>הִשְׁתָּרֵשׁ, לֹא אָבָה הִפָּרֵד,</p>

<p>יִתֵּן אֶת בְּשָׂרוֹ לָדוּשׁ</p>

<p>וְאֶת פַּרְעוֹת־רֹאשׁוֹ לְמִרְמָס.</p>

<p>רִכְבֵי־כְנַעַן יִדְבְּקוּהוּ,</p>

<p>בְּנֵי־עַמּוֹן יַבְעִירוּ קָמָתוֹ,</p>

<p>וְהוּא אַרְצוֹ לֹא יַעֲזֹב</p>

<p>לֹא יִטּשׁ נַחֲלַת־אֲבוֹתָיו;</p>

<p>יֵעָקֵר וְשָׁב וְהִתְעָרָה, —</p>

<p>עַם קְשֵׁה־עֹרֶף, עַם־עֵבֶר.</p>

<p>הַכְּנַעֲנִי כִּי לְכָדוֹ בָּעֵמֶק —</p>

<p>עָקַר וְעָלָה בֶּהָרִים,</p>

<p>יַבִּיט אֶל בִּקְעַת מְגִדּוֹ —</p>

<p>תְּנוּבָה מְלֵאָה וָמָיִם;</p>

<p>יַבִּיט, יִתְפַּלֵּל וְיִבְכֶּה,</p>

<p>יַקְטִיר לֵאלֹהֵי־יִשְׂרָאֵל.</p>

<p>עַד קוּם אֵשֶׁת־לַפִּידוֹת</p>

<p>וּבָרָק אִישׁ־חַיִל לְעָזְרוֹ,</p>

<p>כִּתְּתוּ מַחֲרֵשׁוֹת לַחֲרָבוֹת,</p>

<p>קָשְׁרוּ הַחֶרְמֵשׁ לַדָּרְבָן, —</p>

<br />
</blockquote>

<blockquote>
<br />
</blockquote>

<blockquote>
<p>לְהָסִיר רֹאשׁ צָר כַּשִּׁבֳּלִים</p>

<p>וְלִמְחֹץ כָּעֲנָבִים בְּשַׂר־אֹויֵב.</p>

<p>מָחֲצוּ הַכְּנָעֲנִי וּצְבָאָיו,</p>

<p>יָרְדוּ לָעֵמֶק, כְּבָשׁוּהוּ.</p>

<p>וַאֲרוֹן־הַבְּרִית חוֹתֵר לִפְנֵיהֶם,</p>

<p>מֵפִיץ מְשַׂנְּאִים וּמְזַנֵּב</p>

<p>וּמְבַשֵּׂר בַּחֲצוֹצְרוֹת־כֶּסֶף</p>

<p>שָׁלוֹם לְשִׁבְטֵי־יִשְׂרָאֵל.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/37601">https://benyehuda.org/read/37601</a></div></body></html>