<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חַטַּאת רִאשׁוֹנִים</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>כִּרְעוּ אַפַּיִם לְבַעֲלִית! —</p>

<p>  כִּי הִיא אִמֵּנוּ הַגְּדוֹלָה,</p>

<p>וְהִיא חִבְּלַתְנוּ בִּמְאוּרוֹת,</p>

<p>  <strong>בִּימֵי־רִאשׁוֹנִים</strong> — יְמֵי־חשֶׁךְ; —</p>

<p>קְדוּמָה כַּיָּם וְכַמִּדְבָּר</p>

<p>  וּכְהָרֵי אֶפְרַיִם הַדְּשֵׁנִים.</p>

<p>נוֹדְדִים הָיוּ אֲבוֹתֵינוּ,</p>

<p>  שֵׁבֶט שֵׁבֶט לְבַדּוֹ;</p>

<p>מִן הָהָר לָעֲרָבָה,</p>

<p>  מִגְּדוֹת־יָם לִנְאוֹת־דֶּשֶׁא.</p>

<p>אֶת תִּגְרַת אָבִינוּ יָרֵאנוּ,</p>

<p>  אֶת הָאַלּוּף לְעֵדֶר־אָדָם.</p>

<p>יָדַע אֶת אִמֵּנוּ לְעֵין בָּנָיו,</p>

<p>  אֶת כָּל אַחְיוֹתֵינוּ יְעַנֶּה!</p>

<p>קַנָּא לְנָשָׁיו וְלֹא יִשְׂבַּע,</p>

<p>  נוֹהֵם כָּאַרְיֵה עַל טַרְפּוֹ.</p>

<p>לֹא יִתֵּן לְגוּרָיו גֶּשֶׁת,</p>

<p>  לְלַקֵּט נֵפֶל יְצוּעוֹ.</p>

<p>כְּכַלְבֵי־הַמִּדְבָּר נְיַלֵּל,</p>

<p>  כְּאֹחֵי־חֳרָבוֹת בִּרְעָבָם;</p>

<br />

<p>הַתְּשׁוּקָה אוֹכֶלֶת קְרָבֵינוּ</p>

<p>  וְעֵינֵינוּ כָּלוֹת מִיַּחֵל.</p>

<p>וְהוּא מַכֶּה, יִבְעַל וְיִרְעַץ,</p>

<p>  יַהֲרֹג בְּכוֹרָיו בְּקַנְאוֹ,</p>

<p>יָמוֹל כָּל חָזָק בְּבָנָיו&#8230;</p>

<p>  וְכָל אֲשֶׁר אוֹן־גֶּבֶר בַּחֲלָצָיו —</p>

<p>יִכְרֹת אֲשָׁכָיו בְּלִי רַחֲמִים,</p>

<p>  בְּמַאֲכֶלֶת־הַצֹּר בַּחֲגוֹרָתוֹ,</p>

<p>יַעֲשֵׂהוּ לִצְחוֹק וּלְזַעֲוָה</p>

<p>  לְכָל נְשׁוֹת מִשְׁפַּחְתֵּנוּ.</p>
</blockquote>

<blockquote>
<br />
</blockquote>

<h2 id="ב">ב</h2>

<blockquote>
<p>כֹּה יִתְעַלֵּל בָּנוּ אָבִינוּ —</p>

<p>  אַלּוּף שַׁלִּיט וְאַכְזָר,</p>

<p>חָזָק כֵּאלֹהִים, וְנוֹרָא</p>

<p>  כְּשׁוֹר־הַבָּר בְּעוֹנָתוֹ.</p>

<p>עַד שַׁקַּמְנוּ בָּנָיו לְהָרְגוֹ,</p>

<p>  בְּאַלָּה, כַּהֲרֹג דֹּב שַׁכּוּל, —</p>

<p>בָּאַלָּה הַקְּדוֹשָׁה לַצַיִּד.</p>

<p>  חֲרוּתָה בְּחֶרֶט רִאשׁוֹנִים</p>

<p>בְּאַלַּת־הַשֶּׁנְהָב הִכּוּהוּ,</p>

<p>  רוֹצְצוּ גֻלְגָּלְתּוֹ הַקָּשָׁה;</p>

<p>וְאֶת לִבּוֹ הוֹצֵאנוּ וַנֹּאכַל,</p>

<p>  כִּלְיוֹתָיו בָּאֵשׁ צָלִינוּ,</p>

<p>וְאֶת כְּבֵדוֹ עַל מֶלַח וּמְרוֹרִים, —</p>

<p>  מְרוֹרֵי־מִדְבָּר הָעַזִּים.</p>

<br />

<p>דִּשַּׁנּוּ עַצְמוֹתֵינוּ בְּחֶלְבּוֹ,</p>

<p>  חִזַּקְנוּ לְבָבֵנוּ הַנָּמוֹג.</p>

<p>וַיָּבוֹא בִּשְׁרִירֵינוּ אוֹנוֹ</p>

<p>  וְרָהְבּוֹ — בְּתוֹךְ זְרוֹעוֹתֵינוּ.</p>

<p>כְּחַיַּת־הַמִּדְבָּר כֵּן נִזְלֹל.</p>

<p>  הַנָּשִׁים, מִסָּבִיב לַמְּדוּרָה,</p>

<p>רוֹאוֹת בְּטָרְפֵנוּ אֶת בַּעְלָן,</p>

<p>  בִּזְוָעָה תַּבֵּטְנָה, תִּבְכֶּינָה.</p>

<p>אָז נָקוּם לְנַחֲמָן בִּיגוֹנָן,</p>

<p>  לְגָרֵשׁ עֲנַן־אַלְמְנוּתָן.</p>

<p>תַּחַת בַּעַל — עֲשָׂרָה בְּעָלִים</p>

<p>  הָיוּ לְכָל אִשָּׁה בַּשֵּׁבֶט;</p>

<p>חָרְדָה הָעֲרָבָה חָרָדָה</p>

<p>  לְקוֹלוֹת הָעוֹנָה הַבּוֹקְעִים.</p>

<p>אֲחָיוֹת וְאִמּוֹת נִחַמְנוּ,</p>

<p>  תַּנְחוּמֵי מְנַצְּחִים וְהוֹרְגִים.</p>

<p>בְּלַיְלָה אֶחָד נֻחָמוּ,</p>

<p>  שִׁבַּרְנוּ רַעֲבוֹן־דּוֹרוֹת.</p>
</blockquote>

<blockquote>
<br />
</blockquote>

<h2 id="ג">ג</h2>

<blockquote>
<p>אַךְ נֹחַם אַכְזָרִי יֹאכְלֵנוּ,</p>

<p>  כְּמַעְיָן יְגָרֵם סֶלַע, —</p>

<p>יְנַקֵּר לִבֵּנוּ כָּעוֹרֵב, —</p>

<p>  וְאִם יוֹבְלוֹת רַבִּים חָלָפוּ.</p>

<p>עָבַר מֵאָבוֹת אֶל בָּנִים,</p>

<p>  חָתַר אֶל כִּלְיוֹת נְכָדִים</p>

<br />

<p>זֶה פֶּשַׁע קָדוּם בַּמִּדְבָּר, —</p>

<p>  הֶרֶג אָבִינוּ הַבָּעַל;</p>

<p>נִשְׂנָאֶנּוּ אַף נַעֲרִיצֶנּוּ,</p>

<p>  לֹא נִמְצָא מָנוֹחַ עַד עָתָּה.</p>

<p>אֶל נְשׁוֹת שִׁבְטֵנוּ כִּי נִקְרַב</p>

<p>  עוֹד נַאֲזִין אֶנְקַת אֶבְלָן,</p>

<p>בְּקוֹנְנָן עַל בַּעְלָן הַגָּדוֹל,</p>

<p>  לְאוֹר מְדוּרַת־הָרֶצַח.</p>

<p>וּבְאָכְלֵנוּ נְזִידָן וּפִתָּן —</p>

<p>  רֵיחַ צְלִי־לֵב לָנוּ עוֹלֶה,</p>

<p>רֵיחַ כְּלָיוֹת הָמְלָחוּ</p>

<p>  רוֹתְחוֹת עַל מִשְׁטַח רְצָפִים;</p>

<p>וְהָיוּ בְּפִינוּ לִמְרוֹרוֹת,</p>

<p>  לִקְלָלָה, — בְּתוֹךְ מֵעֵינוּ.</p>
</blockquote>

<blockquote>
<br />
</blockquote>

<h2 id="ד">ד</h2>

<blockquote>
<p>עַנּוּ, עַנּוּ נַפְשׁוֹתֵיכֶם,</p>

<p>  לְזֵכֶר הַבַּעַל אָבִינוּ!</p>

<p>כִּי הֻכָּה וָמֵת&#8230; אוּלַי יָקוּם</p>

<p>  לְהַחֲיוֹת זֶרַע בָּאָרֶץ,</p>

<p>כַּדָּגָן הַנִּקְבָּר וְעוֹלֶה,</p>

<p>  כַּשְׂעוֹרָה הַקָּמָה לִתְחִיָּה,</p>

<p>בְּרֹאשׁ זָקוּף מְלֵא־בְרָכָה, —</p>

<p>  נוֹצַת־הָדָר כּוֹבָעָהּ.</p>

<p>בַּעַל בְּעַמָּיו הָיָה,</p>

<p>  אֶחָד בַּשֵּׁבֶט וְאֵין שֵׁנִי.</p>

<br />

<p>יוֹצְאֵי־חֲלָצָיו הֲרָגוּהוּ,</p>

<p>  קִנְאוּ לָאֵם וְלָאֲחָיוֹת;</p>

<p>פִּשְׁעָם לֹא נִמְחָה עַד עַתָּה,</p>

<p>  הַיּוֹם יוֹם־צוֹם נִזְכְּרֵהוּ.</p>

<p>נִתֵּן עַל רָאשֵׁינוּ עָפָר,</p>

<p>  נִטְבֹּל בָּאֵפֶר פִּתֵּנוּ,</p>

<p>לְכַפֵּר עַל דָּמוֹ הַשָּׁפוּךְ</p>

<p>  בְּלֵיל־אֵימָה, לֵיל־קֶדֶם;</p>

<p>אוּלַי יַעֲלֶה מִקִּבְרוֹ</p>

<p>  לְנַחֵם אֶת בַּעֲלִית אִשְׁתּוֹ,</p>

<p>אֲשֶׁר לֹא שָׁכְחָה אֶת אוֹנוֹ,</p>

<p>  אוֹן שׁוֹר־הַבָּר בְּעוֹנָתוֹ.</p>

<p>אוֹיָה, לֹא עוֹד יוֹסִיף יִחְיֶה!</p>

<p>  שָׂדֶה וְכַרְמֶל אֻמְלָלוּ,</p>

<p>לַפֶּתַח חַטָּאת רוֹבֶצֶת,</p>

<p>  עוֹקֶבֶת צְעָדֵינוּ בָּעֵדֶר.</p>

<p>נִבְרַח וְצִלּוֹ — אַחֲרֵינוּ,</p>

<p>  כֹּפֶר יְבַקֵּשׁ וְנָקָם;</p>

<p>לֹא יִשְׁקֹט עֲדֵי נְכַפֵּר</p>

<p>  פָּנָיו בְּדַם־בְּכוֹרֵינוּ.</p>

<p>עַל הַרְרֵי־עַד בְּאוֹר־בֹּקֶר,</p>

<p>  בַּבְּקָעוֹת — בְּאֵשׁ־הַמֹּלֶךְ,</p>

<p>מֵיטַב זְכוּרֵנוּ לוֹ נַקְרִיב</p>

<p>  כִּי יִשְׁכַּח הַבַּעַל רִיבוֹ,</p>

<p>צֹאן וּבָקָר לֹא יְשַׁכְּלוּ</p>

<p>  וְלֹא יוֹבִישׁ כְּרָמֵינוּ קָדִים.</p>
</blockquote>

<blockquote>
<br />
</blockquote>

<h2 id="ה">ה</h2>

<blockquote>
<p>עוּרָה, בְּנִי בְּכוֹרִי, קוּמָה!</p>

<p>  כְּבָר פָּלַח הַשַּׁחַר עֲרָפֶל.</p>

<p>טַל־בֹּקֶר יֶעֱשַׁן בֶּהָרִים,</p>

<p>  יִלְלַת־תַּנִּים נָדַמָּה;</p>

<p>קוּם, אֶעֱקָדְךָ לְקָרְבָּן</p>

<p>  עַל מִזְבַּח אֲבָנִים שְׁלֵמוֹת, —</p>

<p>אַבְנֵי־בְרֵאשִׁית כְּהִוָּלְדָן, —</p>

<p>  לֹא עָלָה עֲלֵיהֶן בַּרְזֶל.</p>

<p>מַאֲכֶלֶת־הַצֹּר הוּחַדָּה,</p>

<p>  מַעֲרֶכֶת הָעֵצִים נָכוֹנָה.</p>

<p>הַכֹּהֲנִים לְבוּשִׁים אַרְגָּמָן,</p>

<p>  מְצַלְצְלִים פַּעֲמוֹנֵיהֶם זָהָב.</p>

<p>בּוֹאָה, בְּנִי, רֵאשִׁית־אוֹנִי!</p>

<p>  לֹא אֵד־בֹּקֶר וְלֹא עֲשַׁן־רוֹעִים, —</p>

<p>מִזְבְּחוֹת עֲשֵׁנִים בַּגְּבָעוֹת;</p>

<p>  יִרְאֵי־אֱלֹהִים הִקְדִּימוּנוּ,</p>

<p>לַעֲשׂוֹת רְצוֹנוֹ הִשְׁכִּימוּ&#8230;</p>

<p>  אַל־נָא נְאַחֵר, בְּנִי בְּכוֹרִי!..</p>

<p>אֵם בָּנַי, אַל־נָא תֵּאָנֵחִי!</p>

<p>  בְּאֵשׁ־קָרְבָּנִי זֶה אֶחֱזָק,</p>

<p>אֲנַחֲמֵךְ, אֲכַסֵּךְ בִּכְנָפָי;</p>

<p>  הַבַּעַל יְבָרֵךְ פְּרִי־בִטְנֵךְ.</p>

<p>כְּצֶאֱצָאֵי־הַשָּׂדֶה בָּאָבִיב,</p>

<p>  כְּכוֹכְבֵי־שָׁמַיִם בַּלָּיְלָה.</p>

<br />
</blockquote>

<h2 id="ו">ו</h2>

<blockquote>
<p>נִשְׁטַח כַּפֵּינוּ בֶּעָשָׁן,</p>

<p>  נַבִּיט אֶל אֲשֶׁר שָׂרָפְנוּ;</p>

<p>חֲמָל־נָא, אָבִינוּ מַלְכֵּנוּ,</p>

<p>  שְׁלַח לָנוּ מְנַחֵם וְנָבִיא!</p>

<p>חֹק חָדָשׁ צַוֵּה לָנוּ,</p>

<p>  חֹק־רַחֲמִים וְכַפָּרַת־פֶּשַׁע.</p>

<p>שְׂעִיר־עִזִּים קַח בִּבְכוֹר־אָדָם,</p>

<p>  פְּדֵה צֶאֱצָאֵינוּ מִמָּוֶת!</p>

<p>נוֹדֶה לְבַעֲלִית כִּי סָלְחָה,</p>

<p>  כִּי שָׁכְחָה הֶרֶג בַּעְלָהּ.</p>

<p>הִיא וּבְנוֹתֶיהָ הַקְּדֵשׁוֹת, —</p>

<p>  נָשִׁים־אֲחָיוֹת מִקֶּדֶם.</p>

<p>נִכְרַע לְרַגְלֶיהָ, נִשָּׁקֵן,</p>

<p>  נְרַכֵּךְ יְגוֹנָהּ בַּשֶּׁמֶן,</p>

<p>כִּי הִיא בִּנְעוּרֶיהָ יִחֲמַתְנוּ,</p>

<p>  שָׁדֶיהָ כֻּלָּנוּ יָנַקְנוּ.</p>

<p>אֶת בַּעַל לְעֵינֶיהָ הָרָגְנוּ,</p>

<p>  אָכַלְנוּ כִּלְיוֹתָיו וְלִבּוֹ, —</p>

<p>שֶׂה תָּמִים נִזְבַּח לָהּ,</p>

<p>  לֵב וּכְלָיוֹת לָהּ נַקְטִיר.</p>
</blockquote>

<blockquote>
<br />
</blockquote>

<h2 id="ז">ז</h2>

<blockquote>
<p>קוּמוּ מֵאֶרֶץ, הִתְנַעֲרוּ!</p>

<p>  הֶעֱבִיר אֲבִיכֶם חַטַּאתְכֶם,</p>

<p>כִּפְלַיִם לְקַחְתֶּם בַּעֲווֹנְכֶם,</p>

<p>  עַד דּוֹר־מֵאָה נוֹסַרְתֶּם.</p>

<br />

<p>עִקְדוּ עֲקֵדַת־הַכֶּבֶשׂ,</p>

<p>  שַׁחֲטוּ, שַׁחֲטוּ הַפֶּסַח</p>

<p>שֶׂה לַבַּיִת — בֵּית־אָבוֹת —</p>

<p>  כְּמִכְסַת הַנְּפָשׁוֹת תָּכֹסּוּ.</p>

<p>פְּדוּ כָּל בְּכוֹרֵיכֶם בַּבְּהֵמָה,</p>

<p>  בֵּין הָעַרְבַּיִם שְׁחָטוּהָ!</p>

<p>בְּהַאְדִּים עַנְנֵי־יָם</p>

<p>  וְשֶׁמֶשׁ כְּמַאֲכֶלֶת תְּנוֹצֵץ.</p>

<p>מִשְׁחוּ מְזוּזוֹתֵיכֶם בְּדָָמָהּ,</p>

<p>  עַל מִפְתַּן בֵּיתְכֶם זִרְקוּהוּ!</p>

<p>לְמַעַן יִפְסַח עָלֵינוּ הַבַּעַל,</p>

<p>  לֹא יִנְגֹּף בָּנֵינוּ בְּעָבְרוֹ.</p>

<p>מַצּוֹתֵינוּ בְּחִפָּזוֹן נֹאכַל —</p>

<p>  בָּצֵק אָפוּי, לֹא חָמֵץ,</p>

<p>כֶּאֱכֹל הַנּוֹדְדִים פִּתָּם —</p>

<p>  דְּחוּפִים מִמַּסָּע אֶל מַסָּע,</p>

<p>עַל צְלִי־פֶסַח וּמְרוֹרִים —</p>

<p>  זֵכֶר לִמְרוֹרוֹת קֶדֶם.</p>

<br />

<p>מָתְנֵינוּ חֲגוּרִים לִבְרוֹחַ,</p>

<p>  מַקֵּל הַנּוֹד בֵּין בִּרְכַּיִם,</p>

<p>צֵל־פַּחַד תּוֹעֶה עַל מֵצַח, —</p>

<p>  אֵימַת הַבַּעַל רוֹדְפַתְנוּ;</p>

<p>נִשְׁתֶּה יֵינֵנוּ בְּחָפְזָה&#8230;</p>

<p>  בְּלֵיל־שִׁמּוּרִים זֶה, אוֹיָה!</p>

<p>לֹא יַיִן בַּכּוֹסוֹת יִתְאַדָּם</p>

<p>  דַּם אָב הוּא שָׁפוּךְ בִּצְדִיָּה.</p>

<br />

<p>אַף לֹא קִרְבֵי־פֶסַח יֶעֱשָׁנוּ, —</p>

<p>  בְּשַׂר־לֵב הוּא — בָּנִים צָלוּהוּ.</p>

<p>לֹא תוֹתִירוּ מֶנּוּ עַד בֹּקֶר,</p>

<p>  אוֹר־חֶרֶס אַל נָא יִרְאֵהוּ!</p>

<p>עִם שַׁחַר נִשְׂרֹף הַנּוֹתָר,</p>

<p>  אֶפְרוֹ נְקַבֵּר בִּתְפִלָּה;</p>

<p>טְהוֹרִים נִשְׁתַּחֲוֶה לַקֶּבֶר,</p>

<p>  עַד לִתְקוּפַת הַשָּׁנָה נִשְׁלָיָה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38614">https://benyehuda.org/read/38614</a></div></body></html>