<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ואותו הילד היה</title>
	<meta name="author" content="יהודה שטיינברג"/>
</head>
<body>

<p>כשבישרו להצדיק, הרב רבי אברהם מלאך, שהרבנית ילדה בן, לא הכירו שום התפעלות על פניו, ורק הלך והכניס את ראשו ורובו בתוך חדר היולדת, וציווה שיראו לו את הרך הנולד.</p>

<p>וכשגילתה המיילדת את פני הילד, שלא נועזה עוד בעצמה להסתכל בצורתו, הניע עליו ה&#8220;מלאך&#8221; בידו ואמר: &#8220;זהו למטה מחסד שבאצילות, לא לך התכוונתי.&#8221;</p>

<p>ומיד חוורו פני הרך, ולא הוציא את יומו.</p>

<p>לאחר שנה, כשהודיעו לה&#8220;מלאך,&#8221; שהרבנית ילדה זכר, הכירו מקורביו איזו התעוררות בפניו, וקם וציווה, שיראו לו את הנולד. וכשהביט בו, העביר את ידו על פניו ואמר: &#8220;זהו למטה מגבורה שבאצילות, לא אותך קראתי.&#8221;</p>

<p>לשנה הבאה שמר בעצמו את העת. וכשילדה הרבנית, מיד היה ניכר בו שהוא דואג ומצטער. וכשהראו לו את הילד, נתן עיניו בו ואמר: &#8220;זה גם לתפארת שבבריאה אינו מגיע. לא על שכמותך הוצאתי את הטובים שבצירופים.&#8221;</p>

<p>ומובן מאליו, שגם זה לא הוציא את יומו.</p>

<p>בפעם הרביעית, כשהרגישה הרבנית בדבר, לא חפצה עוד להראות לו את הילד, עד שיבטיח לה תחילה, שזה יהיה בן קיימא, והוא היה אנוס להבטיח.</p>

<p>וכשהביט בצורתו של הנולד, נאנח ואמר: &#8220;טובים ממך שלחתי מעל פני, אבל מה אעשה וכבר הבטחתי.&#8221;</p>

<p>היה מצטער והולך כל אותו היום, וטען: &#8220;רבונו-של-עולם, מכל אוצר הנשמות שיש לך, לא מצאת למעני טובה מזו?&#8221;</p>

<p>לאורתא אחזי לית בחלמיה (*בלילה הראו לו בחלום) סולמו של יעקב אבינו. גמדים עולים ונפילים יורדים&#8230; והרבנית ראתה בחלומה את ר' המנונא זוטא ואת עוג מלך הבשן.</p>

<p>כשהקיץ ה&#8220;מלאך&#8221; ענה ואמר: &#8220;עתה ידעתי, שיקר בעיני הקדוש-ברוך-הוא נשמה נמוכה המתאמצת ועולה, מאיזו נשמה אצילית שירדה לעולם ונפגמה.&#8221;</p>

<p>ואותו הילד היה הרב ר' שלום.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4002">https://benyehuda.org/read/4002</a></div></body></html>