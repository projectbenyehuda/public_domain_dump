<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אופנים סובבים מרכבות גדלו</title>
	<meta name="author" content="יוסף אבן אביתור"/>
</head>
<body>

<blockquote>
<p>אוֹפַנִּים סוֹבֲבִים מַרְכְּבוֹת גָּדְלוֹ,</p>

<p>בְּרַעַד וָפַחַד מְצַפְצְפִים צִלְצוּלוֹ,</p>

<p>גְּדוּדֵי חֲצָצִים יֵאָגְדוּ לְהַלֲלוֹ</p>

<p>דּוֹבְרִים מַהֲלָלוֹ וְהוֹד סִלְסוּלוֹ –</p>

<p>שְׂרָפִים עוֹמְדִים מִמַּעַל לוֹ.</p>

<br />
</blockquote>

<blockquote>
<p>וְזֶה אֶל זֶה שׁוֹאֲלִים,</p>

<p>וְזֶה אֶל זֶה מְמַלְלִים</p>

<p>״אַיֵּה אֵל אֵלִים?״</p>

<p>וְכֻלָּם מַעֲרִיצִים וְכֻלָּם מַקְדִּישִׁים,</p>

<p>וְנַעֲרָץ בְּסוֹד קְדוֹשִׁים</p>

<p>וְהֵם מַעֲרִיצֶיךָ וְהֵם מַקְדִּישֶׁיךָ.</p>

<br />
</blockquote>

<blockquote>
<p>הֲמוֹנִים הֲמוֹנִים נִצָּבִים יַחַד,</p>

<p>וּמַקְדִּישִׁים שְׁמוֹ בְּאֵימָה וָפַחַד,</p>

<p>זִמְרָה וָשִׁיר מְתַנִּים בְּלִי כַחַד –</p>

<p>שֵׁשׁ כְּנָפַיִם שֵׁשׁ כְּנָפַיִם לְאֶחָד.</p>

<br />
</blockquote>

<blockquote>
<p>טַפְסְרֵי לַהַב גְּדוּדֵי הֲמוֹנָיו</p>

<p>יִדֹּדוּן יִדֹּדוּן בְּמַחֲנוֹת מְעוֹנָיו,</p>

<p>כִּשְׁלוֹשִׁים וְשֵׁשׁ רִבֲבוֹת פַּרְסָה בֵּינֵימוֹ וּבֵינָיו,</p>

<p>לְרֶבַע מְנַצְּחִים שְׁלִיחוּת הֶגְיוֹנָיו –</p>

<p>וּבִשְׁתַּיִם יְכַסֶּה פָּנָיו.</p>

<br />
</blockquote>

<blockquote>
<p>מַחֲנוֹת אַרְבַּע בְּשַׁפְרִיר זְבוּלָיו –</p>

<p>נוּרִיאֵל וְגַבְרִיאֵל וּמִיכָאֵל וּרְפָאֵל שָׂרֵי חֲיָלָיו</p>

<p>סוֹבֲבִים כֵּס הַמֶּרְכָּבָה בְּרִשְׁיוֹן מִלּוּלָיו,</p>

<p>עֹז פָּרֹכֶת בְּתוֹכָם מִפְּנוֹת אֵלָיו –</p>

<p>וּבִשְׁתַּיִם יְכַסֶּה רַגְלָיו.</p>

<br />
</blockquote>

<blockquote>
<p>פְּתוּכִים מַמְרִיאִים לְיָדוֹ לְהִצְטוֹפֵף,</p>

<p>צָצִים וְחוֹשְׁקִים בְּצִלּוֹ לְהִסְתּוֹפֵף.</p>

<p>קָדוֹשׁ בְּכַנְפֵי הוֹד עֲלֵיהֶם יְחוֹפֵף,</p>

<p>רֶגֶשׁ עֲנוֹתָם שְׁחָקִים מְרוֹפֵף –</p>

<p>וּבִשְׁתַּיִם יְעוֹפֵף.</p>

<br />
</blockquote>

<blockquote>
<p>שִׁנְאַנֵּי שְׁחָקִים מְרוֹמֲמִים בְּמַאֲמָר,</p>

<p>תַּקִּיפִים מְכֻנִּים בִּשְׁנֵים עָשָׂר מִשְׁמָר</p>

<p>יְהַלֲלוּ יְיַחֲדוּ בְּכָל מִינֵי מִזְמָר</p>

<p>וְיַקְדִּישׁוּ מַלְכוּתוֹ בְּנֹעַם מֻגְמָר –</p>

<p>וְקָרָא זֶה אֶל זֶה וְאָמַר.</p>

<br />
</blockquote>

<blockquote>
<p>שְׂרָפִים אַלְפֵי אֲלָפִים וְרִבֵּי רִבּוֹאוֹת</p>

<p>פּוֹצְחִים לְמוּלוֹ תְּהִלּוֹת נוֹרָאוֹת</p>

<p>בְּהָמוֹן רוֹגְשִׁים בְּדֹהַר תְּשׁוּאוֹת,</p>

<p>רוֹחֲשִׁים קְדֻשָּׁה לְמַפְלִיא פְלָאוֹת</p>

<p>״קָדוֹשׁ קָדוֹשׁ קָדוֹשׁ יְיָ צְבָאוֹת!״</p>

<br />
</blockquote>

<blockquote>
<p>יִתְקַבְּצוּ יַחְדָּו לְפָאֵר יִחוּדוֹ,</p>

<p>צוֹעֲקִים וּמִתְחַנֲנִים לְנֶגְדּוֹ.</p>

<p>חָסֹן, שְׁעֵה הַיּוֹם עַמְּךָ וּסְכֹר סִלּוּדוֹ,</p>

<p>קְדֻשָּׁתוֹ תְקַבֵּל בְּנֹעַם מַעְבָּדוֹ –</p>

<p>מְלֹא כָל הָאָרֶץ כְּבוֹדוֹ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30838">https://benyehuda.org/read/30838</a></div></body></html>