<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶתֵּן לְאֵלִי</title>
	<meta name="author" content="שלמה אבן גבירול"/>
</head>
<body>

<p>סימן: אלף בית; אני שלמה הקטן (ב)ן יהודה בן גבירול חזק חרזתי הענק; אלף בית; שלמה; אלף בית;…</p>

<blockquote>
<br />
</blockquote>

<blockquote>
<p>אֶתֵּן לְאֵלִי עֹז וְגַם תִּפְאֶרֶת / הָאֵל אֲשֶׁר תִּכֵּן זְבוּל בַּזֶּרֶת</p>

<p>בָּרָא שְׂפָתַיִם וְשָׂם פֶּה לֶאֱנוֹשׁ / וַיְּעַטְּרֵם הָדָר וְהוֹד לַעֲטֶרֶת</p>

<p>גַּם לִמְּדָם דַּעַת לְהָבִין נִפְלְאוֹת / אֵל יוֹצְרָם בָּזֹאת וּבָאַחֶרֶת</p>

<p>דִּבֵּר שְׁלֹמֹה הַסְּפָרַדִּי אֲשֶׁר / אָסַף שְׂפַת קֹדֶשׁ לְאֹם נִפְזֶרֶת</p>

<p>הִשְׁקִיף לְבָבִי עַל עֲדַת צוּר, וָאֱהִי / סוֹבֵר פְלֵטָתָם אֲשֶׁר נִשְׁאֶרֶת</p>

<p>וָאֵדְעָה כִּי נִשְׁמְרָה מֵהֶם שְׂפַת / קֹדֶשׁ וְכִמְעַט הָיְתָה נֶעְדֶּרֶת</p>

<p>זָרָה לְשׁוֹנָם מִלְּשׁוֹן עִבְרִית וְלֹא / לִשְׂפַת יְהוּדִית הָיְתָה מַכֶּרֶת</p>

<p>חֶצְיָם מְדַבֵּר בָּאֲדוֹמִית וַחֲצִי / בִלְשׁוֹן בְּנֵי קֵדָר אֲשֶׁר קוֹדֶרֶת</p>

<p>טָבַע סְגוֹר לִבָּם בְּמַעְמַקֵּי תְהוֹם / גַּם צָלְלוּ בָהֶם כְּמוֹ עוֹפֶרֶת</p>

<p>יָסַף כְּאֵבָם עַל כְּאֵבִי וַיְהִי / עָצוּר בְּכִלְיוֹתַי כְּאֵשׁ בּוֹעֶרֶת</p>

<p>כִּרְאוֹת פְּתָאִים יֶהֱמָיוּן יֶהֱמֶה / לִבִּי כְּכִנּוֹר אוֹ כְיָם כִּנֶּרֶת</p>

<p>לֹא יָדְעוּ חָזוֹן וְגַם לֹא יָדְעוּ / סֵפֶר, וְאֵיכָה יִקְרְאוּן אִגֶּרֶת</p>

<p>מִי יַעֲלֶה עִוְּרִים בְּלֵב יָם טָבְעוּ / יַד מִי לְהוֹצִיא הָאֳנִי חוֹתֶרֶת</p>

<p>נוֹעַץ לְבָבִי: עֵינְךָ כִּי נִפְקְחָה / לֹא טוֹב הֱיוֹת עֵין עַמְּךָ עִוֶּרֶת</p>

<p>שִׂים פֶּה לְפִיּוֹת נִסְכְּרוּ כָאִלְּמִים / כִּי יֵשׁ בְּזֹאת מֵאֵל לְךָ מַשְׂכֹּרֶת</p>

<p>שַׂחְתִּי, בְּשׁוּרִי כִּי אֲנִי צָעִיר לְיוֹם, / וָאֶגְעֲרָה בוֹ בַחֲמַת מִגְעֶרֶת</p>

<p>עַל כִּי לְבַב נַעַר כְּבַעַר נֶחְשָׁב / יַד בֶּן תְּשַׁע עֶשְׂרֵה מְאֹד קָצֶרֶת</p>

<p>פָּנָה לְבָבִי עַד קְרָאַנִי חֲלוֹם / וָאֶשְׁמְעָה קוֹל יַעֲבֹר עַל קֶרֶת</p>

<p>צוֹעֵק בְּאָזְנַי בֶּאֱשׁוּן לֵיל: קוּם עֲשֵׂה / כִּי יַד אֱלוֹהַּ אוֹתְךָ עוֹזֶרֶת</p>

<p>קוּמָה וְאַל תֹּאמַר הֲלֹא נַעַר אֲנִי / כִּי לֹא זְקֵנִים יִתְמְכוּ כוֹתֶרֶת</p>

<p>רָמָה לְזֹאת קַרְנִי מְאֹד וָאֵדְעָה / כִּי מֵאֲדֹנָי הָיְתָה נִגְזֶרֶת</p>

<p>שַׁתִּי לְפִי שִׂכְלִי, וְאָמְנָם יַד אֱנוֹשׁ / עַל פִּי אֲשֶׁר תַּשִּׂיג תְּהִי נוֹדֶרֶת</p>

<p>תַּרְתִּי בְלִבִּי לַעֲשׂוֹת סֵפֶר בְּסוֹד / דִּקְדּוּק שְׂפַת קֹדֶשׁ הֱיוֹת נִבְצֶרֶת</p>

<p>אוּלָם בְּדַעְתִּי כִּי לְשׁוֹן עִבְרִית לְבַד / מִכָּל לְשׁוֹנוֹת הִיא לְטוֹב נִכֶּרֶת</p>

<p>נִמְלַךְ לְבָבִי וָאֲכִינֵהוּ בְמוֹ / עִבְרִית, בְּיַעַן הִיא לְבַד נִבְחֶרֶת</p>

<p>יַעַן רְאוֹתִי הַחֲרוּז יֶתֶר לְכָל / דָּבָר, וְאִם דַּרְכּוֹ מְאֹד נִפְצֶרֶת</p>

<p>שָׁקוֹל שְׁקַלְתִּיו וָאֲשִׂימֵהוּ לְשִׁיר / חָרוּז, לְמַעַן לִהְיוֹת מַזְכֶּרֶת</p>

<p>לָכֵן חֲלַקְתִּיהוּ לְעֶשֶׂר מַחְלְקוֹת / וָאֶעֱשֶׂה-לוֹ זֵר כְּמוֹ מִסְגֶּרֶת</p>

<p>מִכְתָּם-עֲלֵי מִכְתָּם וְחָרוּז עַל-פְּנֵי / חָרוּז כְּמוֹ דַר עַל פְּנֵי סֹחֶרֶת.</p>

<p>הִיא כַעֲרוּגַת גַּן אֲשֶׁר תֵּרָא בְכָל / עַיִן, וְכָל עַיִן תְּהִי שׂוֹבֶרֶת</p>

<p>הַהוֹלְכִים בָּהּ יִמְצְאוּ מִינֵי הֲדַס / כֹּפֶר וְשׁוֹשָׁן וַעֲצֵי צַמֶּרֶת</p>
</blockquote>

<blockquote>
<p>קְרָאתִיו ״עֲנָק״ שֶׁהֶעֱנַקְתִּיהוּ אֱנוֹשׁ / גַּם כַּעֲנָק שַׂמְתִּיו עֲלֵי גַרְגֶּרֶת</p>
</blockquote>

<blockquote>
<p>טַל יִזְּלוּ מִלָּיו בְּיוֹם שָׁרָב וְחֹם / גַּם חַשְׁרַת מַיִם בְּעֵת בַּצֹּרֶת</p>

<p>נִצָּב לְפִי קֶרֶת כְּמוֹ חָכְמָה אֲשֶׁר / עַל בֵּית נְתִיבוֹת נִצְּבָה אוֹמֶרֶת</p>

<p>נִבְחָר מְאֹד מִכָּל כְּלִי חֵפֶץ וְלֹא / יֻתַּן סְגוֹר תַּחְתָּיו מְחִיר מִמְכֶּרֶת</p>

<p>יִשְׂבַּע קְלוֹן נָבוּב, וְאִם יֶעְשַׁר מְאֹד, / וִימִין יְקַר לֵבָב יְקָר עוֹזֶרֶת</p>

<p>הֵחָלְצוּ, בָנִים, וְאַל תֵּעָצְלוּ / כִּי נַפְשְׁכֶם אָמְנָם לְזֹאת נוֹצֶרֶת</p>

<p>וּבְכֵן דְּעוּ יִתְרוֹן לְשׁוֹן עִבְרִית אֲשֶׁר / הִיא מִלְּשׁוֹן כָּל עַם וְעָם יוֹתֶרֶת</p>

<p>דָּרֵי שְׁחָקִים יִתְּנוּ בָהּ יוֹם בְּיוֹם / אֶדֶר לְעוֹטֶה אוֹר כְּמוֹ אַדֶּרֶת</p>

<p>הִיא הָיְתָה מֵאָז שְׂפַת כָּל הַיְּקוּם / עַד נִפְלְגוּ אַנְשֵׁי עֲצַת נִבְעֶרֶת</p>

<p>בָּלַל שְׂפָתָם אֵל, לְבַד בִּלְשׁוֹן בְּנֵי / עֵבֶר לְבַדָּהּ הָיְתָה נוֹתֶרֶת</p>

<p>נָחְלָהּ וְהִנְחִילָהּ לְבָנָיו אַב הֲמוֹן / גַּם הָיְתָה מִדּוֹר לְדוֹר נִשְׁמֶרֶת</p>

<p>גַּם לֹא עֲזָבָה גָּר בְּאֶרֶץ לוֹעֲזִים / יוֹם נִלְכְּדָה רַגְלוֹ בְתוֹךְ כּוֹשֶׁרֶת</p>

<p>בָּהּ נִתְּנָה אֵשׁ דָּת וְגַם בָּהּ נִשְׁלְחוּ / כָל הַנְּבִיאִים לַחֲבֹשׁ נִשְׁבֶּרֶת</p>

<p>יַד תּוֹפְשֵׂי כִנּוֹר הֲלֹא בָהּ נִגְּנוּ / יוֹם הָיְתָה אֶרֶץ צְבִי לִגְבֶרֶת.</p>

<p>רִיב יֵשׁ לָאֵל בָּכֶם, שְׁאֵרִית יַעֲקֹב, / אִם תִּשְׁכְּחוּ שָׂפָה מְאֹד נִבְחֶרֶת</p>

<p>וּרְאוּ אֲבוֹתֵיכֶם בְּעֵת כִּי מָרְדוּ / וַיִּתְּנוּ כָתֵף אֲשֶׁר סוֹרֶרֶת</p>

<p>לָכֵן הֱבִישָׁם בֶּאֱמֹר כִּי לַעֲגֵי / שָׂפָה בְּסוֹד חָזוּת אֲזַי נִדְבֶּרֶת.</p>

<p>חִזְקוּ וְאַל תַּרְפּוּ יְדֵיכֶם לַעֲזֹב / כִּי לֹא נְקַלָּה הִיא אֲבָל נוֹקֶרֶת.</p>

<p>רַב לַעֲזֹב מָקוֹר וְלַחְצֹב כָּל בְּאֵר / עַל חוֹצְבָהּ פִּיהָ תְהִי אוֹטֶרֶת.</p>

<p>זִכְרוּ לְקִנְאַת בֶּן חֲכַלְיָה יוֹם רְאוֹת / בָּנִים לְשׁוֹנָם נֶהְפְּכָה אַחֶרֶת</p>

<p>תָּפַשׂ אֲנָשִׁים בָּהּ וְהִכָּם בָּחֳרִי / קֶצֶף וּבִמְרִיבָה מְאֹד נֶעְתֶּרֶת.</p>

<p>יִיטַב הֱיוֹת אֻמָּה גְבִירָה שׁוֹכְחָה / דָבָר וּפִלַּגְשָׁהּ תְּהִי שׁוֹמֶרֶת.</p>

<p>הָהּ לָהּ אֲשֶׁר לֹא נָטְרָה כַרְמָהּ אֲבָל / כַּרְמֵי אֲחֵרִים הָיְתָה נוֹטֶרֶת</p>

<p>עַד יַעֲשֶׂה שַׁדַּי וְיַשְׁלִים מוֹעֲדוֹ / צַחוֹת לְשׁוֹן עִלְגִּים תְּהִי דוֹבֶרֶת</p>

<p>נֶגְדּוֹ אֲנִי מַפִּיל תְּחִנָּתִי וּבוֹ / אֶבְטַח וְנַפְשִׁי בּוֹ מְאֹד נֶעְזֶרֶת</p>

<p>קוֹל יַאֲזִין לָשׂוּם בְּפִי עַבְדּוֹ אֱמֶת / כִּי אֶפְתְּחָה פִי לַעֲשׂוֹת מַחְבֶּרֶת.</p>

<br />
</blockquote>

<blockquote>
<p>אוּלָם אֲבָאֵר סוֹד, בְּטֶרֶם אֶחְקְרָה / מִלִּין, בְּעֹז יָמִין מְאֹד נֶאְדֶּרֶת</p>

<p>בִּהְיוֹת יְסוֹד כָּל יֵשׁ וְשֹׁרֶשׁ כָּל יְקוּם / עֶצֶם וְקָרְמָה בַּעֲדוֹ נֶאֱסֶרֶת</p>

<p>גָּרַם הֱיוֹת הַשֵּׁם וְהַפֹּעַל וְגַם / מִלָּה שְׁלִישִׁית זֶה בְּזֶה קוֹשֶׁרֶת</p>

<p>הָיוּ לְאַרְבָּעָה חֲלָקִים, וַאֲנִי / גַּם כֵּן חֲלַקְתִּים לָךְ בְּזֹאת אִגֶּרֶת</p>

<p>וָאֶחֱלֹק אוֹתָם לְאַרְבַּע מַחְלְקוֹת / אֶת זוֹ לְעֻמַּת זוֹ תְהִי חוֹבֶרֶת</p>

<p>זָכוֹר בְּרִאשׁוֹנָה לְאוֹתִיּוֹת וְגַם / כָּל תּוֹלְדוֹתֵיהֶם בְּדָת נִכְשֶׁרֶת</p>

<p>חֹק הַשְּׁנִיָּה הַחֲקוּקָה אַחֲרָיו / בַּשֵּׁם וְתוֹצְאוֹתָיו תְּהִי עוֹצֶרֶת</p>

<p>טַעַם שְׁלִישִׁיָּה בְּפֹעַל יֻסְּדָה / וּבְכָל נְסִבָּה בַעֲדוֹ נֶאְמֶרֶת</p>

<p>יִקְרַת רְבִיעִית דָּת חֲקַקְתִּיהָ / מִלָּה אֲשֶׁר פֹּעַל לְשֵׁם אוֹסֶרֶת</p>

<p>כְּפִי תוֹצְאוֹת אַחַת לְמוּל אַחַת יְהִי / מִסְפַּר שְׁעָרֶיהָ אֲשֶׁר אוֹגֶרֶת</p>

<p>לָכֵן הֲכִינוֹתִי בְרֹאשׁ הַמַּחְלְקוֹת / שִׁשָּׁה שְׁעָרִים בַּעֲדָהּ גּוֹדֶרֶת</p>

<p>מִסְפַּר שְׁתֵים עֶשְׂרִים וּמוֹצָאָם בְּפֶה / חָקוּק בְּרֹאשָׁם אוֹת לְאוֹת נִזְכֶּרֶת</p>

<p>נְצֹר כִּי לְחָמֵשׁ מַחְלְקוֹת יֵחָלְקוּ / בַפֶּה כְּעֵדוּת בַּעֲלֵי מַסֹּרֶת</p>

<p>סְפוּחוֹת עֲלֵי גָרוֹן וְעַל חֵךְ אַחֲרָיו / גַּם עַל קְצָת לָשׁוֹן וְשֵׁן זוֹרֶרֶת</p>

<p>עִנְיַן חֲמִישִׁית רַק לְשָׂפָה נוֹדְעָה / וּבְאַחֲרִית כֻּלָּהְנָה נִגְמֶרֶת</p>
</blockquote>

<blockquote>
<p>פִּתְרוֹן פְּקוּדֵיהֶם יְסוֹד אַהְחַ״ע לְנִיב / גָּרוֹן, וְסוֹד גִּיכָ״ק לְחֵךְ צוֹרֶרֶת</p>
</blockquote>

<blockquote>
<p>צוּרָה שְׁלִישִׁית דַּטְלְנַ״ת הִיא נִקְרְאָה / לַחֵךְ וְלַלָּשׁוֹן אֱמֶת נִסְפֶּרֶת</p>
</blockquote>

<blockquote>
<p>קֶצֶב יְצִיאֵי שֵׁן חֲקוּקִים זַסְצְרַ״שׁ / וּמְקוֹם יְסוֹד בּוּמָ״ף שְׂפַת נִסְגֶּרֶת</p>
</blockquote>

<blockquote>
<p>רַק נִשְׁלְמוּ חָמֵשׁ וְעוֹדָם נֶחְלְקוּ / לִשְׁנֵח חֲלָקִים עַל פְּאַת אַחֶרֶת</p>

<p>שֶׁבָּם נְטוּעִים כִּמְלָכִים נִצְּבוּ / וּמְשָׁרְתִים עוֹבְרִים בְּלִי מַעְבֶּרֶת</p>

<p>תַּתִּים אֲגֻדָּה וָאֲשִׂימֵם עַל שְׁמִי / לִהְיוֹת לְכָל מַשְׂכִּיל לְאוֹת מִשְׁמֶרֶת</p>

<p>שֵׁבֶט מְשָׁרְתִים הוּא אֲנִי שְׁלֹמֹה וְגַם / כּוֹתֵב, מְקֻשָּׁרִים בְּתוֹךְ מָסֹרֶת</p>

<p>לַהֲקַת מְלָכִים רַק תְּהִי קָט צַח וְגַם / גֶּזַע סְפָרַד בַּעֲבוֹת נִקְשֶׁרֶת</p>

<p>מָקוֹם מְשָׁרְתִים מַחֲלִיפִים זֶה לְזֶה / עַל פִּי עֲבוֹדָתָם אֲשֶׁר נִסְדֶּרֶת</p>

<p>הִנֵּה אֲבָאֵר כָּל עֲבוֹדָתָם הֲלוֹם / עַל מִשְׁמְרוֹתָם אוֹת לְאוֹת נֶעְדֶּרֶת</p>

<p>אֵיךְ מִשְׁמְרוֹת אָלֶף אֲשֶׁר בָּם תַּעֲבֹד / תָּמִיד בְּמִשְׁמַרְתָּהּ תְּהִי נֶאְסֶרֶת</p>

<p>בְּאֶחָד לְאַרְבָּעָה עֲתִידִים תַּעֲבֹד / לַשֵּׁם וְלַפֹּעַל תְּהִי נִמְסֶרֶת</p>
</blockquote>

<blockquote>
<p>גַּם תַּעֲבֹד פֹּעַל אֲשֶׁר הָיָה כְבָר / אָלֶף בְּ״אֶתְחַבֵּר״ לְהֵי נִפְתֶּרֶת</p>
</blockquote>

<blockquote>
<p>דָּתָהּ לְהוֹסִיפָהּ בְּשֵׁם פֹּעַל כְּמוֹ / אָדוֹשׁ יְדוּשֶׁנּוּ וּבוֹ נֶעְצֶרֶת</p>

<p>הֵן נִסְפְּחָה גַם עַל יְסוֹד הַשֵּׁם כְּמוֹ / אֶתְמוֹל וְאֶזְרוֹעַ הֱיוֹת נִבְרֶרֶת</p>

<p>וּבְכֵן אֲבָאֵר מַחְלְקוֹת הַנּוּן לְכָל / פָּנִים אֲשֶׁר בָּם נִמְצְאָה נִפְזֶרֶת</p>

<p>זֹאת גַּם לְאֶחָד מֵעֲתִידִים תַּעֲבֹד / תָּמִיד, עֲבוּר לִהְיוֹת לְאוֹת לַעְצֶרֶת</p>

<p>חָקוּק לְהֶעָשׂוּי כְּבָר, גַּם לַאֲשֶׁר / עַתָּה, כְּמוֹ נֶעְכָּר וְגַם נֶעְכָּרֶת</p>

<p>טְפוּלָה לְוָו רַבִּים בְּפֹעַל שֶׁכְּבָר, / כֵּן בַּאֲשֶׁר לִהְיוֹת תְּהִי נִכְתֶּרֶת</p>

<p>יְדוּעָה בְנוּן צָקוּן וְנוּן וַיַּחֲנוּן, / עֵת תַּעֲמֹד בָּהֶן וְעֵת נֶחְסֶרֶת</p>

<p>כֵּן נוֹסְפָה בִלְשׁוֹן נְקֵבָה כִּי תְהִי / אַחַת וְהִיא כָל עֵת וְעֵת מוֹסֶרֶת</p>

<p>לִקְהַל נְקֵבוֹת נִתְּנָה חֹק, וַתְּהִי / בַשֵּׁם וּבַפֹּעַל לְוָו נִכֶּרֶת</p>

<p>מֵאַחֲרֵי הַיּוֹד וְהַתָּו תַּעֲבֹד / וּבְמַאֲמָר גַּם הִיא לְחֹק נִגְזֶרֶת</p>

<p>נוּן נִתְּנָה לַעֲבֹד וְלִבְנוֹת בָּהּ בְּשֵׁם / רַבִּים וְשֵׁם אֶחָד בְּלִי אַחֶרֶת</p>

<p>שׂוּמָה תְּמוּרַת מֵם, וְנוֹסֶפֶת בְּתוֹךְ / מִלִּים כְּנוּן מִנְלָם בְּנוּן נִפְאֶרֶת.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23577">https://benyehuda.org/read/23577</a></div></body></html>