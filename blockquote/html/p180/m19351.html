<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[תְּהִלַּת אֵל בְּרֹאשׁ כָּל־הַתְהִלוֹת]</title>
	<meta name="author" content="שלמה אבן גבירול"/>
</head>
<body>

<p>לה פי בעץֹ תלא… ל. אנדלס והו קד ולי אלחכי… [ולו אחד מתלמידי (החכמים) של
אנדלוס כשהוכתר…]</p>

<blockquote>
<p>תְּהִלַּת אֵל בְּרֹאשׁ כָּל־הַתְהִלוֹת / וְצִדְקֹתָיו לְתַנּוֹת הַגְּדֹלוֹת</p>

<p>אֲשֶׁר נַעְלָה עֲלֵי־עֶרֶץ וְנִשְׂגַּב / וְשָׁת בֵּינוֹ וּבֵינֵינוּ גְּבוּלוֹת</p>

<p>יְמִינוּ רוֹמֲמָה בִמְאֹד פְּלָאָיו / אֲשֶׁר גָּדְלוּ עֲלֵי כָל־הַגְּדֻלּוֹת</p>

<p>אֲשֶׁר תִּתְמֹךְ אֲדָמָה עַל־בְּלִימָה / וְתַחְרִיב בֶּעֱזוּזָהּ הַמְּצוּלוֹת</p>

<p>אֲשֶׁר תֵּעוֹר וְתִפְדֶּה הַיְשֵׁנִים / בְּגָלוּתָם וְתָחִישׁ הַגְּאֻלּוֹת</p>

<p>לְשֶׂה גֹלָה וּמִבָּנִים שְׁכוּלָה / וְגַלְמוּדָה שְׁכוּלָה מִשְּׁכוּלוֹת</p>

<p>נְדוּדָה מֵהֲנָחָה לַאֲנָחָה / אֲבֵלָה גַּם־בְּנוֹתֶיה אֲבֵלוֹת</p>

<p>וְהַיּוֹם לָהּ כְּמוֹ־אֶלֶף בְּגָלוּת / וְכִמְעַט קָט וְאַלְפַּיִם כְּפוּלוֹת</p>

<p>בְּכָל־כֹּחָם אֲכְלוּהָ יְרִיבִים / וְעוֹדָם יִדְּמוּ שֵׁרִית נְטוּלוֹת</p>

<p>בְּעֹצֶם עִצְמוּהָ הָעֲצוּמִים / עֲלֵי חֵילָהּ אֲשֶׁר הָיָה נְחָלוֹת</p>

<p>וְהִיא מִיָּד לְיָד נִדְחָה וְשָׁחָה / בְּשׁוּחוֹת וַחֲלַקְלַקּוֹת אֲפֵלוֹת</p>

<p>בְּחַבְלֵי הָעֳנִי תֵשֵׁב אֲחוּזָה / עֲנִיָּה פַּעֲמֹתֶיה תְּמוֹטֵט כְבוּלוֹת</p>

<p>מְפָרֵק עֹל פְּרֹק עֹל צַוְּרֹנָה / וְהַמּוֹטוֹת תְּמוֹטֵט בֶּאֱיָלוֹת</p>

<p>וּמַשְׂכֻּרְתָּהּ לְגָלוּתָהּ תְּשַׁלֵּם / וְתָשֶׁב־לָהּ גְּמוּל מֵשִׁיב גְּמֻלוֹת</p>

<p>וְתִבְנֶה מֵהֲרוּסֶיהָ בְּצוּרוֹת / וְתָקִים מִנְּתוּצֶיה נְפוּלוֹת</p>

<p>וְתִבְעַל מִבְּנוֹתֶיהָ עֲזוּבוֹת / אֲשֶׁר הָיוּ לְצָרֵיהֶן בְּעוּלוֹת</p>

<p>וְגָלוּת חֵל מְדִינָה הָעֲדִינָה / תְּחַדֶּהָ בְּמַכְלוּלוֹת כְּלוּלוֹת</p>

<p>אֲשֶׁר גָּלוּ אֱלֵי אֶרֶץ סְפָרַד / וְהִשִּׂיגוּ וְהִשִּׂיגוּם קְללוֹת</p>

<p>וּמַשְׂאֵת נָֽשְׂאוּ כִּי־אַתְּ גְּזַרְתָּהּ / וְהֵכִילוּ עֲדֵי אֵין־בָּם יְכֹלוֹת</p>

<p>רְעֵבִים מִבְּלִי־מַיִם צְמֵאִים / כְּאַיָּלוֹת חֲשׁוּכוֹת מֵאֱיָלוֹת</p>

<p>וְלוּלֵי נָחֲלוּ נַחַל אֱמוּנָה / שְׁאֵרִית יַעֲקֹב עָשׂוּ פְלִילוֹת</p>

<p>אֲזַי בָּם נֶעֱקַר עֵקֶר תְּבוּנָה / וְיָבְשׁוּ הָאֲשָׁלִים הַשְּׁתוּלוֹת</p>

<p>וְהָיוּ הָאֲסוּרוֹת כַּפְּקוּרוֹת / וְהָיוּ הַכְּשֵׁרוֹת כַּפְּסוּלוֹת</p>

<p>אֲשֶׁר הֶעְמִיד יְסוֹדוֹת מִשְׁפְּטֵי־דָת / וְהֵשִׂים מַפְּלוֹתֶיה נְטוּלוֹת</p>

<p>וְלָנוּ עַם יְשֻׁרוּן בַּחֲשֵׁכוֹת / וְהִשְׁכִּימוּ נְאוֹרֵי הָאֲפֵלוֹת</p>

<p>בְּדַיֵּן דִּין אֱמֶת הֹלֵך נְכֹחוֹ / וְהַצֶּדֶק לְבַקֵּשׁ גַּם־פְּעֻלּוֹת</p>

<p>אֲשֶׁר יַפְסִיק לְדִין רָאוּי לְהַפְסִיק / בְּצִדְקָתוֹ בְּלִי־אָוֶן וְעוֹלוֹת</p>

<p>וּמַמְתִין בּוֹ וְאִם־זָקוּק לְנַחֵץ / כְּאַזְהָרַת יְשֵׁישֵׁי הָעֲגֻלּוֹת</p>

<p>וְדִינוֹ מִבְּלִי טָעוּת מְתֻקָּן / כְּאֹרַח שֶׁאֲבָנָיו בּוֹ סְקוּלוֹת</p>

<p>וְהַקַּלּוֹת הֱשִׁיתָן כַּחֲמוּרוֹת / וְרָאָה הַחֲמוּרוֹת כַּנְּקַלּוֹת</p>

<p>וְאִם־יִשָּׁפְטוּ נִצִּים לְפָנָיו / וּמִתְעוֹלֵל אֲחָדָם
בַּעֲלִילוֹת</p>

<p>יְזַכֶּה זֶּה וְאִם־אֶת־זֶה יְחַיֵּב / וְלֹא־יִשָּׂא פְּנֵי פָנִים צְהוּלוֹת</p>

<p>וְכָל־מִשְׁפָּט לְאוֹר יוֹצִיא בְּצִדְקוֹ / וּמִשְׁפָּטָיו וְאֹרְחֹתָיו פְּלִילוֹת</p>

<p>וּבִמְקוֹם הַשְּׁבוּעָה שָׁם פְּשָׁרָה / וּבָהּ גָּזַר מְקוֹם גָּזְרוּ בְאָלוֹת</p>

<p>וְיַמְצִיא תַּעֲלֻמֵי הָאֲבֵדוֹת / וּמֵהָעֹֽשְׁקִים יָשִׁיב גְּזֵלוֹת</p>

<p>וְשָׁם מַלְוֶה לְאִישׁ עָנִי לְהָשִׁיב / בְּעוֹד שֶׁמֶשׁ בְּגָדָיו הַחֲבֻלוֹת</p>

<p>וְהִלְבִּישׁ מַעֲרֻמֵּי הַתְּבוּנוֹת / וְהָיוּ הַיְחֵפוֹת בּוֹ נְעֻלוֹת</p>

<p>וּפָתַח לַחֲכָמִים הָאֲטֻמוֹת / וּמִי יִפְתַּח דְּלָתוֹת שָׂם נְעֻלוֹת</p>

<p>וְהוּא נִבְחָר בְּעֵת אֵין־שָׁם זְבָחִים / לְאֵל מִשַּׁי וְקָרְבָּנוֹת וְעֹלוֹת</p>

<p>הֲלֹא הִזְהִיר עֲלֵי־צֶדֶק וְצִוָּה / הֲיִרְצֶה בַעֲגָלִים אוֹ עֲגָלוֹת</p>

<p>אֱמֶת כִּי בוֹ עֲוֹנֵינוּ מְחוּיִם / וְחַטֹּאת דֹּֽרְשֵׁי חֶפְצוֹ מְחוּלוֹת</p>

<p>וְכָל־חָכְמוֹת לְחָכְמָתוֹ עֲזוּבוֹת / וְגַם מִבַּעֲלֵיהֶן הֵן שְׁלוּלוֹת</p>

<p>וְנִקְרָאוֹת תְּשׁוּבוֹתָיו בְּבָבֶל / וְנִפְרָשׁוֹת בְּרָאשֵׁי הַקְּהִלּוֹת</p>

<p>בְּסוֹד רָאשֵׁי נְהַרְדֵּעָא וְסוּרָא / עֲיָרוֹת הַפְּלִילוֹת הַגְּדֹלוֹת</p>

<p>הֲרִימוּהֶן עֲלֵי כָל־הַתְּשׁוּבוֹת / וּבַזָּהָב כְּתָבוּם בַּמְּגִלּוֹת</p>

<p>וְאֹמְרִים מָצְאוּ אַנְשֵׁי סְפָרַד / פְּלִיאֵי הַתְּבוּנוֹת הַנְּעֻלוֹת</p>

<p>וְחָזוּ הָאֱמֶת נִכָּר בְּרֻבָּם / וְחָזִינוּ אֲנַחְנוּ מַהֲתַלּוֹת</p>

<p>וְלָבַשְׁנוּ לְעֻמָּתָם קְרָעִים / וְהֵמָּה לָֽבְשׁוּ חֶמְדַּת שְׂמָלוֹת</p>

<p>וְהָיְתָה גַאֲוָתָם כַּאֲרָיוֹת / וְהָיִינוּ לְעֻמָּתָם רְחֵלוֹת</p>

<p>וְשָׂרִיגֵי תְבוּנָה הֵם קְטָפוּם / וְאֵין עֹלֵל וְקָטַפְנוּ מְלִילוֹת</p>

<p>וְעֵינֵי עִֽוְרֵיהֶם נְפְקְחוּ־בָם / וְסִכְלֵיהֶם וְאָזְנֵינוּ צְלוּלוֹת</p>

<p>בְּרַב הִרְבָּה שְׂשׂוֹנֵיהֶם וְחִדָּם / וְחֶדְוָתָם לְהִגָּלוֹת תְּהִלּוֹת</p>

<p>וְרַב הָאייָ כְּלֹא הָיָה לְפָנָיו / וְקָטֹן מֵעֲנוֹת אֹתוֹ בְּמִלּוֹת</p>

<p>מְזִמּוֹתָיו יְפִיצוּן כָּל־מְזִמּוֹת / וְתַחְבֻּלוֹת לְכָל־אָדָם חֲבֻלוֹת</p>

<p>וְחָכְמוֹת שֹֽׁטְרֵי חָכְמוֹת גְּדֹלוֹת / אֲשֶׁר הוֹרָה עֲלֵי דֶרֶך גְּמוּלוֹת</p>

<p>פְּנֵי רַב לִמְּדָנוּ הַכְּעוּרוֹת / וְהִשַּׂגְנוּ נחוצי הבהלות</p>

<p>וּמִלֵּא הַנְּפָשׁוֹת הַיְבֵשׁוֹת / עֲדֵי הָיוּ בְּמֵי־הַבִּין טְבוּלוֹת</p>

<p>בְּמַיִם לֹא אֱנוֹשׁ יִשְׂחֶה בְדָכְיָם / וְאִם־תֵּרֵד לְסוֹף תִּמְצָא מְצֹלוֹת</p>

<p>וְחָכְמָתוֹ רְחָבָה מֵאֲדָמָה / וְאִם־יֶשׁ־לָהּ גְּבוּל אֵין לָהּ גְּבוּלוֹת</p>

<p>וּפִצֵּל מִפְּלִיאֶיהָ פְּצָלוֹת / כְּאִישׁ פִּצֵּל לְיַחֶם־בָּם בְּמַקְלוֹת</p>

<p>וְתֵלַדְנָה תְבוּנוֹתָיו בְּלִי־צִיר / וְלֹא קָשׁוֹת וְלֹא רֹגְזוֹת וְחָלוֹת</p>

<p>וְכָל־עֵת הֵן מְחֻדָּשׁוֹת וְעָלוֹת / וְאִם־הֵנָּה מְיֻשָּׁנוֹת וּבָלוֹת</p>

<p>אֲשֶׁר הֵנָּה לְכָל־צָמֵא וְעָיֵף / מְזֵי רָעָב כְּצִמוּקֵי דְבֵלוֹת</p>

<p>וְדֵעוֹת הַגְּלוּיוֹת לַחֲכָמִים / וְהוּא יֵדַע לְנִסְתָּרוֹת וְנִגְלוֹת</p>

<p>וּבָהֶם יִפְצְחוּ רִנָּה יְדִידָיו / וְתַלְמִידָיו לְשֹׁנוֹתָם צְהוּלוֹת</p>

<p>וְהַכֹּל פֹּֽצְחִים רִנּוֹת לְשֹׁנוֹת / וּבִלְבָבָם לְרַבָּם רַב מְסִלּוֹת</p>

<p>אֲשֶׁר הִזְהִיר לְהַדְלִיק נֵר נְשֵׁיהֶם / וְהַפְרָשַׁת תְּרוּמִיוֹת וְחַלּוֹת</p>

<p>וּמִצְוֹתָיו וְחֻקּוֹתָיו וְדָתָיו / מְיֻשָּרוֹת נְכֹחוֹת כַּשְּׁפֵלוֹת</p>

<p>וְתוֹכְחוֹתָיו לְכָל־רָאשִׁים עֲטָרוֹת / וְכִצְפִירוֹת עֲלֵי קָדְקֹד סְבוּלוֹת</p>

<p>אֲשֶׁר הֵנָּה בְעֵינֵינוּ בְּתוּלוֹת / וְעִמָּנוּ וְכָמֹנוּ שְׁגוּלוֹת</p>

<p>וְהֵן רִפְאוֹת שְׁרִירֵי נֹסֲסֵיהֶן / וְלִמְזֹרוֹת מְזֹרוֹת גַּם־תְּעָלוֹת</p>

<p>וְהֵנָּה לַֽמְגַשְׁשִׁים כַּמְּאוֹרֹת / וְכַנֵּרוֹת דְּלוּקוֹת בַּאֲפֵלוֹת</p>

<p>וּמִימֵי אַב אֲבִי מַלְאַךְ עֲתָרוֹת / וְתַלְמִיד רַב אֲשֶׁר הִנְחִיל נְחָלוֹת</p>

<p>אֱמֶת לֹא קָם בְּיִשְׂרָאֵל כְּמוֹתוֹ / אֲבָל כִּי־אִישׁ בְּגִבְעַת הָעֲרָלוֹת</p>

<p>אֲשֶׁר מָל הַלְּבָבוֹת הָעֲרֵלוֹת / וְהִשְׂכִּיל הַנְּפָשׁוֹת הַסְּכָלוֹת</p>

<p>וְקָרַע כָּל־סְגוֹרֵי לֵב אֱוִילִים / וְנַפְשׁוֹתָם מְפֻלָּשׁוֹת חֲלוּלוֹת</p>

<p>וְכָל־סָתוּם וְכָל־נֶעְלָם וְעָמוּם / מְגֻלּוֹת הֵן לְתוּשִׁיּוֹת וּמֻפְלוֹת</p>

<p>וְהוּא אֶחָד וְאֵין שֵׁנִי לְעֶרְכּוֹ / וְנַפְשׁוֹ בָם כְּמֶלֶך בַּחֲיָלוֹת</p>

<p>עֲלִילִיָּה יְקָרָה מִתְּבוּנָה / אֲצוּלָה מֵאֲצִילֵי הָאֲצוּלוֹת</p>

<p>מְהִירָה לַעֲשׂוֹת תַּחְבּוּל וְאִלּוּ / חֲרוּצָה נֶחְשְׁבָה מֵהָעֲצֵלוֹת</p>

<p>לְכֵן יֵקַל וְיִקְטַן מִכְּבוֹדוֹ / אֱגֹר שֶׁבַח וְחַבֵּר מַהֲלָלוֹת</p>

<p>וְאִם־אַגִּיד קְצָת הוֹדוֹ וְחָסֵר / דְּלִי מִיאוֹר וְנֵטֶף מִתְּעָלוֹת</p>

<p>וּבִרְאֹתִי יְקָר הַשִּׁיר וְעֻזּוּ / הֲכִינוֹתִי לְנָוֵהוּ מְסִלּוֹת</p>

<p>וְהַעְדֵּתִיו בְּעֶדְיֵי הַבְּדֹלַח / וְהַעְנַדְתִּיו עֲטָרוֹת מִתְּהִלּוֹת</p>

<p>וְאִמְרוֹתַי אֲמָרוֹת הַטְּהֹרוֹת / בְּמֹאזְנֵי־שִׁיר וּמִשְׁקָלוֹ שְׁקוּלוֹת</p>

<p>וּמָצָאתִי בְצֻרוֹת כַּעֲזֻבוֹת / וְחָשַׂפְתִּי בְמַחְשַׁבְתִּי פְּלִילוֹת</p>

<p>וְהָיוּ יֹֽדְעֵי שָׂפָה בְרוּרָה / וְכָל־אַמִּיץ לְדַבֵּר צַח בְּמִלּוֹת</p>

<p>סְחַרְחָרִים וְלֹא־מָצְאוּ יְדֵיהֶם / וְהֵנָּה לֶעֱזוּז יָדַי אֲזוּלוֹת</p>

<p>וּמָשַׁלְתִּי לְשׁוֹן עִבְרִית וְעַזֵּי / כְבֵדֶיהָ לְעֻמָּתִי נְקַלּוֹת</p>

<p>וְעָשִׂיתִי לְפוּצֶיהָ מְסִלּוֹת / כְּמוֹ־כֵן לַעֲצוּרֶיהָ תְעָלוֹת</p>

<p>וְלוּ עֹכֵר עֲכָרַנִי עֲכַרְתִּיו / כְּחִדֶּקֶל וְכִפְרָת בַּהֲמֻלּוֹת</p>

<p>וְרַגְלַי בָּהּ כְּרַגְלֵי הָרְאֵמִים / וְרַגְלָיו בָּהּ כְּרַגְלֵי הַנְּמָלוֹת</p>

<p>וְעִנְנָהוּ וְכִסָּהוּ אֲבָקָם / וְלֹא־יָכֹל לְצָעְדוֹ בַנְּעָלוֹת</p>

<p>וְהָיוּ לִי לְבִיאוֹתָיו כְּשֵׁיוֹת / וְגַם־נָפְלוּ לְאֹתוֹתַי קְטוּלוֹת</p>

<p>וְאַל־תִּתְמַהּ בְּשִׁירוֹת הַיְקָרוֹת / תְּמַהּ מֵהַשְּׁמֹנֶה הַכְּפוּלוֹת.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/19351">https://benyehuda.org/read/19351</a></div></body></html>