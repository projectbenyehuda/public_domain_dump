<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[כְּאַיִן נִשְּׂאוּ מֵרֹב חֲלָקָיו]</title>
	<meta name="author" content="שלמה אבן גבירול"/>
</head>
<body>

<p>וממّא אמתצ͘י פיה מרכב אלאחסאן ואשפי מנה עלי מדא אלסבאק [וממה שהתהלך
במרכב השכלול והתקרב לתכלית המרוץ]</p>

<br />

<blockquote>
<p>כְּאַיִן נִשְּׂאוּ מֵרֹב חֲלָקָיו / בְּחַלּוֹתוֹ פְּנֵי רֵעָיו וְחוֹשְׁקָיו</p>

<p>וְרָאוּ בַּחֲצִי יוֹמָם דְּמוּתוֹ / וְעַל כֵּן יֹֽאמְרוּ קַו אַחֲרֵי קָו</p>

<p>יְדִידַי שַׁאֲלוּ אֵלָיו שְׁנָתִי / וְאוּלַי בַּחֲלוֹם אֶרְאֶה בְרָקָיו</p>

<p>בְּעוֹד שֶׁיֵּשׁ לְעֵינִי מַחֲמָד בּוֹ / וְטֶרֶם יִֽכְלוּ מָחָר יְרָקָיו</p>

<p>וְנִבְכֶּה עַל יְמֵי נֹעַר כְּסֹחֵר / אֲשֶׁר יִבְכֶּה עֲלֵי רֹעַ שְׁוָקָיו</p>

<p>יְרַוּוּ אַרְצְכֶם עֲבֵי שְׁחָקִים / כְּמוֹ לִבִּי אֲשֶׁר יַרְוֶה מְצוּקָיו</p>

<p>וְאַל נָא תִשְׁאֲלוּ גִשְׁמֵי נְדָבוֹת / לְעָב כִּי שָׁעֲלֵי יִצְחָק מְרִיקָיו</p>

<p>אֲשֶׁר לוּ שָׂם בְּיוֹם הַחֹם שְׁעָלָיו / לְמוּל סֶלַע אֲזַי פָּתַח נְקִיקָיו</p>

<p>יְקַר נֶפֶשׁ תְּמִים דֵּעוּת טְהָר־לֵב / בְּעָבְרוֹ בַזְּמָן הִרְעִיד חֲזָקָיו</p>

<p>וּלוּ עִמּוֹ יְרוּצוּן כּֽוֹכְבֵי רוֹם / אֲזַי לֹא דָֽרְכוּ רֵאשִׁית אֲבָקָיו</p>

<p>אֲשֶׁר עָשַׁק לְבַב חַכְמֵי לְבָבוֹת / וְהָיִיתִי אֲנִי מֵרֹאשׁ עֲשׁוּקָיו</p>

<p>וְקָשַׁר הַזְּמַן חֶפְצִי בְיָדוֹ / וְאָסַר כַּאֲנִי קוֹשֵׁר חֲלָקָיו</p>

<p>וְהִנֶּנִּי אֲסִיר שֵׂבֶר וְתִקְוָה / וּמִי יִתֵּן וְאֶהְיֶה מִנְּתוּקָיו</p>

<p>וְלוּ חָמַל עֲלֵי רֵעַ לְבָבוֹ / כְּלֵב אַיָּל אֲשֶׁר יָבְשׁוּ אֲפִיקָיו</p>

<p>כְּבָר הָיָה תְמוֹל קָרוֹב לְנַפְשִׁי / וְהַיּוֹם גָּֽבְהוּ מִנִּי שְׁחָקָיו</p>

<p>וְהַיּוֹם זָֽרְחָה שֶׁמֶשׁ וְנוֹדַד / וְלֹא הָיָה יְדִידִי מִיְּלָקָיו</p>

<p>וְאֵיךְ יָמֹד אֱלֵי חֵיק אַהֲבָתִי / כְּמִדַּת פֹּחֲזֵי שֶׂכֶל וְרֵיקָיו</p>

<p>וְהוּא הַתָּם אֲשֶׁר גָּבַר בְּשִׂכְלוֹ / וְרִפָּה בַזְּמַן מֵזַח אֲפִיקָיו</p>

<p>וְהַצֶּדֶק וְהַחֶסֶד דְּבֵקָיו / וְהַדַּעַת וְהַמּוּסָר מְנִיקָיו</p>

<p>וְחָלִילָה הֱיוֹת כִּי אִם כְּרֵעַ / גְּמוּל הָאַהֲבָה שִׁלַּם וְחֻקָּיו</p>

<p>אֲהַלֶּלְךָ וְאַתְּ מַהְלָל אֲמָרַי / וְצַוָּאר טוֹב יְיַפֶּה אֶת עֲנָקָיו</p>

<p>וּמִי הוּא זֶה אֲשֶׁר יַעְרֹךְ וְיָשִׁיר / עֲלֵי מִשְׁקָל אֲמָרַי וַעֲלֵי קָו</p>

<p>וְהַסּוּס בַּקְּרָב יִגְאֶה לְבַדּוֹ / וְאִם יוּכַל חֲמוֹר לָרוּץ בְּשׁוֹקָיו.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/19450">https://benyehuda.org/read/19450</a></div></body></html>