<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>סָבָא מַפְלִיג לְאוֹדֵיסָה</title>
	<meta name="author" content="שאול טשרניחובסקי"/>
</head>
<body>

<blockquote>
<p>דָּרַשׁ קֹהֶלֶת בֶּן-דָּוִד מֶלֶךְ בִּירוּשָׁלַיִם:</p>

<p>כַּאֲשֶׁר אֵינְךָ יוֹדֵעַ מַה דֶּרֶךְ הָרוּחַ בָּעֶצֶם,</p>

<p>כָּכָה לֹא תֵדַע מֵאַיִן הִיא בָאָה בְמֶשֶׁךְ הַיָּמִים – – –</p>

<p>אֶפֶס לִפְעָמִים, לְעִתִּים רְחוֹקוֹת, יְגֻנַּב אֵלֶיךָ</p>

<p>שֶׁמֶץ מֶנְהוּ וְאָז תִּבְחַן מִקְצָת מִסְתּוֹרֵי הַחַיִּים.
<br><br />
סָבָא – הִתְיַחֵשׂ עַל בֵּית הַקַּרְפִּיּוֹנִי בָאָרֶץ,</p>

<p>וְנוֹלַד בְּחֹדֶשׁ אֲדָר, שֶׁהוּא מַזַּל-דָּגִים, כַּיָּדוּעַ,</p>

<p>לָכֵן קָבַע בְּטַבַּעְתּוֹ, שֶׁשִּמְּשָׁה לוֹ גַם חוֹתֶמֶת,</p>

<p>תַּבְנִית שְׁנֵי דָגִים זְעִירִים – כְּלוֹמַר שְׁנֵי קַרְפִּיּוֹנִים.</p>

<p>וְאָז, בַּיָּמִים הָהֵם, יָשַׁב בִּקְבִיעוּת בֵּין גּוֹיֵי</p>

<p>כְּפָר קָטָן אֵצֶל חֶרְסוֹן, וְשֵׁם אוֹתוֹ כְּפָר &#8220;נָמֵל רֵיקָן&#8221;:</p>

<p>( גּוֹלַיַה פְּרִיסְטַן בְּלַעַ&quot;ז), וּ&#8220;לְפִי צַמְרוֹ – כִּנּוּיוֹ&#8221;:</p>

<p>כָּל הַיָּמִים, כִּשְׁמוֹ, קַרְקַע שׁוֹמֵמָה שֶׁל חוֹלוֹת,</p>

<p>חוּץ מִימֵי אֹסֶף-יְרָקוֹת וְאַחַר קְצִיר-חִטִּים, בַּחֹרֶף,</p>

<p>אֲשֶׁר אָז נַעֲרָמוֹת עָלָיו עֲרֵמוֹת עֲרֵמוֹת</p>

<p>מִבְחַר קִשּׁוּאֵי-הָאָרֶץ, קִשּׁוּאֵי-אֲגָמִים<a href="#fn:1" id="fnref:1" title="see footnote" class="footnote"><sup>1</sup></a> וְשָׂדֶה,</p>

<p>הָרֵי-הָרִים שֶׁל מִינֵי הָאֲבַטִּיחִים הַטּוֹבִים,</p>

<p>וְהַמְּלָפְפוֹנִים<a href="#fn:2" id="fnref:2" title="see footnote" class="footnote"><sup>2</sup></a> הַמְּתוּקִים וְהָרֵיחָנִיִּים – לְמִינֵיהֶם,</p>

<p>וְכָל בֵּית הַדְּלוּעִים<a href="#fn:3" id="fnref:3" title="see footnote" class="footnote"><sup>3</sup></a>, הַגְּדוֹלוֹת, הַקְּטַנּוֹת, בְּנוֹת-הַשַּׁעֲשׁוּעִים,</p>

<p>דְּלַעַת גַּמְלוֹנִית וּדְלַעַת לָגִינִית וּזְעִירָה-נֶחְמֹדֶת,</p>

<p>קְלָחִים מִשְׂתָּרְגִים-מִתְפַּתְּלִים וּמַעֲלִים פְּרָחִים שֶׁל כֶּתֶם,</p>

<p>חוֹבְבֵי שֶׁמֶשׁ-עֲרָבָה, תִּפְאֶרֶת בֻּסְתָּנֵי אוּקְרַיְנָה.
<br><br />
וְסָבָא יָשַׁב בַּכְּפָר, בְּאוֹתוֹ כְּפָר &#8220;נָמֵל רֵיקָן&#8221;.</p>

<p>בֹּא וּלְמַד, שֶׁמִּכָּאן בָּאָה לוֹ חִבָּה לַמָּיִם.</p>

<p>וְעֵסֶק הָיָה לְסָבָא עִם מְנַהֵל טַחֲנוֹת וַיְנְשְׁטֵין</p>

<p>אֲשֶׁר בְּ&#8220;אִמָּא-אוֹדֵיסָה&#8221;, עַל שְׂפַת הַפֶּרֶסִיפּ – כְּיָדוּעַ.</p>

<p>הָיוּ עִתּוֹתָיו בְּיָדָיו – בַּקַּיִץ הָיָה הַמַּעֲשֶׂה,</p>

<p>גָּמַר שֶׁיִּסַּע לְאוֹדֵיסָה, וְלֹא בָּאֳנִיָּה שֶׁל קִיטוֹר,</p>

<p>וְלֹא בַיַּבָּשָׁה בַצָּב אוֹ בַעֲגָלָה בְסוּסִים,</p>

<p>אֶלָּא בְסִירָה זְעִירָה, עֲרֵבַת יְדִידוֹ הַבְרִילָה.</p>

<p>אוֹתוֹ הַבְרִילָה, יְדִיד לְסָבָא וְאֶחָד מֵחֲסִידָיו,</p>

<p>אִכָּר, גַּם הוּא בְאוֹתוֹ כְפָר. כְּפָרִי בֶן כְּפָרִי, עֲצַלְתָּן,</p>

<p>שַׁתְקָן גָּדוֹל מִטִּבְעוֹ מִתְּחִלַּת בְּרִיָּתוֹ, מִתְרַחֵק</p>

<p>מִפַּטְפְּטָנוּת יְתֵרָה בַבַּיִת, בָּרְחוֹב וַאֲסֵפָה.</p>

<p>קֹדֶם-כֹּל – מִפִּטְפּוּטֵי הַפְּלוֹנִית שֶׁלּוֹ הַמִּרְשָׁעַת;</p>

<p>שֵׁנִית, מִשִּׂיחַ וָשִׂיג שֶׁל קָהָל שֶׁנִּזְעַק לַאֲסֵפָה;</p>

<p>שְׁלִישִׁית, מִכָּל אֲשֶׁר לוֹ לָשׁוֹן מְצַלְצֶלֶת – מִ&#8220;נַּבְחָן&#8221;.</p>

<p>כֵּיוָן שֶׁחִבֵּב שְׁתִיקָה, חִבֵּב לְהִתְיַחֵד עַל חוֹלוֹת</p>

<p>זֶרֶם הַדְּנִיפְּר הַזַּךְ; וְכֵיוָן שֶׁהִתְחִיל מִתְיַחֵד,</p>

<p>הָיָה מִתְרַחֵק וְהוֹלֵךְ; וְכֵיוָן שֶׁהָיָה מִתְרַחֵק,</p>

<p>הִתְחִיל גַּם מַפְלִיג בַּנָּהָר; וְכֵיוָן שֶׁהִפְלִיג בַּנָּהָר</p>

<p>הָלַךְ וְהִתְקִין לוֹ סִירָה, בְּעֶצֶם יָדָיו – עֲרֵבָה,</p>

<p>מִן הַזְּעִירוֹת מְאֹד, מֵאֵלֶּה שֶׁקּוֹרְאִים &#8220;רַצְחָנִית&#8221;<a href="#fn:4" id="fnref:4" title="see footnote" class="footnote"><sup>4</sup></a>.</p>

<p>וְהָיוּ נְהִירוֹת לוֹ צוּלוֹת הַנָּהָר, שָׁם נְחִילֵי הַדָּגָה,</p>

<p>הָיָה שָׁם מַשְׁלִיךְ חַכָּתוֹ וְשׁוֹלֶה מִדְּגַת בּוֹרִיסְתֶּנֶס</p>

<p>אֶת אֲשֶׁר תַּעֲלֶה הַחַּכָּה: קַרְפִּיפוֹן, אַבְרוֹמָה, רוּתִילָה<a href="#fn:5" id="fnref:5" title="see footnote" class="footnote"><sup>5</sup></a>.</p>

<p>בָּטֵל לֹא יָשַׁב מֵעוֹלָם, שָׁקַע בְּהִרְהוּרִים וְדָג לוֹ.</p>

<p>וְיֵשׁ אֲשֶׁר הָיָה מִסְתַּכֵּן וּמַפְלִיג וּמַרְחִיק בַּלִּימָן<a href="#fn:6" id="fnref:6" title="see footnote" class="footnote"><sup>6</sup></a></p>

<p>עַד לְשׁוֹן קִנְבּוּרְן וְעַד אִי בֵּרֶזַן הַשּׁוֹמֵמָה.</p>

<p>הָיָה לְעִתִּים רְחוֹקוֹת מִזְדַּמֵּן עִם סָבָא – וְשׁוֹתְקִים,</p>

<p>שֶׁבֶת-שֶׁתֶק בְּיָחַד. וּמִשֶּׁהֶחְלִיט סָבָא</p>

<p>לְהַפְלִיג, נִכְנַס לַבִּקְתָּה הַלְּבָנָה שֶׁל אוֹתוֹ הַבְרִילָה,</p>

<p>בְּיוֹם הַשַּׁבָּת הוּא בָא, וּלְמָחֳרַת הַשַּׁבָּת הִפְלִיגוּ,</p>

<p>עִם הָנֵץ שַׁחַר חִוֵּר וְזֶרֶם הַנָּהָר מְצֻנָּן,</p>

<p>כְּדֵי לִסְתַּיֵּעַ אֲזַי בְרוּחַ נוֹשֶׁבֶת הַיָּמָּה.</p>

<p>צֵידָה לַדֶּרֶך לָקָחוּ: גִּיגִית קְטַנָּה שֶׁל מַיִם.</p>

<p>סָבָא – שְׁנַיִם טְשֵׁבָּקִים<a href="#fn:7" id="fnref:7" title="see footnote" class="footnote"><sup>7</sup></a> מְעֻשָּׁנִים יָפֶה וּתְרֵיסַר</p>

<p>בֵּיצִים שְׁלוּקוֹת וְכִכַּר הַלֶּחֶם וּצְלוֹחִית שֶׁל רִבָּה,</p>

<p>רֶבַע הַלִּטְרָא זֵיתִים וְחַלָּה צָרְפַתִּית לְצִדָּם,</p>

<p>פַּרְגִּית אַחַת צְלוּיָה – וְטַלִּית וּתְפִלִּין וְסִדּוּר.</p>

<p>לָקַח הַבְרִילָה גַם הוּא: שְׁתֵּי כִכְּרוֹת לֶחֶם שֶׁל חִטָּה,</p>

<p>נִתְחֵי חֵלֶב-שֶׁל-פַּר מִן הַמְמֻלָּחִים בְּיוֹתֵר,</p>

<p>כַּמָּה טָרַנְקוֹת זְהַבְהַבּוֹת, חֲרִיצֵי גְבִינָה לְבָנָה</p>

<p>וְכִיס-צִיץ מְמֻלָּא מָכוֹרְקָה<a href="#fn:8" id="fnref:8" title="see footnote" class="footnote"><sup>8</sup></a> וּבַקְבּוּק שֶׁל יַי&quot;שׁ מִן הַקְּטַנִּים.</p>

<p>עַד שֶׁהָנְתְּקוּ מִן הַגָּדָה וְהִגִּיעוּ לְאֶמְצַע</p>

<p>זֶרֶם הַנָּהָר, הַבְרִילָה תּוֹפֵשׂ בַּמְּשׁוֹטִים בַּשְּׁנָיִם,</p>

<p>כֵּיוָן שֶׁהִרְגִּישׁ בַּזֶּרֶם, הִכְנִיס הַמְּשׁוֹטִים בַּסִּירָה,</p>

<p>פִּתַּח עֲבוֹת בַּד-הַמִּפְרָשׂ, הֱנִיפוֹ וּמְתָחוֹ, וְהָרוּחַ</p>

<p>נָפְחָה בְאֶמְצַע הַבַּד, וְהַזֶּרֶם גַּם הוּא מְסַיֵּעַ,</p>

<p>הָלְכָה הַסִּירָה, מַיְשִׁירָה נִכְחָהּ בִּדְהָרָה קַלִּילָה,</p>

<p>שָׁטוּ בַדְּנִיפְּר הַנָּם דֶּרֶךְ &#8220;גְּרוֹן-בִּילוֹגְרוּדוֹף&#8221;<a href="#fn:9" id="fnref:9" title="see footnote" class="footnote"><sup>9</sup></a></p>

<p>וְנִכְנְסוּ לְמֵי הַלִּימָן רְחַב-הַיָּדַיִם וְעָבְרוּ</p>

<p>עַל הָרִבַּלְטְשַׁיַּה – שְׂמֹאל, וְעַל פְּרוֹגְנוֹיסְק מִיָּמִין,</p>

<p>גָּדוֹת מַאְדִּימוֹת מִצָּפוֹן, וּמַלְבִּינוֹת מִדָּרוֹם</p>

<p>חוֹלוֹת לְשׁוֹן-קִנְבּוּרְן<a href="#fn:10" id="fnref:10" title="see footnote" class="footnote"><sup>10</sup></a>, כֵּף-בּוּבְּלִיקוֹף הֵצִיץ מֵרָחוֹק,</p>

<p>אַחֲרֵי-כֵן קָרַב אֲלֵיהֶם כֵּף-סְטָנִיסְלָב, וּכְשֶׁיָּצְאוּ</p>

<p>דֶּרֶךְ שַׁעַר-סְטָנִיסְלָב הִתְחִילָה הַסִּירָה רוֹקֶדֶת.</p>

<p>שָׁלוֹם, שָׁלוֹם לָכֶם, אִי וֵרְבְּקַה וְזֶה שֶׁל יָנוּשֶׁף.</p>

<p>סָבָא וְהַבְּרִילָה מְרֻצִּים, אוֹכְלִים וְשׁוֹתִים וְנֶהֱנִים.</p>

<p>הֵמָּה עִם בֵּרֶזַן, וְרוּחַ צְפוֹנִית-מַעֲרָבִית</p>

<p>פָּתְחָה בְשַׁעֲשׁוּעִים עִם שֶׁטַח הַיָּם וַתַּכֶּנּוּ</p>

<p>שְׁבָרִים שְׁבָרִים וְגַלִּים מִגַּלִּים קְטַנִּים וּגְדוֹלִים.</p>

<p>פִּתְאֹם הִתְחִילוּ מַלְבִּינוֹת כַּרְבָּלוֹת עַל רָאשֵׁי הַגַּלִּים</p>

<p>וְסוּפָה סוֹעֶרֶת הִתְפָּרְצָה עַל מֶרְחֲבֵי יָם מֵאַפְסָיִם,</p>

<p>דָּבָר לֹא מָצְאָה בַיָּם, בִּלְתִּי הַסִּירָה הַדַּלָּה,</p>

<p>וַתִּתְנַפֵּל עָלֶיהָ, וַתְּכַל בָּהּ כָּל חִצֵּי חֲמָתָהּ.</p>

<p>יֵשׁ שֶׁהֵחִישָׁה הִלּוּכָהּ וְיֵשׁ שֶׁהִקְפִּיאָה בָאֶמְצַע,</p>

<p>יֵשׁ שֶׁהֵקִימָה עָלֶיהָ מִשְׁבַּר-אַדִּירִים לְכַסּוֹתָהּ,</p>

<p>וְיֵשׁ שֶׁכָּרְתָה לְצִדָּהּ שׁוּחָה עֲמֻקָּה לְשַׁחֲתָהּ,</p>

<p>פִּתְאֹם סְחָבַתָּה בְכֹחַ, וּפִתְאֹם סָגְרָה עָלֶיהָ</p>

<p>דַּרְכָּהּ בַּגַּלִּים מִמּוּלָהּ, זָרְקָה לְכָאן וְהֶחֱזִירָה,</p>

<p>גָּזְלָה בְּכֹחַ מִמִּשְׁבָּר כְּדֵי לְמָסְרָהּ לַשֵּׁנִי,</p>

<p>טִלְטְלָה אוֹתָהּ טַלְטֵלָה עַד כְּדֵי חֵרוּק שֶׁל צְלָעוֹת,</p>

<p>תָּרְנָהּ מִשְׁתַּחֲוֶה כְנֶגֶד כָּל גַּל וְגַל עוֹלֶה לְעֻמָּתוֹ,</p>

<p>וְיָצְאָה בְמָחוֹל בַּנַּחְשׁוֹל – בְּלִי מָשׁוֹט וּמִפְרָשׂ וָהֶגֶה.</p>

<p>שְׁלֹשָׁה יָמִים הִתְנַקְּמָה בָהּ רוּח-הַסַּעַר – וְשָׁכָכָה.</p>

<p>&#8220;אֵיפֹה הֵם? לְאָן טִלְטְלָתַם הָרוּחַ?&#8221; – לֹא יָדְעוּ הַשְּׁנַיִם:</p>

<p>אוּלַי בְּלֶב-יָם, וְאוּלַי קְרוֹבִים לְאַדְמַת-יַבָּשָׁה –</p>

<p>וְעוֹד שְׁנֵי יָמִים בְּגַלִּינָה – וְכָלוּ הַמַּיִם וְהַצֵּידָה.</p>

<p>תְּשׁוּשִׁים שָׁכְבוּ בַסִּירָה מְצַפִּים לִישׁוּעָה – וְשׁוֹתְקִים.</p>

<p>וְהִנֵּה מִדָּרוֹם עָב קְטַנָּה עוֹלָה וּגְדֵלָה וּקְרֵבָה,</p>

<p>תַּבְנֵית פֵלוּקָה<a href="#fn:11" id="fnref:11" title="see footnote" class="footnote"><sup>11</sup></a> שֶׁל תּוּרְקִים עַל כָּל מִפְרָשֶׂיהָ נִשָּׂאָה.</p>

<p>אָחַז סָבָא בַטַּלִּית וְהִתְחִיל מְרִימָהּ-מַשְׁפִּילָהּ,</p>

<p>אָחַז הַבְרִילָה בַסּוּדָר הַלָּבָן שֶׁלּוֹ, עוֹמֵד מְנַפְנֵף –</p>

<p>וְאֵלֶּה הִרְגִּישׁוּ בָאוֹתוֹת – וְנָטוּ אֶל עֵבֶר הַסִּירָה,</p>

<p>הִשְׁקוּם וְהֶאֱכִילוּם – וּשְׁלֵמִים הֱבִיאוּם לְאוֹדֵיסָה.
<br><br />
וְהָיָה בְאַחֲרִית הַיָּמִים, לְאַחַר יָמֵינוּ הַטְּרוּפִים,</p>

<p>וְאַתָּה תִזְכֶּה לְיָמִים טוֹבִים מֵאֵלֶּה וְשָׁמַעְתָּ,</p>

<p>אֲשֶׁר בְּצִי אַרְגֶּנְטִינָה לַדֶּגֶל לָבָן וּתְכֵלֶת</p>

<p>יֵשׁ אַדְמִירָלִים יְהוּדִים! מֵאִיר אוֹ שִׁמְעוֹן בְּנֵי שָׁאוּל</p>

<p>לְמַטֵּה הַקַּרְפִּיּוֹנִים – תֵּדַע אֶל-נָכוֹן, שֶׁהֵמָּה</p>

<p>בְּנֵי דוֹדָנִים שֶׁלִּי. וְאִם תִּשְׁאַל מִשְׁתּוֹמֵם: הָא כֵיצַד,</p>

<p>בָּנָיו שֶׁל סוֹחֵר בֶּן סוֹחֵר, מַה לָּהֶם צִי וּמַה מָּיִם?</p>

<p>וְכֵיצַד זֶה הֵכִין לְבָנָיו כִּתְפוֹתָם שֶׁל אַדְמִירָלִים?</p>

<p>תֵּדַע וְתֵדַע שַׁלָּמָה: הוֹאִיל וְנוֹלַד בְּנָמֵל</p>

<p>זָעִיר – הוּא &#8220;נָמֵל רֵיקָן&#8221; אֲשֶׁר עִם שֶׁפֶךְ הַדְּנִיפְּר,</p>

<p>וְסָבָא שֶׁלּוֹ עָשָׂה דַרְכּוֹ – מִלְּבוֹא חֶרְסוֹן עַד אוֹדֵיסָה –</p>

<p>לֹא בָאֳנִיַּת-הַקִּיטוֹר, וְלֹא בִסְפִינַת מִפְרָשִׂים</p>

<p>אֶלָּא בְסִירָה זְעִירָה, מִן &#8220;הָרַצְחָנִיּוֹת&#8221; דַּוְקָא,</p>

<p>&#8220;דֶּרֶךְ-הַמַּיִם הַלֶּחָה&#8221; כְּדִבְרֵי הוֹמֵרוֹס הַיְּוָנִי.</p>

<p>וְאוּלַי, הַשֵּׁם הוּא יוֹדֵעַ! בְּעַצְמוֹת אֲבִי-אֲבוֹת-אָבִיו</p>

<p>פִּעֲמָה (אַחַת מִשִּׁשִּׁים) אוֹתָהּ הָרוּחַ שֶׁהָיְתָה</p>

<p>עִם בְּנֵי עַמְּךָ לְפָנִים עַל סַלְעֵי חוֹף עֶצְיוֹן-גָּבֶר,</p>

<p>אוֹמְרֵי שִׁירֵי-הַיָּם בְּמִשְׁכְּנוֹת זְבוּלוּן לְחוֹף יַמּוֹ,</p>

<p>יוֹרְדֵי הַיָּם בָּאֳנִי – עִם סְפִינוֹת צִידוֹנִים אוֹפִירָה.</p>

<p>דֶּרֶךְ אֲרֻכָּה מְאֹד, אֲרֻכָּה מְאֹד. מִי יוֹדֵעַ</p>

<p>דֶּרֶךְ הָרוּחַ מֵאַיִן, וּמַה תָּבִיא הִיא בִכְנָפֶיהָ.</p>

<p>וְאוֹתָם נִיצוֹצוֹת-הַפְּלָאִים מִיָּמִים מִקֶּדֶם, יְמֵי-כֹחַ,</p>

<p>רוֹעִים וְנוֹקְדִים וְסוֹפְרִים, נַפָּחִים, רוֹפְאִים וְסוֹחֲרִים,</p>

<p>אֲשֶׁר הָיוּ בְמֶשֶׁךְ הַיָּמִים וַחֲלִיפוֹת נְסִבּוֹת</p>

<p>שׁוֹפְטִים, מְלָכִים וּנְבִיאִים, מוֹרִים וְעַמּוּדֵי הַתּוֹרָה,</p>

<p>מְשִׁיחֵי-הַשֶּׁקֶר הַתּוֹעִים, מְשׁוֹרְרִים וְהוֹזֵי-קַבָּלָה,</p>

<p>פּוֹסְקִים זְעוּמֵי-עֵינַיִם וּמְיַסְּדֵי הַיְשִׁיבוֹת הַגְּדוֹלוֹת,</p>

<p>מְאוֹרוֹת חֲסִידִים, וְיֶתֶר כָּל כּוֹאֲבֵי מַכְאוֹב אֻמָּתָם</p>

<p>אַנְשֵׁי הַחָכְמָה וְהַתְּרוּמוֹת, וְהַשְּׁתַּדְּלָנִים הַגְּדוֹלִים, –</p>

<p>דּוֹרוֹ שֶׁל שְׁמוּאֵל וּשְׁמוּאֵל, דּוֹרוֹ שֶׁל יִפְתָּח וְיִפְתָּח;</p>

<p>וְכָל הַנִּיצוֹצוֹת הַקְּדוֹשִׁים אֲשֶׁר לֹא זָכוּ לְהַעֲלוֹת</p>

<p>אוֹרָם בָּעוֹלָם הַגָּדוֹל, וְכָלוּ וְכָבוּ מֵאֶפֶס</p>

<p>מַעַשׂ בִּמְצָרֵי גֵּיטוֹאוֹת וּבַמַּאְפֵּלְיָה הַגְּדוֹלָה, –</p>

<p>אוֹתָם נִיצוֹצוֹת הַפֶּלֶא עֲתִידִים עוֹד לְהִגָּלוֹת,</p>

<p>שׁוּב יִתְלַקְּחוּ לִמְאוֹרוֹת לְעַמָּם הַדַּל, לְכָל הָאָדָם,</p>

<p>מְאוֹרוֹת גְּדוֹלִים: כִּי נֵצַח יִשְׂרָאֵל לֹא יְשַׁקֵּר!</p>
</blockquote>

<br>  

<p>19.6.41</p>

<div class="footnotes">
<hr />
<ol>

<li id="fn:1">
<p>Gurke,Огурец <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>Дыня, Melone <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>Cucurbita pepo, Kürbissтыква <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>Душегубка <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>Плотва, Pflötze <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>Днепровский лиман <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>אברומה של דון. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>מין טַבַּק זול. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>Белогрудовское гирло <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>Кинбурнская коса <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>פלוקה – אנית&#8211;סוחר לא גדולה בים&#8211;התיכון, בעלת 3 תרנים ומפרשים משולשים; לפנים גם אנית מלחמה ושוד. <a href="#fnref:11" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2846">https://benyehuda.org/read/2846</a></div></body></html>