<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>איליאדה</title>
	<meta name="author" content="הומרוס / שאול טשרניחובסקי"/>
</head>
<body>

<blockquote>
<p>תעש האנדרטה מנחשת קדומים</p>

<p>אשר בה צר מירון, וחצוצרות יון</p>

<p>הריעו באיים כבוד לאפולון,</p>

<p>כבוד לבחיר בניו, ראשון במשורריו,</p>

<p>מושיבי האולימפ המון אלים נאים,</p>

<p>שתום־עינים זה חוזה עולם־יפעה</p>

<p>לא ראתה עד כה כמהו עין רואה,</p>

<p>האיש אשר יצק מלים כמנגינה</p>

<p>מכסף־רננות, מכתיר עלי־דפנה</p>

<p>לעד לא יבלון, אשר קרא <strong>הומר</strong>.</p>
</blockquote>

<br>

<p>(ש. טשרניחובסקי: &quot; אני – לי משלי אין כלום&#8230;&quot;)</p>

<br>

<h2 id="שִׁיררִאשׁוֹן:הַמַּגֵּפָההַמַּשְׂטֵמָה">שִׁיר רִאשׁוֹן: הַמַּגֵּפָה / הַמַּשְׂטֵמָה</h2>

<blockquote>
<p>שִׁירִי, בַּת־הָאֱלֹהִים, חֲרוֹן אַף אֲכִילֵס בֶּן־פֵּלֵס,</p>

<p>אַף הָאֲבַדּוֹן, שֶׁהֵמִיט מַתְּלָאוֹת בְּלִי־קֵץ עַל־אֲכַיִּים,</p>

<p>רַבּוֹת נְפָשׁוֹת עֲצוּמוֹת הִשְׁלִיךְ אֶל־יַרְכְּתֵי הָדֵס,</p>

<p>נַפְשׁוֹת גִּבּוֹרִים, וְאוֹתָם נָתַן טֶרֶף לִכְלָבִים</p>

<p>אַף לְצִפּוֹר כָּל־כָּנָף - עֲצָתוֹ שֶׁל־זֵאוּס הִיא קָמָה-      5</p>

<p>לְמִן־הַיּוֹם בּוֹ רִאשׁוֹנָה הִתְפָּרְדוּ בַּמְּרִיבָה בֶּן־אַטְרֵס</p>

<p>שַׁלִּיט עוֹצֵר בָּעָם - וַאֲכִילֵס הַגִּבּוֹר הַנֶּהְדָּר.
<br><br />
מִי מִבְּנֵי־הָאֵלִים, מִי שִׁלַּח מְדָנִים בֵּינֵיהֶם?</p>

<p>בְּנָם שֶׁל־לֵטוֹ וְשֶׁל־זֶבְס. בְּשַׁגָּם אַפּוֹ חָרָה בַמֶּלֶךְ</p>

<p>שִׁלַּח מַגֵּפָה רָעָה בַצָּבָא, וּלְאֻמִּים נִגְזָרוּ,         10</p>

<p>יַעַן כִּי־חִלֵּל בֶּן־אַטְרֵס אֶת־כְּבוֹדוֹ שֶׁל־כְרִיסֵס הַכֹּהֵן,</p>

<p>אֲשֶׁר אָתָא אֶל־סְפִינוֹת בְּנֵי־הָאֲכַיִּים הַמְּהִירוֹת</p>

<p>לִפְדּוֹת אֶת־בִּתּוֹ וְהֵבִיא הַכֹּפֶר מֵרֹב לֹא־יִסָּפֵר,</p>

<p>עִמּוֹ כְלִיל־דַּפְנִים שֶׁל־פֵיבּוֹס־אַפּוֹלוֹן הַמַּרְחִיק־לִפְגֹּעַ</p>

<p>תָּלוּי עַל־שַׁרְבִיט הַזָּהָב, וַיְחַל אֶת־פְּנֵי כָל־הָאֲכַיִּים,      15</p>

<p>אוּלָם מִכֻּלָּם אֶת־בָּנָיו שֶׁל־אַטְרֵס הָרוֹדִים בָּעַמִּים:</p>

<p>&quot;בָּנָיו שֶׁל־אַטְרֵס וְכָל־יֶתֶר אֲכַיִּים עֲדוּיֵי־הַמְּצָחוֹת!</p>

<p>יִתְּנוּ לָכֶם הָאֵלִים הַיּוֹשְׁבִים בְּהֵיכְלֵי אוֹלִימְפּוֹס</p>

<p>וְהַחֲרַמְתֶּם אֶת־עִיר פְּרִיאַמּוֹס וּבְשָׁלוֹם תָּשׁוּבוּ!</p>

<p>אַךְ אֶת־הַיַּלְדָּה הַיְקָרָה הָשִׁיבוּ־לִי, קְחוּ אֶת־הַכֹּפֶר,      20</p>

<p>יִרְאוּ אֶת־פְּנֵי־בְנוֹ שֶׁל־זֶבְס, אֶת אַפּוֹלוֹן הַמַּרְחִיק־לִפְגֹּעַ!&quot;
<br><br />
כָּל־הָאֲכַיִּים פֶּה־אֶחָד נֵאוֹתוּ לִדְבָרָיו אָז וְאָמְרוּ</p>

<p>לַהֲדֹר פְּנֵי אוֹתוֹ הַכֹּהֵן, לָקַחַת הַכֹּפֶר הַנֶּהְדָּר;</p>

<p>אוּלָם בְּעֵינֵי בֶן־אַטְרֵס, הוּא אֲגַמֶּמְנוֹן,לֹא מָצְאוּ</p>

<p>דְּבָרָיו חֵן, וַיְשַׁלְּחֵהוּ בְחֶרְפָּה וַיְדַבֵּר לוֹ קָשׁוֹת:        25
<br><br />
&quot;זָקֵן, אַל־אוֹסִיף לְפָגְשְׁךָ פֹּה אֵצֶל הַסְּפִינוֹת הַגְּדוֹלוֹת!</p>

<p>אַל־תִּתְמַהְמַהּ עַתָּה וְשֵׁנִית אַל־תָּשׁוּב וְתָבוֹא,</p>

<p>כִּי לֹא יוֹעִילְךָ אֲזַי גַּם הַשַּׁרְבִיט וּכְלִיל הָאֱלֹהַּ!</p>

<p>וְאוֹתָהּ לֹא אֶשְׁלַח לַחָפְשִׁי, עַד־אִם־תְּבוֹאֶנָּה הַזִּקְנָה</p>

<p>שָׁם בְּבֵיתֵנוּ בְאַרְגּוֹס הַרְחֵק מֵאֶרֶץ הָאָבוֹת.        30</p>

<p>תִּהְיֶה סוֹבֶבֶת אֶת־נוּל־הָאֲרִיגָה וְתִשְׁכַּב בְּחֵיקִי.</p>

<p>לֶךְ־לְךָ, אַל־תַּרְעִימֵנִי, לְמַעַן תָּשׁוּב בְּשָׁלוֹם&quot;.
<br><br />
כָּכָה דִּבֵּר; וְנִבְהַל הַזָּקֵן וְשָׁמַע בְּקוֹלוֹ.</p>

<p>דּוּמָם הָלַךְ הַלָּז עַל־שְׂפַת־הַיָּם רַב־הָרָעַשׁ.</p>

<p>אֶפֶס כְּשֶׁהָלַךְ וְרָחַק הִתְפַּלֵּל הַזָּקֵן וַיֶּעְתַּר         35</p>

<p>לְפֵיבּוֹס־אַפּוֹלוֹן הַמּוֹשֵׁל בֶּן־לֵטוֹ יְפַת־הַתַּלְתַּלִּים:</p>

<p>&quot;שִׁמְעָה תְפִלָּתִי, הַסּוֹכֵךְ בְּקֶשֶׁת־הַכֶּסֶף עַל־כְרִיסָה,</p>

<p>שׁוֹמֵר אֶת־קִלָּה הַקְּדוֹשָׁה וּמוֹשֵׁל בִּגְבוּרָה בְטֶנְּדּוֹס,</p>

<p>נוֹרָא בִסְמִנְתֵּי, אִם־פַּעַם סָפַנְתִּי לְךָ הֵיכַל חֶמְדָּה,</p>

<p>אִם־הִקְרַבְתִּי לְךָ פַּעַם עוֹלָה שׁוֹקַיִם דְּשֵׁנוֹת,          40</p>

<p>שׁוֹקֵי פָרִים וְעִזִּים, נָא־מַלֵּא כַיּוֹם שֶׁאֱלָתִי:</p>

<p>נְקֹם בְּחִצֶּיךָ אֶת־נִקְמַת דְּמָעַי מִבְּנֵי־הַדַּנָּאִים&quot;.
<br><br />
כָּכָה הִתְפַּלֵּל לָאֵל, וַיֵּעָתֵר לוֹ פֵיבּוֹס־אַפּוֹלוֹן.</p>

<p>יָרַד מֵרָמוֹת אוֹלִימְפּוֹס וּבְלִבּוֹ חֲמָתוֹ נִתֶּכֶת,</p>

<p>קַשְׁתּוֹ עַל־כְּתֵפוֹ וְאַשְׁפָּתוֹ הַסְּגוּרָה עַל־כָּל־עֲבָרֶיהָ.        45</p>

<p>צִלְצְלוּ חִצָּיו עַל־כְּתֵפוֹ בְּצַעֲדוֹ בַחֲרוֹן אַפּוֹ;</p>

<p>הָלַךְ, וְהָיָה מַרְאֵהוּ כְּמַרְאֵה לֵיל־הַצַּלְמָוֶת.</p>

<p>יָשַׁב מִנֶּגֶד לַסְּפִינוֹת וְאֶת־חִצּוֹ יָרָה בַמַּחֲנֶה;</p>

<p>צִלְצוּל בַּלָּהוֹת הִתְמַלֵּט מִקֶּשֶׁת הַכֶּסֶף הַדְּרוּכָה.</p>

<p>תְּחִלָּה הִכָּה בִּפְרָדִים, בִּכְלָבִים מְהִירֵי־רַגְלַיִם,         50</p>

<p>אַחַר נָגַף גַּם־אוֹתָם בְּחִצּוֹ, חֵץ טְעוּן־צָעַר;</p>

<p>פָּגַע בָּהֶם, וְלֹא־כָבוּ הַשְּׂרֵפוֹת שֶׁשָּׂרְפוּ לַמֵּתִים.
<br><br />
תִּשְׁעָה יָמִים הִתְעוֹפְפוּ חִצֵּי אֱלֹהַּ בַּמַּחֲנֶה,</p>

<p>וּבָעֲשִׂירִי – וַיַּקְהֵל אֲכִילֵס הָעָם לְמוֹעֵצָה.</p>

<p>נָטְעָה בְּלִבּוֹ הֵרָה לִבְנַת־הַזְּרוֹעוֹת הָעֵצָה,         55</p>

<p>יַעַן כִּי־לִבָּהּ כָּאַב בִּרְאוֹתָהּ בְּמוֹת הַדַּנָּאִים.</p>

<p>אַךְ כְּשֶׁנִּקְבְּצוּ, בָּאוּ וְעָמְדוּ הֲמוֹנִים הֲמוֹנִים</p>

<p>קָם בְּקִרְבָּם אֲכִילֵס מְהִיר־הָרַגְלַיִם וַיֹּאמֶר:</p>

<p>&quot;עַתָּה, בֶּן אַטְרֵס, אֲדַמֶּה עָלֵינוּ שׁוּב לִתְעוֹת בַּיַּמִּים,</p>

<p>לָשׁוּב עַל־עִקְּבוֹתֵינוּ, אִם־אַךְ נִמָּלֵט מִמָּוֶת,        60</p>

<p>יַעַן מִלְחָמָה וְדֶבֶר אוֹכְלִים בִּצְבָא הָאֲכַיִּים.</p>

<p>אֲבָל הָבָה נִשְׁאַל בְּאַחַד הָרוֹאִים אוֹ בְכֹהֵן,</p>

<p>וְאוּלַי בְּפוֹתֵר חֲלוֹמוֹת, כִּי גַם הַחֲלוֹם מֵאֵת זֵאוּס,</p>

<p>וְיַגִּיד לָנוּ, עַל־מָה כֹּה־חָרָה אַף פֵיבוֹ­ס־אַפּוֹלוֹן.</p>

<p>הֲבִגְלַל נֶדֶר לֹא־שֻׁלַּם, אוֹ יֶאֱנַף בִּדְבַר הֶקָּטוֹמְבָּה,      65</p>

<p>וּבַהֲרִיחוֹ מֵרֵיחַ עֲשַׁן טְלָאִים וְעִזִּים תְּמִימוֹת</p>

<p>יוֹאִיל וְיָסִיר מִמֶּנּוּ אוֹתָהּ הָרָעָה הַגְּדוֹלָה&quot;.
<br><br />
כָּכָה דִּבֵּר וַיֵּשֵׁב עַל־מְקוֹמוֹ. וַיָּקָם בְּתוֹכָם</p>

<p>קַלְכַס בֶּן־תֶּסְטוֹר הַמְנַחֵשׁ, הַטּוֹב שֶׁבַּמְנַחֲשִׁים בְּצִפֳּרִים,</p>

<p>הוּא אֲשֶׁר יָדַע מָה־הֹוֶה, מֶה־הָיָה וְכָל אֲשֶׁר־יִהְיֶה,       70</p>

<p>וְהוּא אֲשֶׁר נָהַג עַד־אִלְיוֹן הַסְּפִינוֹת שֶׁל־הָאֲכַיִּים</p>

<p>בְּרוּחַ הַנְּבוּאָה, אֲשֶׁר אָצַל לוֹ פֵיבוֹס־אַפּוֹלוֹן;</p>

<p>דִּבֵּר בְּהַשְׂכֵּל וּבִינָה וַיִּשָׂא אֲמָרָיו וַיֹּאמֶר:
<br><br />
&quot;הוֹי, אֲכִילֵס, יְדִיד־זֶבְס! הֲלֹא תְצַוֵּנִי לְהַגִּיד,</p>

<p>לָמָה אָנַף אַפּוֹלוֹן הַשַּׁלִּיט הַמַּרְחִיק־לִפְגֹעַ?        75</p>

<p>הִנְנִי מַגִּיד לְךָ, וְאוּלָם הִשָּׁבַע לִי אַתָּה</p>

<p>לַעֲמֹד לִימִינִי בְּחֵפֶץ לְבָבְךָ, בִּדְבָרִים וּזְרוֹעַ;</p>

<p>יַעַן יָרֵאתִי, פֶּן־יִקְצֹף גֶּבֶר מוֹשֵׁל בִּזְרוֹעַ</p>

<p>בְּכָל־הָאַרְגֵּאִים וּבְקוֹלוֹ יִשְׁמְעוּ בְּנֵי־הָאֲכַיִּים.</p>

<p>יַעַן מְאֹד עָצַם הַמֶּלֶךְ בְּאָנְפוֹ בְגֶבֶר דַּל מֶנּוֹ;       80</p>

<p>וְהָיָה כִּי־יַעֲצֹר בְּקִצְפּוֹ בּוֹ־בַּיּוֹם, יַסְתִּיר חֲמָתוֹ</p>

<p>עַד לְאַחֲרִית הַיָּמִים וְיִטֹּר, עַד שֶׁיִּנָּקֵם</p>

<p>יִשְׁמֹר בְּלִבּוֹ עֶבְרָתוֹ. הַרְהֵר, הֲתִהְיֶה מָגִנִּי?&quot;
<br><br />
הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:</p>

<p>&quot;רַק חֲזַק וְהַגֵּד אֶת־אוֹת הָאֱלֹהַּ יָדָעְתָּ;       85</p>

<p>יַעַן, קַלְכַס, נִשְׁבַּעְתִּי בְאַפּוֹלוֹן יְדִידוֹ־שֶׁל־זֵאוּס,</p>

<p>אֲשֶׁר־אֵלָיו תִּתְפַּלֵּל בְּגַלּוֹתְךָ אוֹת אֵל לַדַּנָּאִים:</p>

<p>כָּל־עוֹד אֶתְהַלֵּךְ בַּחַיִּים וְעֵינַי תֶּחֱזֶינָה פְּנֵי אֶרֶץ,</p>

<p>יָדוֹ יָד קָשָׁה לֹא יִשְׁלַח בְּךָ עַל־הַסְּפִינוֹת הַגְּדוֹלוֹת</p>

<p>אִישׁ מִכָּל־הַדַּנָּאִים, וְלוּ־גַם אֲגַמֶּמְנוֹן בְּעַצְמוֹ,     90</p>

<p>אֲשֶׁר יִתְיַמֵּר פֹּה לֵאמֹר, כִּי הוּא הַטּוֹב בָּאֲכַיִּים&quot;.</p>

<p>חָזַק לִבּוֹ, וַיַּעַן הָרוֹאֶה הַתָּמִים וַיֹּאמֶר:</p>

<p>&quot;אַפּוֹ חָרָה וְלֹא בְשֶׁל הֶקָּטוֹמְבָּה אוֹ נֵדֶר,</p>

<p>אֶפֶס בִּגְלַל הַכֹּהֵן, שֶׁהִלְבִּין אֶת־פָּנָיו בֶּן־אַטְרֵס,</p>

<p>אֲשֶׁר לֹא שִׁלַּח אֶת־בִּתּוֹ לַחָפְשִׁי וְלֹא לָקַח הַכֹּפֶר.    95</p>

<p>לָכֵן הֵמִיט הַמַּרְחִיק־לִפְגֹעַ מַתְּלָאוֹת וְעוֹד יוֹסִיף.</p>

<p>וְאוֹתָה הָרָעָה הַגְּדוֹלָה לֹא יָסִיר מֵעַל הַדַּנָּאִים</p>

<p>עַד־אִם־הֵשִׁיבוּ לְאָבִיהָ הַנַּעֲרָה עַלִּיזַת־הָעַיִן</p>

<p>חִנָּם אֵין־כֶּסֶף, וְנָהֲגוּ הַהֶקָּטוֹמְבָּה הַקְּדוֹשָׁה</p>

<p>עִירָה כְרִיסָה; נְכַפֵּר אֶת־פָּנָיו וְאוּלַי יִרְצֵנוּ&quot;.      100
<br><br />
כָּכָה דִבֵּר וַיֵּשֶׁב עַל־מְקוֹמוֹ. וַיָּקָם בְּקִרְבָּם</p>

<p>אָז אֲגַמֶּמְנוֹן בֶּן־אַטְרֵס הַגִּבּוֹר הָרוֹדֶה־בָרַבִּים;</p>

<p>קָצַף מְאֹד וּלְבָבוֹ נִמְלָא עֶבְרָתוֹ הַשְּׁחוֹרָה,</p>

<p>עֵינָיו תִּלְהַטְנָה נוֹרָאוֹת וּדְמוּתָן דְּמוּת אֵשׁ מִתְלַקָּחַת.</p>

<p>תְּחִלָּה הִבִּיט בְּקַלְכַס בְּשִׂנְאָה אֲיֻמָּה וַיֹּאמֶר:       105</p>

<p>&quot;חוֹזֵה הָרָעוֹת! גַּם־פַּעַם הֵן לֹא נִבֵּאתָ לִי טוֹבוֹת!</p>

<p>תָּמִיד תָּחוּשׁ עֲתִידוֹת אַךְ רָעוֹת וּלְבָבְךָ בָּן יָדוּץ,</p>

<p>טוֹבוֹת לִי לֹא נִבֵּאתָ מֵעוֹלָם וְגַם לֹא פָּעָלְתָּ.</p>

<p>הִנֵּה גַּם־עַתָּה תַגִּיד דְּבַר־אֵלִים בִּקְהַל־הַדַּנָּאִים</p>

<p>לֵאמֹר: לָכֵן מֵמִיט תְּלָאוֹת עֲלֵיהֶם הַמַּרְחִיק־לִפְגֹעַ,     110</p>

<p>עֵקֶב אֲשֶׁר־מֵאַנְתִּי לָקַחַת כֹּפֶר בַּת־כְרִיסֵס,</p>

<p>פִּדְיוֹן נֶהְדָּר מְאֹד, - וְגַם נַפְשִׁי בָהּ־חָשְׁקָה לִהְיוֹתָהּ</p>

<p>עִמִּי בְּבֵיתִי, וְאוֹתָה אֲבַכֵּר עַל־פְּנֵי קְלִיטֵימְנֵסְטְרָה,</p>

<p>אֵשֶׁת נְעוּרַי כַּדָּת, כִּי אֵינָהּ נוֹפֶלֶת מִמֶּנָּה</p>

<p>גַּם בְּקוֹמָתָהּ וּדְמוּתָהּ, בִּתְבוּנָה וּמְלֶאכֶת כַּפָּיִם.     115</p>

<p>אֶפֶס אֲנִי אֲשַׁלְּחֶנָּה, אִם־אָמְנָם כֵּן טוֹב וְכֵן יָאֶה;</p>

<p>טוֹב לִי וְאֶרְאֶה אֶת־עַמִּי נוֹשָׁע, מֵרְאוֹת בְּאָבְדָנוֹ!</p>

<p>אוּלָם חוּשׁוּ וּבְרוּ לִי תְּשׁוּרָה אַחֶרֶת, וְלֹא אֶחְסַר</p>

<p>לְבַדִּי מִכָּל־הָאַרְגֵּאִים הַמַּשְׂאֵת, וְכֵן לֹא יֵעָשֶׂה;</p>

<p>אַתֶּם כֻּלְּכֶם הָרוֹאִים, הֲלֹא תְּשׁוּרָתִי הָלָכָה&quot;.      120
<br><br />
הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:</p>

<p>&quot;הוֹי בֶּן־אַטְרֵס הַמְהֻלָּל, הַגָּדוֹל בְּאוֹהֲבֵי בָצַע!</p>

<p>אֵי־מִזֶּה אֶשְׁכָּר לְךָ יִתְּנוּ אֲכַיִּים נְדִיבֵי־הַלֵּבָב?</p>

<p>אֵין לָנוּ אוֹצְרוֹת הַכְּלָל נֶעֱרָמִים לָרֹב וְנֵדָעֵם,</p>

<p>בִּלְתִּי הַבִּזָּה בַזּוֹנוּ וּשְׁלַל כָּל־הֶעָרִים חִלַּקְנוּ,     125</p>

<p>גַּם לֹא־יָאֶה, כִּי יָשׁוּב הָעָם וְיַאַסְפֵם מֵחָדָשׁ.</p>

<p>אוּלָם אוֹתָהּ תְּנָה עַתָּה לָאֵל, וְאָנוּ אֲכַיִּים</p>

<p>נַרְבֶּה לְךָ וְנוֹסִיפָה פִּי־שְׁלֹשָׁה וְאַרְבָּעָה, כְּשֶׁיִּתֵּן</p>

<p>זֶבְס אָבִינוּ וְנִתֹּץ אֶת־טְרוֹיָה הַבְּצוּרָה לְמִשְׂגָּב&quot;.
<br><br />
הֵשִׁיב אֲמָרָיו וַיַּעַן לוֹ אֲגַמֶּמְנוֹן הַשַּׁלִּיט:            130</p>

<p>&quot;וְאִם־גַּם גָּבַרְתָּ, אֲכִילֵס הַנִּמְשָׁל־לָאֵלִים, אַל־תֹּאמַר</p>

<p>לָסֹב אוֹתִי בְכַחַשׁ אוֹ לְפַתּוֹתֵנִי בִדְבָרִים!</p>

<p>אוּלַי רָצִיתָ, כִּי־אַתָּה יְהִי לְךָ אֶשְׁכָּר – וְאָנֹכִי</p>

<p>נַפְשִׁי תֶחְסַר, גַּם תִּפְקֹד, כִּי־אֶשְׁלַח מִפָּנַי הַנַּעֲרָה?</p>

<p>אֲבָל יִתְּנוּ לִי בְנֵי־הָאֲכַיִּים הַנְּדִיבִים הַתְּשׁוּרָה,     135</p>

<p>אֲשֶׁר־תִּבְחַר־בָּהּ נַפְשִׁי, וְעֵרֶךְ תְּמוּרָתָהּ כְּעֶרְכָּהּ.</p>

<p>אֲבָל אִם־לֹא יִתְּנוּ הֵם, אָנֹכִי לִי אָבֹר בְּעַצְמִי;</p>

<p>אֶשְׁכָּר הַכָּבוֹד שֶׁלְּךָ, שֶׁל־אָיַס אוֹ שֶׁל־אוֹדִיסֵס</p>

<p>אֶקַּח וְאֶשָּׂא; וְיִקְצֹף הָאִישׁ אֲשֶׁר־אֵלָיו אָסוּרָה.</p>

<p>אֶפֶס עַל־אֹדוֹת הַדָּבָר עוֹד נָשוּב נְדַבֵּר; אַךְ עַתָּה    140</p>

<p>הָבָה נַסִּיעַ אֳנִיָּה שְׁחוֹרָה בַיָּם הָאֱלֹהִי,</p>

<p>נַזְעִיק עָלֶיהָ שַׁיָּטִים וְנִטְעַן אֶת־הַהֶקָּטוֹמְבָּה,</p>

<p>נוֹרִיד בָּהּ אֶת־בַּת־כְרִיסֵס, הַנַּעֲרָה יְפַת־הַלְּחָיַיִם,</p>

<p>נַפְקִיד עָלֶיהָ נָשִׂיא, אִישׁ מִן־הַיּוֹעֲצִים עֵצָה,</p>

<p>אָיַס אוֹ אִידוֹמֶנֵּס אוֹ הָאֱלֹהִי אוֹדִיסֵס.       145</p>

<p>וְאוּלַי אוֹתְךָ, בֶּן־פֵּלֵס, הַגֶּבֶר הָאָיֹם בַּגְּבָרִים,</p>

<p>לְמַעַן תְּכַפֵּר אֶת־פְּנֵי הַמַּרְחִיק־לִפְגֹעַ בְּזָבַח&quot;.
<br><br />
הִבִּיט בְּזַעַם אֲכִילֵס מְהִיר־הָרַגְלַיִם וַיַּעַן:</p>

<p>&quot;אוֹי־לִי, אִישׁ נֶאְפַּד חֻצְפָּה, גֶּבֶר רוֹדֵף אַךְ־בָּצַע!</p>

<p>אֵיכָה יִשְׁמַע בְּקוֹלְךָ אִישׁ מִן־הָאֲכַיִּים בְּרָצוֹן     150</p>

<p>לִפְשֹׁט בִּגְדוּד אוֹ־לִתְגָּר בִּגְבוּרָה מִלְחָמָה בַצָּרִים?</p>

<p>הֵן לֹא יָרַדְתִּי בִּגְלַל הַטְּרוֹיִים מְנוֹפְפֵי־הָרֹמַח</p>

<p>לִתְגָּר פֹּה קְרָבוֹת, וְיַעַן לֹא עָשׂוּ לִי רָעָה מִיָּמָי,</p>

<p>כִּי מֵעוֹלָם לֹא גָזְלוּ בְקָרִי שֶׁלִּי אוֹ אֶת־סוּסָי,</p>

<p>גַּם לֹא הִשְׁחִיתוּ תְנוּבָתִי בִפְתִּיָּה שְׁמֵנַת־הַקַּרְקַע,   155</p>

<p>אֶרֶץ זָנָה בְנֵי־אָדָם, כִּי הָרִים מְצִלִּים וּגְבֹהִים</p>

<p>רַבִּים נִמְתָּחִים בֵּינֵינוּ, וְגַם זֶה־הַיָּם רַב־הָרָעָשׁ;</p>

<p>בָּאנוּ לְמַעַנְךָ הֵנָּה לְהֵיטִיב עִמְּךָ, רַב־חֻצְפָּה,</p>

<p>לִנְקֹם נְקַם מֶנֶּלָּאוֹס וְנִקְמָתְךָ אַתָּה, עֵין־כֶּלֶב,</p>

<p>נְקָמָה בַטְרוֹיִים; אַךְ אַתָּה לֹא תָשִׂים אֶל זֹאת לֵב, לֹא תַעֲרִיךְ  160</p>

<p>יֶתֶר עַל־כֵּן עוֹד תְּאַיֵּם, כִּי בְעַצְמְךָ תִּגְזֹל אֶשְׁכָּרִי,</p>

<p>עָלָיו הַרְבֵּה עָמַלְתִּי, וְנָתְנוּ לִי בְנֵי־הָאֲכַיִּים.</p>

<p>לְעוֹלָם אֵין אֶשְׁכָּר לִי נִתָּן שֶׁיֶּעֱרַךְ לְאֶשְׁכָּרְךָ, בְּהַחֲרִיב</p>

<p>חֵיל הָאֲכַיִּים מְצוּדָה רַבַּת־עָם בְּאֶרֶץ הַטְּרוֹיִים;</p>

<p>אוּלָם בִּתְשׁוּאוֹת הַקְרָב אֶזְרֹעִי שֶׁלִּי עוֹשָׂה חַיִל     165</p>

<p>יֶתֶר מִכֹּל, אַךְ כְּבוֹא עֵת לְחַלֵּק הַשָּׁלָל, חֶלְקְךָ</p>

<p>עוֹלֶה וְעוֹלֶה עַל־חֶלְקִי, וְעִם־תְּשׁוּרָה דַלָּה בְיָדִי</p>

<p>שָׁב אֲנִי אֶל־הַסְּפִינוֹת, יְגַע עֲמַל הַמִּלְחָמָה.</p>

<p>עַתָּה אָשׁוּב אֶת־פְתִּיָּה, כִּי־אָכֵן טוֹב יוֹתֵר וְנָאֶה</p>

<p>לָשׁוּב הַבַּיְתָה בִסְפִינוֹת כְּפוּפוֹת מִשֶּׁבֶת פֹּה אִתְּךָ    170</p>

<p>מְנֹאָץ וּלְהַרְבּוֹת לְךָ עֹשֶׁר וְטוּב עַל־עָשְׁרֶךָ&quot;.
<br><br />
עָנָה לוֹ אֲגַמֶּמְנוֹן הָרוֹדֶה־בַגְּבָרִים וַיֹּאמֶר:</p>

<p>&quot;בְּרַח־לְךָ, אִם־נַפְשְׁךָ תִרְצֶה, וְאוּלָם אָנֹכִי לֹא אֶפְצַר</p>

<p>בְּךָ, כִּי תִשָּׁאֵר בִּגְלָלִי: כִּי יֵשׁ עוֹד רַבִּים עִמָּדִי</p>

<p>לָתֵת לִי כָּבוֹד, וְעַל־כֻּלָּם זֵאוּס חֲכַם־הַמּוֹעֵצוֹת.    175</p>

<p>וְאַתָּה שְׂנוּא נַפְשִׁי מִכָּל־הַמְּלָכִים מִזַּרְעוֹ שֶׁל־זֵאוּס,</p>

<p>יַעַן לְעוֹלָם אָהַבְתָּ מְדָנִים וּקְרָב וּמִלְחָמָה.</p>

<p>כִּי אִם־חָזַקְתָּ מְאֹד – אַךְ אַחַד הָאֵלִים חֲנָנְךָ.</p>

<p>שׁוּב אֶל־בֵּיתְךָ עִם־סְפִינוֹתֶיךָ וְעִם־מֵרֵעֶיךָ,</p>

<p>מְשֹׁל עַל־הַמִּרְמִידוֹנִים, מַה־לִּי וּלְךָ כִּי־אֶדְאָגָה   180</p>

<p>לִבִּי לֹא אָשִׂים לְקִצְפֶּךָ; אוּלָם בְּךָ אֲנִי מַתְרֶה:</p>

<p>יַעַן לוֹקֵחַ מִמֶּנִּי אַפּוֹלוֹן אֶת־כְרִיסֵאִידָה,</p>

<p>אוֹתָהּ אָמְנָם אֲשַׁלַּח בִּסְפִינָה שֶׁלִּי עִם־עֲמִיתָי, -</p>

<p>אֶפֶס תְּשׁוּרָתְךָ לִי אֶקַּח, בַּת־בְּרִיסֵס יְפַת־הַלְּחָיָיִם,</p>

<p>בְּעַצְמִי אָבוֹא אָהָלְךָ, לְמַעַן תִּוָּכַח וְתֵדַע,         185</p>

<p>כַּמָּה עָצַמְתִּי מִמֶּךָ, וְיִירְאוּ גַם הָאֲחֵרִים</p>

<p>לַעֲרֹךְ אֵלַי וּלְהִדַּמּוֹת וּלְהָעֵז בִּי אֶת־פְּנֵיהֶם&quot;.
<br><br />
כָּכָה סָח; וּבֶן־פֵּלֵס כָּעַס מְאֹד, וּבִלְבָבוֹ</p>

<p>אֲשֶׁר־בְּחָזֵהוּ הַשָּׂעִיר שְׁתַּיִם עֵצוֹת נִלְחָמוּ:</p>

<p>אִם יְנַתֵּק מֵעַל יְרֵכוֹ הַחֶרֶב הַחַדָּה,      190</p>

<p>יָפִיץ אֶת־כָּל־הַנֶּאֱסָפִים וְיִקַּח אֶת־נֶפֶשׁ בֶּן־אַטְרֵס,</p>

<p>אוֹ שֶׁיִּכְבֹּשׁ אֶת־כַּעֲסוֹ הַגָּדוֹל וְיַעֲצֹר בְּרוּחוֹ.</p>

<p>עוֹד הוּא נוֹעָץ בְּלִבּוֹ וְנִמְלָךְ בְּכִלְיוֹתָיו, וְשׁוֹלֵף</p>

<p>חַרְבּוֹ הַגְּדוֹלָה מִנְּדָנָהּ, וּפַּלַּס־אַתֵּנָה יוֹרֶדֶת</p>

<p>מִן־הָרָקִיעַ, כִּי הֵרָה לִבְנַת־הַזְּרוֹעוֹת שְׁלָחַתָּה,  195</p>

<p>יַעַן אֶת־שְׁנֵיהֶם אָהֵבָה, וְלִבָּהּ דָאַב לִשְׁנֵיהֶם.</p>

<p>עָמְדָה מֵאָחוֹר וַתֹּאחֶז בְּצִיצִיּוֹת רֹאשׁוֹ הַזְּהַבְהָב,</p>

<p>נִגְלְתָה אַךְ־לוֹ לְבַדּוֹ, וְיֶתֶר הָעָם לֹא רָאוּהָ.</p>

<p>תָּמַהּ אֲכִיל וַיִּלָּפֵת, וַיַּהֲפֹךְ פָּנָיו וּפִתְאֹם</p>

<p>הִכִּיר פְּנֵי פַּלַּס־אַתֵּנָה; עֵינֶיהָ אֲיֻמּוֹת נוֹצֵצוּ.   200</p>

<p>נָשָׂא אִמְרָתוֹ אֵלֶיהָ, וַיְדַבֵּר אֶת־אִמְרֵי־הַכָּנָף:</p>

<p>&quot;לָמָּה חָרַדְתְּ אֵלַי, בַּת־זֵאוּס תּוֹפֵשׂ הָאֵיגִיס?</p>

<p>אֵין־זֹאת כִּי־לִרְאוֹת אֶת זְדוֹן־לֵב אֲגַמֶּמְנוֹן בֶּן־אַטְרֵס?</p>

<p>אֶפֶס לָךְ דָּבָר אַגִּידָה, וּבָא מֻבְטְחַנִי הַדָּבָר:</p>

<p>זְדוֹנוֹ יִהְיֶה בְעוֹכְרָיו, וּבְנַפְשׁוֹ יְכַפְּרוֹ לְאַלְתַּר&quot;.   205
<br><br />
עָנְתָה הָאֵלָה אַתֵּנָה כְּחֻלַּת־הָעַיִן וַתֹּאמֶר:</p>

<p>&quot;הִנֵּה בָאתִי לְשַׁכֵּךְ חֲמָתְךָ כִּי־תִשְׁמַע בְּקוֹלִי,</p>

<p>מִן־הַשָּׁמַיִם שְׁלָחַתְנִי הֵרָה לִבְנַת־הַזְּרוֹעוֹת,</p>

<p>יַעַן אֶת־שְׁנֵיכֶם אָהַבָה, וְלִבָּהּ דּוֹאֵב לִשְׁנֵיכֶם.</p>

<p>חִדְלָה־לְּךָ מִן־הָרִיב וְאַל־תִּשְׁלַח יָדְךָ לֶחָרֶב.    210</p>

<p>חָרֵף תְּחָרְפֶנּוּ בִדְבָרִים קָשִׁים, וִיהִי אֲשֶׁר יִהְיֶה!</p>

<p>יַעַן זֹאת לְךָ אַגִּיד, וּבָא הַדָּבָר וְכֵן יִהְיֶה:</p>

<p>הֵמָּה יָבוֹאוּ לְכַפֵּר פָּנֶיךָ בְאֶשְׁכָּר פִּי־שְׁלֹשָה</p>

<p>עֵקֶב הָעֶלְבּוֹן הַזֶּה; כְּבֹשׁ עַצְמְךָ, שְׁמַע בְּקוֹלֵנוּ&quot;.
<br><br />
הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:    215</p>

<p>&quot;אָכֵן, הָאֵלָה, הֵן יֵשׁ וְיֵשׁ לִשְׁמֹעַ בְּקוֹלְכֶן,</p>

<p>אַף־כִּי חֲמָתִי בוֹעֶרֶת בְּלִבִּי – כִּי כֵן טוֹב וְיָאֶה:</p>

<p>כָּל־הַשּׁוֹמֵעַ בְּקוֹל אֵלִים, לוֹ יֵעָתְרוּ בְרָצוֹן&quot;.
<br><br />
עָנָה וְעָצַר אֶת־כַּפּוֹ הַקָּשָׁה עַל־נִצַּב הַכֶּסֶף,</p>

<p>הֵשִׁיב אֶת־חַרְבּוֹ הַגְּדוֹלָה לִנְדָנָהּ, כִּי שָׁמַע לְמִצְוַת  220</p>

<p>פַּלַּס־אַתֵּנָה; וְהִיא לִמְרוֹם הָאוֹלִימְפּוֹס נֶחְפָּזָה,</p>

<p>לְמִשְׁכְּנוֹת זֵאוּס תּוֹפֵשׂ־הָאֵיגִיס וְאֶל־יֶתֶר הָאֵלִים.
<br><br />
אוּלָם בֶּן־פֵּלֵס שׁוּב פָּתַח בְּדִבְרֵי גִדּוּפִים וַיְחָרֶף</p>

<p>אֶת־אֲגַמֶּמְנוֹן בֶּן־אַטְרֵס וְלֹא עָמַד מִקִּצְפּוֹ, לֹא חָדַל:</p>

<p>&quot;סוֹבֵא־הַיַּיִן, שֶׁעֵינוֹ עֵין־כֶּלֶב וְלִבּוֹ לֵב־צְבִיָּה!   225</p>

<p>אֲשֶׁר לֹא־נוֹעַז בְּנַפְשׁוֹ מֵעוֹלָם לָצֵאת עִם־עַמּוֹ</p>

<p>לַעֲרֹךְ מִלְחָמָה, לְהֵחָלֵץ, לָשֶׁבֶת בְּמַאֲרָב עִם־טוֹבֵי</p>

<p>בְּנֵי־הָאֲכַיִּים, כִּי נוֹרָא הַדָּבָר בְּעֵינֶיךָ כַּמָּוֶת.</p>

<p>יוֹתֵר טוֹב בְּעֵינֶיךָ לִגְזֹל אֶשְׁכָּרִים בְּמַחֲנֵה</p>

<p>חֵיל־הָאֲכַיִּים הַגָּדוֹל מִגֶּבֶר מְדַבֵּר כְּנֶגְדֶּךָ;   230</p>

<p>מֶלֶךְ אוֹכֵל־עַמּוֹ, הַמּוֹשֵׁל בְּעַם־בְּנֵי־בְלִיָּעַל!</p>

<p>לוּלֵא־כֵן כִּי־אָז זַדְתָּ פַּעַם אַחֲרוֹנָה, בֶּן־אַטְרֵס.</p>

<p>אוּלָם זֹאת לְךָ אַגִּיד וּשְׁבוּעָה חֲמוּרָה נִשְׁבַּעְתִּי</p>

<p>בְּשַׁרְבִיט הַמְּלָכִים הַלָּז, אֲשֶׁר לֹא־יוֹסִיף וְהֶעֱלָה</p>

<p>עָלִים וְדָלִיּוֹת, כִּי נָטַשׁ זֶה־כַּמָּה אֶת־גִּזְעוֹ בֶהָרִים  235</p>

<p>וְשׁוּב אֶת־שָׁרָשָׁיו לֹא־יַךְ, כִּי פִצְּלָה הַנְּחֹשֶׁת עַל־סְבִיבָיו</p>

<p>עָלִים וּקְלִפָּה, וְעַתָּה יֹאחֲזוּהוּ בִידֵיהֶם כָּל־שׁוֹפְטֵי</p>

<p>הָאֲכַיִּים, שֶהֵמָּה הַנּוֹצְרִים מִשְׁפְּטֵי זֵאוּס;</p>

<p>הִנֵּה נִשְׁבַּעְתִּי לְךָ –וְהָיְתָה זוֹ שְׁבוּעָה חֲמוּרָה:</p>

<p>עוֹד יָבוֹא יוֹם, וְעַל־אֲכִילֵס יִתְגַּעְגְּעוּ בְנֵי־הָאֲכַיִּים  240</p>

<p>כֻּלָּם כְּכֻלָּם – וְאַתָּה, אַף אִם־תִּצְטַעֵר, לֹא תוֹעִיל,</p>

<p>כַּאֲשֶׁר יִפְּלוּ רַבִּים מִיָּדָיו שֶׁל־הֶקְטוֹר הַקַּטְלָן,</p>

<p>תַּרְבֶּה תִצְטַעֵר בְּנַפְשְׁךָ, תִּקְצֹף עַל־עַצְמְךָ אַתָּה,</p>

<p>יַעַן חִלַּלְתָּ אֶת־כְּבוֹד הַגִּבּוֹר בִּבְנֵי־הָאֲכַיִּים&quot;.
<br><br />
כָּכָה הִבִּיעַ בֶּן־פֵּלֵס, וַיַּשְׁלֵךְ לָאָרֶץ הַשַּׁרְבִיט,   245</p>

<p>עָשׂוּי מַסְמְרוֹת זָהָב עַל־סְבִיבָיו, וַיֵּשֵׁב עַל־מְקוֹמוֹ;</p>

<p>וַאֲגַמֶּמְנוֹן בֶּן־אַטְרֵס גַּם־הוּא עוֹמֵד בְּקִצְפּוֹ. וַיָּקָם</p>

<p>בְּתוֹכָם נֶסְטוֹר הַנּוֹאֵם, דַּבְּרָן יְפֵה־קוֹל מִפִּילוֹס,</p>

<p>דְּבָרָיו מָתְקוּ מִדְּבַשׁ וּלְשׁוֹנוֹ נֹפֶת נוֹטָפֶת.</p>

<p>שְׁנַיִם דּוֹרוֹת מְדַבְּרִים שְׂפַת־אָדָם זֶה כְּבָר מֵתוּ עָלָיו, 250</p>

<p>אֵלֶּה שְׁגָּדְלוּ לְפָנִים אִתּוֹ יַחַד וְנוֹלְדוּ</p>

<p>בְּאֶרֶץ פִּילוֹס הַבְּרוּכָה, וְהָיָה אָז מוֹשֵׁל בְּדוֹר שְׁלִישִׁי.</p>

<p>דִּבֶּר בְּהַשְׂכֵּל וְדַעַת וַיִּשָׂא מְשָׁלוֹ וַיֹּאמֶר:</p>

<p>&quot;אוֹי־לִי, מַה־גָּדְלָה הַשּׁוֹאָה שֶׁבָּאָה עַל־אַדְמַת אֲכַיָּה!</p>

<p>עַתָּה מַה־יַּעֲלֹז פְּרִיאַמּוֹס, יָשִׂישׂוּ צֶאֱצָאֵי פְּרִיאַמּוֹס,   255</p>

<p>יָגִיל מְאֹד לֵב כָּל־יֶתֶר הַטְּרוֹיִים לְשֵׁמַע הַבְּשׂוֹרָה,</p>

<p>אֵיךְ אַתֶּם נִצִּים כַּיּוֹם, מְרִיבִים אִישׁ אֶת־רֵעֵהוּ,</p>

<p>אַתֶּם רָאשֵׁי דַנָּאִים, רִאשׁוֹנִים בַּקְרָב וּבְמוֹעֵצָה.</p>

<p>אֲבָל שִׁמְעוּ בְקוֹלִי, כִּי שְׁנֵיכֶם צְעִיִרים מִמֶּנִּי.</p>

<p>הָיָה לִי שִׂיח וְשִׂיג עִם־אִישִׁים עוֹלִים עֲלֵיכֶם    260</p>

<p>לִפְנֵי זְמַן וְעִדָּנִים, וְגַם הֵמָּה לֹא־הָיוּ לִי בָזִים.</p>

<p>יַעַן כִּי־לֹא רָאִיתִי וְלֹא אָשׁוּב עוֹד לִרְאוֹת לְעוֹלָם</p>

<p>אִישִׁים כְּמוֹ פֵּירִיתּוֹאוֹס וּדְרִיאַס רוֹעֵה־הָעַמִּים,</p>

<p>קֵינֵס וְאֶכְּסַדְיוֹס וְהָאִישׁ פּוֹלִיפֵם הָאֱלֹהִי,</p>

<p>תֵּסַס בְּנוֹ שֶׁל־אֵינֵס, הַנִּמְשָׁל לִבְנֵי־הָאַלְמָוֶת.   265</p>

<p>הָיוּ הֵם הָעֲצוּמִים בְּכָל־בְּנֵי הָאָדָם בָּאָרֶץ;</p>

<p>הֵם הָעֲצוּמִים בַּדּוֹר וְאַךְ בַּעֲצוּמִים נִלְחָמוּ,</p>

<p>בְּשׁוֹכְנֵי הָהָר הַקֶּנְטַבְרִים, הִשְׁמִידוּם בִּגְבוּרָה אֲיֻמָּה.</p>

<p>אִתָּם אֲנִי הִתְהַלַּכְתִּי בְּבוֹאִי אֲלֵיהֶם מִפִּילוֹס,</p>

<p>אֶרֶץ רְחוֹקָה מְאֹד, - כִּי הֵמָּה בְעַצְמָם קְרָאוּנִי;  270</p>

<p>בֵּינָם נִלְחַמְתִּי אֲנִי לְבַדִּי; אֵין אִישׁ שֶׁיִּלָּחֵם</p>

<p>אִתָּם מֵאֵלֶּה הַחַיִּים כַּיּוֹם עַל־פְּנֵי הָאֲדָמָה.</p>

<p>וְהֵמָּה הִתְיָעֲצוּ אִתִּי וְהָיוּ שׁוֹמְעִים בְּקוֹלִי.</p>

<p>שִׁמְעוּ בְקוֹלִי גַם־אַתֶּם, כִּי אָכֵן יְקָרָה מִשְׁמָעַת.</p>

<p>אַתָּה, וְאִם־כִּי גָבַרְתָּ, אַל־תִּקַּח מִמֶּנּוּ הַנַּעֲרָה,  275</p>

<p>יִהְיֶה־לוֹ- אֶשְׁכַּר־הַכָּבוֹד, לוֹ נָתְנוּ בְנֵי־הָאֲכַיִּים;</p>

<p>וְאַתָּה, בֶּן־פֵּלֵס, אַל־תֹּאמַר לְהִתְקוֹטֵט בַּמֶּלֶךְ וְהָעֵז</p>

<p>פָּנִים בּוֹ, כִּי מֵעוֹלָם לֹא נָחַל כָּבוֹד כִּכְבוֹדוֹ</p>

<p>מֶלֶךְ תּוֹפֵשׂ־הַשַּׁרְבִיט, וְזֶבְס לוֹ חָלַק הַתְּהִלָּה.</p>

<p>אָכֵן כֹּחֲךָ גָדוֹל, וְאִמְּךָ הוֹרָתְךָ בַּת־אֵלִים;   280</p>

<p>אֶפֶס הוּא עוֹלֶה עָלֶיךָ, וְיַעַן הוּא מוֹשֵׁל בָּרַבִּים.</p>

<p>אָנָּא, בֶּן אַטְרֵס, כְּבֹשׁ אֶת־חֲמָתְךָ, אֲנִי־הוּא הַמְחַלֶּה</p>

<p>פֹּה אֶת־פָּנֶיךָ, וְחִדְלָה מִזְּעֹם אֶת־אֲכִילֵס, וְהוּא מִשְׂגָּב</p>

<p>לְכָל־הָאֲכַיִּים בַּקְרָב וּתְשׁוּאוֹת מִלְחָמָה אֲיֻמָּה&quot;.
<br><br />
הֵשִׁיב אֲמָרָיו אֲזַי אֲגַמֶּמְנוֹן הַשַּׁלִּיט וַיַּעַן:  285</p>

<p>&quot;אָכֵן, הַיָּשִׁישׁ, נְכוֹנִים דְּבָרֶיךָ כָּל־אֲשֶׁר־דִּבַּרְתָּ.</p>

<p>אֶפֶס הַגֶּבֶר הַלָּז מִשְׁתּוֹקֵק לְהִתְנַשֵּׂא עַל־הַכֹּל,</p>

<p>רוֹצֶה הוּא לִהְיוֹת לְנָגִיד לְכֹל וְלִמְצַוֶּה עַל־הַכֹּל,</p>

<p>לִפְקֹד מִצְוֹתָיו לְכָל־אִישׁ; סְבוּרַנִי, שֶׁאֵין לוֹ שׁוֹמֵעַ.</p>

<p>וְאִם־תּוֹפֵשׂ־רֹמַח עָשׂוּהוּ הָאֵלִים הַהֹוִים לָנֶצַח,  290</p>

<p>הֲמִפְּנֵי־זֶה גַּם־הִרְשׁוּהוּ לִהְיוֹת מְחָרֵף וּמְגַדֵּף? &quot;
<br><br />
נִכְנַס לְתוֹךְ דְּבָרָיו אֲכִילֵס הָאִישׁ הָאֱלֹהִי וַיַּעַן:</p>

<p>&quot;אָכֵן גֶּבֶר לֹא־יִצְלַח וְאִישׁ רַךְ־לֵב יְכַנּוּנִי,</p>

<p>אִלּוּ לְעוֹלָם שָׁמַעְתִּי בְקוֹלְךָ לְכָל־אֲשֶׁר־תֹּאמַר;</p>

<p>צַו לַאֲחֵרִים וְיִשְׁמָעוּ, אַךְ לִי אַל־תְּצַוֶּה לְעוֹלָם; 295</p>

<p>יַעַן כִּי, מֻבְטְחַנִי, לֹא אוֹסִיף לִשְׁמֹעַ בְּקוֹלְךָ.</p>

<p>אֶפֶס זֹאת אַגִּיד לְךָ, וְשָמַרְתָּ בִלְבָבְךָ אֶת־דְּבָרַי:</p>

<p>יָדִי אָנֹכִי לֹא אֶשְׁלַח וְלֹא אֶלְחַם בִּגְלַל אוֹתָהּ נַעֲרָה</p>

<p>גַּם־בְּךָ גַּם־בְּאַחֵר, כִּי אַתֶּם נְתַתֶּם – וּלְקַחְתֶּם;</p>

<p>אוּלָם מִכָּל־אֲשֶׁר־אִתִּי בַסְּפִינָה הַשְּׁחוֹרָה הַמְּהִירָה 300</p>

<p>דָּבָר אַל־תֹּאמַר לָקַחַת וְלָשֵׂאת – וַאֲני לֹא רָצִיתִי.</p>

<p>אֲבָל נַס־נָא, לְמַעַן יֵדְעוּ וְרָאוּ גַם־יִתְרָם</p>

<p>דָּמְךָ הַשָּׁחוֹר הַנִּגָּר כְּרֶגַע עַל־גַּבֵּי הַכִּידוֹן&quot;.
<br><br />
כָּכָה רָבוּ הַשְּׁנַיִם בְּדִבְרֵי חֲרָפוֹת וּנְאָצָה;</p>

<p>קָמוּ וּפָטְרוּ הַקָּהָל, אֲשֶׁר־עַל־יַד צִי הָאֲכַיִּים.  305</p>

<p>פָּנָה בֶן־פֵּלֵס לְאָהֳלוֹ וְלַסְּפִינוֹת שְׁווֹת־הַצְּלָעוֹת,</p>

<p>אִתּוֹ בְנוֹ שֶׁל־מֶנֵּיטְיוֹס וְיֶתֶר כָּל־רֵעָיו עֲמִיתָיו.</p>

<p>אֶפֶס בֶּן־אַטְרֵס הִסִּיעַ בַּיָּם הָאֱלֹהִי אֳנִיָּה</p>

<p>מְהִירָה וּבָחַר בְּעֶשְׂרִים שַׁיָּטִים וַיִּטְעַן עָלֶיהָ</p>

<p>הַהֶקָּטוֹמְבָּה לָאֵל, וְאֶת־בִּתּוֹ הַנָּאוָה שֶׁל־כְרִיסֵס 310</p>

<p>הוֹשִׁיב בַּסְּפִינָה, וּלְרֹאשׁ לָהּ אוֹדִיסֵס הָאִישׁ רַב־הָעֵצָה.
<br><br />
הֵמָּה עָלוּ בַסְּפִינָה, הִפְלִיגוּ בַנְּתִיבָה הָרְטֻבָּה;</p>

<p>אַךְ אֲגַמֶּמְנוֹן בֶּן־אַטְרֵס צִוָּה לָעָם כִּי יִתְחַטְּאוּ.</p>

<p>וְהֵמָּה הִתְחַטְּאוּ, הִשְׁלִיכוּ בַיָּם כָּל־רְבָבִים וּכְתָמִים,</p>

<p>זָבְחוּ הַהֶקָּטוֹמְבּוֹת הַתְּמִימוֹת לְפֵיבּוֹס־אַפּוֹלוֹן- 315</p>

<p>פָּרִים בְּנֵי־בָקָר וְעִזִּים עַל־שְׂפַת־הַיָּם זֶה־הַשָּׁמֵם;</p>

<p>עָלָה רֵיחַ הַדֶּשֶׁן שָׁמַיְמָה מִתַּמֵּר בֶּעָשָׁן.
<br><br />
כָּכָה הָיוּ אָז טְרוּדִים בַּמַּחֲנֶה; אַךְ אֲגַמֶּמְנוֹן</p>

<p>טֶרֶם שָׁכַח הַמְּרִיבָה וְאִיּוּמָיו שֶׁלּוֹ עַל־אֲכִילֵס.</p>

<p>נָשָׂא אִמְרָתוֹ לְטַלְתִּבְּיוֹס וּלְאֶבְרִבַּטֵס וַיֹּאמֶר- 320</p>

<p>הֵמָּה הָיוּ כָּרוֹזָיו, נְעָרָיו מְשָׁרְתָיו הַזְּרִיזִים:</p>

<p>&quot;שְׂאוּ אֶת־רַגְלֵיכֶם וּלְכוּ אֶל־אֹהֶל אֲכִילֵס בֶּן- פֵּלֵס;</p>

<p>תִּפְשׂוּ בְיָדָה וְהוֹלִיכוּ בַת־בְּרִיסֵס יְפַת הַלְּחָיָיִם;</p>

<p>אַךְ אִם־יְמָאֵן לְתִתָּהּ, וּבָאתִי לְקַחְתָּהּ בְּעַצְמִי,</p>

<p>אָבוֹא וְרַב הָעָם אִתִּי, וְהוּרַע לוֹ יוֹתֵר הַדָּבָר&quot;. 325
<br><br />
כָּכָה דִבֵּר וַיְשַׁלְּחֵם, וַיֵּצֵא דְבַר־מוֹשֵׁל מִלְּפָנָיו.</p>

<p>וְהֵמָּה הָלְכוּ בְלִי־חֶמְדָּה עַל־שְׂפַת־הַיָּם זֶה־הַכָּבוּל,</p>

<p>קָרְבוּ עַד־אָהֳלֵי צְבָא הַמִּרְמִידוֹנִים וְהַסְּפִינוֹת.</p>

<p>שָׁם מְצָאוּהוּ, וְהוּא יוֹשֵׁב אֵצֶל הָאֹהֶל וְהַסְּפִינָה</p>

<p>שְׁחוֹרַת הַכְּתָלִים; וְלֹא שָׁמַח לִקְרָאתָם אֲכִילֵס כִּי־רָאָם. 330</p>

<p>הֵמָּה יְרֵאִים מִפָּנָיו, וְאֵימַת הַמֶּלֶךְ עֲלֵיהֶם,</p>

<p>עָמְדוּ תַחְתֵּיהֶם לֹא דִבְּרוּ דָבָר וּמְאוּם לֹא שָׁאָלוּ;</p>

<p>אוּלָם הוּא הֵבִין הֲגִיגָם, וַיִּשָּׂא אִמְרָתוֹ וַיֹּאמֶר:</p>

<p>&quot;שָׁלוֹם תָּבוֹאוּ, כָּרוֹזוֹת, שְׁלִיחָיו שֶׁל־זֵאוּס וְאָדָם!</p>

<p>קִרְבוּ אֵלַי, כִּי לֹא־אַתֶּם חֲטָאתֶם לִי, אַךְ אֲגַמֶּמְנוֹן,     335</p>

<p>אֲשֶׁר שְׁלָחֲכֶם עַל־דְּבַר בַּת־בְּרִיסֵס, הַנַּעֲרה הַנָּאוָה.</p>

<p>אָנָּא, פַּטְרוֹקְלוֹס, זְרַע־זֶבְס, הוֹצִיאָה הַנַּעֲרָה הֵנָּה,</p>

<p>תְּנָה לָהֶם וְיוֹלִיכוּהָ; אַךְ הֵמָּה יִהְיוּ לִי עֵדַי</p>

<p>לִפְנֵי הָאֵלִים הַנִּצְחִים וְלִפְנֵי בְנֵי־אָדָם בְּנֵי־תְמוּתָה,</p>

<p>לִפְנֵי הַמֶּלֶךְ הַהוּא, זֶה קְשֵׁה־הַלֵּב, כְּשֶׁיִּצְטָרְכוּ      340</p>

<p>בְּיוֹם מִן־הַיָּמִים שׁוּב לִי לְהָסִיר הָרָעָה הַמְּבִישָׁה</p>

<p>מִנִּי יֶתֶר הָעָם! כִּי־אָכֵן בְּשִׁגְעוֹנוֹ יִתְהוֹלָל</p>

<p>אֵינוֹ רוֹאֶה מַה־לְּפָנִים וּמַה־לְּאָחוֹר, לְמַעַן</p>

<p>יִלְחֲמוּ בְנֵי־הָאֲכַיִּים עַל־יַד הָאֳנִיּוֹת לָבֶטַח&quot;.
<br><br />
כָּכָה סָח; וּפַּטְרוֹקְלוֹס שָׁמַע בְּקוֹל רֵעוֹ הַיָּקָר,      345</p>

<p>הוֹצִיא מִיָּד מִן־הָאֹהֶל בַּת־בְּרִיסֵס יְפַת־הַלְּחָיָיִם,</p>

<p>נְתָנָהּ לָהֶם לְהוֹלִיכָהּ, וְשָׁבוּ אֶל־צִי הָאֲכַיִּים.</p>

<p>הָלְכָה הָאִשָּׁה עִמָּהֶם, אַךְ בְּלִי־חֶמְדָּה. וַאֲכִילֵס</p>

<p>רָחַק מֵרֵעָיו עֲמִיתָיו, יָשַׁב וְשָׁפַךְ דִּמְעוֹתָיו</p>

<p>אֵצֶל שְׂפַת יָם־הַשֵּׂיבָה, מִסְתַּכֵּל בַּמֶּרְחָק הֶעָכוּר;      350</p>

<p>פָּרַשׂ אֶת־כַּפָּיו, הִתְפַּלֵּל וַיֶּעְתַּר לְאִמּוֹ הַיְקָרָה:</p>

<p>&quot;אִמִּי, הוֹאִיל וְאַתְּ יְלִדְתִּנִי קְצַר־יָמִים בָּאָרֶץ,</p>

<p>הֵן יְחָנֵּנִי לְמִצְעָר כָּבוֹד הַשּׁוֹכֵן בְּאוֹלִימְפּוֹס,</p>

<p>זֶבְס הַמַּרְעִים בַּמְּרוֹמִים, וְעַתָּה חֲשָׂכוֹ מִמֶּנִּי.</p>

<p>יַעַן כִּי אֲגַמֶּמְנוֹן בֶּן־אַטְרֵס הַשַּׁלִּיט עַל־רַבִּים       355</p>

<p>חִלֵּל אֶת־כְּבוֹדִי, כִּי לָקַח תְּשׁוּרָתִי, גְּזָלָהּ לְמַעֲנוֹ&quot;.
<br><br />
כָּכָה דִּבֵּר בִּדְמָעוֹת; וַתִּשְׁמַע הוֹרָתוֹ הַגְּבִירָה</p>

<p>בְּשִׁבְתָּהּ בִּמְצוּלוֹת הַיָּם עַל־יַד אָבִיהָ הַיָּשִׁישׁ,</p>

<p>מִהֲרָה עָלְתָה כְעֵין עַב־עֲרָפֶל מִתּוֹךְ יָם־הַשֵּׂיבָה,</p>

<p>יָשְׁבָה מִנֶּגֶד לִבְנָהּ הַבּוֹכֶה מִתְמוֹגֵג בִּדְמָעוֹת,        360</p>

<p>לִטְּפָה אוֹתוֹ בְּכַפָּהּ, וַתִּשָּׂא אֶת־קוֹלָהּ וַתֹּאמֶר:</p>

<p>&quot;יַלְדִּי, לָמָּה־זֶּה תִּבְכֶּה? מַה־יָּגוֹן יְקַנֵּן בְּלִבְּךָ?</p>

<p>הַגֵּד, אַל־תַּעֲלֵם דָּבָר בְּחֻבְּךָ, וְנֵדַע גַּם־שְׁנֵינוּ&quot;.
<br><br />
נֶאֱנַח קָשֶׁה אֲכִילֵס מְהִיר־הָרַגְלַיִם וַיֹּאמֶר:</p>

<p>&quot;אֲבָל יָדַעַתְּ, שַׁלָּמָה אֲסַפֵּר לָךְ, וְאַתְּ כֹּל יוֹדָעַת?      365</p>

<p>אָנוּ עָלִינוּ עַל־תֵּבֵּי, הִיא בִירַת אֵאֶטְיוֹן הַקְּדוֹשָׁה,</p>

<p>אוֹתָהּ הֶחֱרַבְנוּ, נָהַגְנוּ אֶת־כָּל־הַמַּלְקוֹחַ וְהַשָּׁלָל.</p>

<p>חִלְּקוּ הַבִּזָּה בֶאֱמוּנָה בְּנֵי־הָאֲכַיִּים בֵּינֵיהֶם,</p>

<p>עָלְתָה בְחֵלֶק בֶּן־אַטְרֵס בַּת־כְרִיסֵס יְפַת־הַלְּחָיָיִם.</p>

<p>אֶפֶס כְרִיסֵס הַכֹּהֵן לְאַפּוֹלוֹן הַמַּרְחִיק־לִפְגֹּעַ        370</p>

<p>בָּא אֶל־צִי הָאֲכַיִּים לְבוּשֵׁי־שִׁרְיוֹנוֹת־הַנְּחֹשֶׁת</p>

<p>לִפְדּוֹת אֶת־בִּתּוֹ מִשִּׁבְיָהּ, וְאִתּוֹ הַכֹּפֶר הֶעָצוּם –</p>

<p>כְּלִיל דַּפְנִים שֶׁל־פֵיבּוֹס־אַפּוֹלוֹן הַמַּרְחִיק־לִפְגֹּעַ</p>

<p>תָּלוּי עַל־שַׁרְבִיט הַזָּהָב – וַיִּפְצַר בְּכָל־הָאֲכַיִּים,</p>

<p>וְיוֹתֵר מִכֻּלָּם בְּבָנָיו שֶׁל־אַטְרֵס הַגְּבִירִים לָעַמִּים.      375</p>

<p>יֶתֶר כָּל־הָאֲכַיִּים נֵאוֹתוּ לִדְבָרָיו וְאָמְרוּ</p>

<p>לַהֲדֹר פְּנֵי אוֹתוֹ הַכֹּהֵן, לָקַחַת הַכֹּפֶר הַנֶּהְדָּר;</p>

<p>אוּלָם בְּעֵינֵי בֶּן־אַטְרֵס, הוּא אֲגַמֶּמְנוֹן, לֹא מָצְאוּ</p>

<p>דְּבָרָיו חֵן וַיְשַׁלְּחֵהוּ בְחֶרְפָּה וַיְדַבֵּר לוֹ קָשׁוֹת.</p>

<p>קָצַף הַזָּקֵן וַיָּשָׁב וַיֶּעְתַּר לְפֵיבּוֹס־אַפּוֹלוֹן.         380</p>

<p>שָׁמַע הָאֵל וַיֵּעָתֵר לַזָּקֵן, כִּי מְאֹד הוּא אֲהֵבוֹ,</p>

<p>שִׁלַּח בִּבְנֵי־הָאַרְגֵּאִים אֶת־חִצֵּי כִלְיוֹנוֹ – וְהָעַמִּים</p>

<p>כָּלוּ הֲמוֹנִים הֲמוֹנִים, וְחִצֵּי הָאֵל שָׁם מִתְעוֹפְפִים</p>

<p>בְּכָל־הַמַּחֲנֶה הַגָּדוֹל שֶׁל־הָאֲכַיִּים. אַךְ חוֹזֶה</p>

<p>מֵיטִיב לָדַעַת גִּלָּה הָאוֹת שֶׁל־הַמַּרְחִיק־לִקְלֹעַ.    385</p>

<p>תֵּכֶף יָעַצְתִּי לְכַפֵּר פְּנֵי אֵל־זֶה, אָנֹכִי הָרִאשׁוֹן;</p>

<p>חָרָה אַף בְּנוֹ שֶׁל־אַטְרֵס, חָשׁ וְהִתְרוֹמֵם מִמְּקוֹמוֹ,</p>

<p>הִלֵּךְ אֵימִים עָלָי, וְעַתָּה בִצַּע אִמְרוֹתָיו.</p>

<p>אוֹתָהּ מַסִּיעִים כָּעֵת אֲכַיִּים עַלִּיזֵי־הָעַיִן</p>

<p>עִירָה כְרִיסָה בִסְפִינָה, וּבְיָדָם מִנְחָה לַמּוֹשֵׁל;       390</p>

<p>אוּלָם עַתָּה בָאוּ לְאָהֳלִי כָּרוֹזוֹת וְהוֹלִיכוּ</p>

<p>אִתָּם אֶת־בִּתוֹ שֶׁל־בְּרִיסֵס, שֶׁנָּתְנוּ לִי הָאֲכַיִּים.</p>

<p>אוּלָם אַתְּ, אִם־יֵשׁ לְאֵל יָדֵךְ, לִבְנֵךְ־זֶה הוֹשִׁיעִי:</p>

<p>הַר הָאוֹלִימְפּוֹס עֲלִי וְחַלִּי פְנֵי זֶבְס, אִם־אַךְ לִבּוֹ</p>

<p>בְּאַחַד הַיָּמִים שִׂמַּחַתְּ בְּאִמְרֵי־פִיךְ אוֹ בְּמַעֲשֶׂה.     395</p>

<p>יַעַן כַּמָּה פְּעָמִים שָׁמַעְתִּי בְהֵיכָלוֹ שֶׁל־אָבִי</p>

<p>אֲשֶׁר תִּתְהַלְלִי לֵאמֹר: לְבַדֵּךְ מִכָּל־בְּנֵי־הָאֵלִים</p>

<p>אַתְּ הֲסִירוֹת חֶרְפָּה רָעָה מֵעַל פְּנֵי כוֹנֵס־הֶעָבִים,</p>

<p>כַּאֲשֶׁר רָצוּ כָּל־יֶתֶר שׁוֹכְנֵי אוֹלִימְפּוֹס לְאָסְרוֹ:</p>

<p>הֵרָה וּפּוֹסֵידָאוֹן, גַּם פַּלַּס־אַתֵּנָה הָאֵלָה.         400</p>

<p>אָז קָרַבְתְּ אֵלָיו אַתְּ, הָאֵלָה, פִּתַּחַתְּ לְמוֹסֵרָיו,</p>

<p>חַשְׁתְּ לִקְרֹא אֶל־הָאוֹלִימְפּוֹס אֶת־בַּעַל מְאַת הַיָּדַיִם,</p>

<p>שְׁמוֹ בְּרִיאָרֶאוֹס בְּפִי אֵלִים, אֶפֶס כָּל־בְּנֵי הָאָדָם</p>

<p>אֵיגֵיוֹן יְכַנּוּהוּ –וְהוּא עוֹלֶה עַל־אָבִיו בְּכֹחוֹ;</p>

<p>יָשַׁב־לוֹ אֵצֶל בֶּן־קְרוֹנוֹס, מִתְגָּאֶה בִשְׁמוֹ וּתְהִלָּתוֹ;     405</p>

<p>נִבְעֲתוּ בְנֵי־הָאֵלִים וַיִּמְשְׁכוּ יָדָם מֵאָסְרוֹ.</p>

<p>הַזְכֵּר תַּזְכִּירִי־לוֹ זֹאת, שְׁבִי אֶצְלוֹ וְחַבְּקִי אֶת־בִּרְכָּיו,</p>

<p>אוּלַי יוֹאִיל לַעֲמֹד הַפַּעַם לִימִין אַנְשֵׁי טְרוֹיָה</p>

<p>וְאֶת־הָאֲכַיִּים יְגָרֵשׁ לַיָּם עַד־אֲחוֹרֵי הַסְּפִינוֹת,</p>

<p>וְאוֹיֵב מַכֶּה בָהֶם, וְיִשְׂמְחוּ כֻלָּם בְּמַלְכָּם.         410</p>

<p>וְיַכִּיר אֲזַי אֲגַמֶּמְנוֹן בֶּן־אַטְרֵס הַשַּׁלִּיט בָּרַבִּים</p>

<p>חֶטְאוֹ, כִּי חִלֵּל אֶת־כְּבוֹד הַטּוֹב שֶׁבִּבְנֵי־הָאֲכַיִּים&quot;.
<br><br />
שָׁפְכָה תֶּטִּיס דְּמָעֶיהָ, לוֹ אֲמָרֶיהָ הֵשִׁיבָה:</p>

<p>&quot;יַלְדִּי, אֲבוֹי־לִי, וְלָמָּה־זֶּה יְלִדְתִּיךָ לְאָסוֹן?</p>

<p>וְאִלּוּ יָשַׁבְתָּ עַל־יַד הָאֳנִיּוֹת אֵין־בֶּכִי אֵין־צָעַר,    415</p>

<p>יַעַן יָמֶיךָ מְעַטִּים, וְחַיִּים לֹא־תַרְבֶּה בַגְּזֵרָה!</p>

<p>אַתָּה קְצַר־יָמִים וְגַם שְׂבַע־רֹגֶז מִכָּל־בְּנֵי־הָאָדָם –</p>

<p>הִנֵּה לְאָסוֹן וְשֹׁד יְלִדְתִּיךָ בְּהֵיכַל אָבִיךָ.</p>

<p>אֶפֶס אֶעֱלֶה בְּאוֹלִימְפּוֹס הַנֶּחְפֶּה־שֶׁלֶג לְדַבֵּר</p>

<p>דְּבָרַי בְּאָזְנָיו שֶׁל־זֵאוּס הַשָּׂשׂ־לִקְרַאת־רָעַם, אִם־יִשְׁמָע. 420</p>

<p>וְאַתָּה שְׁבָה־לְּךָ עִם־הָאֳנִיּוֹת הַמְמַהֲרוֹת לָשׁוּט,</p>

<p>קְצֹף עַל־אֲכַיִּים וְהִמָּנַע כָּלִיל מִבּוֹא בַמִּלְחָמָה.</p>

<p>זֵאוּס יָרַד אַךְ־אֶתְמוֹל לְאוֹקְיָנוֹס אֶל־הָאֵיתְּיוֹפִּים</p>

<p>תְּמִימֵי הַדֶּרֶךְ לְזִבְחָם, וְכָל־בְּנֵי־הָאֵלִים לִוּוּהוּ;</p>

<p>אוּלָם בַּיּוֹם הַשְּׁנֵים־עָשָׂר יָשׁוּב אֶל־הַר הָאוֹלִימְפּוֹס, 425</p>

<p>אָז גַּם־אֶעֱלֶה וְאָבוֹא אֶל־הֵיכַל־נְחֻשְׁתּוֹ שֶׁל־זֵאוּס,</p>

<p>בִּרְכָּיו אֲחַבֵּק בִּתְחִנָּה, תִּקְוָתִי, כִּי לִי גַם־יֵעָתֵר&quot;.
<br><br />
כָּכָה הִבִּיעָה, נִסְתַּלְקָה וְאוֹתוֹ שָׁמָּה עָזָבָה,</p>

<p>זוֹעֵם בְּלִבּוֹ עַל־אוֹדוֹת הָאִשָּׁה נֶאְפֶּדֶת־הַחֲמוּדוֹת</p>

<p>אֲשֶׁר־גָּזְלוּ מִמֶּנּוּ בְכֹחַ עַל־כָּרְחוֹ. וְאוֹדִיסֵס        430</p>

<p>הִפְלִיג לִכְרִיסָה, וְאִתּוֹ הַהֶקָּטוֹמְבָּה הַקְּדוֹשָׁה.</p>

<p>אוּלָם כְּבוֹאָם בַּנָּמֵל הֶעָמֹק מְרֻבֵּה־הַתְּהוֹמוֹת,</p>

<p>קִפְּלוּ הַנִּסִּים וְשָׂמוּם בְּתוֹךְ הָאֳנִיָּה הַשְּׁחוֹרָה,</p>

<p>חָשׁוּ וּבַעֲבוֹת הָאֳנִיָּה הוֹרִידוּ אֶת־תָּרְנָהּ</p>

<p>לְתוֹךְ בֵּית־קִבּוּל הַתֹּרֶן; חָתְרוּ בִּמְשׁוֹטִים לַמָּבוֹא,     435</p>

<p>מִן־הָאֳנִיָּה הִשְׁלִיכוּ אֶת־אַבְנֵי הָעֹגֶן וְקָשְׁרוּ</p>

<p>אֶת־הַכְּבָלִים וְעָלוּ בְחוֹף הַיָּם רַב־הָרָעַשׁ,</p>

<p>הֶעֱלוּ הַהֶקָּטוֹמְבָּה לְאַפּוֹלוֹן הַמַּרְחִיק־לִפְגֹּעַ;</p>

<p>יָרְדָה גַם כְרִיסֵיאִידָה מִתּוֹךְ הָאֱנִיָּה הַמְּהִירָה.</p>

<p>נְהָגָהּ אוֹדִיסֵס הָאִיש רַב־הַדַּעַת עַד הַמִּזְבֵּחַ,       440</p>

<p>מְסָרָהּ בִּידֵי אָבִיהָ הֶחָבִיב וַיַּעַן וַיֹּאמֶר:</p>

<p>&quot;כְרִיסֵס, שְׁלָחַנִי פֹה אֲגַמֶּמְנוֹן הַגְּבִיר־לָאֲנָשִׁים</p>

<p>לְהָבִיא לְךָ אֶת־הַבַּת וְאֶת־הַהֶקָּטוֹמְבָּה הַקְּדוֹשָׁה</p>

<p>לְפֵיבּוֹס לְכַפֵּר עַל־בְּנֵי־הַדַּנָּאִים וּלְפַיֵּס הַמּוֹשֵׁל,</p>

<p>אֲשֶׁר הִשְׁלִיחַ צַעַר רַב־נְאָקוֹת בְּעַם הָאַרְגֵּאִים&quot;.      445
<br><br />
כָּכָה הִבִּיעַ וּמְסָרָהּ לְיָדָיו; וַיִּחַדְּ וַיְקַבֵּל</p>

<p>בִּתּוֹ הַיְקָרָה. וְהֵם הִזְדָּרְזוּ הֶעֱמִידוּ בְּסֵדֶר</p>

<p>חַטַּאת הַחֶמְדָּה לָאֵל סָבִיב לַמִּזְבֵּחַ יְפֵה־בִנְיָן,</p>

<p>אַחַר רָחֲצוּ כַפֵּיהֶם, חָפְנוּ וְזָרוּ שְׂעוֹרִים.</p>

<p>פָּרַשׂ כְרִיסֵס אֶת־כַּפָּיו וַיְפַלֵּל בְּקוֹל רָם בְּתוֹכָם:      450</p>

<p>&quot;שִׁמְעָה תְפִלָּתִי, הַסּוֹכֵךְ בְּקֶשֶׁת־הַכֶּסֶף עַל־כְרִיסָה,</p>

<p>שׁוֹמֵר אֶת־קִלָּה הַקְּדוֹשָׁה וּמוֹשֵׁל בִּגְבוּרָה בְטֶנֶּדּוֹס!</p>

<p>כְּשֵׁם שֶׁנֶּעְתַּרְתָּ־לִּי פַעַם, וְאָנֹכִי שִׁוַּעְתִּי אֵלֶיךָ,</p>

<p>גַּם כִּבַּדְתַּנִי וַתִּגֹּף קָשֶׁה אֶת־עַם הָאֲכַיִּים, -</p>

<p>כָּכָה תִרְצֵנִי גַם־עַתָּה וּתְמַלֵּא אֶת־שֶׁאֱלָתִי:        455</p>

<p>הָסֶר־נָא עַתָּה מֵעַל הַדַּנָּאִים אֶת־רֹעַ הַמְּאֵרָה&quot;.</p>

<p>כָּכָה הִתְפַּלֵּל הַשָּׂב, וַיֵּעָתֵר לוֹ פֵיבּוֹס־אַפּוֹלוֹן.</p>

<p>וְהֵם כְּכַלּוֹתָם תְּפִלָּתָם וּזְרוֹתָם גַּרְעִינֵי הַשְּׂעוֹרִים,</p>

<p>הָרֵם צַוַּאר הַפָּרִים, שַׁחֲטָם וְהַפְשֵׁט אֶת־עוֹרָם,</p>

<p>נָטְלוּ מֵהֶם אֶת־כַּרְעֵיהֶם וּכְרָכוּן בַּפֶּדֶר בִּשְׁנָיִם,      460</p>

<p>פֶּדֶר מִכָּאן וּמִכָּאן, וּנְתָחִים שָׂמוּ עֲלֵיהֶן.</p>

<p>שְׂרָפָן הַזָּקֵן עַל־גַּבֵּי הָעֵצִים וְהִזָּה עֲלֵיהֶן</p>

<p>יַיִן נוֹצֵץ, וְעַל־יָדוֹ הַנְּעָרִים עִם־חֲמֵשׁ־הַקִּלְשׁוֹנוֹת.</p>

<p>אוּלָם כְּשֶׁשָּׂרְפוּ כַרְעֵיהֶם וְטָעֲמוּ מִן־הַמֵּעָיִם,</p>

<p>נִתְּחוּ גַם־יֶתֶר הַבָּשָׂר וְשָׂמוּ הַבְּתָרִים עַל־שְׁפוּדִים,     465</p>

<p>צָלוּ הַבָּשָׂר בִּזְהִירוּת וְשׁוּב הֱסִירוּהוּ אֶת־כֻּלּוֹ.</p>

<p>אֶפֶס אַחַר כַּלּוֹתָם אֶת־מְלַאכְתָּם וְעָרְכָם הַזָּבַח,</p>

<p>יָשְׁבוּ לַסְּעוּדָה, וְלֹא חָסְרוּ דָבָר בַּמִּשְׁתֶּה הַמְפֹאָר.</p>

<p>אַךְ אַחַר אָכְלָם וּשְׁתוֹתָם וּמַלְּאָם תַּאֲוַת רַעֲבוֹנָם,</p>

<p>מִלְאוּ הַנְּעָרִים הַמְשָׁרְתִים מִזְרְקֵי יַיִן עַד־שְׂפוֹתָם,     470</p>

<p>חִלְקוּ הַיַּיִן לְכֻלָּם, אַף יָצְקוּ בַכּוֹסוֹת הַנָּסֶךְ.</p>

<p>כָּל־הַיּוֹם הָיוּ מִתְרַצִּים בְּנֵי־הָאֲכַיִּים לְאַפּוֹלוֹן</p>

<p>בְּשִׁיר וּמַנְגִינָה, וְשִׁירוֹת תְּהִלָּה וְתִשְׁבָּחוֹת עֲרֵבוֹת</p>

<p>שָׁרוּ לַמַּרְחִיק־לִפְגֹעַ; וַיִּשְׁמַע – וַיָּגֵל לְבָבוֹ.</p>

<p>אֶפֶס כְּשֶׁשָּׁקְעָה הַחַמָּה, וְהַחֲשֵׁכָה עָלָתָה,         475</p>

<p>שָׁכְבוּ לִישֹׁן עַל־יַד עֲבוֹת הָאֳנִיָּה הַגְּדוֹלָה.</p>

<p>וְאֵאוֹס יְלִידַת־הַבֹּקֶר, וְרֻדַּת־אֶצְבָּעוֹת, אַךְ־תּוֹפַע,</p>

<p>קָמוּ הִפְלִיגוּ אֶל־מַחֲנֵה בְנֵי־הָאֲכַיִּים הַגָּדוֹל;</p>

<p>רוּחַ עֲרֵבָה זְבָדָם אַפּוֹלוֹן הַמַּרְחִיק־לִפְגֹּעַ.</p>

<p>הֵמָּה הֵקִימוּ הַתֹּרֶן וַיִּפְרְשׂוּ נִסִּים מַלְבִּינִים;       480</p>

<p>בָּאָה הָרוּחַ וַתִּפַּח בַּמִּפְרָשׂ בָּאֶמְצָע, וַיָּרַע</p>

<p>גַּל הָאַרְגָּמָן מִסָּבִיב לְחַרְטוֹם הַסְּפִינָה הַנִּשֵּׂאת;</p>

<p>נֶחְפְּזָה בְּדַרְכָּה בַּגַּלִּים, חוֹצָה נְתִיבַת הַמָּיִם.</p>

<p>אֶפֶס כְּבוֹאָם אֶל־מַחֲנֵה בְנֵי־הָאֲכַיִּים הַגָּדוֹל,</p>

<p>שָׁבוּ הִסִּיעוּ הַסְּפִינָה הַשְּׁחוֹרָה אֱלֵי־הֶחָרָבָה,       485</p>

<p>כֶּתֶף הַחוֹלָה הַגְּבוֹהָה, תְּמָכוּהָ בִיתֵדוֹת אֲרֻכּוֹת,</p>

<p>וְהֵמָּה כֻלָּם הִתְפַּזְּרוּ אִישׁ לִסְפִינָתוֹ וְאָהֳלוֹ.
<br><br />
אוּלָם אֲכִילֵס בֶּן־פֵּלֵס, זְרַע־זֵאוּס, מְהִיר־הָרַגְלָיִם</p>

<p>יָשַׁב וְזָעַם עַל־יַד הָאֳנִיּוֹת הַמְמַהֲרוֹת־לָשׁוּט;</p>

<p>חָדַל מִלֶּכֶת לְמוֹעֵצָה, שֶׁהִיא תִפְאֶרֶת לְגָבֶר,        490</p>

<p>חָדַל מִצֵּאת לַמִּלְחָמָה, אַךְ צַעֲרוֹ אוֹכֵל אֶָת־לִבּוֹ,</p>

<p>נֶעֱצַר פֹּה וְהִתְגַּעְגַּע עַל־קוֹל עֲנוֹת קְרָב וּמִלְחָמָה.
<br><br />
אֶפֶס כְּשֶׁעָלְתָה אַיֶּלֶת הַשַּׁחַר בַּיּוֹם הַשְּׁנֵים־עָשָׂר,</p>

<p>שָׁבוּ הָאֵלִים הַהֹוִים־לָנֶצַח אֶל־הָאוֹלִימְפּוֹס;</p>

<p>כֻּלָּם צָעֲדוּ יַחַד, וְזֵאוּס בְּרֹאשָׁם. וְלֹא שָׁכְחָה       495</p>

<p>תֶּטִּיס אֶת־מַאֲמַר בְּנָהּ, וַתַּעַל מִנִּבְכֵי הַמַּיִם</p>

<p>הַשְׁכֵּם בַּבֹּקֶר אֶל־פְּנֵי הָרָקִיעַ וְאוֹלִימְפּוֹס הַגָּדוֹל.</p>

<p>מָצְאָה אֶת קְרוֹנְיוֹן הַמַּבִּיט־לְמֵרָחוֹק לְבַדּוֹ אֵין־זָרִים,</p>

<p>יָשַׁב עַל־תּוֹעֲפוֹת פִּסְגַּת אוֹלִימְפּוֹס מְרֻבֵּה־הָרָאשִׁים.</p>

<p>בָּאָה וְיָשְׁבָה לְפָנָיו וַתְּחַבֵּק אֶת־בִּרְכָּיו בְּשְׂמֹאלָהּ,      500</p>

<p>אֶפֶס בִּימִינָהּ שֶׁלָּהּ אֶל־תַּחַת סַנְטֵרוֹ נָגָעָה,</p>

<p>שָׁפְכָה אֶת־שִׂיחָהּ בְּאָזְנֵי זֶבְס בֶּן־קְרוֹנוֹס הַמּוֹשֵׁל:</p>

<p>&quot;זֶבְס אָבִינוּ, אִם־פַּעַם שִׂמַּחְתִּי אֶת־לִבְּךָ בָּאֵלִים</p>

<p>בְּמַאֲמַר פִּי אוֹ־בְּמִפְעָל, מַלֵּא כַיּוֹם שֶׁאֱלָתִי:</p>

<p>אָנָּא, כַּבֵּד אֶת־בְּנִי זֶה קְצַר־הַיָּמִים בָּאָדָם;        505</p>

<p>כִּי אֲגַמֶּמְנוֹן הָרוֹדֶה־בַגְּבָרִים עַתָּה עֲלָבוֹ,</p>

<p>נְאָצוֹ, וַיִּקַּח מִמֶּנּוּ תְּשׁוּרָתוֹ וּלְעַצְמוֹ גְזָלָהּ.</p>

<p>נְקֹם אֶת־נִקְמָתוֹ אַתָּה, זֶבְס הָאוֹלִימְפִּי הָעוֹצֵר,</p>

<p>אָנָּא, חֹן אֶת־הַטְּרוֹיִים עָצְמָה עַד שֶׁיָּשׁוּבוּ</p>

<p>בְּנֵי־הָאֲכַיִּים וְיַהַדְרוּ אֶת־בְּנִי וִירוֹמְמוּהוּ בְכָבוֹד&quot;.     510
<br><br />
כָּכָה אָמְרָה; וְלֹא־עָנָה לָהּ זֵאוּס כּוֹנֵס־הֶעָבִים,</p>

<p>מַחֲרִישׁ הֶאֱרִיךְ שָׁבֶת. וְתֶּטִּיס חוֹבֶקֶת אֶת־בִּרְכָּיו,</p>

<p>עָלָיו הִתְרַפְּקָה, לֹא־פָסְקָה, וַתָּשָׁב וַתֹּאמֶר לוֹ שֵׁנִית:</p>

<p>&quot;תֵּן הַבְטָחָתְךָ לֹא־תְשַׁקֵּר, בְּרֹאשְׁךָ נַעֲנַע אוֹ הָשֵׁב</p>

<p>רֵיקָם אֶת־פָּנַי, כִּי אַתָּה אֵין לְךָ לִירֹא, וְאֵדַע        515</p>

<p>כַּמָּה אֲנִי נְקַלּוֹתִי בְּעֵינֶיךָ בִּקְהַל כָּל־הָאֵלִים&quot;.
<br><br />
עָנָה לָהּ זֵאוּס כּוֹנֵס־הֶעָבִים מִתּוֹךְ חֵמָה שְׁפוּכָה:</p>

<p>&quot;רַע זֶה־פָּעֳלֵךְ לְעוֹרֵר מְדָנִים בֵּינִי וּבֵין הֵרָה,</p>

<p>אִם־תַּקְנִיטֵנִי וְתָבוֹא לְהָצִיק לִי בְדִבְרֵי נְאָצָה.</p>

<p>הִנֵּה רִיב לָהּ בִּי לְעוֹלָם בְּסוֹד בְּנֵי־אַלְמָוֶת הָאֵלִים,     520</p>

<p>לֵאמֹר: אֲנִי יָדִי תִכּוֹן לְעוֹלָם עִם־טְרוֹיִים בַּלָּחֶם.</p>

<p>אוּלָם אַתְּ רַחֲקִי עַתָּה מִמֶּנִּי, לְמַעַן לֹא תִרְאֵךְ</p>

<p>הֵרָה; וְאָנֹכִי אֶדְאַג, וּבָאוּ הַדְּבָרִים וְכֵן יָקוּם.</p>

<p>בְּרֹאשִׁי לָךְ אֲנַעֲנַע, לְמַעַן תַּאֲמִינִי לִי אֹמֶן:</p>

<p>זֶה־לִּי הָאוֹת וְהַמּוֹפֵת הַגָּדוֹל בֵּין בְּנֵי־הָאַלְמָוֶת,      525</p>

<p>אֲשֶׁר לֹא־תָשׁוּב וְלֹא־תוּפַר לְעוֹלָם עֲצָתִי, וְאַרְצָה</p>

<p>דָּבָר לֹא־יִפֹּל, אֲשֶׁר־לוֹ נַעֲנֵיתִי בְרֹאשִׁי&quot;.
<br><br />
דִּבֵּר קְרוֹנְיוֹן וַיִּרְזֹם בְּגַבּוֹת תְּכֵלֶת שֶׁל־פָּלֶד;</p>

<p>נָעוּ קְוֻצּוֹת הָאַמְבְּרוֹסְיָה הָעוֹטְרוֹת לְקָדְקֹד הַמֶּלֶךְ,</p>

<p>גָּלְשׁוּ מֵרֹאשׁ חַי־עוֹלָמִים, וַיִּרְגַּז אוֹלִימְפּוֹס הַנִּשְׂגָּב.  530
<br><br />
כָּכָה נוֹעֲצוּ שְׁנֵיהֶם, נִפְרָדוּ; וְתֶּטִּיס הִיא קָפְצָה</p>

<p>מִן־הָאוֹלִימְפּוֹס הַבָּהִיר וַתֵּרֶד תְּהוֹמוֹת הַמָּיִם,</p>

<p>וְזֵאוּס הָלַךְ אֶל־מְעוֹנוֹ, וְקָמוּ מִפָּנָיו הָאֵלִים</p>

<p>כֻּלָּם מִמּוֹשְׁבוֹתֵיהֶם לִקְרַאת אֲבִיהֶם חָרָדוּ,</p>

<p>אִישׁ לֹא נוֹעַז מֵהֶם לְחַכּוֹת לוֹ, כֻּלָּם חָרֵדוּ.        535</p>

<p>כָּכָה לָקַח מְקוֹמוֹ עַל־כִּסְאוֹ הָרָם; אוּלָם הֵרָה</p>

<p>דָּבָר לֹא נִפְלָא מִמֶּנָּה, וְרָאֲתָה אוֹתָם נוֹעָצִים,</p>

<p>אוֹתוֹ וּבַת זְקַן־הַמַּיִם, תֶּטִּיס, לָהּ רַגְלֵי הַכָּסֶף.</p>

<p>תֵּכֶף פָּנְתָה אֶל־זֵאוּס בֶּן־קְרוֹנוֹס בְּדִבְרֵי הַלָּעַג:</p>

<p>&quot;מִי מִבְּנִי־הָאֵלִים שׁוּב נוֹעַץ אִתְּךָ, הוֹי עָרוּם?    540</p>

<p>תָּמִיד אָהַבְתָּ לְהִתְיָעֵץ וְהַרְחֵק מִמֶּנִּי אָנֹכִי</p>

<p>דְּבָרִים לְהַחְלִיט בַּסָּתֶר, מֵעוֹלָם עוֹד לֹא־גִלִּיתָ</p>

<p>מַעַרְכֵי לִבְּךָ גַּם־לִי, גְּזֵרָתְךָ – בְּנפֶשׁ חֲפֵצָה&quot;.
<br><br />
הֵשִׁיב לָהּ אֶת־אֲמָרָיו אֲבִי כָל־הָאָדָם וְהָאֵלִים:</p>

<p>&quot;הֵרָה, אַל־תֹּאמְרִי לָדַעַת אֶת־כָּל־אֲשֶׁר תֶּהְגֶּה רוּחִי; 545</p>

<p>דָּבָר זֶה יִקְשֶׁה מִמֵּךְ, וְאַף כִּי אַתְּ אֵשֶׁת חֵיקִי.</p>

<p>אוּלָם כָּל־אֲשֶׁר יָאֶה לָדַעַת לָךְ, אוֹתָהּ תֵּדָעִי,</p>

<p>אִישׁ לֹא יַקְדִּימֵךְ לָדַעַת – גַּם־אֵל גַּם־אָדָם בָּאָרֶץ;</p>

<p>וְכָל־אֲשֶׁר אֹמַר וְאֶגְזֹר לְבַדִּי, וְאֵין אֵל אַחֵר עִמִּי,</p>

<p>אוֹתָהּ אַל־תֹּאמְרִי לָדַעַת וְלַחֲקֹר דָּבָר וְדָבָר&quot;.    550
<br><br />
עָנְתָה־לוֹ הֵרָה הַגְּבִירָה גִּדְלַת־הָעַיִן וַתֹּאמֶר:</p>

<p>“קְרוֹנְיוֹן, אַדִּיר־אֲיֻמָּה, מַה־זֶּה תַבַּעְנָה שְׂפָתֶיךָ?</p>

<p>לֹא הֶלְאֵיתִיךָ מֵעוֹלָם, גַּם לֹא דָרַשְׁתִּי חָקָרְתִּי,</p>

<p>אַתָּה גוֹזֵר, שַׁלְאֲנָן, כָּל־אֲשֶׁר יִישַׁר בְּעֵינֵיךָ;</p>

<p>אֶפֶס מְאֹד נַפְשִׁי יְרֵאָה, פֶּן־יְפַתּוּךָ כָּל־דִּבְרֵי        555</p>

<p>תֶּטִּיס בַּת זְקַן־הַיָּם, שֶׁרַגְלֶיהָ רַגְלַיִם שֶׁל־כָּסֶף:</p>

<p>יַעַן כִּי־אֶצְלְךָ יָשְׁבָה הַשְׁכֵּם, בִּרְכֶּיךָ חוֹבָקֶת;</p>

<p>גַּם מְדֻמַּנִי, נַעֲנֵיתָ־לָהּ לַהֲדֹר אֶת־בְּנָהּ אֶת־אֲכִילֵס.</p>

<p>תָּבִיא כִלָּיוֹן עַל־רַבִּים אֵצֶל אֳנִיּוֹת אֲכַיִּים&quot;.
<br><br />
הֵשִׁיב אֲמָרָיו לָהּ זֵאוּס כּוֹנֵס־הֶעָבִים וַיַּעַן:    560</p>

<p>&quot;הוֹי הָאֲיֻמָּה, לְעוֹלָם בִּי אַתְּ חוֹשֶׁדֶת, וְאֵין מִסְתָּר</p>

<p>לִי מִנֶּגֶד עֵינָיִךְ! אֶפֶס פָּעֳלֵךְ מֵאָפַע,</p>

<p>יַעַן מִלִּבִּי תִרְחָקִי, - וְתִגְדַּל רָעָתֵךְ עוֹד יוֹתֵר.</p>

<p>אָכֵן, אִם־כֵּן הוּא הַדָּבָר, אֵין־זֶה כִּי־יִיטַב בְּעֵינָי;</p>

<p>אוּלָם אַתְּ שְׁבִי־לָךְ וָדֹמִי וְשִׁמְעִי בְקוֹלִי וּדְבָרָי,    565</p>

<p>וְלֹא יוֹעִילוּךְ כָּל־הָאֵלִים, כָּל־כַּמָּה שֶׁיֵּשׁ בָּאוֹלִימְפּוֹס,</p>

<p>בְּקוּמִי וְאַנִּיחַ עָלַיִךְ כַּפַּיִם, אִי־אֶפְשָׁר לְנַצְּחָן&quot;.
<br><br />
כָּכָה סָח; נִבְהֲלָה הֵרָה הַגְּבִירָה גִּדְלַת־הָעָיִן,</p>

<p>יָשְׁבָה, הִתְאַפְּקָה מַחֲרִישָׁה וַתִּכְבֹּשׁ אֶת־לִבָּהּ בְּכֹחַ,</p>

<p>וְכָל־אֱלֹהֵי הַשָּׁמַיִם בְּהֵיכָלוֹ שֶׁל־זֶבְס נֶעֱצָבוּ;       570</p>

<p>פָּתַח הֵפֵיסְטוֹס, זֶה חָרָשׁ הָאָמָּן הַמְהֻלָּל, וְהִסְבִּיר</p>

<p>פָּנִים אֶל־אִמּוֹ הַיְקָרָה, לְהֵרָה לִבְנַת־הַזְּרוֹעוֹת:</p>

<p>&quot;אָכֵן, רַע וָמַר יֶהִי וְקָשֶׁה מִנְּשֹׂא אַחֲרִית דָּבָר,</p>

<p>שְׁנֵיכֶם אִם־כֹּה תִהְיוּ נִצִּים בִּגְלַל בְּנֵי־אָדָם בְּנֵי־תְמוּתָה,</p>

<p>תְּעוֹרְרוּ מְדָנִים בְּקֶרֶב הָאֵלִים; וְנֶעְדָּר עֹנֶג         575</p>

<p>מִשְׁתֵּה הַיַּיִן הַמְפֹאָר, כִּי יַד הָרַע עַל־הָעֶלְיוֹנָה.</p>

<p>הִנֵּה אֲדַבֵּר עַל־לֵב אִמִּי, וְאִם־הִיא נְבוֹנַת דָּבָר,</p>

<p>תַּסְבִּיר פָּנִים אֶל־זֶבְס אָבִינוּ הַיָּקָר; וְלֹא יוֹסִיף</p>

<p>אָבִי לִקְרֹא לְרִיב וְלֹא יַשְׁבִּית לָנוּ מִשְׁתֵּנוּ.</p>

<p>הֵן אִם־אַךְ יִישַׁר בְּעֵינֵי מְשַׁלֵּחַ־הַבְּרָקִים וּמִגֵּר    580</p>

<p>מִכִּסְאוֹתֵינוּ כֻלָּנוּ, כִּי־הוּא הָאַדִּיר בֵּינֵינוּ.</p>

<p>אַתְּ הוֹאִילִי וּפְנִי אֵלָיו בְּדִבְרֵי יְדִידוּת,</p>

<p>וְהָפַךְ לֵב הָאוֹלִימְפִּי, וְהֵאִיר שׁוּב פָּנָיו אֵלֵינוּ&quot;.
<br><br />
כָּכָה מִלֵּל וְקָפַץ, וַיִּתְקַע בְּכַף אִמּוֹ הַיְקָרָה</p>

<p>סֵפֶל קֻבַּעַת־פִּיפִיּוֹת, וַיַּעַן וַיֹּאמֶר אֵלֶיהָ:            585</p>

<p>&quot;אִמִּי, הִתְאוֹשְׁשִׁי וְסִבְלִי, אַף־עַל־פִּי שֶׁמְּאֹד מַר לָךְ,</p>

<p>לְמַעַן לֹא אֶרְאֶה בְעֵינַי בְּהַכּוֹתוֹ אוֹתָךְ, יְקָרָה,</p>

<p>כִּי יִבָּצֵר מִמֶּנִּי לַעֲמֹד לִימִינֵךְ, וְאִם־צַר לִי,</p>

<p>יַעַן וּבְיַעַן מְאֹד קָשֶׁה לַעֲמֹד בִּפְנֵי הָאוֹלִימְפִּי.</p>

<p>הִנֵּה כְּבָר קָרָה לִי פַעַם, וְאָנֹכִי נֶחְפָּז לְעֶזְרָתֵךְ,    590</p>

<p>אָחַז בְּרַגְלִי, טִלְטְלַנִי אַרְצָה מִמִּפְתַּן הַקֹּדֶשׁ.</p>

<p>מוּעָף הָיִיתִי כָל־אוֹתוֹ הַיּוֹם, וְעִם־חַמָּה שׁוֹקַעַת</p>

<p>נָפֹל נָפַלְתִּי עַל־אַדְמַת אִי־לֵמְנוֹס כָּל־עוֹד בִּי נִשְׁמָתִי;</p>

<p>שָׁם בְּנָפְלִי בִּי טִפְּלוּ בְּחֶמְלָה אֲנָשִׁים סִנְטִיִּים&quot;.
<br><br />
כָּכָה אָמַר; וְחִיְּכָה הֵרָה לִבְנַת־הַזְּרוֹעוֹת,     595</p>

<p>אַף מִתּוֹךְ חִיּוּךְ קִבְּלָה בְיָדָהּ מִיַּד בְּנָהּ הַסֵּפֶל.</p>

<p>אַחַר הָלַךְ וּמָזַג לְכָל־אֱלֹהֵי הַשָּׁמָיִם,</p>

<p>הוֹלֵךְ וּמַיְמִין וְדוֹלֶה מִמִּזְרַק הַנֶּקְטַר הַמָּתוֹק.</p>

<p>פָּרַץ צְחוֹק אַדִּיר לֹא־יֶחְדַּל בֵּין הָאֵלִים הַמְאֻשָּׁרִים</p>

<p>לְמַרְאֵה הֵפֵיסְטוֹס בְּהִזְדָּרְזוֹ אָנֶה וְאָנָה בָּאוּלָם.      600
<br><br />
כָּכָה הָיוּ מְסֻבִּים כָּל־אוֹתוֹ הַיּוֹם, עַד־שֶׁנָּטָה</p>

<p>לָמוֹ הַשֶּׁמֶשׁ; וְלֹא חָסְרוּ דָבָר בַּמִּשְׁתֶּה הַמְפֹאָר:</p>

<p>גַּם אֶת־מַנְגִּינוֹת אַפּוֹלוֹן, שֶׁנִּגֵּן בַּכִּנּוֹר הַנָּעִים,</p>

<p>גַּם אֶת־זְמִירוֹת הַמּוּזוֹת, שֶׁשָּׁרוּ חֲלִיפוֹת בְּקוֹל נָאֶה.
<br><br />
אוּלָם אַחַר שֶׁשָּׁקַע אוֹר פְּנֵי הַחַמָּה הַמַּבְרִיק,      605</p>

<p>הָלְכוּ הָאֵלִים לָנוּחַ אִישׁ אִישׁ אֶל־הֵיכַל אַפַּדְנוֹ,</p>

<p>אֲשֶׁר לוֹ־בָנָה הֵפֵיסְטוֹס פִּסֵּחַ שְׁתֵּי רַגְלָיו הַמְהֻלָּל</p>

<p>וַיַּעֲשֵׂהוּ בִתְבוּנָה וּבְחָכְמָה רַבָּה כוֹנְנָהוּ;</p>

<p>וְזֶבְס הָאוֹלִימְפִּי מְשַׁלֵּחַ־הַבְּרָקִים פָּנָה לִיצוּעוֹ,</p>

<p>עָלָיו יָנוּחַ כְּשֶׁתִּתְקְפוֹ שְׁנָתוֹ הַמְּתוּקָה; שָׁם עָלָה,      610</p>

<p>נִרְדָּם, וְהֵרָה הַמּוֹלְכָה עַל־כֵּס פָּז שׁוֹכֶבֶת עַל־יָדוֹ.</p>
</blockquote>

<h2 id="שִׁירשֵׁנִי:הַחֲלוֹםפָּרָשַׁתהָאֳנִיּוֹת">שִׁיר שֵׁנִי: הַחֲלוֹם / פָּרָשַׁת הָאֳנִיּוֹת</h2>

<blockquote>
<p>יֶתֶר הָאֵלִים וְכָל־רוֹכְבֵי הָרֶכֶב הַגְּבָרִים</p>

<p>יָשְׁנוּ כָל־אוֹתוֹ הַלָּיְלָה; זֵאוּס אַךְ־הוּא נָדְדָה שְׁנָתוֹ,</p>

<p>הָיָה מְהַרְהֵר בְּלִבּוֹ, אֵיכָה יֶהְדַּר אֶת אֲכִילֵס,</p>

<p>וְיָמִיט אֲבַדּוֹן עַל־רַבִּים אֵצֶל אֳנִיּוֹת אֲכַיִּים.</p>

<p>הָגָה בְלִבּוֹ וּמָצָא עֵצָה זוֹ טוֹבָה בָעֵצוֹת:   5</p>

<p>אֲשֶׁר יִשְׁלַח חֲלוֹם רַע לַאֲגַמֶּמְנוֹן בֶּן־אַטְרֵס.</p>

<p>נָשָׂא אֵלָיו אֶת־קוֹלוֹ וַיֹּאמֶר אֶת־אִמְרֵי הַכָּנָף:</p>

<p>&quot;רֶד־נָא, חֲלוֹם הָאֲבַדּוֹן, אֶל צִי הָאֲכַיִּים הַמָּהִיר;</p>

<p>בּוֹא וְהִכָּנֵס בְּאָהֳלוֹ שֶׁל אֲגַמֶּמְנוֹן בֶּן־אַטְרֵס,</p>

<p>הַגֵּד לוֹ דְבָרִים נֶאֱמָנִים, כֹּל אֲשֶׁר־אָשִׂים בְּפִיךָ. 10</p>

<p>צַו־לוֹ, וְיֵחָלֵץ הָעָם, הָאֲכַיִּים יְפֵי־הַמַּחְלָפוֹת,</p>

<p>תֵּכֶף מִיָּד, כִּי עַתָּה יִלְכֹּד אֶת־קִרְיַת הַטְּרוֹיִים</p>

<p>רַחֲבַת־הַדְּרָכִים, כִּי אֵין עוֹד יוֹשְׁבֵי אוֹלִימְפּוֹס הַנִּצְחִים</p>

<p>פּוֹסְחִים עַל־שְׁתֵּי הַסְּעִפִּים, וְהֵרָה הָפְכָה לֶב־כֻּלָּם</p>

<p>בְּתַחֲנוּנֶיהָ – וַתּוּכָל, וְכָלָה נֶחֶרְצָה עַל־טְרוֹיִים&quot;. 15
<br><br />
כָּכָה אָמַר, וַיֵּרֶד אֵל־הַחֲלוֹמוֹת, כִּי־שָׁמַע,</p>

<p>חִישׁ הִגִּיעַ לַסְּפִינוֹת הַמְּהִירוֹת שֶׁל־הָאֲכַיִּים.</p>

<p>קָרַב עַד אֲגַמֶּמְנוֹן בֶּן־אַטְרֵס וּמְצָאוֹ בָאֹהֶל</p>

<p>יָשֵׁן, יַעַן כִּי־תָקְפָה אוֹתוֹ הַשֵּׁנָה הַמְּתוּקָה.</p>

<p>עָמַד לִמְרַאֲשׁוֹתָיו, וּפָנָיו כִּפְנֵי בְנוֹ שֶׁל־נֵלֵס-  20</p>

<p>נֶסְטוֹר, - וַאֲגַמֶּמְנוֹן כִּבְּדָהוּ עַל־פְּנֵי כָל־הַזְּקֵנִים,</p>

<p>הָפַךְ אֶת־פָּנָיו כְּפָנָיו וְשָׂח לוֹ הַחֲלוֹם הָאֱלֹהִי:
<br><br />
&quot;יָשֵׁן אַתָּה, הוֹי, בְּנוֹ שֶׁל־אַטְרֵס מַכְנִיעַ־הַסּוּסִים?</p>

<p>אַל־כָּל־הַלַּיְלָה תְנוּמָה, אַל־יִישַׁן אִישׁ הַמּוֹעֵצוֹת,</p>

<p>אֲשֶׁר־יִרְעֶה לְאֻמִּים, וְעָלָיו הַרְבֵּה דְאָגוֹת! 25</p>

<p>מַהֵר, אֵלַי הַט אָזְנֶךָ: מַלְאָכוֹ שֶׁל־זֵאוּס אָנֹכִי,</p>

<p>לִבּוֹ מְאֹד יִכְאַב לְךָ, יְרַחֶמְךָ, וְאִם־רָחַק מִמֶּךָּ.</p>

<p>פָּקַד עָלֶיךָ, קוּם הָרֵק אֲכַיִּים יְפֵי־הַמַּחְלָפוֹת</p>

<p>תֵּכֶף מִיָּד, כִּי־עַתָּה תִלְכֹּד אֶת־קִרְיַת הַטְּרוֹיִים</p>

<p>רַחֲבַת־הַדְּרָכִים; כִּי אֵין עוֹד יוֹשְׁבֵי אוֹלִימְפּוֹס הַנִּצְחִים 30</p>

<p>פּוֹסְחִים עַל־שְׁתֵּי הַסְּעִפִּים, וְהֵרָה הָפְכָה לֶב־כֻּלָּם</p>

<p>בְּתַחֲנוּנֶיהָ – וַתּוּכָל, וְכָלָה חָרַץ עַל־טְרוֹיִים</p>

<p>זֶבְס. וְשָׁמַרְתָּ בְלִבְּךָ אֶת־דְּבָרַי אֵלֶּה, לֹא תִשְׁכָּח,</p>

<p>לְמַעַן תִּזְכֹּר עֵת תַּרְפֶּה שְׁנָתְךָ הַמְּתוּקָה מִמֶּךָּ&quot;.
<br><br />
כָּכָה אָמַר וְנִסְתַּלֵּק, וְאוֹתוֹ עָזַב מְהַרְהֵר  35</p>

<p>בְּלִבּוֹ דְבָרִים, אֲשֶׁר לֹא־יִהְיוּ וְלֹא־קָמוּ לְעוֹלָם.</p>

<p>יַעַן כִּי אָמַר, שֶׁיִּלְכֹּד בּוֹ־בַיּוֹם קִרְיַת פְּרִיאַמּוֹס,-</p>

<p>שׁוֹטֶה, אֲשֶׁר לֹא יָדַע, מַה־יָּעַץ זֵאוּס וִיעוֹלָל:</p>

<p>יַעַן כִּי־אָמַר לְהָמִיט עוֹד הַרְבֵּה אֲנָחוֹת וּתְלָאוֹת</p>

<p>עַל־הַדַּנָּאִים וְהַטְּרוֹיִים בְּסַעֲרוֹת קְרָבוֹת אֲיֻמּוֹת. 40</p>

<p>נֵעוֹר מִתַּרְדֵּמָתוֹ, וְקוֹל אֱלֹהִים עוֹד עַל־סְבִיבָיו.</p>

<p>יָשַׁב בַּמִּטָּה, הִזְדַּקֵּף וַיִּלְבַּשׁ כֻּתֹּנֶת רַכִּיכָה</p>

<p>יָפָה, זֶה־אַךְ תְּפוּרָה, הִתְעַטֵּף אַדֶּרֶת גְּדוֹלָה;</p>

<p>תַּחַת לְרַגְלָיו הַצַּחוֹת קָשַׁר הַסּוּלְיוֹת הַנָּאוֹת,</p>

<p>שָׂם עַל־כְּתֵפָיו הַסַּיִף הַמְסֻמָּר בְּמַסְמְרוֹת כָּסֶף;  45</p>

<p>תָּפַשׂ הַשַּׁרְבִיט שֶׁבָּא לוֹ בִירֻשָּׁה, אֲשֶׁר לֹא יִבֹּל,</p>

<p>הָלַךְ אֶל־סְפִינוֹת אֲכַיִּים נוֹשְׂאֵי־סוֹחֶרֶת־נְחוּשָׁה.
<br><br />
אֵאוֹס אַךְ־עָלְתָה בְהַר הָאוֹלִימְפּוֹס הַנִּשָּׂא לְהַכְרִיז</p>

<p>עַל־אוֹר הַיּוֹם לְזֵאוּס וּלְיֶתֶר כָּל־בְּנֵי הָאַלְמָוֶת;</p>

<p>וַאֲגַמֶּמְנוֹן פָּקַד עַל־צְלוּלֵי־הַקּוֹל עַל־כָּרוֹזָיו   50</p>

<p>לַזְעִיק אֶת־הָאֲכַיִּים יְפֵי־הַמַּחְלָפוֹת לַאֲסֵפָה;</p>

<p>הֵמָּה הִכְרִיזוּ בָעָם, וְאֵלֶּה נֶחְפְּזוּ בָאוּ.
<br><br />
אֶפֶס תְּחִלָּה קָרָא הַזְּקֵנִים הַנְּדִיבִים לְמוֹעֵצָה</p>

<p>אֵצֶל סְפִינָתוֹ שֶׁל־נֶסְטוֹר הַמֶּלֶךְ הַיָּשִׁישׁ יְלִיד־פִּילוֹס.</p>

<p>אוֹתָם הִקְהִיל בֶּן־אַטְרֵס וַיִּפְתַּח בָּעֵצָה הַטּוֹבָה:  55</p>

<p>&quot;שִׁמְעוּ, יְדִידַי, חֲלוֹם אֱלֹהִי לִי־נִגְלָה הַלַּיְלָה,</p>

<p>בְּלֵיל־הָאַמְבְּרוֹסְיָה הַזֶּה, וּמַרְאֵה פְנֵי נֶסְטוֹר מַרְאֵהוּ,</p>

<p>תָּאֳרוֹ כְתֹאַר הַלָּז, מְאֹד דָּמְתָה קוֹמָתוֹ לְקוֹמָתוֹ</p>

<p>עָמַד לִמְרַאֲשׁוֹתַי וַיֹּאמֶר אֵלַי וְכֹה עָנָה:</p>

<p>&quot;יָשֵׁן אַתָּה, הוֹי, בְּנוֹ שֶׁל־אַטְרֵס מַכְנִיעַ־הַסּוּסִים?  60</p>

<p>אַל־כָּל־הַלַּיְלָה תְנוּמָה, אַל־יִישַׁן אִישׁ הַמּוֹעֵצוֹת,</p>

<p>אֲשֶׁר־יִרְעֶה לְאֻמִּים, וְעָלָיו הַרְבֵּה דְאָגוֹת!</p>

<p>מַהֵר, אֵלַי הַט אָזְנֶךָ: מַלְאָכוֹ שֶׁל־זֵאוּס אָנֹכִי,</p>

<p>לִבּוֹ מְאֹד יִכְאַב לְךָ, יְרַחֶמְךָ, וְאִם־רָחַק מִמֶּךָּ.</p>

<p>פָּקַד עָלֶיךָ, קוּם הָרֵק אֲכַיִּים יְפֵי־הַמַּחְלָפוֹת 65</p>

<p>תֵּכֶף מִיָּד, כִּי־עַתָּה תִלְכֹּד אֶת־קִרְיַת הַטְּרוֹיִים</p>

<p>רַחֲבַת־הַדְּרָכִים; כִּי אֵין עוֹד יוֹשְׁבֵי אוֹלִימְפּוֹס הַנִּצְחִים</p>

<p>פּוֹסְחִים עַל־שְׁתֵּי הַסְּעִפִּים, וְהֵרָה הָפְכָה לֶב־כֻּלָּם</p>

<p>בְּתַחֲנוּנֶיהָ- וַתּוּכַל, וְכָלָה חָרַץ עַל־טְרוֹיִים</p>

<p>זֶבְס. וְשָׁמַרְתָּ בְלִבְּךָ אֶת־דְּבָרַי אֵלֶּה&quot;. כֹּה אָמַר.  70</p>

<p>חָלַף וְהִסְתַּלֵּק, וְאָנֹכִי שְׁנָתִי הַמְּתוּקָה חָלָפָה.</p>

<p>הָבָה נִרְאֶה, אִם־נוּכַל לְהָרִיק אֶת־הָאֲכַיִּים.</p>

<p>אוּלָם תְּחִלָּה אֲנַסֶּה אוֹתָם בִּדְבָרִים, כַּנָּהוּג,</p>

<p>אֶפְקֹד עֲלֵיהֶם לָנוּס בַּסְּפִינוֹת מְרֻבּוֹת־הַמְּשוֹטִים;</p>

<p>אוּלָם אַתֶּם עִצְרוּ בָהֶם אִישׁ מִמְּקוֹמוֹ בִּדְבָרִים!&quot; 75
<br><br />
כָּכָה אָמַר וַיֵּשֶׁב עַל־מְקוֹמוֹ. וַיָּקָם בְּקִרְבָּם</p>

<p>נֶסְטוֹר הַיָּשִׁישׁ הַמּוֹשֵׁל בְּפִּילוֹס רַבַּת־הַחוֹלוֹת.</p>

<p>כִּלְכֵּל אֶת־דְּבָרָיו בְּהַשְׂכֵּל וַיֹּאמֶר אֲלֵיהֶם וַיַּעַן:</p>

<p>&quot;הוֹי יְדִידַי, כָּל־מוֹשְׁלֵי אַרְגֵּאִים וְיוֹעֲצֵיהֶם!</p>

<p>אִלּוּ בָא אַחַד הָעָם וְסִפֵּר לָנוּ חֲלוֹם זֶה,   80</p>

<p>כּוֹזֵב אָמַרְתִּי לָזֶה וְעֹרֶף הָיִינוּ לוֹ פוֹנִים;</p>

<p>אוּלָם עַתָּה נִגְלָה לַטּוֹב שֶׁבִּבְנֵי הָאֲכַאִּים&quot;.
<br><br />
כָּכָה אָמַר וַיֵּצֵא הָרִאשׁוֹן אֶת־הָאֲסֵפָה.</p>

<p>קָמוּ גַם־יֶתֶר הַמְּלָכִים, כָּל־תּוֹפְשֵׂי־הַשַּׁרְבִיט, וְנִלְווּ  85</p>

<p>כֻּלָּם עַל־רוֹעֵה־הַגּוֹיִים. וְהָעַמִּים נִקְבָּצִים וּבָאִים.</p>

<p>כְּאוֹתָם נְחִילִים שֶׁל־דְּבוֹרִים הַיּוֹצְאִים מִנִּקְרַת הַסָּלַע,</p>

<p>צְפוּפוֹת וְשׁוֹקְקוֹת מוֹסִיפוֹת וּבָאוֹת הֲמוֹנִים הֲמוֹנִים;</p>

<p>יֵשׁ שֶׁהֵן חָגוֹת עַל־פִּרְחֵי הָאָבִיב כְּתַבְנִית אֶשְׁכֹּלוֹת,</p>

<p>פִּתְאֹם אֵלֶּה לְכָאן וְאֵלֶּה לְכָאן תִּתְפַּזֵּרְנָה -    90</p>

<p>כָּכָה נָהֲרוּ הָלְכוּ הַשְּׁבָטִים הֲמוֹנִים הֲמוֹנִים,</p>

<p>בָּאִים מֵעִם הָאֳנִיּוֹת וּמִן־הָאֹהָלִים לְאֹרֶךְ</p>

<p>חוֹפֵי הַיָּם הַנִּשָּׂאִים אֶל־הָאֲסֵפָה; וּבְקִרְבָּם</p>

<p>אוֹסָה, שְׁלִיחוֹ שֶׁל־זֵאוּס, מִתְנוֹצְצָה, מְזָרַזְתָּם, וְנִקְהָלוּ.</p>

<p>שָׁאֹג שָׁאֲגָה בְקוֹל הָאֲסֵפָה; וַתֶּאֱנַק הָאָרֶץ     95</p>

<p>בְּשֶׁבֶת הָעָם לְגוֹיֵיהֶם, וְהָיְתָה מְהוּמָה. הִכְרִיזוּ</p>

<p>תִּשְׁעָה כָּרוֹזוֹת לָעָם לְהַסּוֹתָם, וְעָמְדוּ מִלִּשְׁאֹג,</p>

<p>יַטּוּ אָזְנַיִם לְדִבְרֵי הַמְּלָכִים מִזַּרְעוֹ שֶׁל־זֵאוּס.</p>

<p>אַךְ בְּדֵי־עָמָל יָשַׁב הָעָם עַל־מְקוֹמוֹ, וּכְשִׁבְתּוֹ</p>

<p>פָּסַק מִנְּהֹם. אָז קָם אֲגַמֶּמְנוֹן הַמּוֹשֵׁל מִמְּקוֹמוֹ,  100</p>

<p>כַּפּוֹ אוֹחֶזֶת בַּשַּׁרְבִיט, מַעֲשֵׂה הֵפֵיסְטוֹס בְּחָכְמָה.</p>

<p>נָתַן אוֹתוֹ מַתָּנָה לְזֶבְס בֶּן־קְרוֹנוֹס הַמּוֹשֵׁל,</p>

<p>זֶבְס מְסָרוֹ לִשְׁלִיחוֹ לְהֶרְמֵס הַמַּכֶּה־אֶת־אַרְגּוֹס;</p>

<p>הֶרְמֵס הַמּוֹשֵׁל מְסָרוֹ לְפֶּלוֹפְּס בּוֹלֵם־הַסּוּסִים,</p>

<p>אוּלָם פֶּלוֹפְּס מְסָרוֹ לְאַטְרֵס רוֹעֵה־הַגּוֹיִים;   105</p>

<p>אַטְרֵס בְּמוֹתוֹ הוֹרִישׁוֹ לְתִּיאֶסְטֵס הֶעָשִׁיר־בִּכְבָשִׂים,</p>

<p>אַךְ תִּיאֶסְטֵס הִנְחִילוֹ לַאֲגַמֶּמְנוֹן לְשֵׂאתוֹ,</p>

<p>לִמְשֹׁל עַל־אִיֵּי הַיָּם הָרַבִּים וְעַל־אַרְגּוֹס עַל־כֻּלָּהּ.</p>

<p>תָּמַךְ עָלָיו הַמֶּלֶךְ וַיְדַבֵּר בְּאָזְנֵי בְּנֵי אַרְגּוֹס:</p>

<p>&quot;רֵעַי עֲמִיתַי, גִּבּוֹרֵי־דַנָּאִים, מְשָׁרְתָיו שֶׁל־אָרֵס! 110</p>

<p>זֶבְס בֶּן־קְרוֹנוֹס סְבָכַנִי בִסְכַךְ מַתְּלָאוֹת אֲיֻמּוֹת:</p>

<p>הוּא הָאָיֹם הִבְטִיחַ לִי וְגַם נִעֲנַע בְּרֹאשׁוֹ,</p>

<p>אֲשֶׁר אָשׁוּב לְאַחַר קִרְקַרְתִּי אֶת־אִלְיוֹן הַבְּצוּרָה:</p>

<p>עַתָּה יָעַץ עָלַי הַמִּרְמָה הָרָעָה וְגַם צִוָּה</p>

<p>לָשׁוּב לְאַרְגּוֹס בְּאִי־כָבוֹד, וְרַבִּים הַנּוֹפְלִים מֵעַמִּי. 115</p>

<p>הִנֵּה כֵּן טוֹב וְכֵן יָאֶה בְעֵינָיו שֶׁל־זֵאוּס, שֶׁמִּגֵּר</p>

<p>אַרְצָה כַּמָּה וְכַמָּה עֲטָרוֹת שֶׁל־עָרִים וְיַרְבֶּה</p>

<p>וְיוֹסִיף לְמַגֵּר, וּבְיַעַן הוּא שַׂגִּיא וְהוּא הַכֹּל־יָכוֹל.</p>

<p>אוּלָם גַּם דּוֹרוֹת עוֹד בָּאִים יֵבוֹשׁוּ יִכָּלְמוּ לִשְׁמֹעַ,</p>

<p>אֲשֶׁר עַם גָּדוֹל וְעָצוּם כְּעַם הָאֲכַיִּים שָׁוְא אָסַר  120</p>

<p>קְרָב וּמִלְחָמָה לָרִיק בִּגְבָרִים מְעַטִּים מִמֶּנּוּ,</p>

<p>דַּלִּים, מְתֵי־מִסְפָּר, - וְאֵין קֵץ, וּתְשׁוּעָה רְחוֹקָה מִמֶּנּוּ!</p>

<p>וְאִלּוּ כָרַתְנוּ בְּרִית שָׁלוֹם כֻּלָּנוּ, אֲכַיִּים וְטְרוֹיִים,</p>

<p>וְאָמֹר אָמַרְנוּ לְהוֹצִיא בְּמִסְפָּר אֵלֶּה וְאֵלֶּה,</p>

<p>וְהָיוּ נִקְהָלִים הַטְּרוֹיִים, כָּל־אֲשֶׁר־יֵשׁ־לוֹ כִירָיִם, 125</p>

<p>אוּלָם אָנוּ אֲכַיִּים מִתְפַּקְּדִים עֲשָׂרָה עֲשָׂרָה,</p>

<p>וְלָקְחוּ כָל־סִיעָה וְסִיעָה אִישׁ טְרוֹיָה, שֶׁיִּמְזֹג לָהּ יָיִן, -</p>

<p>רַבּוֹת וְרַבּוֹת עֲשָׂרוֹת תֶּחְסַרְנָה כַיּוֹם אֶת־מֶלְצָרָן.</p>

<p>יַעַן כֵּן רַבּוּ, סְבוּרַנִי, בְּנֵי הָאֲכַיִּים מֵאַנְשֵׁי</p>

<p>טְרוֹיָה הַיּוֹשְׁבִים בָּעִיר; אַךְ בַּעֲלֵי־בְרִית לָהֶם רַבִּים, 130</p>

<p>בָּאִים מֵעָרִים רַבּוֹת, אֲנָשִׁים תּוֹפְשֵׂי־חֲנִיתוֹת,</p>

<p>הֵם יְנִיאוּנִי בְחָזְקָה מֵהָפִיק אֶת־זְמָמִי, מִקַּרְקֵר</p>

<p>מְצוּדַת אִלְיוֹן הַקְּדוֹשָׁה, הָעִיר הַנּוֹשֶׁבֶת מֵאָדָם.</p>

<p>הִנֵּה כְּבָר חָלְפוּ עָלֵינוּ תֵּשַׁע שְׁנוֹת זֵאוּס הַגָּדוֹל,</p>

<p>רָקְבוּ קַרְשֵׁי הַסְּפִינוֹת, עֲבוֹתוֹת הַסְּפִינוֹת כְּבָר בָּלוּ; 135</p>

<p>הִנֵּה נָשֵׁינוּ וְטַפֵּנוּ יוֹשְׁבִים בַּאֲשֶׁר הֵם יוֹשְׁבִים</p>

<p>בְּתוֹךְ חַדְרֵיהֶם, וְעֵינֵיהֶם אֵלֵינוּ תִכְלֶינָה; וְהַדָּבָר,</p>

<p>אֲשֶׁר־לְמַעֲנוֹ בָאנוּ, אֲנַחְנוּ טֶרֶם הִשְׁלָמְנוּ.</p>

<p>הָבָה וְשִׁמְעוּ קוֹלִי כֻלְּכֶם אֶל־כָּל־אֲשֶׁר־אֹמַר:</p>

<p>נָנוּס בִּסְפִינוֹתֵינוּ אֶל־אֶרֶץ הָאָבוֹת אָהָבְנוּ,   140</p>

<p>יַעַן לְעוֹלָם לֹא־נִלְכֹּד אֶת־טְרוֹיָה רַחֲבַת־הַדְּרָכִים&quot;.
<br><br />
כָּכָה אָמַר וַיְעוֹרֵר בְּקֶרֶב חָזָם אֶת־לִבָּם,</p>

<p>לֵב כָּל־הָעָם, שֶׁלֹּא הָיָה בְסוֹד הַמּוֹעֵצָה וְלֹא יָדָע.</p>

<p>הָלְכָה וַתָּנַע הָעֵדָה, כַּאֲשֶׁר נוֹעַ יָנוּעוּ</p>

<p>מִשְׁבְּרֵי יָם שֶׁל־אִקַּרְיָה בְּרוּחַ מִזְרָחִי וּדְרוֹמִי,  145</p>

<p>אֲשֶׁר יְרִימוּם בְּגִיחָם מֵעַנְנֵי זֵאוּס אָבִינוּ.</p>

<p>כַּאֲשֶׁר טַלְטֵל יְטַלְטֵל זֶפִיר אֶת־הַקָּמָה הָרָמָה,</p>

<p>פִּתְאֹם יִפְרֹץ יִתְפָּרֵץ וִידַכֵּא לֶעָפָר שִׁבֳּלִים,</p>

<p>כָּכָה טֻלְטַל הַקָּהָל הַגָּדוֹל כֻּלּוֹ, בִּתְרוּעָה</p>

<p>פָּרְצוּ אֶל־הָאֳנִיּוֹת, וַיַּעַל הָאָבָק מִתַּחַת  150</p>

<p>כַּפּוֹת רַגְלֵיהֶם מִתַּמֵּר. וַיִּפְקְדוּ אִישׁ עַל־רֵעֵהוּ</p>

<p>לִתְפֹּשׂ בַּסְּפִינוֹת, לְמַעַן הַסִּיעָן בַּיָּם הָאֱלֹהִי,</p>

<p>פִּנּוּ חֲרִיצִים וּתְעָלוֹת; וַיַּעַל הַקּוֹל לַשָּׁמָיִם,</p>

<p>קוֹל הַמִּשְׁתּוֹקְקִים בָּיְתָה; הוֹצִיאוּ מִשְׁעֲנוֹת הַסְּפִינוֹת.
<br><br />
וְהָיוּ אַרְגֵּאִים אָז שָׁבִים הַבַּיְתָה גַּם־כְּנֶגֶד הַגְּזֵרָה,  155</p>

<p>לוּלֵא הֵרָה, שֶׁנָּשְׂאָה אֶת־קוֹלָהּ וַתֹּאמֶר לְאַתֵּנָה:</p>

<p>&quot;אוֹי־לִי, בַּת תּוֹפֵשׂ־הָאֵיגִיס, הַבַּת שֶׁאֵין לִכְבֹּשׁ, הַאֻמְנָם</p>

<p>עַתָּה הַבַּיְתָה יָנוּסוּ אַרְגֵּאִים, אֶל־אֶרֶץ אֲבוֹתָם</p>

<p>אֲשֶׁר אָהֵבוּ, עַל־גַּב הַיָּם זֶה רְחַב־הַיָּדָיִם?</p>

<p>יִטְּשׁוּ לְשֵׁם וְלִתְהִלָּה פֹה לִפְּרִיאַמּוֹס וְלַטְּרוֹיִים  160</p>

<p>אֶת־הֶלֶּנָּה בַת־אַרְגּוֹס, אֲשֶׁר־בִּגְלָלָהּ פֹּה אָבְדוּ</p>

<p>הַרְבֵּה אֲכַיִּים בִּטְרוֹיָה, רְחוֹקִים מֵאֶרֶץ אֲבוֹתָם?</p>

<p>מַהֲרִי אֶל־הָאֲכַיִּים נוֹשְׂאֵי־שִׁרְיוֹנוֹת־הַנְּחֹשֶׁת,</p>

<p>עִצְרִי בְגֶבֶר וָגֶבֶר בְּמֶתֶק דְּבָרַיִךְ וּמִנְעִים</p>

<p>מֵהַסִּיעַ בַּיָּם הָאֳנִיּוֹת מֻקָּפוֹת־הַמְּשׁוֹטִים&quot;.  165
<br><br />
כָּכָה אָמְרָה. וְלֹא סֵרְבָה אַתֵּנָה כְחֻלַּת־הָעָיִן.</p>

<p>סָעֲרָה טָסָה בִיעָף מֵרָמוֹת אוֹלִימְפּוֹס, וּמַהֵר</p>

<p>בָּאָה הִגִּיעָה עַד־סְפִינוֹת עַם־הָאֲכַיִּים הַמְּהִירוֹת.</p>

<p>מָצְאָה שָׁם אֶת־אוֹדִיסֵס, הָאִישׁ אֲשֶׁר־חָכַם כְּזֵאוּס,</p>

<p>עוֹמֵד, יַעַן לֹא־נָגַע בַּסְּפִינָה הַשְּׁחוֹרָה הַנָּאָה,    170</p>

<p>יַעַן הִתְעַצֵּב הָאִישׁ אֶל־לִבּוֹ, נַפְשׁוֹ עָלָיו מָרָה.</p>

<p>נִגְּשָׁה אֵלָיו אַתֵּנָה כְחֻלַּת־הָעַיִן וַתֹּאמֶר:
<br><br />
&quot;בְּנוֹ שֶׁל־לָאֶרְטֵס, זְרַע־זֵאוּס, אוֹדִיסֵס הָאִישׁ רַב־הַמְּזִמּוֹת!</p>

<p>הֲבֶאֱמֶת אַתֶּם רוֹצִים לָנוּס אֶל־אֶרֶץ הָאָבוֹת</p>

<p>אֲשֶׁר־אֲהַבְתֶּם, כִּי־תִפְרְצוּ אֶל־הָאֳנִיּוֹת הַנָּאוֹת?  175</p>

<p>תִּטְּשׁוּ לְשֵׁם וְלִתְהִלָּה פֹה לִפְּרִיאַמּוֹס וְלַטְּרוֹיִים</p>

<p>אֶת־הֶלֶּנָּה בַת־אַרְגּוֹס, אֲשֶׁר בִּגְלָלָהּ פֹּה אָבְדוּ</p>

<p>הַרְבֵּה אֲכַיִּים בִּטְרוֹיָה, הַרְחֵק מֵאֶרֶץ הָאָבוֹת?</p>

<p>מַהֵר אֶל־עַם הָאֲכַיִּים, רֵד וְאַל־נָא תִּתְמַהְמַהּ,</p>

<p>בְּגֶבֶר וָגֶבֶר עֲצֹר בְּמֶתֶק דְּבָרֶיךָ וּמָנְעֵם   180</p>

<p>מֵהַסִּיעַ בַּיָּם הַסְּפִינוֹת מֻקָּפוֹת־הַמְּשׁוֹטִים!&quot;
<br><br />
כָּכָה אָמָרָה. וְהִכִּיר אֶת־קוֹל בַּת־הָאֵלִים הַמְּדַבְּרָה,</p>

<p>מִהֵר רָץ וְהִשְׁלִיךְ מְעִילוֹ מֵעָלָיו - הֵרִימוֹ</p>

<p>אֶבְרִבַּטֵס כָּרוֹזוֹ, הָאִישׁ הָאִתָּקִי מְלַוֵּהוּ.</p>

<p>קָרַב אֶל־אֲגַמֶּמְנוֹן בֶּן־אַטְרֵס וַיִּקַּח מִיָּדָיו  185</p>

<p>שַׁרְבִיט הַמֶּלֶךְ, שֶׁבָּא לוֹ בִירֻשָּׁה, אֲשֶׁר לֹא־יִבֹּל;</p>

<p>בָּא אֶל־בְּנֵי הָאֲכַיִּים לְבוּשֵׁי־סוֹחֶרֶת־הַנְּחֹשֶׁת.
<br><br />
וְהָיָה מִדֵּי פָגְעוֹ בְּמֶלֶךְ אוֹ בְאַחַד הָעָם מִן־הַנְּדִיבִים,</p>

<p>הָיָה עוֹמֵד לְפָנָיו וְעוֹצְרוֹ בַּדְּבָרִים הָרַכִּים:</p>

<p>&quot;אֻמְלָל, לֹא־יָאֶה לְּךָ לְהִבָּהֵל כְּמוּג־לֵב וּפַחְדָן.  190</p>

<p>מוּטָב שְׁבָה עַל־מְקוֹמְךָ, אֱמֹר לָאֲחֵרִים וְיֵרָגְעוּ.</p>

<p>יַעַן אֵינְךָ יוֹדֵעַ, מָה אָמַר בְּלִבּוֹ בֶּן־אַטְרֵס:</p>

<p>עַתָּה יְנַסֶּה וּמָחָר יְיַסֵּר אֶת־בְּנֵי הָאֲכַיִּים.</p>

<p>הֵן לֹא־כֻלָּנוּ שָׁמַעְנוּ, מַה סָּח בַּמּוֹעֵצָה, מַה־יָּעָץ.</p>

<p>אַפּוֹ פֶּן־יִחַר, וְהֵמִיט רָעָה עַל־עַם הָאֲכַיִּים.   195</p>

<p>יַעַן כִּי גָדוֹל קִצְפּוֹ שֶׁל־מֶלֶךְ מִזַּרְעוֹ שֶׁל־זֵאוּס,</p>

<p>זֵאוּס לוֹ חָלַק מִכְּבוֹדוֹ, וְרַב־הַמּוֹעֵצוֹת אֲהֵבוֹ!&quot;
<br><br />
וְהָיָה כִּי־רָאָה אֶת־אַחַד הָעָם, וְהוּא צוֹעֵק, וּתְפָשׂוֹ,</p>

<p>הָיָה מַכֵּהוּ בַשַּׁרְבִיט, הָיָה מְחָרְפוֹ וְאוֹמֵר:</p>

<p>&quot;שֶׁב־לְךָ, אֻמְלָל, עַל־מְקוֹמְךָ וּשְׁמַע, מַה־יֹּאמְרוּ אֲחֵרִים, 200</p>

<p>טוֹבִים מִמֶּךָּ, וְאַתָּה יְרֵא־קְרָב וַחֲסַר־אוֹנִים!</p>

<p>שִׁמְךָ לֹא יֵחַד בְּמוֹעֵצָה וְלֹא בַמִּלְחָמָה כְבוֹדֶךָ.</p>

<p>כְּלוּם כֻּלָּנוּ גַם־נִמְלֹךְ יַחְדָּו, כָּל־הָאֲכַיִּים?</p>

<p>בְּרַבּוֹת רָשֻׁיּוֹת אֵין טוֹב; יִהְיֶה הָאֶחָד הַשּׂוֹרֵר!</p>

<p>יִמְלֹךְ הָאֶחָד, לוֹ נָתַן בֶּן־קְרוֹנוֹס יוֹדֵעַ־הַנְּכָלִים  205</p>

<p>שַׁרְבִיט מְלָכִים וְדִין לְמַעַן יִמְלֹךְ עָלֵינוּ&quot;.
<br><br />
כָּכָה נָהַג בְּשִׁלְטוֹן וְעָרַךְ הַצָּבָא; שׁוּב פָּרְצוּ</p>

<p>הֵמָּה אֶל־הָאֲסֵפָה מִן־הָאֹהָלִים וְהַסְּפִינוֹת</p>

<p>בְּרַעַשׁ, כַּהֲמוֹת גַּלִּים עַל־שְׂפַת הַיָּם רַב־הַשָּׁאוֹן,</p>

<p>מַכִּים עַל־חוֹפָיו הַתְּלוּלִים, וְנָהַם הַיָּם נַהַם אֵימָה. 210
<br><br />
יֶתֶר הַגְּבָרִים כְּבָר יָשְׁבוּ מַחֲשִׁים אִישׁ עַל־מְקוֹמוֹ,</p>

<p>רַק תֶּרְסִיטֵס לְבַדּוֹ, הַפַּטְפְּטָן הַגָּדוֹל, צֹוֵחַ,</p>

<p>לִבּוֹ כִּי־מָלֵא הֲמוֹן דְּבָרִים בְּטֵלִים וּמְגֻנִּים,</p>

<p>אַף הִתְעַשֵּׂק עִם־מְלָכִים שֶׁלֹּא בַנִּמּוּס הַיָּפֶה</p>

<p>אִם־אַךְ סָבַר, כִּי יָעִיר בָּזֹאת אֶת־צְחוֹק הָאַרְגֵּאִים. 215</p>

<p>הָיָה הַגֶּבֶר הַמְכֹעָר בְּכָל אֲשֶׁר־עָלוּ עַל־אִלְיוֹן:</p>

<p>הָיָה עִקֵּל וְחִגֵּר־רֶגֶל, וּשְׁתֵּי חֲטוֹטָרוֹת</p>

<p>לוֹ עַל־כְּתֵפָיו הַהוֹלְכוֹת וְכוֹפְפוֹת כְּלַפֵּי הֶחָזֶה,</p>

<p>רֹאשׁוֹ עוֹלֶה מִתְחַדֵּד, וּשְׂעָרוֹ מִעֵט צַמֵּחַ.</p>

<p>אַךְ אֶת־אֲכִיל וְאֶת־אוֹדִיסֵס זָעַם מִכָּל־בְּנֵי הָאָדָם; 220</p>

<p>הָיָה מְקַלְּלָם תָּמִיד. אוּלָם הַפַּעַם הִטִּיחַ</p>

<p>דְּבָרִים כְּלַפֵּי בֶן־אַטְרֵס בְּקוֹלֵי קוֹלוֹת, - וְאוּלָם</p>

<p>בְּנֵי־הָאֲכַיִּים הִתְאַנְּפוּ, כִּי־חָרָה לָהֶם עַל־הַדָּבָר.</p>

<p>הָיָה קוֹרֵא בְקוֹל, וַיְחָרֵף אֶת־אֲגַמֶּמְנוֹן:</p>

<p>“מַה־שּׁוּב תִּתְאוֹנֵן, בֶּן־אַטְרֵס, עַתָּה מַה נַּפְשְׁךָ תֶּחְסָר? 225</p>

<p>הֵן אֹהָלֶיךָ מְלֵאִים הַנְּחֹשֶׁת, וְרַבּוֹת פִּלַגְשִׁים</p>

<p>בְּתוֹךְ אֹהָלֶיךָ נִבְחָרוֹת, שֶׁזֶּה דַּרְכֵּנוּ אֲכַיִּים</p>

<p>לָתֵת לְךָ רִאשׁוֹנָה, עֵת נִלְכֹּד אַחַת הַמְּצוּדוֹת.</p>

<p>אוּלַי תִּרְצֶה בַּזָּהָב הָרַב, לְךָ יָבִיא מֵאִלְיוֹן</p>

<p>כֹּפֶר נַפְשׁוֹ שֶׁל־בְּנוֹ אִישׁ־טְרוֹיָה מַכְנִיעַ־הַסּוּסִים, 230</p>

<p>אָסוּר נְהַגְתִּיו אֲנִי אוֹ אֶחָד מִבְּנֵי הָאֲכַיִּים,</p>

<p>וְאוּלַי אִשָּׁה צְעִירָה, תִּזְדַּוֵּג לָהּ בָּאֳהָבִים</p>

<p>לִהְיוֹת לְךָ לְבַדֶּךָ? אֲבָל לֹא־יָאֶה לְמַנְהִיג,</p>

<p>אַל־לְשַׂר צָבָא לְהָמִיט שׁוֹאָה עַל־הָאֲכַיִּים!</p>

<p>אִי־לָכֶם, מוּגֵי־הַלֵּב, אֲכַיּוֹת וְלֹא גְבָרִים אֲכַיִּים! 235</p>

<p>הָבָה נָשׁוּבָה הַבַּיְתָה עִם־הָאֳנִיּוֹת וְאוֹתוֹ</p>

<p>נַעֲזֹב פֹּה בִשְׂדֵה טְרוֹיָה לֵהָנוֹת מִשָּׁלָל, וְיֵדַע</p>

<p>הֲבְעֶזְרָתֵנוּ לוֹ־יֵשׁ תּוֹעֶלֶת לְהוֹעִיל אִם־אָיִן!</p>

<p>הִנֵּה עַתָּה גַּם־חִלֵּל אֶת־כְּבוֹד אֲכִילֵס הָעוֹלֶה</p>

<p>עָלָיו וַיִּקַּח מִמֶּנּוּ תְשׁוּרָתוֹ, גְּזָלָהּ לְמַעֲנוֹ.  240</p>

<p>מָרָה אֵין בְּלֵב אֲכִילֵס, וּרְפֵה־יָדַיִם הַגָּבֶר, -</p>

<p>לוּלֵא־זֹאת, כִּי־אָז זַדְתָּ פַּעַם אַחֲרוֹנָה, בֶּן־אַטְרֵס!&quot;
<br><br />
כָּכָה אָמַר תֶּרְסִיטֵס וַיְחָרֶף אֶת־אֲגַמֶּמְנוֹן</p>

<p>רוֹעֵה־הַגּוֹיִים; אַךְ מִהֵר, קָרַב אוֹדִיסֵס הַנָּדִיב,</p>

<p>הִבִּיט אֵלָיו בְּזַעַם, וַיְדַבֵּר לוֹ קָשׁוֹת וַיֹּאמֶר:  245</p>

<p>“הוֹי, תֶּרְסִיטֵס הַפַּטְפְּטָן, וְאִם־דַּבְּרָן רַם־קוֹל בָּעֵדָה!</p>

<p>חִדְלָה־לְּךָ וְאַל־תָּזִיד לְהִתְקוֹטֵט אַךְ־אַתָּה בַמְּלָכִים!</p>

<p>הִנֵּה זֹאת אֲנִי אוֹמֵר: אֵין בִּבְנֵי אָדָם כְּמוֹתְךָ</p>

<p>רַע מִכָּל־אֵלֶּה שֶׁעָלוּ עַל־אִלְיוֹס עִם־בָּנָיו שֶׁל־אַטְרֵס.</p>

<p>הִנֵּה לָכֵן לֹא־לְךָ לָשֵׂאת שֶׁם־מְלָכִים בְּפִיךָ,   250</p>

<p>לִנְאֹץ אוֹתָם בַּקָּהָל וְלֶאֱרֹב לִתְשׁוּבָה הַבָּיְתָה.</p>

<p>הִנֵּה אֵין אָנוּ יוֹדְעִים, אֵיךְ יִפֹּל דָּבָר, אִם־נָשׁוּב</p>

<p>אָנוּ בְנֵי הָאֲכַיִּים הַבַּיְתָה בְשָׁלוֹם אוֹ־בְרָעָה.</p>

<p>אוּלָם אַתָּה פֹה יוֹשֵׁב וּמְחַלֵּל אֶת־כְּבוֹד אֲגַמֶּמְנוֹן</p>

<p>בְּנוֹ שֶׁל־אַטְרֵס, רוֹעֵה הָעַמִּים, כִּי־מַרְבִּים לוֹ תְשׁוּרוֹת 255</p>

<p>עַם הַדַּנָּאִים הַנְּדִיבִים – וְדִבְרֵי נְאָצָה בְּפִיךָ!</p>

<p>אוּלָם זֹאת לְךָ אֹמַר, וְהָיוּ דְבָרַי וְקָמוּ:</p>

<p>אִם־אֶמְצָאֲךָ עוֹד־פַּעַם בְּשִׁגְיוֹנְךָ כַּיּוֹם מִשְׁתַּגֵּעַ-</p>

<p>רֹאשׁוֹ אַל־יִהְיֶה עַל־כִּתְפוֹת אוֹדִיסֵס הַגֶּבֶר, וְאַל אוֹסִיף</p>

<p>עוֹד וְאֶקָּרֵא אָבִיהוּ מוֹלִידוֹ שֶׁל־טֵלֶמָּכוֹס,  260</p>

<p>אִם־לֹא אֶתְפֹּשׂ בְּךָ וְאֶקְרַע מִמְּךָ מַלְבּוּשֶׁיךָ</p>

<p>עַל־כֻּתָּנְתְּךָ וְעַל־מְעִילְךָ וְעַל־כְּסוּת עֶרְוָתֶךָ,</p>

<p>תּוּבַל אֶל־הָאֳנִיּוֹת הַמְּהִירוֹת, וְאַתָּה מְיַבֵּב,</p>

<p>כִּי אֲגָרֶשְׁךָ מִתּוֹךְ הַאֲסֵפָה בְּמַהֲלֻמּוֹת מְבִישׁוֹת&quot;.
<br><br />
כָּכָה אָמַר וְהִכָּהוּ בַשַּׁרְבִיט עַל־עָרְפּוֹ וּכְתֵפוֹ;  265</p>

<p>הָיָה מִתְעַקֵּל הַלָּה, וּדְמָעָיו נִגָּרִים בְּהָמוֹן.</p>

<p>בִּצְבְּצָה, עָלְתָה עַל־כְּתֵפוֹ חַבּוּרָה מְלֵאֲתִי דָמִים</p>

<p>תַּחַת שַׁרְבִיט הַזָּהָב; וַיֵּשֶׁב עַל־מְקוֹמוֹ וְהִרְעִיד,</p>

<p>כּוֹאֵב וּפָנָיו פְּנֵי פֶתִי, מַבִּיט וּמוֹחֶה דִמְעוֹתָיו.</p>

<p>הֵמָּה, וְאִם־חָרָה אַפָּם, שָׂחֲקוּ עָלָיו כֻּלָּהַם;  270</p>

<p>וְנִבַּט אִישׁ אֶל־רֵעֵהוּ, וְאָמַר הָאוֹמֵר וְיַגִּיד:</p>

<p>“הוֹי אֱלֹהָי! כַּמָּה פָעַל אוֹדִיסֵס הָאִישׁ וּמָה עוֹלֵל!</p>

<p>עֵצוֹת טוֹבוֹת הוּא יָעַץ וְסַעַר מִלְחָמָה הֵפִיחַ,</p>

<p>אוּלָם עַתָּה מַה הִגְדִּיל עֲשֹׂה פֹה מִכֹּל אֲשֶׁר־עָשָׂה</p>

<p>בְּתוֹךְ הָאַרְגֵּאִים, כִּי־סָכַר פִּי לֵצָן מְחָרֵף בַּקָּהָל. 275</p>

<p>סָפֵק בְּעֵינַי אִם־יָשׁוּב וְיָהִין בְּנַפְשׁוֹ לְחַלֵּל</p>

<p>כְּבוֹדָם שֶׁל־מְלָכִים בָּעֵדָה בְּדִבְרֵי נְאָצָה וּשְׁנִינָה&quot;.
<br><br />
כָּכָה אָמַר הַקָּהָל; וְאוֹדִיסֵס מְקַרְקֵר־הַקִּירוֹת</p>

<p>קָם וַיִּתְיַצֵּב וּבְכַפּוֹ הַשַּׁרְבִיט, וְאַתֵּנָה עַל־יָדוֹ,</p>

<p>מַרְאֵה פְנֵי כָרוֹז מַרְאֶהָ. וַתַּהַס הָעָם, אֶת־הַקָּהָל, 280</p>

<p>לְמַעַן יִשְׁמְעוּ בְדַבֵּר אוֹדִיסֵס הַקְּרוֹבִים וְהָרְחוֹקִים,</p>

<p>כָּל־עַם הָאֲכַיִּים, וְהִרְהֲרוּ מְאֹד בַּעֲצָתוֹ.</p>

<p>כִּלְכֵּל אֶת־דְּבָרָיו בְּהַשְׂכֵּל וַיְדַבֵּר אֲלֵיהֶם וַיֹּאמֶר:</p>

<p>&quot;בְּנוֹ שֶׁל־אַטְרֵס הַמּוֹשֵׁל! רְצוֹנָם שֶׁל־עַם הָאֲכַיִּים</p>

<p>לַעֲשׂוֹת אוֹתְךָ לִגְנַאי בָּאָדָם הַמְדַבְּרִים שְׂפַת־אֱנוֹשׁ, 285</p>

<p>אֵינָם שׁוֹמְרִים לְךָ הַבְטָחָתָם, אֲשֶׁר הִבְטִיחוּ</p>

<p>בַּעֲלוֹתָם הֵנָּה מֵאַרְגּוֹס מְזִינַת־הַסּוּסִים,</p>

<p>אֲשֶׁר תָּשׁוּב לְאַרְצְךָ, כְּהַחֲרִיבְךָ אֶת־אִלְיוֹן הַבְּצוּרָה;</p>

<p>יַעַן כִּי־הֵם, כְּעוֹלָלִים וּכְנָשִׁים אֲשֶׁר נִתְאַלְמְנוּ,</p>

<p>אִישׁ בְּחֵיק אָחִיו יְתַנּוּ אֶת־גַּעֲגוּעֵיהֶם עַל־בֵּיתָם.  290</p>

<p>אָמְנָם כָּל־שְׂבַע־עָמָל יִשְׁאַף לָשׁוּב אֶל־בֵּיתוֹ.</p>

<p>יַעַן אִם־אַךְ יֶרַח אֶחָד יִרְחַק בֶּן־אָדָם מֵאִשְׁתּוֹ,</p>

<p>סַר הוּא וְזָעֵף בַּסְּפִינָה מְרֻבַּת־בַּדֵּי־הַתֹּרֶן,</p>

<p>הַמְטֻלְטֶלֶת בַּיָּם הַסּוֹעֵר בְּסוּפוֹת שֶׁל־חֹרֶף.</p>

<p>אָנוּ הַשָּׁנָה הַתְּשִׁיעִית חוֹלֶפֶת חֲלִילָה עָלֵינוּ  295</p>

<p>לִהְיוֹתֵנוּ פֹה שׁוֹהִים. לָכֵן גַּם לֹא־אֶזְעֹם אֲכַיִּים,</p>

<p>אִם־גַּם זוֹעֲפִים הֵם בַּסְּפִינוֹת הַכְּפוּפוֹת; וְאוּלָם</p>

<p>חֶרְפָּה הִיא לִשְׁהוֹת כֹּה־הַרְבֵּה וְלָשׁוּב בְּרֵיקוּת יָדָיִם.</p>

<p>אָנָּא, סִבְלוּ, יְדִידַי, חַכּוּ עוֹד מְעַט וְנִוָּכַח,</p>

<p>הֲלָאֱמֶת נִבָּא קַלְכַס, אִם־שֶׁקֶר הָיָה בְּפִיהוּ.  300</p>

<p>יַעַן כִּי־יוֹדְעִים כֻּלָּנוּ, וְאַתֶּם הַיּוֹם עֵדִים כֻּלְּכֶם,</p>

<p>כָּל־הַנִּמְלָטִים עַד־עַתָּה מִידֵיהֶם שֶׁל־שְׁלִיחֵי הַמָּוֶת.</p>

<p>אַךְ תְּמוֹל־שִׁלְשׁוֹם – בְּהִתְקַבֵּץ אֳנִיּוֹת אֲכַיִּים בְּאַבְלִיס</p>

<p>לָשֵׂאת בְּכַנְפֵיהֶן כִּלָּיוֹן וָשֹׁד לִפְּרִיאַמּוֹס וְלַטְּרוֹיִים,</p>

<p>וַאֲנַחְנוּ מַקְרִיבִים עַל־מִזְבְּחוֹת קֹדֶשׁ עַל־אוּבָל  305</p>

<p>הַהֶקָּטוֹמְבּוֹת הַתְּמִימוֹת לָאֵלִים בְּנֵי־הָאַלְמָוֶת</p>

<p>תַּחַת הַדֹּלֶב הַנָּאֶה עַל־שֶׁטֶף הַמַּיִם הַצַּחִים, -</p>

<p>הָיָה הַמּוֹפֵת הַגָּדוֹל; דְּרָקוֹן אָיֹם, מַאְדִּים עֹרֶף,</p>

<p>וְיוֹשֵׁב אוֹלִימְפּוֹס הוּא עַצְמוֹ שָׁלַח אוֹתוֹ לְאוֹר־יוֹמָם,</p>

<p>קָפַץ מִתַּחַת מִזְבֵּחַ, נָתַר וְנֶאֱחַז בַּדֹּלֶב,     310</p>

<p>עָלָיו בְּרֹאשׁ אָמִיר שָׁם קֵן לְאֶפְרֹחָיו שֶׁל־אַנְקוֹר לַקְּטַנִּים,</p>

<p>יוֹשְׁבִים בְּמַחֲבֵא אִילָן וּבְסֵתֶר הֶעָלִים יִשְׁכֹּנוּ,</p>

<p>שְׁמֹנָה אֶפְרֹחִים וּתְשִׁיעִית הִיא אֵם הָאֶפְרֹחִים עֲלֵיהֶם.</p>

<p>קָפַץ הַדְּרָקוֹן לִבְלֹעַ אֶת־כָּל־הָאֶפְרֹחִים הַמְצַיְּצִים;</p>

<p>הָיְתָה הָאֵם מְרַחֶפֶת עַל־פְּנֵי גוֹזָלֶיהָ בִילָלָה;   315</p>

<p>פִּתְאֹם הִתְעַקֵּם וּתְפָסָהּ בִּכְנָפָהּ, וְהִיא עוֹד צֹוָחַת.</p>

<p>אַךְ כְּשֶׁבָּלַע אֶת־אֵם הָאֶפְרֹחִים וְאֶת־יַלְדֵי הָאַנְקוֹר,</p>

<p>שׁוּב עָשָׂהוּ לְאוֹת וּלְמוֹפֵת הָאֵל אֲשֶׁר־בְּרָאוֹ;</p>

<p>לְאֶבֶן הֲפָכוֹ זֵאוּס בֶּן־קְרוֹנוֹס יוֹדֵעַ־הַנְּכָלִים.</p>

<p>עוֹמְדִים הָיִינוּ מִשְׁתָּאִים וּמַחֲרִישִׁים לַנַּעֲשֶׂה.  320</p>

<p>אַךְ כְּשֶׁהִפְסִיק הַמּוֹפֵת הָאָיֹם אֶת־קָרְבַּן הָאֵלִים,</p>

<p>נָשָׂא תֵּכֶף קַלְכַס אֶת־קוֹלוֹ, הִתְנַבֵּא וַיֹּאמֶר:</p>

<p>&quot;מַה תַּחֲרִישׁוּ, תִּשְׁתָּאוּ, אֲכַיִּים יְפֵי־הַמַּחְלָפוֹת?</p>

<p>לָנוּ הַמּוֹפֵת וְהָאוֹת מֵאֵת זֵאוּס יוֹדֵעַ־הָעֵצוֹת –</p>

<p>רָחוֹק וְעוֹד יִרְחַק חֹק, וּלְעוֹלָם תְּהִלָּתוֹ עוֹמָדֶת. 325</p>

<p>כַּאֲשֶׁר בָּלַע הַלָּה אֶת־יַלְדֵי הָאַנְקוֹר וְאֶת־אִמָּם</p>

<p>שְׁמֹנָה אֶפְרֹחִים וּתְשִׁיעִית אֵם הָאֶפְרֹחִים עֲלֵיהֶם,</p>

<p>כָּכָה תִהְיֶינָה גַּם־לָנוּ כַּמִּסְפָּר הַזֶּה שְׁנוֹת־מִלְחָמָה,</p>

<p>אַךְ בָּעֲשִׂירִית נִלְכֹּד אֶת־טְרוֹיָה רַחֲבַת־הַדְּרָכִים&quot;.</p>

<p>כָּכָה אָמַר; וְהִנֵּה קָמוּ וְהָיוּ כָל־דְּבָרָיו.    330</p>

<p>הָבָה נִשָּׁאֲרָה פֹה, אֲכַיִּים עֲדוּיֵי־מְצָחוֹת,</p>

<p>עַד שֶׁנִּלְכֹּד מְצוּדַת פְּרִיאַמּוֹס הַבְּצוּרָה לְמִשְׂגָּב!&quot;
<br><br />
כָּכָה אָמַר, וְכָל־הָאַרְגֵּאִים הֵרִיעוּ לְעֻמָּתוֹ,</p>

<p>עָנוּ כָל־הָאֳנִיּוֹת קוֹל אָיֹם, עֲנוֹת הָאֲכַיִּים,</p>

<p>אֲשֶׁר הֵרִיעוּ לְדִבְרֵי אוֹדִיסֵס הַדּוֹמֶה־לָאֵלִים.  335</p>

<p>נָשָׂא בְתוֹכָם אֶת־קוֹלוֹ אָז נֶסְטוֹר פָּרַשׁ גֶּרֵנְיָה:</p>

<p>&quot;אוֹיָה לִי! דְּבָרִים תְּדַבְּרוּ כְּאוֹתָם תִּינוֹקוֹת קְטַנִּים,</p>

<p>אֲשֶׁר לֹא־בָגְרוּ וְלֹא־אִכְפַּת לָהֶם כָּל־עֲלִילוֹת מִלְחָמָה.</p>

<p>וְדִבְרֵי אֲמָנָה מַה הֵם, וּשְׁבוּעוֹת הַבְּרִית שֶׁנִּשְׁבָּעְנוּ?</p>

<p>כְּלוּם תִּשָּׂא רוּחַ מוֹעֵצוֹת, מַחֲשָׁבוֹת גְּבָרִים עָרָכוּ?  340</p>

<p>יַיִן נָסַכְנוּ לָרִיק וּתְקִיעוֹת הַכַּף שָׁוְא תָּקָעְנוּ?</p>

<p>הִנֵּה בִדְבָרִים נִתְקוֹטֵט אַךְ לְלֹא־הוֹעִיל, וּתְשׁוּעָה</p>

<p>רָחֲקָה מֶנּוּ, וְאִם־כַּמָּה וְכַמָּה אֲנַחְנוּ פֹה שׁוֹהִים.</p>

<p>אַתָּה, בֶּן־אַטְרֵס, גַּם־עַתָּה עֲצָתְךָ בַּל־תִּמּוֹט, כְּקֶדֶם</p>

<p>נַהֵל אֶת־חֵיל הָאַרְגֵּאִים בְּסַעַר מִלְחָמוֹת אֲיֻמּוֹת,  345</p>

<p>יֹאבְדוּ בְאָבְדָנָם אֵלֶּה, הָאֶחָד הַשְּׁנַיִם, הָאוֹמְרִים</p>

<p>וְלֹא־כִלְבָבֵנוּ אֲכַיִּים - וְלֹא תִהְיֶה עֲצָתָם וְלֹא תָקוּם –</p>

<p>לְקַדֵּם לָלֶכֶת לְאַרְגּוֹס, וּבְטֶרֶם נֵדַע הַאֱמֶת</p>

<p>אוֹ אַךְ־שֶׁקֶר הִבְטִיחַ זֵאוּס תּוֹפֵשׂ־הָאֵיגִיס.</p>

<p>יַעַן, הִנְנִי אוֹמֵר, אַךְ נִעֲנַע לָנוּ בְרֹאשׁוֹ    350</p>

<p>זֵאוּס זֶה שַׂגִּיא־הַכֹּח בַּיּוֹם בּוֹ יָרְדוּ בִסְפִינוֹת</p>

<p>קַלּוֹת אַרְגֵּאִים לְהָבִיא מָוֶת וְכִלָּיוֹן לַטְּרוֹיִים,</p>

<p>שָׁלַח אֶת־בְּרָקוֹ מִיָּמִין – סִמָּן טוֹב הוּא וּתְשׁוּעָה.</p>

<p>אִישׁ מִכֶּם לֹא־יֹאמַר לְמַהֵר וְלָשׁוּב אֶל־בֵּיתוֹ,</p>

<p>טֶרֶם שָׁכַב אֶת־אַחַת הַנָּשִׁים מִנְּשֵׁי אַנְשֵׁי טְרוֹיָה, 355</p>

<p>טֶרֶם נָקַם אֶת־גְּזֵלַת הֶלֶנָּה וְאֶת־כָּל־עֲמָלֵנוּ.</p>

<p>אוּלָם אִם־יֵשׁ מִי־שֶׁנַּפְשׁוֹ תִכְלֶה מְאֹד לָשׁוּב בַּיְתָה,</p>

<p>יִגַּע בַּסְּפִינָה הַשְּׁחוֹרָה מְרֻבַּת־הַמְּשׁוֹטִים, לְמַעַן</p>

<p>יָחוּשׁ וִיקַדְּמוֹ הַמָּוֶת וְהַכִּלָּיוֹן הוּא רִאשׁוֹן.</p>

<p>אוּלָם אַתָּה, הַמּוֹשֵׁל, הִוָּעֵץ בְּלִבְּךָ וְהַט אֹזֶן  360</p>

<p>גַּם לָאֲחֵרִים, כִּי דְבָרִים שֶׁיֵּשׁ־בָּם תּוֹעֶלֶת אֲדַבֵּר:</p>

<p>צַו, אֲגַמֶּמְנוֹן, וְיִתְפַּקֵּד הָעָם לְמִשְׁפְּחוֹתָיו, לִשְׁבָטָיו;</p>

<p>יַעֲזֹב שֵׁבֶט עִם־שֵׁבֶט, מִשְׁפָּחָה תַּעֲזֹר מִשְׁפָּחָה.</p>

<p>וְהָיָה אִם־תַּעֲשֶׂה זֹאת, וְשָׁמְעוּ בְקוֹלְךָ אֲכַיִּים, -</p>

<p>תֵּדַע, מִי־הוּא הַיָּרֵא בֵּין כָּל־הַמַּנְהִיגִים וְהַגּוֹיִים, 365</p>

<p>מִי־מֵהֶם אַנְשֵׁי הֶחָיִל, כִּי אִישׁ אִישׁ עַל־שִׁבְטוֹ יִלְחָמוּ;</p>

<p>תֵּדַע גַּם, הֲבִגְזֵרַת הָאֵלִים לֹא־תוּכַל לַקִּרְיָה,</p>

<p>אוֹ בְאַשְׁמַת רַכֵּי הַלֵּב, אֲשֶׁר לֹא־יָבִינוּ מִלְחָמָה&quot;.
<br><br />
וַאֲגַמֶּמְנוֹן הַמּוֹשֵׁל הֵשִׁיב אֲמָרָיו וַיַּעַן:</p>

<p>&quot;שׁוּב, הַזָּקֵן, נִצַּחְתָּ בִדְבָרִים אֶת־הָאֲכַיִּים!  370</p>

<p>זֶבְס אָבִינוּ, וְאַתֵּנָה וְאַפּוֹלוֹן! לוּ עָמְדוּ לִימִינִי</p>

<p>עוֹד עֲשָׂרָה כְמוֹתְךָ יוֹעֲצִים מִן־הָאֲכַיִּים,</p>

<p>וַדַּאי מְהֵרָה אָז נָפֹל נָפְלָה בִזְרוֹעַ עֻזֵּנוּ</p>

<p>קִרְיַת פְּרִיאַמּוֹס הַמּוֹשֵׁל לַהֲרֹס אוֹתָהּ וּלְהָפְכָהּ.</p>

<p>אוּלָם בֶּן־קְרוֹנוֹס תּוֹפֵשׂ־הָאֵיגִיס לִי מִנָּה מַכְאוֹבוֹת  375</p>

<p>גַּם הֱבִיאַנִי בִסְבַךְ מְרִיבוֹת חִנָּם וּמְדָנִים.</p>

<p>הִנֵּה גַם הִתְעַשַּׂקְתִּי אֲנִי עִם־אֲכִילֵס עַל־אוֹדוֹת</p>

<p>נַעֲרָה בְּדִבְרֵי אֵיבָה, אָנֹכִי הִתְחַלְתִּי בַמַּצָּה;</p>

<p>וְאִלּוּ שַׁבְנוּ הָיִינוּ בְעֵצָה אַחַת כְּקֶדֶם,</p>

<p>כִּלְיוֹן הַטְּרוֹיִים וְאָבְדָנָם לֹא הָיָה מְאַחֵר אַף־רָגַע.  380</p>

<p>קוּמוּ וְסַעֲדוּ לִבְּכֶם, לְמַעַן נַתְחִיל בְּמִלְחָמָה.</p>

<p>אִישׁ אִישׁ יִמְרֹק חֲנִיתוֹ, יַעֲרֹךְ יָפֶה מָגִנּוֹ,</p>

<p>אִישׁ אִישׁ יִתֵּן הַמִּסְפּוֹא לְסוּסָיו מְהִירֵי־הָרָגֶל,</p>

<p>אִישׁ אִישׁ יִתְבּוֹנֵן לְרִכְבּוֹ עַל־סְבִיבָיו, יִתְכּוֹנֵן לַקָּטֶל,</p>

<p>לְמַעַן נוּכַל וְנִלָּחֵם כָּל־הַיּוֹם קְרַב־אֲיֻמּוֹת.    385</p>

<p>יַעַן לֹא־נֶרֶף מִלְּחֹם, וּמִקְּטֹל לֹא־נִשְׁבֹּת אַף־רֶגַע,</p>

<p>עַד שֶׁנָּטָה הַלַּיְלָה וְהִפְרִיד בֵּין זוֹעֲמִים גְּבָרִים,</p>

<p>תַּרְבֶּה תַזִּיעַ עַל־גַּבֵּי הֶחָזֶה הָרְצוּעָה, בָּהּ תָּלוּי</p>

<p>שֶׁלֶט מְכַסֶּה הַגֶּבֶר, אַף תִּיעַף הַכַּף עַל־הַכִּידוֹן;</p>

<p>יַרְבֶּה יַזִּיעַ הַסּוּס בָּרֶכֶב הַמְהֻקְצָע לְתִפְאָרָה.    390</p>

<p>אוּלָם הָאִישׁ אֲשֶׁר־אֶרְאֶה וְהוּא נִשְׁאָר מִחוּץ לַמִּלְחָמָה,</p>

<p>שׁוֹהֶה אֵצֶל הַסְּפִינוֹת הַכְּפוּפוֹת, תִּקְוָתוֹ אַךְ־מַעַל,</p>

<p>אֲשֶׁר־יִנָּצֵל מִהְיוֹת טֶרֶף לַכְּלָבִים וְלָעָיִט&quot;.
<br><br />
כָּכָה אָמַר; וַיָּרַע עַם הָאֲכַיִּים כְּמִשְׁבָּר,</p>

<p>אֲשֶׁר תְּטַלְטְלוֹ רוּחַ דְּרוֹמִית אֶל־חוֹף־יָם מְאֹד תָּלוּל, 395</p>

<p>נִתַּן לְמַהֲלֻמּוֹת הַגַּלִּים, אֲשֶׁר לֹא תִכְלֶינָה לְעוֹלָם</p>

<p>בְּסַעַר רוּחוֹת נִשָּׂאוֹת וּבָאוֹת מִכָּל־כַּנְפֵי־אָרֶץ.</p>

<p>נֶחְפָּזוּ קָמוּ מִמְּקוֹמָם, הִתְפַּזְּרוּ אֶל־מוּל סְפִינוֹתֵיהֶם,</p>

<p>עָלָה הִתְאַבֵּךְ הֶעָשָׁן מִתּוֹךְ אָהֳלֵיהֶם, סָעָדוּ.</p>

<p>אִישׁ אִישׁ הִקְרִיב קָרְבָּנוֹ לְאֶחָד מִבְּנֵי הָאַלְמָוֶת,  400</p>

<p>הֶעְתִּיר אֵלָיו, וִימַלְּטוֹ מִמּוּת בַּעֲמַל הַמִּלְחָמָה.</p>

<p>וַאֲגַמֶּמְנוֹן הָעוֹצֵר־בַּגְּבָרִים הוּא הִקְרִיב קָרְבָּנוֹ</p>

<p>פַּר בֶּן־בָּקָר שָׁמֵן בֶּן־חָמֵשׁ לְזֵאוּס הַשַּׂגִּיא,</p>

<p>קָרָא לַזְּקֵנִים וְלַטּוֹבִים בְּכָל־הָאֲכַיִּים לַזָּבַח.</p>

<p>וְקֹדֶם־כֹּל אֶת־נֶסְטוֹר וְאֶת־אִידוֹמֶנֵּס הַמּוֹשֵׁל,  405</p>

<p>גַּם אֶת־שְׁנֵי הָאָיַסִּים, גַּם אֶת־בֶּן־טִידַס הַגִּבּוֹר,</p>

<p>גַּם אֶת־אוֹדִיסֵס, הוּא שִׁשִּׁי, הַגֶּבֶר הֶחָכָם כְּזֵאוּס.</p>

<p>אַךְ מֶנֶּלָּאוֹס, הַגֶּבֶר הַקּוֹרֵא־בְחַיִל, בָּא בְעַצְמוֹ,</p>

<p>יַעַן כִּי־יָדַע, מַה־דָּאַג לְבַב אֲגַמֶּמְנוֹן אָחִיהוּ.</p>

<p>עָמְדוּ סָבִיב לַפָּר וְחָפְנוּ הַשְּׂעוֹרִים מִטֶּנֶא.  410</p>

<p>נָשָׂא אֶת־קוֹלוֹ בְתוֹכָם הָאִישׁ אֲגַמֶּמְנוֹן הַמּוֹשֵׁל:</p>

<p>&quot;זֶבְס הַמְהֻלָּל, הַגָּדוֹל, שְׁכַן־עַנְנֵי־אֹפֶל וָאֵיתֶּר!</p>

<p>שֶׁמֶשׁ אַל־יִשְׁקַע וּבָא, וַאֲפֵלָה אַל־תָּבוֹא עִם־לָיְלָה,</p>

<p>טֶרֶם אֲמַגֵּר מֵעָל אֶת־גַּג בֵּית פְּרִיאַמּוֹס הַנִּשָּׂא</p>

<p>שָׁחוֹר מֵעָשָׁן וְנִפַּצְתִּי וְשָׁלַחְתִּי אֶת־פְּתָחָיו בְּאֵשׁ־אֵיבָה, 415</p>

<p>עַד־אִם־בָּקַעְתִּי בִנְחֹשֶׁת שִׁרְיוֹנוֹ שֶׁל־הֶקְטוֹר לְחָזוֹ</p>

<p>אַף אֲנַפְּצֶנּוּ לִרְסִיסִים, וְסָבִיב לוֹ רֵעָיו הָרַבִּים</p>

<p>יִשְׁכְּבוּ פְּנֵיהֶם בָּאָבָק, בְּשִׁנֵּיהֶם יְכַרְסְמוּ אָרֶץ&quot;.
<br><br />
כָּכָה סָח. וְלֹא שָׁעָה בֶן־קְרוֹנוֹס אֶל־קוֹלוֹ תְחִנָּתוֹ,</p>

<p>קִבֵּל מִמֶּנּוּ קָרְבָּנוֹ, אַךְ הוֹסִיף לוֹ עָמָל וּתְלָאָה.   420</p>

<p>אַחֲרֵי שָׁפְכָם תְּפִלָּתָם וּזְרוֹתָם גַּרְעִינֵי הַשְּׂעוֹרִים,</p>

<p>הָרֵם אֶת־צַוַּאר הַפָּר, וְשָׁחֹט אוֹתוֹ וְהַפְשֵׁט</p>

<p>עוֹרוֹ מֵעָלָיו, נָטְלוּ אֶת־שׁוֹקָיו וּכְרָכוּן בְּפֶּדֶר,</p>

<p>שְׁנַיִם מִכָּאן וּמִכָּאן, וּנְתָחִים הוֹסִיפוּ עֲלֵיהֶם.</p>

<p>שָׂרְפוּ אוֹתָם עַל־מוֹקֵד, עַל־עֵצִים נְטוּלֵי־עֳפָאִים, 425</p>

<p>שָׂמוּ אֶת־בְּנֵי הַמֵּעַיִם עַל־שְׁפוּדִים וֶהֱבִיאוּם בַּלָּהַב.</p>

<p>אַחֲרֵי שֶׁשָּׂרְפוּ הַשּׁוֹק וְטָעֲמוּ מִן־הַמֵּעַיִם,</p>

<p>נִתְּחוּ לִנְתָחִים הַבָּשָׂר וְשָׂמוּ הַנְּתָחִים עַל־שְׁפוּדִים,</p>

<p>צָלוּ הַבָּשָׂר בִּזְהִירוּת וְשׁוּב הֱסִירוּהוּ אֶת־כֻּלּוֹ.</p>

<p>אוּלָם אַחַר כַּלּוֹתָם אֶת־מְלַאכְתָם וְעָרְכָם הַסְּעוּדָה, 430</p>

<p>יָשְׁבוּ וְאָכְלוּ, וְדָבָר לֹא חָסְרוּ בַּמִּשְְׁתֶּה הַמְפֹאָר.</p>

<p>אוּלָם אַחֲרֵי שְׁתוֹתָם וּמַלְּאָם אֶת־תַּאֲוַת רַעֲבוֹנָם,</p>

<p>פָּתַח וַיְדַבֵּר בְּקִרְבָּם נֶסְטוֹר הוּא פָּרַשׁ גֶּרֵנְיָה:</p>

<p>&quot;בְּנוֹ שֶׁל־אַטְרֵס הָרָם, אֲגַמֶּמְנוֹן הָעוֹצֵר־בַּגְּבָרִים!</p>

<p>אַל־לָנוּ נוֹסִיף פֹּה שֶׁבֶת וְנַרְבֶּה פִּטְפּוּטִים וְנִדְחֶה 435</p>

<p>אֶת־הַדָּבָר, שֶׁנָּתַן הָאֱלֹהִים בְּיָדֵנוּ!</p>

<p>צַו לַכָּרוֹזוֹת וְיַזְעִיקוּ הָעָם, אֶת־בְּנֵי הָאֲכַיִּים</p>

<p>נוֹשְׂאֵי־שִׁרְיוֹנוֹת־הַנְּחֹשֶׁת, וְיִקָּהֲלוּ אֵצֶל הַסְּפִינוֹת,</p>

<p>וְאָנוּ נִתְאַסֵּף בְּהָמוֹן וְנַעֲבֹר בַּמַּחֲנֶה הַגָּדוֹל</p>

<p>שֶׁל־הָאֲכַיִּים לְמַהֵר וּלְעוֹרֵר חֲמַת הַמִּלְחָמָה&quot;.  440
<br><br />
כָּכָה אָמַר; וְלֹא סֵרַב לוֹ אֲגַמֶּמְנוֹן הַמּוֹשֵׁל;</p>

<p>צִוָּה מִיָּד לְכָרוֹזָיו צְלוּלֵי־הַקּוֹל, כִּי יַזְעִיקוּ</p>

<p>אֶל־הַמִּלְחָמָה אֶת־חֵיל הָאֲכַיִּים יְפֵי־הַמַּחְלָפוֹת,</p>

<p>הֵמָּה הִכְרִיזוּ בְקוֹל, וְאֵלֶּה נֶחְפְּזוּ נִקְהָלוּ.</p>

<p>אַךְ כָּל־הַמְּלָכִים הַנְּדִיבִים אֲשֶׁר־עִם־בֶּן־אַטְרֵס נֶחְפָּזִים, 445</p>

<p>עוֹרְכִים מַעַרְכוֹתֵיהֶם, וּבְקִרְבָּם פַּלַּס־אַתֵּנָה,</p>

<p>בְּכַפָּהּ הָאֵיגִיס הַנִּפְלֵאת, שֶׁזִּקְנָה לָהּ זָרָה וָמָוֶת;</p>

<p>מֵאָה צִיצִיּוֹת תִּפְאָרָה עֲשׂוּיוֹת לָהּ בְּכֶתֶם־פָּז, תְּלוּיוֹת</p>

<p>מַעֲשֵׂה קְלִיעָה נֶהְדָּרָה, בְּמֵאָה שְׁוָרִים כָּל־צִיצִית;</p>

<p>טָסָה, חָלְפָה עִם־שִׁלְטָהּ בְּעַם הָאֲכַיִּים, מַבְרִיקָה, 450</p>

<p>עוֹרְרָה אוֹתָם לְמַהֵר, וּבְלֵב אִיש וָאִישׁ גַּם הֵעִירָה</p>

<p>כֹּחַ לִלְחֹם בְּאוֹן, וְלֶאֱסֹר קְרָב, וְלֹא־יִיגָע.</p>

<p>נִדְמָה לָהֶם יוֹתֵר עָרֵב הַקְרָב וְהַקֶּטֶל מֵהַפְלִיג</p>

<p>בִּסְפִינוֹתֵיהֶם הַחֲלוּלוֹת אֶל־אֶרֶץ אֲבוֹתָם אָהֵבוּ.
<br><br />
מָשָׁל לְאֵשׁ הַכִּלָּיוֹן, שֶׁאָחֲזָה בְיַעַר אֵין־שִׁעוּר 455</p>

<p>עוֹלֶה עַל־תּוֹעֲפוֹת הָר, וְזָרְחָה אֶל קַצְוֵי מֶרְחַקִּים, -</p>

<p>כָּכָה עָלָה גַם־נֹגַהּ נֶשֶׁק הַנְּחֹשֶׁת הַנֶּהְדָּר,</p>

<p>נוֹצֵץ, מַבְרִיק וְעוֹלֶה דֶרֶךְ הָאֵיתֶּר שָׁמָיְמָה.
<br><br />
מָשָׁל לְסִיעוֹת מְרֻבּוֹת, צִפֳּרִים בַּעֲלוֹת כָּנָף,</p>

<p>סִיעוֹת בְּנֵי־עָגוּר אוֹ־אַוָּז, בַּרְבּוּרִים אֲרֻכֵּי־הַצַּוָּאר  460</p>

<p>עַל־נְאוֹת דֶּשֶׁא בְאַסִיּוֹס, שֶׁאֵצֶל קָאִסְטְרוֹס הָאוּבָל,</p>

<p>עָפִים לְכָאן וּלְכָאן, וּמַשִּׁיקִים כְּנָפַיִם בְּגִילָה,</p>

<p>פִּתְאֹם יֵשְׁבוּ בִצְוָחָה, וּלְקוֹלָם יִבָּקַע הָאָחוּ, -</p>

<p>כָּכָה הִתְגּוֹדְדוּ, שָׁקְקוּ הֲמוֹנִים אֲכַיִּים מִתְפָּרְצִים</p>

<p>מִן־הָאֹהָלִים וְהַסְּפִינוֹת אֶל־עֵמֶק סְקַמַּנְדְּרוֹס, וַתֵּהֹם 465</p>

<p>נוֹרָא הָאָרֶץ מִתַּחַת רַגְלֵי הָעָם וְהַסּוּסִים.</p>

<p>וְעָמְדוּ בְאָחוּ סְקַמַּנְדְּרוֹס, הַמַּעֲלֶה פְרָחִים הֲמוֹנִים</p>

<p>רַבִּים מְאֹד, כְּמוֹ עָלִים, כַּפְּרָחִים לְעִתּוֹת בַּקָּיִץ.
<br><br />
כְּאוֹתָם הַזְּבוּבִים הַמְרֻבִּים הַבָּאִים הֲמוֹנִים וּצְפוּפִים,</p>

<p>אֲשֶׁר יִשְׁרְצוּ שֶׁרֶץ בְּמִכְלְאוֹת רוֹעִים עִם־תְּקוּפַת  470</p>

<p>תּוֹר הַזָּמִיר, וְהַכֵּלִים מְלֵאִים הֶחָלָב עַד־שְׂפוֹתָם, -</p>

<p>כָּכָה רַב מִסְפַּר אֲכַיִּים יְפֵי־הַמַּחְלָפוֹת, שֶׁעָרְכוּ</p>

<p>בְּמִישׁוֹר סְקַמַּנְדְּרוֹס מוּל טְרוֹיִים, שׁוֹאֲפִים שָׁם לְכַלוֹתָם.
<br><br />
מָשָׁל לְרוֹעֵי הָעִזִּים, שֶׁהֵמָּה מֵיטִיבִים לְהַבְחִין</p>

<p>בְּנָקֵל בֵּין עֵדֶר לְעֵדֶר, כְּשֶׁאֵלֶּה מִתְעָרְבִים בְּאֵלֶּה, - 475</p>

<p>כָּכָה עָרְכוּ מַנְהִיגֵי הָעָם פֹּה וְשָׁם אֶת־הַגְּדוּדִים</p>

<p>לָבוֹא אֶל־הַמִּלְחָמָה, וַאֲגַמֶּמְנוֹן הַמּוֹשֵׁל</p>

<p>בְּתוֹכָם, וְעֵינָיו וְרֹאשׁוֹ כְּעֵינָיו שֶׁל־זֶבְס וּכְרֹאשׁוֹ,</p>

<p>אַבְנֵט אָרֵס אַבְנֵטוֹ, וְחָזוֹ חֲזֵה פּוֹסֵידָאוֹן.</p>

<p>כְּאוֹתוֹ שׁוֹר פָּר בֶּן־בָּקָר, מִתְנוֹסֵס בָּעֵדֶר בֵּין פָּרוֹת, 480</p>

<p>עוֹלֶה עַל־כֻּלָּן בְּיָפְיוֹ, וְאֵין שֵׁנִי לוֹ דוֹמֶה בַבָּקָר, -</p>

<p>כָּכָה הִפְלִיא מֵעָם בַּיּוֹם הַהוּא זֶבְס אֶת־בֶּן־אַטְרֵס,</p>

<p>עוֹלֶה וְגָדוֹל מֵרַבִּים וְנֶהְדָּר בֵּין כָּל־הַגִּבּוֹרִים.
<br><br />
אָנָּא, הַגֵּדְנָה־לִי, מוּזוֹת הַיּוֹשְׁבוֹת בְּהֵיכְלֵי אוֹלִימְפּוֹס-</p>

<p>יַעַןַ אַתֶּן בְּנוֹת אֵלִים, אַתֶּן בַּכֹּל וְהַכֹּל יוֹדְעוֹת,  485</p>

<p>אָנוּ אַךְ־שְׁמוּעוֹת שָׁמַעְנוּ, וִידִיעוֹתֵינוּ מֵאָפַע, -</p>

<p>רָאשֵׁי דַנָּאִים מִי הָיוּ וְהַהוֹלְכִים לִפְנֵיהֶם בַּקְרָבוֹת.</p>

<p>הֵן לֹא אוֹצִיא בְּמִסְפָּר הַחַיִל וְלֹא אֲכַנֶּנּוּ,</p>

<p>אִלּוּ לִי עֶשֶׂר לְשׁוֹנוֹת וּפִיּוֹת עֲשָׂרָה לִי הָיוּ,</p>

<p>קוֹלִי בִגְרוֹנִי לֹא־יִיבַשׁ, וְלִבִּי לֵב עָשׂוּי נְחֹשֶׁת, 490</p>

<p>אִם־לֹא אַתֵּנָה, הַמּוּזוֹת אֲשֶׁר בָּאוֹלִימְפּוֹס, בְּנוֹת זֵאוּס</p>

<p>תּוֹפֵשׂ־הָאֵיגִיס, תַּגֵּדְנָה, מִי הָיוּ הַיּוֹרְדִים אִלְיוֹנָה.</p>

<p>אֶקְרָא בְשֵׁם הַמַּנְהִיגִים וְאֶת־כָּל־הָאֳנִיּוֹת אֲכַנֶּה:
<br><br />
רָאשֵׁי בֵּיאוֹטִים לֵאִיטוֹס, אַרְקֶסִּילָאוֹס וּקְלוֹנְיוֹס,</p>

<p>פְּרוֹתּוֹאֵנוֹר וְגַם פֵּנֶלֶּאוֹס, הָעַמִּים הָרַבִּים   495</p>

<p>אֲשֶׁר־בְּהִרְיָה וַאֲשֶׁר בְּאַבְלִיס זֹה אֶרֶץ הַטְּרָשִׁים,</p>

<p>אֲשֶׁר־בִּסְכֵינוֹס, וּסְקוֹלוֹס, וְאֶטֶּאוֹן, זוֹ רַבַּת־הַגְּבָעוֹת,</p>

<p>אֲשֶׁר בִּגְרַיָּה, וְתֶּסְפֵּיָה וּבְמִיקַלֵּסוֹס הָרְחָבָה,</p>

<p>יוֹשְׁבֵי הַרְמָה וְאֵילֶסְיוֹן וְאֵלֶּה הַיּוֹשְׁבִים בְּאֵרִיתְּרֵי,</p>

<p>אֵלֶּה הַנְּחִתִּים בְּאֶלֶּאוֹן, וְשׁוֹכְנֵי פֶּטֶּאוֹן וְהִילָה,   500</p>

<p>יוֹשְׁבֵי עִיר אוֹקַלֵּיָה וּמֶדֶּאוֹן מְצוּדַת הֶהָדָר,</p>

<p>יוֹשְׁבֵי קוֹפֵּי, וְאֶבְטְרֵסִיס וְתִּסְבָּה רַבַּת־הַיּוֹנִים,</p>

<p>בְּנֵי קוֹרוֹנֵיָה וּבְנֵי הַלִּיאַרְטוֹס עֲטוּיַת הַדֶּשֶׁא,</p>

<p>יוֹשְׁבֵי קִרְיַת פְּלַטַּיָּה וַאֲשֶׁר הִתְיַשְּׁבוּ בִגְלִיסֵס.</p>

<p>יוֹשְׁבֵי עִיר הִפּוֹתֵּבֵּי, הַקִּרְיָה הַבְּנוּיָה לְתִפְאָרָה, 505</p>

<p>יוֹשְׁבֵי אֹנְכֵסְטוֹס הַקְּדוֹשָׁה, שָׁם חֹרְשַׁת פּוֹסֵידוֹן נֶחְמָדָה,</p>

<p>גָּרֵי מִידֵיָה וְאַרְנָה, הָאָרֶץ הַבְּרוּכָה בַגָּפֶן,</p>

<p>יוֹשְׁבֵי נִיסָה הַקְּדוֹשָׁה וְאַנְתֵּדוֹן בְּאַפְסֵי מֶרְחַקִּים, -</p>

<p>אֵלֶּה הִפְלִיגוּ בַיָּם בַּחֲמִשִּׁים אֳנִיּוֹת: וּמֵאָה</p>

<p>וְעֶשְׂרִים בַּחוּרִים בֵּיאוֹטִים בִּסְפִינָה וּסְפִינָה יָרָדוּ. 510
<br><br />
אֵלֶּה הַיּוֹשְׁבִים בְּאַסְפְּלֵדוֹן וּבְאֹרְכוֹמֶנּוֹס־מִנִּיִּים,</p>

<p>רָאשִׁים לָהֶם אִיַּלְמֶנּוֹס וְאַסְקַלָּף, שְׁנֵי בְנֵי אָרֵס,</p>

<p>יָלְדָה־לּוֹ אַסְטִיּוֹכָה, בְּבֵיתוֹ שֶׁל־אַקְטוֹר בֶּן־אַזֵּס, -</p>

<p>פַּעַם עָלְתָה הַבְּתוּלָה הַצְּנוּעָה אֶל־הַעֲלִיָּה,</p>

<p>שָׁם בָּא אֵלֶיהָ בַשֶּׁלִי אָרֵס זֶה שַׂגִּיא־הַכֹּחַ, -  515</p>

<p>נִלְווּ עֲלֵיהֶם וּבָאוּ בִשְׁלֹשִׁים אֳנִיּוֹת חֲלוּלוֹת.
<br><br />
סְכֶדְיוֹס וְאֶפִּסְטְרוֹפוֹס שְׁנַיִם מַנְהִיגִים לַפוֹקִים, וְהֵמָּה</p>

<p>שְׁנֵי בְנֵי אִיפִיטוֹס הַנָּדִיב בְּנוֹ־שֶׁל־נַבְבּוֹלוֹס, כָּל יוֹשְׁבֵי</p>

<p>עִיר קִפָּרִיסוֹס וְחֶבֶל פִּיתּוֹן, זֹה אַדְמַת הַטְּרָשִׁים,</p>

<p>קְרִיסָה הַקִּרְיָה הַקְּדוֹשָׁה, וְדַבְלִיס וְשַׁדְמוֹת פַּנּוֹפֵּס, 520</p>

<p>יוֹשְׁבֵי הִיַּמְפּוֹלִיס וְאֵלֶּה הַיּוֹשְׁבִים סְבִיב אַנֶּמּוֹרֵיָה,</p>

<p>כָּל־הַיּוֹשְׁבִים עַל־גְּדוֹת קֵפִיסוֹס הַנָּהָר הַקָּדוֹשׁ</p>

<p>וְאֵלֶּה הַיּוֹשְׁבִים בְּלִילַיָּה, אֲשֶׁר־עַל־מַעְיְנוֹת קֵפִיסוֹס, -</p>

<p>הֵמָּה יָרְדוּ וּבָאוּ בְאַרְבָּעִים אֳנִיּוֹת מַשְׁחִירוֹת.</p>

<p>אֵלֶּה הַמְפַקְּדִים לַפוֹקִים, שֶׁעָרְכוּ מַעַרְכוֹתֵיהֶם 525</p>

<p>וַיַּאֲהִילוּ חֲלוּצִים עַל־יַד הַבֵּיאוֹטִים מִשְּׂמֹאלָם.
<br><br />
נָשִׂיא לַלּוֹקְרִים בְּנוֹ שֶׁל־אוֹאִילֵס, הוּא אָיַס הַמָּהִיר,</p>

<p>קָטָן וְגַם לֹא הִגִּיעַ עַד אָיַס בְּנוֹ שֶׁל־טֶלַּמּוֹן,</p>

<p>קָטָן מִמֶּנּוּ מְאֹד; וְאִם־שִׁרְיַן בַּד עוֹטֶה וְזָעִיר</p>

<p>עָלָה בְרָמְחוֹ עַל־כָּל־הַהֶלֵּנִים וְעַל הָאֲכַאִּים; 530</p>

<p>אֲשֶׁר־בְּקִינוֹס, וּבְאוֹפּוֹאֵיס, וּבְקַלִּיאָרוֹס, וּבְבֵּסָה,</p>

<p>אַנְשֵׁי סְקָרְפָה וְאַנְשֵׁי אַבְגֵּיֵי, זוֹ־אֶרֶץ הַחֶמְדָּה,</p>

<p>אַנְשֵׁי טָרְפָה וּתְּרוֹנְיוֹן עַל־בּוֹאַגְרִיּוֹס הַנָּהָר-</p>

<p>הֵם עַל־נְשִׂיאָם בְּאַרְבָּעִים אֳנִיּוֹת מַשְׁחִירוֹת, כָּל־סְפִינוֹת</p>

<p>לוֹקְרִים, הַיּוֹשְׁבִים מִנֶּגֶד לְאֶרֶץ אֶבְבּוֹיָה הַקְּדוֹשָׁה. 535
<br><br />
וְאֵלֶּה הַיּוֹשְׁבִים בְּאֶבְבּוֹיָה, אַבַּנְטִים אַנְשֵׁי מִלְחָמָה,</p>

<p>כַלְקִיס, אֵירֶטְרִיָּה, וְגַם הִסְטִיאַיָּה הַבְּרוּכָה בַגָּפֶן,</p>

<p>אֲשֶׁר־בְּקֵרִנְתְּ לְחוֹף־יָם וּבְדִיאוֹס עַל־רָמוֹת הֶהָרִים,</p>

<p>אַנְשֵׁי קָרִיסְטוֹס וְכָל־הָעָם הַמִּתְנַחֵל בִּסְטִירָה,</p>

<p>אֶלֶּפֵנוֹר רֹאשׁ לָהֶם, מִיּוֹצְאֵי חֲלָצָיו שֶׁל־אָרֵס,  540</p>

<p>בֶּן־כַלְקוֹדוֹן, הַגְּבִיר לָאַבַּנְטִים נְדִיבֵי הַלֵּבָב.</p>

<p>אִתּוֹ בָּאוּ אַבַּנְטִים זְרִיזִים, מְגַדְּלִים שְׂעַר עָרְפָּם,</p>

<p>תּוֹפְשֵׂי חֲנִיתוֹת, מִשְׁתּוֹקְקִים לְפוֹצֵץ בִּרְמָחִים נְטוּיִים</p>

<p>שִׁרְיַן אוֹיְבֵיהֶם עַל־חָזָם בְּסַעַר מִלְחָמָה אֲיֻמָּה, -</p>

<p>הֵמָּה הִפְלִיגוּ בַיָּם בְּאַרְבָּעִים אֳנִיּוֹת מַשְׁחִירוֹת. 545
<br><br />
אֵלֶּה הַיּוֹשְׁבִים בְּאַתּוּנָה, הָעִיר הַבְּנוּיָה לְתִפְאָרָה,</p>

<p>אֶרֶץ אֵרֶכְתֵּס הַנָּדִיב, אֲשֶׁר אַתֵּנָה גִדְּלַתּוּ,</p>

<p>בִּתּוֹ שֶׁל־זֵאוּס הַמַּרְעִים – וְאִמּוֹ הָאָרֶץ הַפּוֹרָה-</p>

<p>וַתּוֹשִׁיבֶנּוּ בְאַתּוּנָה בְהֵיכָלָהּ שֶׁלָּהּ הֵיכַל חֶמֶד,</p>

<p>אֲשֶׁר־שָׁם לוֹ יַקְרִיבוּ כָל־זַאֲטוּטֵי אַתּוּנָה 550</p>

<p>פָּרִים בְּנֵי בָקָר וְעִזִּים לִתְקוּפַת כָּל־שָׁנָה וְשָׁנָה;</p>

<p>נָשִׂיא לָהֶם מֶנֶּסְתֵּס בְּנוֹ שֶׁל־פֶּטֶאוֹס הַגִּבּוֹר.</p>

<p>אָדָם לֹא הָיָה בָאָרֶץ, אִישׁ אֲשֶׁר־יִדְמֶה־לוֹ וְיִשְׁוֶה</p>

<p>לַעֲרֹךְ סוּסִים לַקְּרָב וּגְבָרִים תּוֹפְשֵׂי־מָגִנִּים,</p>

<p>בִּלְתִּי אִם־נֶסְטוֹר הָאֶחָד, כִּי הוּא עוֹלֶה עָלָיו בְּשָנִים. 555</p>

<p>אַחֲרָיו בָּאוּ לַקְּרָב חֲמִשִּׁים אֳנִיּוֹת מַשְׁחִירוֹת.
<br><br />
שְׁתֵּים־עֶשְׂרֵה סְפִינוֹת מַשְׁחִירוֹת הוֹבִיל מִסַּלַּמִּיס אָיַס;</p>

<p>חֵילוֹ נָטָה אֹהָלִים אֵצֶל גְּדוּדֵי אַתּוּנָה.</p>

<p>כָּל־הַמִּתְנַחֲלִים בְּאַרְגּוֹס וּבְטִירִנְס הַבְּצוּרָה־לְמִשְׂגָּב,</p>

<p>אַסִּינָה וְהֶרְמִיּוֹנָה, הַשּׁוֹכְנוֹת לִנְמֵלִים עֲמֻקִּים.  560</p>

<p>יוֹשְׁבֵי טְרֵיזֵן, וְאֵיוֹנֶס וְנוֹף אֶפִּידַבְרוֹס רַב־יָיִן,</p>

<p>אַנְשֵׁי אֵיגִינָה וּמַסֵס, כָּל־זַאֲטוּטֵי אֲכַאִּים,</p>

<p>נְשִׂיאִים לָהֶם דִּיאוֹמֵדֵס, הַקּוֹרֵא־בְחַיִל בַּקְּרָבוֹת,</p>

<p>סְתֶּנֶּלּוֹס בְּנוֹ שֶׁל־קַפַּנֵּס, הַגֶּבֶר הַמְהֻלָּל־בַּשְּׁעָרִים,</p>

<p>וְעוֹד אֶבְרִיאַלּוֹס שְׁלִישִׁי, הַגֶּבֶר הַדּוֹמֶה־לָאֵלִים,  565</p>

<p>הוּא בֶּן־מֵקִיסְטֵס הַמּוֹשֵׁל מִזֶּרַע טַלָּאוֹס הַנָּדִיב.</p>

<p>נָשִׂיא לְכֻלָּם בַּקְּרָב דִּיאוֹמֵדֵס הַקּוֹרֵא־בֶחָיִל;</p>

<p>אִתּוֹ הֶחֱרוּ בָאוּ שְׁמוֹנִים אֳנִיּוֹת מַשְׁחִירוֹת.
<br><br />
בָּאוּ יוֹשְׁבֵי מִיקֵנֵי, הַקִּרְיָה הַבְּנוּיָה לְתִפְאָרָה,</p>

<p>אֲשֶׁר־בְּקוֹרִנְתְּ הַנֶּהְדָּרָה וּבִקְלֶאוֹנֵי הַנָּאָה,  570</p>

<p>כָּל־הַמִּתְנַחֲלִים בְּאֹרְנֵיֵי וּבְאָרֵיתִּרֵיָה הַנְּעִימָה,</p>

<p>יוֹשְׁבֵי סִיקְיוֹן, שֶׁלְּפָנִים שָׁם שָׁפַךְ מֶמְשַׁלְתּוֹ אַדְרֵסְטוֹס,</p>

<p>בְּנֵי הִפַּרֵסְיָה וּבְנֵי גוֹנוֹאֶסָּה הַבְּנוּיָה בָרָמָה,</p>

<p>שׁוֹכְנֵי פֶּלֵּנָה וְאֵלֶּה הַיּוֹשְׁבִים מִסָּבִיב לְאֵיגְיוֹן,</p>

<p>דָּרֵי כָל־אֵיגִיאַלּוֹס וְהֶלִּיקָה רַחֲבַת הַיָּדָיִם, 575</p>

<p>וַאֲגַמֶּמְנוֹן הַמּוֹשֵׁל נָשִׂיא לִמְאַת סְפִינוֹתֵיהֶם.</p>

<p>עָצוּם הָעָם אֲשֶׁר־אִתּוֹ, וְהֵמָּה הָרַבִּים וְהַטּוֹבִים;</p>

<p>הָיָה מִתְנוֹסֵס בְּתוֹכָם בְּנֶשֶׁק־הַנְּחֹשֶׁת הַנּוֹצֵץ,</p>

<p>עוֹטֶה גָאוֹן וָגֵא וְעוֹלֶה עַל־כָּל־הַגִּבּוֹרִים,</p>

<p>יַעַן כִּי־גָבַר עֲלֵיהֶם, וְהָעָם אֲשֶׁר־אִתּוֹ – הָרַבִּים. 580
<br><br />
אַחַר־כֵּן בְּנֵי לָקֶדֵּימוֹן, מֻקֶּפֶת הַנְּקָרוֹת הָרַבּוֹת,</p>

<p>אַנְשֵׁי פָרִיס, וְאַסְפַּרְטָה וּמֶסָּה הַרַבָּה בַיּוֹנִים,</p>

<p>שׁוֹכְנֵי בְּרִיסֵיֵי וְאֵלֶּה הַיּוֹשְׁבִים בְּאַבְגֵּיֵי הַנְּעִימָה,</p>

<p>אֲשֶׁר־בַּאֲמִיקְלֵי וַאֲשֶׁר בְּהֶלּוֹס, הַבְּנוּיָה לְחוֹף יַמִּים,</p>

<p>אֲשֶׁר הִתְיַשְּׁבוּ בְלָאַס וְהַשּׁוֹכְנִים בְּשַׁדְמוֹת אֵיטִילוֹס, - 585</p>

<p>אָחִיו נָשִׂיא לָהֶם, מֶנֶּלָּאוֹס הַקּוֹרֵא־בְחָיִל;</p>

<p>שִׁשִּׁים אֳנִיּוֹת בָּאוּ, אַךְ הֵם הֶאֱהִילוּ לְבַדָּם.</p>

<p>הָיָה צוֹעֵד בְּמַעַרְכוֹתָם בּוֹטֵחַ מְאֹד בִּגְבוּרָתוֹ,</p>

<p>מַלְהִיב הָעָם לַמִּלְחָמָה, וּלְבָבוֹ קוֹדֵחַ בִּתְשׁוּקָה</p>

<p>לִנְקֹם גְּזֵלַת הֶלֶּנָּה וְאֶת־כָּל־עֲמָלוֹ בִּגְלָלָהּ. 590
<br><br />
אֵלֶּה הַשּׁוֹכְנִים בְּפִּילוֹס וַאֲשֶׁר בְּאָרֵנָה הַנְּעִימָה,</p>

<p>שׁוֹכְנֵי תְּרִיּוֹן, עַל־מַעְבַּר אָלְפֵיוֹס, וְאֵיפִּי הַנָּאָה,</p>

<p>אֲשֶׁר־בְּקִפָּרִיסֵיס וַאֲשֶׁר בְּאָמְפִיגֶנֵּיָה,</p>

<p>אַנְשֵׁי פְּטֶלֶּאוֹס, הֶלּוֹס וְדוֹרְיוֹן, הַמָּקוֹם שָׁם־פָּגְעוּ</p>

<p>מוּזוֹת אוֹלִימְפּוֹס בְּתַּמִּירִיס הַתְּרֵקִי וְלָקְחוּ מִמֶּנּוּ 595</p>

<p>כִּשְׁרוֹן הַשִּׁירָה, בְּשׁוּבוֹ מֵעִם בֵּית־אֶבְרִיטוֹס בְּאִיכַלְיָה.</p>

<p>יַעַן כִּי־הָיָה מִתְפָּאֵר, אֲשֶׁר יְנַצַּח בְּשִׁירָה</p>

<p>גַּם אֶת־הַמּוּזוֹת, אֶת־בְּנוֹתָיו שֶׁל־זֵאוּס תּוֹפֵשׂ הָאֵיגִיס;</p>

<p>חָרָה בוֹ אַפָּן מְאֹד וּבַסַּנְוֵרִים הִכּוּהוּ,</p>

<p>לָקְחוּ מִמֶּנּוּ שִׁירָתוֹ, הִשּׁוּהוּ מַנְגִּינוֹת הַכִּנּוֹר.  600</p>

<p>נָשִׂיא לָהֶם וּמַנְהִיגָם נֶסְטוֹר הוּא פָּרַשׁ גֶּרֵנְיָה;</p>

<p>עָלָיו נִלְוֶה הָעָם בְּתִשְׁעִים אֳנִיּוֹת קְמוּרוֹת.
<br><br />
אֵלֶּה הַנְּחִתִּים בְּאַרְקַדְיָה לְרַגְלֵי הַרְרֵי קִילֵנָה</p>

<p>אֵצֶל מַצֶּבֶת אֵיפִּיטוֹס, אֲנָשִׁים נִלְחָמִים בֶּחָרֶב,</p>

<p>אַנְשֵׁי אֹרְכוֹמֶנּוֹס הַכְּבֵדָה בַצֹּאן וְאַנְשֵׁי רִיפָּה, 605</p>

<p>יוֹשְׁבֵי פֶנֶאוֹס, וּסְטְרַטְיָה וְאֶנִּסְפָּה הַנְּתוּנָה לָרוּחוֹת,</p>

<p>אֲשֶׁר־בְּטֶגֵּיָה וַאֲשֶׁר בָּעִיר מַנְטִינֵיָה הַנָּאָה,</p>

<p>שׁוֹכְנֵי סְטִימְפֵלוֹס הָעִיר, אֲשֶׁר־נֶאֶחְזוּ בְּפָּרַסְיָה;</p>

<p>נָשִׂיא לָהֶם אֲגַפֵּנוֹר הַמּוֹשֵׁל, בְּנוֹ שֶׁל־אַנְקֵיאוֹס,</p>

<p>בָּאוּ בְּשִׁשִּׁים אֳנִיּוֹת, וְיָרְדוּ בִסְפִינָה וּסְפִינָה  610</p>

<p>גְּבָרִים אַרְקַדִּים רַבִּים מְלֻמְּדֵי טַכְסִיסֵי מִלְחָמָה.</p>

<p>וַאֲגַמֶּמְנוֹן בֶּן־אַטְרֵס הָעוֹצֵר־בַּגְּבָרִים הוּא נָתַן</p>

<p>לָמוֹ אֳנִיּוֹת מְשׁוֹטִים לַעֲשׂוֹת דַּרְכָּם בַּיַּמִּים,</p>

<p>בַּאֲשֶׁר הֵמָּה אֵין לִבָּם לַעֲבֹר אָרְחוֹת הַיַּמִּים.
<br><br />
בָּאוּ אַחֲרֵיהֶם כָּל־יוֹשְׁבֵי בֻּפְּרַסְיוֹן וְאֵלִיס הַקְּדוֹשָׁה, 615</p>

<p>יוֹשְׁבֵי חֶבֶל הִירְמִינָה עַד־קְצֵה גְבוּל מִירְסִינוֹס הָרְחוֹקָה,</p>

<p>עַד־לְבוֹא סֶלַע אוֹלֶנּוֹס וְעַד לְבוֹא גְבוּלוֹת אֲלֵסְיוֹן;</p>

<p>נְשִׂיאִים עֲלֵיהֶם אַרְבָּעָה; אִישׁ אִישׁ הֵבִיא עֶשֶׂר אֳנִיּוֹת</p>

<p>קַלּוֹת לְהַפְלִיג וּמְלֵאוֹת אֶפֵּיִים. הַפְּלֻגּוֹת הַשְׁתַּיִם</p>

<p>נְגִידִים עֲלֵיהֶן בַּקְּרָב הֵן־תַּלְפִּיּוֹס וְהֵן־אָמְפִימָכוֹס, 620</p>

<p>זֶה יוֹצֵא יֶרֶךְ אֶבְרִיטוֹס, וְזֶה בֶּן־קְטֶאַטּוֹס – בְּנֵי אַקְטוֹר;</p>

<p>אַךְ עַל־הַפְּלֻגָּה הַשְּׁלִישִׁית דִּיאוֹרֵס בֶּן־אֲמָרִינְקֵס,</p>

<p>וּפּוֹלִיכְּסֵינוֹס הָאַבִּיר בֶּן־אֲגַסְתֶּנֶס הַמֶּלֶךְ,</p>

<p>יוֹצֵא יֶרֶךְ אַבְגֵּיַס, נָשִׂיא לַפְּלֻגָּה הָרְבִיעִית.
<br><br />
וְאֵלֶּה הַיּוֹשְׁבִים בְּדוּלִיכְיוֹן וְעַל־אִיֵּי אֱכִינֵי הַקְּדוֹשִׁים, 625</p>

<p>הַרְחֵק מֵאָדָם בַּיָּם וְנִשְׁקָפִים פְּנֵי אֵלִיס הַקְּדוֹשָׁה,</p>

<p>מוֹשֵׁל בָּם מֶגֵס הָאַבִּיר, הַדּוֹמֶה בְצַעֲדוֹ לְאָרֵס,</p>

<p>בְּנוֹ שֶׁל־פִּילֵס, זֶה בּוֹלֵם־הַסּוּסִים הַיָּקָר לְזֵאוּס,</p>

<p>הוּא שֶׁהִשְׁתַּקַּע בְּדוּלִיכְיוֹן, יַעַן כִּי נִבְאַשׁ בְּאָבִיו;</p>

<p>אַחֲרָיו בָּאוּ הִפְלִיגוּ אַרְבָּעִים אֳנִיּוֹת מַשְׁחִירוֹת. 630
<br><br />
הָיָה אוֹדִיסֵס הַמְפַקֵּד לִבְנֵי קֶפַלֵּנְיָה הַנְּדִיבִים,</p>

<p>יוֹשְׁבֵי אִתָּקָה וְנֵרִיטוֹן הַנֶּחְפָּה יְעָרוֹת מְצִלִּים,</p>

<p>יוֹשְׁבֵי נְאוֹת קְרוֹקִילֵיָה וּבְנוֹף אֵיגִילִפְּס בַּסְּלָעִים,</p>

<p>אֲשֶׁר נֶאֶחְזוּ בְזַקִּנְתּוֹס וַאֲשֶׁר יָשְׁבוּ בְסַמּוֹס,</p>

<p>אֲשֶׁר עַל־פְּנֵי הַיַּבָּשָׁה וְעַל־חוֹף הַיָּם לָהּ מִנָּגֶד; 635</p>

<p>נָגִיד לָהֶם אוֹדִיסֵס, הַדּוֹמֶה בְחָכְמָתוֹ לְזֵאוּס;</p>

<p>אַחֲרָיו בָּאוּ הִפְלִיגוּ שְׁתֵּים־עֶשְׂרֵה אֳנִיּוֹת מַאְדִּימוֹת.
<br><br />
תּוֹאַס בְּנוֹ שֶׁל־אַנְדְּרֵימוֹן נָגִיד וּגְבִיר לָאֵיטוֹלִים.</p>

<p>לְאֵלֶּה הַיּוֹשְׁבִים בִּפְּלֶבְרוֹן, בְּאוֹלֶנּוֹס וּבְפִּילֵנָה,</p>

<p>בְּכַלְקִיס אֲשֶׁר־לְחוֹף־יָם וְקַלִּידוֹן אֶרֶץ הַסְּלָעִים; 640</p>

<p>וְאֵינֵס הַגִּבּוֹר כָּל־בָּנָיו נֶאֱסָפוּ – גַּם־הוּא מֵת וְאֵינֶנּוּ,</p>

<p>גַּם־מֶלֶּאַגְרוֹס כְּבָר מֵת, הַגִּבּוֹר אֲדֹם־הַמַּחְלָפוֹת,</p>

<p>כִּי עַל־כֵּן הָיָה תּוֹאַס הַמּוֹלֵךְ עַל־כָּל־הָאֵיטוֹלִים;</p>

<p>אַחֲרָיו בָּאוּ הִפְלִיגוּ אַרְבָּעִים אֳנִיּוֹת מַשְׁחִירוֹת.
<br><br />
וְאִידוֹמֶנֵּס הַמְהֻלָּל הוּא תוֹפֵשׂ־הַכִּידוֹן עַל־כְּרֵתִים: 645</p>

<p>אֵלֶּה הַיּוֹשְׁבִים בִּקְנוֹסוֹס וְהַנְּחִתִּים בְּגוֹרְטִיס הַבְּצוּרָה,</p>

<p>בְּלִיקְטוֹס, בְּמִילֵטוֹס וְלִיקַסְטוֹס, הָעִיר הַמַּלְבִּינָה עַל־תִּלָּהּ,</p>

<p>יוֹשְׁבֵי פֵיסְטוֹס וְרִיטְיוֹן, עָרִים נוֹשָׁבוֹת מֵרַבִּים,</p>

<p>וְיֶתֶר אַנְשֵׁי אִי־כַפְתֹּר הַיּוֹשְׁבִים בְּכָל־מְאַת עָרָיו.</p>

<p>אִידוֹמֶנֵּס הַמְהֻלָּל תּוֹפֵשׂ־הַכִּידוֹן עֲלֵיהֶם  650</p>

<p>וּמֵרִיאוֹנֵס הַדּוֹמֶה לְאָרֵס הַהוֹרֵג־בַּגְּבָרִים;</p>

<p>בָּאוּ אַחֲרֵיהֶם הִפְלִיגוּ שְׁמוֹנִים אֳנִיּוֹת מַשְׁחִירוֹת.
<br><br />
טְלֵפּוֹלֶמּוֹס גְּבַה־הַקּוֹמָה הָאַבִּיר מִזֶּרַע הֵרַקְלֵס</p>

<p>הֵבִיא בְתֵשַׁע אֳנִיּוֹת מֵרוֹדוֹס הָאִי אַנְשֵׁי חָיִל,</p>

<p>אֵלֶּה הַיּוֹשְׁבִים בְּאִי־רוֹדוֹס, נִפְרָדִים לִשְׁלֹשֶׁת מַטּוֹתָם: 655</p>

<p>יוֹשְׁבֵי לִנְדּוֹס, וְיֵלִיסוֹס וְקַמֵּירוֹס הַלְּבָנָה עַל־תִּלָּהּ.</p>

<p>נָגִיד עֲלֵיהֶם וָשָׂר טְלֵפּוֹלֶם, אֲשֶׁר יָלְדָה הַנְּסִיכָה</p>

<p>אַסְטִיּוֹכֵיָה לְהֵרַקְלֵס – וּמֵאֶפִירָה לְקָחָהּ,</p>

<p>אֵצֶל סֶלֵּאֵיס הַמַּעְיָן, אַחֲרֵי הַשְׁחִיתוֹ שָׁם עָרִים</p>

<p>רַבּוֹת וּבְצוּרוֹת, שֶׁבָּנוּ גִבּוֹרִים אֲמוּנָיו שֶׁל־זֵאוּס. 660</p>

<p>וּטְלֵפּוֹלֶם נַעַר – וְגָדַל בְּהֵיכָל הֵרַקְלֵס הַנֶּהְדָּר, -</p>

<p>עֶלֶם עוֹדֶנוּ וַיָּמֶת אֶת־דּוֹדוֹ הַיָּשִׁישׁ שֶׁל־אָבִיו,</p>

<p>וְאוֹתוֹ לִיקִימְנִיּוֹס חֹטֶר מִגִּזְעוֹ שֶׁל־אָרֵס; וַיְמַהֵר</p>

<p>לִבְנוֹת לוֹ סְפִינוֹת וַיֶּאֱסֹף לוֹ רַבִּים מֵעַמּוֹ וַיָּנֹס;</p>

<p>מִהֵר וְהִפְלִיג בַּיָּם, כִּי יָרֵא פֶּן־יִקְּמוּ נִקְמָתָם 665</p>

<p>יֶתֶר בָּנָיו וְנִינָיו מִזֶּרַע הֵרַקְלֵס; וַיֵּתַע</p>

<p>נָע וָנָד בָּאֲרָצוֹת, וְאַחֲרֵי רֹב עָמָל וּתְלָאָה</p>

<p>נָח וַיִּשְׁתַּקַּע בְּרוֹדוֹס; וְשָׁם נִפְרְדוּ שְׁלֹשֶׁת שִׁבְטֵיהֶם,</p>

<p>פָּרְצוּ וַיִּרְבּוּ, וְזֶבְס הַמּוֹלֵךְ עַל־אֵל וְעַל־אָדָם</p>

<p>שָׁפַךְ עֲלֵיהֶם מֵחַסְדוֹ וַיִּפְרוּ וַיַּעֲשׂוּ עֹשֶׁר. 670
<br><br />
שָׁלֹשׁ אֳנִיּוֹת מַיְשִׁירוֹת בְּלֶכְתָּן הִפְלִיגוּ מִסִּימָה,</p>

<p>נִירֵס הַנָּגִיד עֲלֵיהֶן, בְּנָם שֶׁל־כַרוֹפּוֹס וְאַגְלַיָּה,</p>

<p>נִירֵס אִישׁ הַחֲמוּדוֹת, הַיָּפֶה בְכָל־הַדַּנָּאִים</p>

<p>אֲשֶׁר־צָרוּ עַל־אִלְיוֹס (אֲכִילֵס אַךְ־הוּא עָלָה עָלָיו),</p>

<p>אַךְ אִישׁ מִלְחָמָה לֹא הָיָה, וְהָעָם אֲשֶׁר־אִתּוֹ מְעַטִּים. 675
<br><br />
וְאֵלֶּה הַיּוֹשְׁבִים בְּקַסּוֹס וְאַנְשֵׁי קְרַפַּתּוֹס וְנִיסִירוֹס,</p>

<p>יוֹשְׁבֵי קוֹס, עִיר אֶבְרִפִּילוֹס, וְהַיּוֹשְׁבִים עַל־אִיֵּי קַלִּידְנֵי;</p>

<p>פֵידִפּוֹס וְאַנְטִיפוֹס נְשִׂיאִים לָהֶם, וְהַשְּׁנַיִם</p>

<p>בָּנִים לַמֶּלֶךְ תֶּסַּלּוֹס מִזֶּרַע הֵרַקְלֵס הַגִּבּוֹר;</p>

<p>הֵמָּה הִפְלִיגוּ בַיָּם בִּשְׁלֹשִׁים אֳנִיּוֹת קְמוּרוֹת 680
<br><br />
אַחַר־כֵּן בָּאוּ הָעַמִּים הַנְּחִתִּים בְּאַרְגּוֹס־פֶּלַּסְגִּים,</p>

<p>כָּל־הַמִּתְנַחֲלִים בְּאַלּוֹס וְהַיּוֹשְׁבִים בַּאֲלֹפָּה וּטְרֵכִיס,</p>

<p>יוֹשְׁבֵי פְתִּיָּה וְהֶלַס, הָאָרֶץ שֶׁיָּפוֹת נָשֶׁיהָ,</p>

<p>הֵמָּה הַנְּקוּבִים הֶלֵּנִים, אֲכַיִּים וּמִירְמִידוֹנִים,</p>

<p>בָּאוּ בַחֲמִשִּׁים אֳנִיּוֹת, אֲכִילֵס הַנָּגִיד לְאֵלֶּה. 685</p>

<p>אֶלָּא לֹא הָלַךְ אָז לִבָּם אַחַר עֲנוֹת קְרָב וָלָחֶם;</p>

<p>יַעַן כִּי־רָחַק מֵהֶם הַהוֹלֵךְ לִפְנֵיהֶם בַּצָּבָא.</p>

<p>הוּא אֲכִיל קַל־הָרֶגֶל הָאַבִּיר, כִּי־שָׁהָה בַסְּפִינוֹת,</p>

<p>זוֹעֵם עַל־אֹדוֹת הַנַּעֲרָה, בַּת־בְּרִיסֵס יְפַת־הַמַּחְלָפוֹת,</p>

<p>אֲשֶׁר־שָׁבָה בְלִירְנֵסוֹס וְהַרְבֵּה עָמַל וְטָרַח   690</p>

<p>הֶחֱרִיב אֶת־לִירְנֵסוֹס וַיִּתֹּץ אֶת־חוֹמוֹת עִיר תֵּבֵּי,</p>

<p>וְאֶת־שְׁנֵי תוֹפְשֵׂי־הָרֹמַח, אֶת־מִינֵס וְאֶת־אֶפִּסְטְרוֹפוֹס,</p>

<p>יוֹצְאֵי יֶרֶךְ אֶבְאֵנוֹס בְּנוֹ־שֶׁל־סֶלֵּפְּיוֹס, הָרָג;</p>

<p>שָׁכַב מִתְעַצֵּב לַנַּעֲרָה, אַךְ מַהֵר יָשׁוּב יִתְנֶעָר.
<br><br />
וְאֵלֶּה שֶׁיָּשְׁבוּ בְפִילַקָּה וּבְפִּירַסּוֹס רַבַּת־הַפְּרָחִים, 695</p>

<p>חֶבֶל אָהֲבָה דֵמֵטֵר, וּבְאִיטוֹן אֵם־הָעֲדָרִים,</p>

<p>בְּאַנְטְרוֹן, הַשּׁוֹכְנָה לְחוֹף־יָם, וּבִנְאוֹת דֶּשֶׁא פְּטֶלֶּאוֹס,</p>

<p>פְּרוֹטֶסִּילָאוֹס הַנַּעֲרָץ מָלַךְ עֲלֵיהֶם בְּחַיָּיו,</p>

<p>אֶלָּא שֶׁכְּבָר נִסְתַּם עָלָיו הַגּוֹלֵל הַשָּׁחוֹר, כִּי הִשְׁאִיר</p>

<p>אִשְׁתּוֹ מִתְאַבְּלָה בְּפִילַקָּה, מְשָׂרֶטֶת לְחָיֶיהָ מִצָּעַר,  700</p>

<p>בַּיִת אֲשֶׁר לֹא־הָשְׁלַם, כִּי אֶחָד דַּרְדַּנִּי הִכָּהוּ</p>

<p>בְּקָפְצוֹ מִן־הָאֳנִיָּה הָרִאשׁוֹן מִכָּל־הָאֲכַיִּים.</p>

<p>אָמְנָם נָשִׂיא לֹא חָסְרוּ, וְאוּלָם הִצְטַעֲרוּ עָלָיו.</p>

<p>הָיָה לְנָגִיד עֲלֵיהֶם פּוֹדַרְקֵס מִזַּרְעוֹ שֶׁל־אָרֵס,</p>

<p>בְּנוֹ שֶׁל־אִיפִיקְלוֹס הֶעָשִׁיר בְּעַשְׁתְּרוֹת צֹאן בֶּן־פִילַקּוֹס, 705</p>

<p>הָיָה אָחִיו הַצָּעִיר שֶׁל־פְּרוֹטֶסִּילָאוֹס הָאַבִּיר,</p>

<p>פְּרוֹטֶסִּילָאוֹס הַגָּדוֹל, שֶׁעָלָה עַל־אָחִיו בִּגְבוּרָה,</p>

<p>דּוֹמֶה לְאָרֵס בִּגְבוּרָה; אָכֵן לֹא חָסְרוּ הַנָּשִׂיא,</p>

<p>אוּלָם הִצְטַעֲרוּ עָלָיו, כִּי נִפְקַד הַנָּשִׂיא הַגִּבּוֹר;</p>

<p>אִתּוֹ בָאוּ הִפְלִיגוּ אַרְבָּעִים אֳנִיּוֹת מַשְׁחִירוֹת. 710
<br><br />
אֵלֶּה שֶׁיָּשְׁבוּ בְּפֶרֵי מִסָּבִיב לְחוֹפֵי יָם־בֵּיבָּה,</p>

<p>בְּבֵּיבָּה וּבִגְלָפִירֵי וּבְיוֹלְקוֹס הָעִיר הַנֶּהְדָּרָה,</p>

<p>בְּאַחַת־עֶשְׂרֵה אֳנִיּוֹת בָּאוּ בִפְקֻדַּת אֶבְמֵלוֹס</p>

<p>בְּנוֹ שֶׁל־אַדְמֵטוֹס, חֲבִיבוֹ, שֶׁיָּלְדָה אַלְקֵסְטִיס הַנָּאוָה,</p>

<p>אֵלֶּה בַנָּשִׁים, הַיָּפָה בִּבְנוֹתָיו הַיָּפוֹת שֶׁל־פֶּלְיַס.  715
<br><br />
בָּאוּ אַחֲרֵיהֶם הַיּוֹשְׁבִים בְּתַּבְמַקְיָה וְתוֹשְׁבֵי מַתּוֹנָה,</p>

<p>גָּרֵי הָעִיר מֶלִּבּוֹיָה וְאוֹלִיזוֹן זֹה אַדְמַת הַטְּרָשִׁים,</p>

<p>וּפִילוֹקְטֵטֵס עֲלֵיהֶם, הַגִּבּוֹר בְּתוֹפְשֵׂי־הַקָּשֶׁת,</p>

<p>הִפְלִיג עִם־שֶׁבַע אֳנִיּוֹת; וַחֲמִשִּׁים מַלָּחִים בִּסְפִינָה,</p>

<p>כֻּלָּם תּוֹפְשֵׂי־קֶשֶׁת אַמִּיצֵי לֵב, מְלֻמְּדֵי מִלְחָמָה.  720</p>

<p>אֶלָּא הוּא חָלָה אָז חָלְיוֹ וְעַל־אִי רָחוֹק סָבַל יִסּוּרִים,</p>

<p>בְּלֵמְנוֹס הַקָּדוֹשׁ, כִּי־שָׁם עֲזָבָהוּ צְבָא הָאֲכַיִּים</p>

<p>חוֹלֶה, מַכָּתוֹ אֲנוּשָׁה, כִּי־שָׁם נְשָׁכַתּוּ הַהִידְרָה;</p>

<p>נֶאֱנָק מֵעָצְמַת מַכָּתוֹ, שָׁם שָׁכַב; אַךְ חֵיל הָאַרְגֵּאִים</p>

<p>זָכַר שׁוּב אֶת־אַבִּירוֹ, אֶת־פְּנֵי פִילוֹקְטֵטֵס הַמֶּלֶךְ. 725</p>

<p>אָמְנָם לֹא חָסְרוּ כָל־נָשִׂיא, אוּלָם הִצְטַעֲרוּ עָלָיו.</p>

<p>וְהָיָה אָז שׂוֹרֵר בָּעָם בְּנוֹ שֶׁל־אוֹאִילֵס הוּא מֶדּוֹן</p>

<p>יָלְדָה־לּוֹ רֵנָה פִלַגְשׁוֹ לְאוֹאִילֵס מַחֲרִיב־הֶעָרִים.
<br><br />
וְאֵלֶּה הַיּוֹשְׁבִים בִּטְרִיקָה וְהַשּׁוֹכְנִים בְּהַרְרֵי אִתּוֹמָה,</p>

<p>אַנְשֵׁי אֵיכַלְיָה – יוֹשְׁבֵי מְצוּדַת אֶבְרִיט הָאֵיכַלִּי;  730</p>

<p>שָׂרֵי הַצָּבָא לְאֵלֶּה – פּוֹדַלֵּירִיּוֹס וּמָכָאוֹן,</p>

<p>רוֹפְאִים נוֹדָעִים לְשֵׁם וּבָנִים לְאַסְקְלֵפִּיּוֹס שְׁנֵיהֶם;</p>

<p>הֵמָּה הִפְלִיגוּ בַיָּם בִּשְׁלֹשִׁים אֳנִיּוֹת קְמוּרוֹת.
<br><br />
אֵלֶּה הַיּוֹשְׁבִים בְּאֹרְמֶנְיוֹס וְהַנְּחִתּיִם עַל־עֵין הִפֶּרֵיָה,</p>

<p>יוֹשְׁבֵי אַסְטֶרְיוֹן וְהַיּוֹשְׁבִים בְּרָמוֹת טִיטַנּוֹס הַלְּבָנוֹת, 735</p>

<p>בְּנוֹ שֶׁל־אֶבְאֵימוֹן לָהֶם לְרֹאשׁ – אֶבְרִיפִּילוֹס הַנֶּהְדָּר;</p>

<p>אִתּוֹ בָאוּ הִפְלִיגוּ אַרְבָּעִים אֳנִיּוֹת מַשְׁחִירוֹת.
<br><br />
אֵלֶּה הַיּוֹשְׁבִים בְּאַרְגִּיסָה וְהַיּוֹשְׁבִים בְּחֶבֶל גִּירְטוֹנָה,</p>

<p>אֹרְתָּה, אֵלוֹנָה, בְּעִיר אוֹלוֹאוֹסוֹן הַלְּבָנָה,</p>

<p>וּפּוֹלִיפֵּיטֵס הַגִּבּוֹר הַנַּעֲרָץ פּוֹקֵד צִבְאוֹתָם,  740</p>

<p>בֶּן־פֵּירִתּוֹאוֹס מִזַּרְעוֹ שֶׁל־זֵאוּס הַחַי־לְעוֹלָמִים,</p>

<p>לוֹ לָאִישׁ פֵּירִתּוֹאוֹס יָלְדָה אֶת־בְּנוֹ־זֶה זֹה אִשְׁתּוֹ</p>

<p>הִפּוֹדַמֵּיָה הַנָּאָה בְאוֹתוֹ הַיּוֹם, אֲשֶׁר הִכָּה</p>

<p>אֶת הַקֶּנְטַבְרִים הַשְּׂעִירִים וַיְגָרְשֵׁם מִתּוֹעֲפוֹת פֵּלְיוֹן</p>

<p>עַד־לְבוֹא גְבוּל הָאֵיתִּיקִים; וְעוֹד נָשִׂיא לָמוֹ – לֶאוֹנְטֵס 745</p>

<p>בְּנוֹ שֶׁל־קוֹרוֹנוֹס הָאַבִּיר מִזַּרְעוֹ שֶׁל־קֵינֵס בֶּן־אָרֵס;</p>

<p>אִתּוֹ בָאוּ הִפְלִיגוּ אַרְבָּעִים אֳנִיּוֹת מַשְׁחִירוֹת.</p>

<p>גּוּנֵס נָהַג מִקִּיפוֹס עֶשְׂרִים וּשְׁתַּיִם אֳנִיּוֹת;</p>

<p>אִתּוֹ מִצְּבָא הָאֶנְיֵנִים וְחֵיל הַפֶּרֵיבִּים הָעַזִּים,</p>

<p>אֵלֶּה שֶׁנָּטוּ אָהֳלָם בְּעֵמֶק דּוֹדוֹנָה הַקָּרָה,  750</p>

<p>וְעוֹבְדֵי אַדְמָתָם עַל־מֵי טִיטָרֵסְיוֹס, הָאוּבָל הַנֶּחְמָד</p>

<p>וְגַלָּיו הַנּוֹהֲרִים יָפֶה נִשְׁפָּכִים בְּנַחַל פֵּנֵיוֹס,</p>

<p>אֶלָּא שֶׁאֵינָם מִתְעָרְבִים בְּפֵּנֵיוֹס בְּזֶרֶם הַכָּסֶף,</p>

<p>עוֹבְרִים מַחֲלִיקִים עַל־גַּלָּיו, כַּשֶּׁמֶן הַשָּׁקוּף הַנִּגָּר,</p>

<p>יַעַן כִּי־מְקוֹרוֹ הַסְּטִיכְּס, הַנּוֹרָא לַנִּשְׁבָּע לַשָּׁקֶר.  755
<br><br />
פְּרוֹתּוֹאוֹס בְּנוֹ שֶׁל־טֶנְתְּרֵדוֹן מַצְבִּיא אֶת־חֵיל הַמַּגְנֵטִים,</p>

<p>אֵלֶּה הַחוֹנִים בַּיְּעָרוֹת הָרוֹעֲשִׁים סְמוּכִים לְפֵּלְיוֹן,</p>

<p>אֵצֶל אֲפִיקֵי פֵּנֵיוֹס – פְּרוֹתּוֹאוֹס נָשִׂיא עֲלֵיהֶם,</p>

<p>אִתּוֹ הִפְלִיגוּ בַיָּם אַרְבָּעִים אֳנִיּוֹת מַשְׁחִירוֹת.
<br><br />
אֵלֶּה שְׁמוֹת כָּל־שָׂרֵי צְבָא הַדַּנָּאִים וְרָאשֵׁיהֶם. 760</p>

<p>נָא הוֹדִיעִינִי, הַמּוּזָה, מִי הָיָה הָאַדִּיר בְּכֻלָּם,</p>

<p>וְסוּסָיו שֶׁל־מִי הֵם הַטּוֹבִים בַּיּוֹרְדִים בְּצִבְאוֹת בְּנֵי־אַטְרֵס.
<br><br />
מֵיטַב הַסּוּסִים –הַסּוּסִים בְּרֶכֶב בֶּן־פֵרֶס; כְּשֶׁהָיָה</p>

<p>נוֹהֵג אֶבְמֵלוֹס בָּהֶם, אָז קַלּוּ מֵעוֹף הַשָּׁמָיִם,</p>

<p>שְׁנֵיהֶם – גִּיל אֶחָד וְגָוֶן אֶחָד לָהֶם וְקוֹמָה אֶחָת, 765</p>

<p>שְׁתֵּיהֶן סוּסוֹת, וְאַפּוֹלוֹן דּוֹרֵךְ־קֶשֶׁת־הַכֶּסֶף</p>

<p>גִּדְּלָן בְּעַרְבוֹת פֵּרֵיָה לְשֵׁאת וּלְשֶׁבֶר בַּקְּרָבוֹת.</p>

<p>אָיַס בְּנוֹ שֶׁל־טֶלַּמּוֹן הָרִאשׁוֹן בִּקְהַל הַגִּבּוֹרִים –</p>

<p>כִּי אֲכִילֵס עוֹד קוֹצֵף, וְהוּא הוּא הַטּוֹב בַּגִּבּוֹרִים,</p>

<p>וְסוּסִים אַיִן כְּסוּסֵי בֶן־פֵּלֵס הַחַף מִכָּל־דֹּפִי.  770</p>

<p>אֶלָּא שֶׁהָיָה אָז בָּטֵל בַּסְּפִינוֹת הַכְּפוּפוֹת וְזוֹעֵם</p>

<p>אֶת־אֲגַמֶּמְנוֹן בֶּן־אַטְרֵס הָרוֹעֶה לְאֻמִּים עֲצוּמִים;</p>

<p>הָיוּ הָעַמִּים מִתְעַלְּסִים עַל־שְׂפַת הַיָּם וּמִשְׁתַּעְשְׁעִים,</p>

<p>הָיוּ מַטִּילִים חֲנִיתוֹת וּרְמָחִים וְקוֹלְעִים דִּסְקָאוֹת,</p>

<p>זוֹרְקִים חִצִּים; וְהַסּוּסִים עוֹמְדִים אֲסוּרִים וּבְטֵלִים, 775</p>

<p>סוּס וְסוּס אֵצֶל רִכְבּוֹ, לוֹעֲסִים לוֹטוֹס וְכַרְפָּס;</p>

<p>גַּם כָּל־רִכְבֵּי הַמּוֹשֵׁל עֲטוּפִים מַרְבַדִּים, מֻנָּחִים</p>

<p>רֶכֶב בְּאֹהֶל אֲדוֹנָיו, וְהֵם חָשׁוּ בְחֶסְרוֹן מַנְהִיגָם,</p>

<p>נָעוּ וְנָדוּ בַמַּחֲנֶה, אַךְ מִמִּלְחָמָה נָזוֹרוּ.
<br><br />
אַנְשֵׁי הַחַיִל מִתְכַּנְּסִים, וְהִבְרִיק כְּבָאֵשׁ כָּל־הַשָּׂדֶה, 780</p>

<p>קָשֶׁה נֶאֶנְקָה הָאָרֶץ, כִּבְיוֹם חֲרוֹן אַפּוֹ שֶׁל־זֵאוּס</p>

<p>מַרְעִים־הָרַעַם, בְּהַכּוֹתוֹ סְבִיב טִיפוֹאֵס הָאָרֶץ,</p>

<p>אֶרֶץ אֲרִימָה, שָׁם קֶבֶר טִיפוֹאֵס, לְפִי דִבְרַת רַבִּים, -</p>

<p>כָּכָה נֶאֶנְחָה הָאָרֶץ תַּחַת כַּף־רַגְלֵי הַהוֹלְכִים,</p>

<p>רָעֲדָה, יַעַן מִהֲרוּ בְלֶכְתָּם עַל־פְּנֵי הָעֲרָבָה.  785
<br><br />
וְאִירִיס הַקַּלָּה כְּרוּחַ נוֹשֶׁבֶת הִגִּיעָה אֶל־טְרוֹיָה,</p>

<p>בְּשׂוֹרַת נְכָאִים בְּפִיהָ מִזֵּאוּס תּוֹפֵשׂ־הָאֵיגִיס;</p>

<p>וְאַנְשֵׁי טְרוֹיָה נִקְהֲלוּ, הִמְתִּיקוּ סוֹד בְּשַׁעַר פְּרִיאַמּוֹס,</p>

<p>נִקְהֲלוּ אֶל־הָאֲסֵפָה עֲלָמִים וִישִׁישִׁים כֻּלָּהֵם.</p>

<p>קָרְבָה אֲלֵיהֶם אִירִיס הַקַּלָּה־בִמְעוּפָהּ וַתְּדַבֵּר; 790</p>

<p>לָבְשָׁה צוּרַת פּוֹלִיטֵס בְּנוֹ שֶׁל־פְּרִיאַמּוֹס וְקוֹלוֹ;</p>

<p>וְהוּא הָיָה צוֹפֶה לַטְּרוֹיִים, כִּי־שָׂם אֶת־בִּטְחוֹנוֹ בְרַגְלָיו,</p>

<p>וְיָשַׁב עַל־רָמַת מַצַּבְתּוֹ שֶׁל־אֵיסִיאֵטֵס הַיָּשִׁישׁ,</p>

<p>צוֹפֶה אֶת־הָאֲכַיִּים, אִם־יֵרְדוּ מֵעַל הָאֳנִיּוֹת;</p>

<p>לָבְשָׁה צוּרָתוֹ אָז אִירִיס הַקַּלָּה בִמְעוּפָה וַתֹּאמֶר: 795</p>

<p>&quot;יָשִׁישׁ, הַעוֹד חֲבִיבִים עָלֶיךָ דְּבָרִים בְּטֵלִים</p>

<p>כְּקֶדֶם וּבְעִתּוֹת שֶׁל־שָׁלוֹם, וְעַתָּה מִלְחָמָה בַשָּׁעַר?</p>

<p>כַּמָּה וְכַמָּה הָיִיתִי בִמְקוֹם־שָׁם גְּבָרִים נִלְחָמִים,</p>

<p>אַךְ לֹא רָאִיתִי מִיָּמַי עֲצוּמִים וְרַבִּים כְּמוֹתָם,</p>

<p>רַבִּים כְּטַרְפֵּי הַיַּעַר, כַּחוֹל עַל־שְׂפַת יַמִּים מִסְפָּרָם; 800</p>

<p>פָּשְׁטוּ עַל־פְּנֵי הָעֲרָבָה לְהִשְׂתָּעֵר עַל־טְרוֹיָה מִסָּבִיב.</p>

<p>הֶקְטוֹר, שְׁמָעֵנִי! אֲדַבְּרָה, וְשָׁמַעְתָּ בְּקוֹלִי וְכֵן תַּעֲשֶׂה:</p>

<p>בַּעֲלֵי־בְרִית לָנוּ רַבִּים בְּקִרְיַת פְּרִיאַמּוֹס הַבְּצוּרָה,</p>

<p>שׁוֹנִים לִלְשׁוֹנוֹתֵיהֶם, אֻמָּה וְאֻמָּה וּשְׂפָתָהּ;</p>

<p>נָשִׂיא וְנָשִׂיא בְעַמָּיו יַצְבִּיא אֶת־חֵילוֹ בְנֵי עִירוֹ, 805</p>

<p>יַעֲרֹךְ אוֹתָם לְעָרֵיהֶם, מִחוּץ לַחוֹמָה יוֹצִיאֵם&quot;.
<br><br />
כָּכָה אָמָרָה; וְהֶקְטוֹר לֹא הִמְרָה אֶת־פִּי בַת־הָאֵלִים,</p>

<p>פָּטַר אֶת־קְהַל הַנֶּאֱסָפִים, וְהֵם נֶחְפְּזוּ כֻלָּם לַנָּשֶׁק.</p>

<p>פָּתְחוּ כָל־שַׁעֲרֵי הַחוֹמָה, נֶחְפַּז הָעָם וַיִּשְׂתָּעֵר,</p>

<p>רַגְלִים וְרוֹכְבֵי הָרֶכֶב; וַתָּקָם הֲמֻלָּה נוֹרָאָה.  810
<br><br />
לִפְנֵי שַׁעַר הָעִיר שָׁם גִּבְעָה נִשָּׂאָה וְרָמָה</p>

<p>הַרְחֵק מִמִּישׁוֹר הָעִיר, וְנִתְּנָה לְהַקִּיפָהּ מִסָּבִיב,</p>

<p>לָהּ בַּטִּיאֵיָה יִקָּרֵא בִשְׂפַת בְּנֵי אָדָם, וְאוּלָם</p>

<p>קֶבֶר מִירִינָה הַקַּלָּה בְּנֵי הָאֵלִים יְכַנּוּהָ.</p>

<p>שָׁמָּה עָרְכוּ הַטְּרוֹיִים וּבַעֲלֵי בְרִיתָם עַל־יָדָם.  815
<br><br />
רִאשׁוֹן וְרֹאשׁ לִבְנֵי טְרוֹיָה הֶקְטוֹר מְנוֹפֵף־הַקּוֹבַע,</p>

<p>בְּנוֹ שֶׁל־פְּרִיאַמּוֹס, וְחֵילוֹ – הַטּוֹב וְהָרַב בִּצְבָא טְרוֹיָה,</p>

<p>כֻּלָּם מִשְׁתּוֹקְקִים לַקְּרָב עִם־גְּבָרִים תּוֹפְשֵׂי־כִידוֹנִים.
<br><br />
מַצְבִּיא חֵיל הַדַּרְדַּנִּים הָאַבִּיר אֵינֵי בֶּן־אַנְכִיסֵס,</p>

<p>יָלְדָה־לּוֹ אַפְרוֹדִיטָה עַל־גִּבְעוֹת הַיַּעַר בְּאִידָה, 820</p>

<p>מֵאַהֲבָתָהּ אֵלָיו, כִּי־הָיְתָה לְגֶבֶר בֶּן־תְּמוּתָה.</p>

<p>עוֹד שְׁנֵי נְגִידִים מִלְּבַדּוֹ – אֲקַמַס וְאַרְכֶלּוֹכוֹס,</p>

<p>שְׁנֵי בְנֵי אַנְטֵנוֹר אַדִּירִים וּמְלֻמְּדֵי כָל־דַּרְכֵי מִלְחָמָה.
<br><br />
וְאֵלֶּה שֶׁיָּשְׁבוּ בְזֶלֵּיָה בְּתַחְתִּית הַר אִידָה בַקָּצֶה,</p>

<p>וְאֵלֶּה כָּל־בַּעֲלֵי הַהוֹן מִשֵּׁבֶט הַטְּרוֹיִים הַשּׁוֹתִים  825</p>

<p>מֵימֵי אֵיסֵפּוֹס הַכֵּהִים, הַנָּגִיד לָהֶם בֶּן־לִיקָאוֹן,</p>

<p>פַּנְדָּר שְׁמוֹ, וְלוֹ נָתַן אַפּוֹלוֹן אֶת־קַשְׁתּוֹ מַתָּנָה.
<br><br />
וְאֵלֶּה הַיּוֹשְׁבִים בְּאַפֵּיסוֹס וְאַנְשֵׁי הָעִיר אַדְרֵסְטֵיָה,</p>

<p>יוֹשְׁבֵי פִּיטִיאֵיָה וְהַנְּחִתִּים עַל־סַלְעֵי טֵרֵיָה,</p>

<p>הֵם נְשִׂיאִים אַדְרֵסְטוֹס וְאָמְפִיּוֹס בְּשִׁרְיַן הַפִּשְׁתִּים, 830</p>

<p>שְׁנֵי בְּנֵי מֶרוֹפְּס הָאִישׁ הַפֶּרְקוֹטִי הַטּוֹב שֶׁבַּחוֹזִים –</p>

<p>וְהָיָה מוֹנֵעַ אֶת־בָּנָיו מֵרֶדֶת בַּקְּרָב בְּמִלְחֶמֶת-</p>

<p>דָּמִים אוֹכֶלֶת בַּגְּבָרִים; וְאוּלָם הֵמָּה לֹא שָׁמְעוּ</p>

<p>בְּקוֹלוֹ, כִּי שְׁלִיחֵי הַמָּוֶת הַשָּׁחוֹר סָחֹף סְחָפוּם.
<br><br />
וְאֵלֶּה הַיּוֹשְׁבִים בְּפֶּרְקוֹטָה וּבְחֶבֶל פְּרַקְטִיּוֹס סָבִיב, 835</p>

<p>אֵלֶּה שֶׁבָּנוּ אֶת־סֵסְטוֹס וְאֶת־אַבִּידוֹס וְקָדְשֵׁי אָרִסְבָּה,</p>

<p>אַסְיוֹס הַגִּבּוֹר הַשַּׁלִּיט בְּאַנְשֵׁי מִלְחָמָה עֲלֵיהֶם,</p>

<p>אַסְיוֹס בְּנוֹ שֶׁל־הִירְטַקּוֹס, שֶׁבָּא מֵאָרִסְבָּה וְנָהַג</p>

<p>בְּסוּסִים אַמִּיצִים וְסוֹעֲרִים, כִּי אָתָא מֵעֵינוֹת סֶלֵּאֵיס.
<br><br />
הִפּוֹתּוֹאוֹס הָאַבִּיר מְפַקֵּד שִׁבְטֵי פֶּלַּסְגִּים    840</p>

<p>תּוֹפְשֵׂי־חֲנִיתוֹת, הַיּוֹשְׁבִים עַל־אַדְמת לָרִיסָה הַשְּׁמֵנָה,</p>

<p>וְאִתּוֹ פִּילַיּוֹס הַמּוֹשֵׁל מִזַּרְעוֹ שֶׁל־אָרֵס, וּשְׁנֵיהֶם</p>

<p>בָּנִים לְלֵתּ הַפֶּלַּסְגִּי, הוּא לֵתּ יוֹצֵא יֶרֶךְ טֶבְטַמּוֹס.
<br><br />
וְאֲקַמַס וּפֵּירוֹאוֹס הַגִּבּוֹר נְשִׂיאִים לַתְּרֵקִים,</p>

<p>יוֹשְׁבֵי כָל־חֶבֶל הַיָּם עַל־שְׂפַת הֶלֵּסְפּוֹנְטוֹס הַסּוֹעֵר. 845
<br><br />
וְחֵיל הַקִּיקוֹנִים הַתּוֹפְשִׂים כִּידוֹנִים – עֲלֵיהֶם אֶבְפֵמוֹס</p>

<p>בְּנוֹ שֶׁל־טְרֵיזֵנוֹס בֶּן־קֶאַס מִיּוֹצְאֵי חֲלָצָיו שֶׁל־זֵאוּס.
<br><br />
נָחָה פִּירֵיכְמֵס פֵּיאוֹנִים נוֹשְׁקֵי־קֶשֶׁת־כְּפוּפָה,</p>

<p>בָּא מֵאֲמִידוֹן מֵרָחוֹק, מִגְּדוֹת נְהַר אַכְּסִיּוֹס אָתָא,</p>

<p>אַכְּסִיּוֹס, אֲשֶׁר־אֵין מַיִם כְּמֵימָיו לְיֹפִי בָאָרֶץ.  850
<br><br />
נָשִׂיא לַפַּפְלַגּוֹנִים הָאִישׁ שְׂעִיר־הַלֵּב פִּילֵימֶנֵס,</p>

<p>אֲשֶׁר־מֵאֶרֶץ אֶנֶּטִּים, מִשָּׁם פִּרְדֵי־בָר יֶאֱתָיוּ,</p>

<p>יוֹשְׁבֵי חֶבֶל קִיטוֹרוֹס וְהַחוֹנִים בְּקִרְבַת סֵסַמּוֹס,</p>

<p>שׁוֹכְנֵי מִשְׁכְּנוֹת חֲמוּדוֹת אֲשֶׁר עַל־נַחַל פַּרְתֶּנְיוֹס,</p>

<p>וּבְאֵיגִיאַלּוֹס וּקְרֹמְנָה וּבְאֵרִיתִּינִים הָרָמִים.  855</p>

<p>אוֹדְיוֹס וְאֶפִּסְטְרוֹפוֹס הִזְעִיקוּ אֶת־הַהַלִּיזוֹנִים,</p>

<p>יוֹשְׁבֵי אֲלִבָּה הָרְחוֹקָה, אֲשֶׁר־מִשָּׁם יֶאֱתֶה כָּסֶף.
<br><br />
נְשִׂיאִים לַמִּיסִים כְרוֹמִיס וְאֶנּוֹם הַמְנַחֵשׁ בְּצִפֳּרִים;</p>

<p>אֶלָּא לֹא עָמְדוּ־לוֹ אֵל כְּנֶגֶד הַגְּזֵרָה הַחֲשֵׁכָה;</p>

<p>נָפַל בְּיַד נֶכֶד אֵאַקּוֹס קַל־הָרַגְלַיִם בַּזֶּרֶם,  860</p>

<p>אֲשֶׁר־שָׁם מָצְאוּ קִבְרוֹתָם עוֹד רַבִּים מִזֶּרַע הַטְּרוֹיִים.
<br><br />
נְשִׂיאֵי פְרִיגִים הַשְּׁנַיִם – פוֹרְקִיס וְאַסְקַנְיוֹס הָאַבִּיר,</p>

<p>שׁוֹאֲפֵי קְרָבוֹת, הַבָּאִים מֵאֶרֶץ אַסְקַנְיָה הָרְחוֹקָה.
<br><br />
מֶסְתְּלֵס וְאַנְטִיפוֹס הַשְּׁנַיִם מַצְבִּיאִים אֶת־חֵיל הַמֵּיאוֹנִים,</p>

<p>וְהֵמָּה בְנֵי טַלֵּימֶנֵס וְגִיגֵיָה, נִימְפַת הַבְּרֵכָה,  865</p>

<p>וְהֵם הֵם בְּרֹאשׁ הַמֵּיאוֹנִים, שֶׁנּוֹלְדוּ עַל־רֶגֶל הַר טְמוֹלוֹס.
<br><br />
נַסְטֵס נָחָה הַקָּרִים, שֶׁשְּׂפָתָם שְׂפַת עִלְּגִים וְגַסָּה,</p>

<p>יוֹשְׁבֵי מֵילֵטוֹס וְהַרְרֵי פְתִירֶס הַנֶּחְפִּים אִילָנוֹת,</p>

<p>גְּדוֹת הַנַּחַל מַיַּנְדְּרוֹס וְתוֹעֲפוֹת גִּבְעוֹת מִיקַלָּה;</p>

<p>אֵלֶּה נְשִׂיאִים לָהֶם – אָמְפִימָכוֹס וְנַסְטֵס,  870</p>

<p>נַסְטֵס וְאָמְפִימָכוֹס שְׁנֵי בְנֵי נוֹמִיּוֹן הַיָּפִים,</p>

<p>הוּא אֲשֶׁר בָּא לְהִלָּחֵם מְקֻשָּׁט בְּזָהָב כְּנַעֲרָה.</p>

<p>פֶּתִי זֶה! כִּי הַזָּהָב לֹא פָדָה אֶת נַפְשׁוֹ מִמָּוֶת,</p>

<p>נָפַל בְּיַד נֶכֶד אֵאַקּוֹס קַל־הָרַגְלַיִם בַּזֶּרֶם,</p>

<p>בְּשֶׁטֶף הַנָּהָר הָעַז, וְאֲכִילֵס נָשָׂא זְהָבוֹ. 875</p>

<p>גְּלַבְקוֹס הַתָּמִים וְסַרְפֵּדוֹן הִזְעִיקוּ אֶת־חֵיל הַלִּיקִיִּים,</p>

<p>בָּאוּ מִלִּיקְיָה הָרְחוֹקָה, מִשְּׂפַת כְּסַנְתּוֹס רַב־הַמְּעַרְבּוֹלוֹת.</p>
</blockquote>

<h2 id="שירשְׁלִישִׁי:הַשְּׁבוּעָהמַרְאֵההַצָּבָאמֵעַלהַחוֹמָהמִלְחֶמֶתבֵּינַיִםשֶׁל־אֲלֶכְּסַנְדְּרוֹסוּמֶנֶּלָּאוֹס">שיר שְׁלִישִׁי: הַשְּׁבוּעָה / מַרְאֵה הַצָּבָא מֵעַל הַחוֹמָה / מִלְחֶמֶת בֵּינַיִם שֶׁל־אֲלֶכְּסַנְדְּרוֹס וּמֶנֶּלָּאוֹס</h2>

<blockquote>
<p>אַחַר שֶׁעָרְכוּ הָעָם, הֵם וּנְשִׂיאֵיהֶם, בִּגְדוּדִים,</p>

<p>פָּרְצוּ הַטְּרוֹיִים בְּשָׁאוֹן רַב וַהֲמֻלָּה כְּצִפֳּרִים;</p>

<p>שָׁאוֹן כָּזֶה יֵשׁ־יָקִימוּ בִּמְרוֹמֵי שָׁמַיִם בְּנֵי־עָגוּר</p>

<p>נָסִים מִצִּנַּת הַחֹרֶף, מִמָּטָר סוֹחֵף נִמְלָטִים,</p>

<p>בְּחָלְפָם בְּשָׁאוֹן עַל־פְּנֵי זִרְמֵי יָם הָאוֹקְיָנוֹס;  5</p>

<p>הֶרֶג וָמָוֶת בְּכַנְפֵיהֶם לְעַם הַפִּגְמַיִּים מְבִיאִים</p>

<p>הֵם, בְּהַצּוֹתָם עֲלֵיהֶם הַשְׁכֵּם עִם־דִּמְדּוּמֵי שָׁחַר.</p>

<p>אַךְ הָאֲכַיִּים מַחֲרִישִׁים בְּצַעֲדָם שׁוֹאֲפֵי נָקָם,</p>

<p>וְנַפְשָׁם בָּם תִּלְהַט גֶּחָלִים לַעֲמֹד אִישׁ לִימִין אָחִיו.
<br><br />
כְּרוּחַ הַנֶּגֶב, שֶׁפָּרְשָׂה עַל־מְרוֹם הֶהָרִים עֲרָפֶל 10</p>

<p>בִּלְתִּי רָצוּי לָרוֹעִים, אַךְ נָעִים לַגַּנָּב מִלַּיְלָה,</p>

<p>יַעַן אֵין לִרְאוֹת בְּעֵינַיִם אַךְ הַרְחֵק כִּמְטַחֲוֵי אָבֶן,-</p>

<p>כָּכָה הִתְרוֹמֵם עַב־עָנָן שֶׁל־אָבָק מִתַּחַת כַּף־רֶגֶל</p>

<p>כָּל־הַמִּתְקָרְבִים, כִּי נֶחְפַּז הַחַיִל הָעוֹבֵר בַּשָּׂדֶה.
<br><br />
אֶפֶס כְּשֶׁקָּרְבוּ הַהוֹלְכִים, הַצּוֹעֲדִים אִישׁ נֶגֶד אָחִיו, 15</p>

<p>קָם אֲלֶכְּסַנְדְּרוֹס הַדּוֹמֶה־לָאֵלִים לִפְנֵי הַטְּרוֹיִים</p>

<p>בְּחַרְבּוֹ וְקַשְׁתּוֹ הַכְּפוּפָה, וְעוֹרוֹ שֶׁל־בַּרְדְּלָס חוֹפֶה</p>

<p>כְּתֵפָיו, וּבְיָדָיו יְנוֹפֵף שְׁנֵי רְמָחִים מְצֻפֵּי נְחֹשֶׁת,</p>

<p>מַכְרִיז וּמַזְמִין אֶת־כָּל־הַגִּבּוֹרִים בִּצְבָא הָאַרְגֵּאִים</p>

<p>לֶאֱסֹר עִמּוֹ הַקְרָב, לְהֵאָבֵק בְּמִלְחָמָה אֲיֻמָּה. 20
<br><br />
וּמֶנֶּלָּאוֹס יְדִיד־אָרֵס אַךְ רָאֹה רָאָהוּ מֵרָחוֹק</p>

<p>צוֹעֵד בְּצַעֲדֵי אוֹן אֶל־הַמַּעֲרָכָה בְּרֹאשׁ גְּדוּדוֹ,</p>

<p>שָׂשׂ כִּמְשׂוֹשׂ כְּפִיר, אֲשֶׁר רָעַב וּפָגַע בְּצַיִד כְּבַד־בָּשָׂר,</p>

<p>נִבְלַת צְבִי מַקְרִין אוֹ אַיָּל, חָשׁ וּבוֹלְעֵהוּ בְחָפְזוֹ,</p>

<p>אִם־כִּי הַכְּלָבִים זַרְזִירֵי מָתְנַיִם יִרְדְּפוּהוּ,  25</p>

<p>סָבִיב שִׁית שָׁתוּ עָלָיו צַיָּדִים מְלֵאִים עֲלוּמִים,-</p>

<p>כָּכָה שָׂשׂ מֶנֶּלָּאוֹס עַל־הָאֱלֹהִי אֲלֶכְּסַנְדְּרוֹס,</p>

<p>עֵינָיו אַךְ־רָאוּ הָעֶלֶם, כִּי אָמַר לְהִנָּקֵם מִמֶּנּוּ.</p>

<p>מִהֵר וַיִּקְפֹּץ מֵרִכְבּוֹ אָרְצָה, וְעָלָיו כָּל־נִשְׁקוֹ.
<br><br />
אוּלָם בִּרְאוֹת אֲלֶכְּסַנְדְּרוֹס הַנַּעֲלֶה אוֹתוֹ מוֹפִיעַ 30</p>

<p>בֵּין הַחֲלוּצִים בַּקְרָב, וַיִּמַּס לְבָבוֹ וַיִּפֹּל,</p>

<p>מִהֵר וְנֶחְבָּא בֵין רֵעָיו וְלֹא אָבָה לְנַסּוֹת גּוֹרָלוֹ.</p>

<p>כָּכָה יֵשׁ יִסּוֹג לְאָחוֹר הָאִישׁ, אֲשֶׁר־פָּגַע־בּוֹ דְרָקוֹן</p>

<p>בְּעִמְקֵי הַנָּקִיק בָּהָר, וְהוּא נִרְתָּע וְנִמְלָט עַל־נַפְשׁוֹ,</p>

<p>כָּל־אֲבָרָיו יִרְעָדוּ, וּלְחָיָיו מַלְבִּינוֹת מִפָּחַד, -  35</p>

<p>כָּכָה חָשׁ־לוֹ אֲלֶכְּסַנְדְּרוֹס הָאֱלֹהִי מִפְלָט נֶאֱמָן</p>

<p>בְּקֶרֶב הַטְּרוֹיִים הַקָּשִׁים, כִּי נִבְעַת מִפְּנֵי בְנוֹ שֶׁל־אַטְרֵס.
<br><br />
רָאָה הֶקְטוֹר כָּל־זֹאת וַיִּפֶן אֵלָיו וַיְחָרְפֵהוּ:</p>

<p>&quot;פָּרִיס בֶּן־עֹנִי הַיָּפֶה, חוֹמֵד הַנָּשִׁים וּמְפַתָּן!</p>

<p>לוּ לֹא־נוֹלַדְתָּ מֵעוֹלָם, הֵן־זֶה אַדִּיר חֶפְצִי, אוֹ מַתָּ 40</p>

<p>טֶרֶם יָדַעְתָּ חֵיק אִשָּׁה! וְכָךְ הָיָה טוֹב לְךָ וּמוֹעִיל</p>

<p>הַרְבֵּה מִהְיוֹתְךָ לְבוּז וְלִשְׁנִינָה לְכָל־עַם הָאָרֶץ.</p>

<p>וַדַּאי שָׂחֲקוּ בְלַעַג אֲכַיִּים יְפֵי־הַמַּחְלָפוֹת,</p>

<p>יַעַן כִּי רָאוּ פָנֶיךְ כִּפְנֵי אִישׁ מִלְחָמָה, מִהְיוֹתְךָ</p>

<p>נָאֶה מְאֹד, אַךְ בְּלִבְּךָ לֹא־תָלִין כָּל־גְּבוּרָה, כָּל אֹמֶץ. 45</p>

<p>הִנֵּה כֵן אַתָּה, וְאֵיכָה מְלָאֲךָ לִבְּךָ לָרֶדֶת</p>

<p>יָם בָּאֳנִיּוֹת מְהִירוֹת, וְאִתְּךָ עֲמִיתִים נֶאֱמָנִים,</p>

<p>לָבוֹא אֶל־נָכְרִים לָקַחַת מִשָּׁם אֶת־הָאִשָּׁה הַיָּפָה</p>

<p>בְּאֶרֶץ רְחוֹקָה, גִּיסָתָם שֶׁל־גְּבָרִים תּוֹפְשֵׂי־חֲנִיתוֹת,</p>

<p>לְאֵיד לְאָבִיךָ וּלְשֶׁבֶר לָעִיר וְלָעָם אֲשֶׁר־בְּתוֹכָה, 50</p>

<p>לְלַעַג וְלִשְׂחוֹק לְאוֹיְבֵינוּ, לְחֶרְפָּה לְךָ וְלִכְלִמָּה?</p>

<p>לָמָּה זֶּה אֵין אַתָּה עוֹמֵד לִפְנֵי מֶנֶּלָּאוֹס יְדִיד־אָרֵס</p>

<p>וְתֵדַע הַגֶּבֶר, מִמֶּנּוּ גָזַלְתָּ אִשְׁתּוֹ רַעֲנַנָּה?</p>

<p>לֹא יוֹעִילוּךָ הַכִּנּוֹר וּמַתְּנוֹת יְדֵי אַפְרוֹדִיטָה,</p>

<p>טוּב מַרְאֲךָ וְתַלְתַּלֶּיךָ: תִּתְפַּלֵּשׁ בָּאָבָק לְרַגְלָיו, 55</p>

<p>וְאִלּוּ לֹא־הָיוּ הַטְּרוֹיִים יְרֵאִים, כִּי־זֶה־כְּבָר כִּסַּתְךָ</p>

<p>כְּתֹנֶת אֲבָנִים בִּגְלַל כָּל־הָרָעָה אֲשֶׁר עוֹלָלְתָּ&quot;.
<br><br />
עָנָה לוֹ אֲלֶכְּסַנְדְּרוֹס הַדּוֹמֶה־לָאֵלִים וַיֹּאמֶר:</p>

<p>“הֶקְטוֹר, הֲלֹא תוֹכִיחֵנִי מֵישָׁרִים, כִּי־אָכֵן צָדָקְתָּ!</p>

<p>לִבְּךָ קָשֶׁה מֵעוֹלָם, כַּגַּרְזֶן הַזֶּה, הַבּוֹקֵעַ    60</p>

<p>עָבְיָהּ שֶׁל־קוֹרָה בְיָדָיו שֶׁל־חָרַשׁ הָעֵצִים הָאָמָּן,</p>

<p>בְּגָזְרוֹ קוֹרַת הַסְּפִינָה, מַאֲצִיל מִכֹּחוֹ עַל־כֹּחוֹ,-</p>

<p>כָּכָה עֲשׂוּיָה בְלִי־חַת זֹה רוּחֲךָ תָּלִין בְּלִבְּךָ;</p>

<p>אֶפֶס אַל תּוֹכִיחֵנִי עַל־אֹדוֹת כָּל־מַתַּת הַנֹּעַם</p>

<p>שֶׁל־אַפְרוֹדִיטָה הַזְּהוּבָה, אַל־לָבוּז לְמַתַּת הָאֵלִים, 65</p>

<p>אֲשֶׁר יָחֹנּוּ אַךְ־הֵמָּה, וְאֵין אִישׁ אֲשֶׁר יָבֹר־לוֹ בְעַצְמוֹ!</p>

<p>עַתָּה, אִם־נַפְשְׁךָ תַּחְפֹּץ, אֵצֵא וְאֶתְגָּר מִלְחָמָה;</p>

<p>צַו, וְיֵשְׁבוּ הַטְּרוֹיִים וְכָל הָאֲכַיִּים, וְאוֹתִי</p>

<p>וְאֶת־מֶנֶּלָּאוֹס יְדִידוֹ־שֶׁל־אָרֵס תָּבִיאוּ בַתָּוֶךְ,</p>

<p>נֵצֵא וְנֵאָבֵק שָׁם עַל־הֶלֶּנָּה וְעַל־כָּל אוֹצְרוֹתֶיהָ. 70</p>

<p>וְהָיָה הָאִישׁ, אֲשֶׁר יִגְבַּר, וְיָדוֹ תְהִי עַל־הָעֶלְיוֹנָה,</p>

<p>יִקַּח אֶת־כָּל־הָאוֹצָרוֹת וְיִנְהַג הָאִשָּׁה אֶל־בֵּיתוֹ;</p>

<p>וְיֶתֶר הָעָם יִכְרֹת בְּרִית אַהֲבָה וְשָׁלוֹם, וְנִשְׁאַרְתֶּם</p>

<p>אַתֶּם בִּטְרוֹיָה הַפּוֹרָה, וְאֵלֶּה יָשׁוּבוּ לְאַרְגּוֹס,</p>

<p>אֶרֶץ הַזָּנָה סוּסִים, וַאֲכַיָּה, שֶׁיָּפוֹת נָשֶׁיהָ&quot;.  75
<br><br />
כָּכָה הִבִּיעַ; וְיִּחַדְּ לֵב הֶקְטוֹר בְּקִרְבּוֹ לְאִמְרָתוֹ,</p>

<p>יָצָא מִקֶּרֶב הָעָם, עֲצָרָם וַיִּדְחֵם לְאָחוֹר,</p>

<p>אוֹחֵז בְּאֶמְצַע הַכִּידוֹן; וְעָמַד הָעָם וְלֹא זָעוּ,</p>

<p>אֶל הָאֲכַיִּים יְפֵי־הַמַּחְלָפוֹת הַמּוֹרִים בַּקֶּשֶׁת</p>

<p>דָּרְכוּ וַיְכוֹנְנוּ אֵלָיו וַיַּדּוּ־בוֹ אַבְנֵי הַקָּלַע.  80</p>

<p>קָרָא אֲלֵיהֶם קוֹל רָם אֲגַמֶּמְנוֹן הָעוֹצֵר־בַּגְּבָרִים:</p>

<p>&quot;עִמְדוּ־נָא, הָאַרְגֵּאִים, אַל־תִּירוּ בוֹ, נַעֲרֵי אֲכַיָּה!</p>

<p>יַעַן כִּי דָבָר יֵשׁ בְּפִיו שֶׁל־הֶקְטוֹר מְנוֹפֵף־הַקּוֹבָע&quot;.
<br><br />
כָּכָה הִגִּיד – וְהֵם עָמְדוּ מִלְּחָם־בּוֹ, מַחֲשִׁים נִצָּבוּ.</p>

<p>פָּתַח הֶקְטוֹר וַיְדַבֵּר בְּאָזְנֵי שְׁתֵּי הַמַּעֲרָכוֹת:    85</p>

<p>&quot;שִׁמְעוּ הַטְּרוֹיִים וְכָל־הָאֲכַיִּים עֲדוּיֵי־הַמְּצָחוֹת!</p>

<p>כֹּה אָמַר אֲלֶכְּסַנְדְּרוֹס, בְּשֶׁלּוֹ אָנוּ הַיּוֹם נִלְחָמִים,</p>

<p>אֵלֶּה דְבָרָיו אֲלֵיכֶם, הַטְּרוֹיִים וְכָל־הָאֲכַיִּים:</p>

<p>פִּרְקוּ הַנֶּשֶׁק הַנָּאֶה עַל־פְּנֵי הָאֲדָמָה הַפּוֹרָה,</p>

<p>וְנֶאֱבַק עִם־מֶנֶּלָּאוֹס יְדִיד־אָרֵס בַּתָּוֶךְ לְעֵינֵינוּ, 90</p>

<p>פָּנִים יִתְרָאוּ עַל־הֶלֶּנָּה וְעַל־כָּל־אוֹצְרוֹתֶיהָ.</p>

<p>וְהָיָה הָאִישׁ, אֲשֶׁר יִגְבַּר, וְיָדוֹ תְהִי עַל־הָעֶלְיוֹנָה,</p>

<p>יִקַּח אֶת־כָּל־הָאוֹצָרוֹת וְיִנְהַג הָאִשָּׁה אֶל־בֵּיתוֹ;</p>

<p>וְיֶתֶר הָעָם יִכְרֹת בְּרִית שָׁלוֹם וְאַהֲבָה נִצַּחַת&quot;.
<br><br />
כָּכָה אָמַר; וְכֻלָּם שָׁתָקוּ. הָיְתָה דּוּמִיָּה,  95</p>

<p>פָּתַח וַיֹּאמֶר לָהֶם מֶנֶּלָּאוֹס הַקּוֹרֵא־בְחָיִל:</p>

<p>&quot;עַתָּה גַּם־לִי הַאֲזִינוּ, כִּי דָאֲבָה נַפְשִׁי, וְאֵין לֵב</p>

<p>דַּוָּי כְּלִבִּי שֶׁלִּי; סְבוּרַנִי, כִּי עַתָּה יַשְׁלִימוּ</p>

<p>חֵיל אַרְגֵּאִים אֶת־טְרוֹיִים, כִּי רַבּוֹת הָרָעוֹת רְאִיתֶם</p>

<p>בְּשֶׁל־רִיבִי עִם־אֲלֶכְּסַנְדְּרוֹס, שֶׁהָיָה הַמַּתְחִיל בַּדָּבָר. 100</p>

<p>וְהָיָה מִשְּׁנֵינוּ הָאִישׁ, אֲשֶׁר נִגְזְרָה גְזֵרַת הַמָּוֶת</p>

<p>עָלָיו, הוּא יָמוּת; וְאַתֶּם תְּמַהֲרוּ לִכְרֹת בְּרִית שָׁלוֹם.</p>

<p>טְלָאִים הָבִיאוּ: הַכֶּבֶשׂ הָאֶחָד לָבָן וְהַכִּבְשָׂה</p>

<p>שְׁחוֹרָה – לַחַמָּה וְלָאָרֶץ; וְעוֹד טָלֶה נָבִיאָה לְזֵאוּס.</p>

<p>אַךְ אֶת־פְּרִיאַמּוֹס הַכַּבִּיר תִּקְרָאוּ, וְיִכְרֹת בְּרִית שָׁלוֹם- 105</p>

<p>הוּא יִכְרָת־בְּרִית, כִּי הַבָּנִים אַךְ־מוֹעֲלִים מַעַל וְגֵאִים, -</p>

<p>וְהָפֵר לֹא־יָפִיר כָּל־אִישׁ בִּזְדוֹנוֹ אֶת־בְּרִיתוֹ שֶׁל־זֵאוּס.</p>

<p>דַּעְתָּם שֶׁל־זַאֲטוּטִים קַלָּה, וְלִבָּם הֲפַכְפָּךְ;</p>

<p>וְזָקֵן הַנִּכְנָס בַּתָּוֶךְ רוֹאֶה מַה־לְּפָנִים מַה־לְּאָחוֹר,</p>

<p>יְכַלְכֵּל בְּהַשְׂכֵּל אֶת־דְּבָרָיו לְטוֹב גַּם־לָזֶה גַם־לַשֵּׁנִי&quot;. 110
<br><br />
כָּכָה שָׂח; וַיָּשִׂישׂוּ הַטְּרוֹיִים וְגַם הָאֲכַיִּים,</p>

<p>יַעַן כִּי אָמְרוּ, כְּבָר הֵקִיץ הַקֵּץ עַל־מִלְחֶמֶת הַדָּמִים.</p>

<p>עָרְכוּ סוּסֵיהֶם בְּשׁוּרוֹת, קָפְצוּ מֵעַל הַמֶּרְכָּבוֹת,</p>

<p>פָּרְקוּ אֲזֵנָם הַטּוֹב, הִנִּיחוּהוּ עַל־פְּנֵי הָאֲדָמָה,</p>

<p>קְרוֹבִים אִישׁ אֶל־רֵעֵהוּ, כִּי צַר מְאֹד הַשָּׂדֶה בֵינֵיהֶם. 115</p>

<p>וְהֶקְטוֹר שָׁלַח הָעִירָה אֶת־שְׁנֵי הַכָּרוֹזוֹת לְהָבִיא</p>

<p>מַהֵר הַטְּלָאִים הַשְּׁנַיִם וְלִקְרֹא לַמֶּלֶךְ פְּרִיאַמּוֹס.</p>

<p>וַאֲגַמֶּמְנוֹן הַמּוֹשֵׁל צִוָּה לְטַלְתִּבְּיוֹס כִּי יֵלֵךְ</p>

<p>אֶל־הָאֳנִיּוֹת הַקַּלּוֹת וְיָבִיא מִיָּד אֶת־הַטָּלֶה;</p>

<p>שָׁמַע וְלֹא הִמְרָה אֶת־פִּי אֲגַמֶּמְנוֹן הַדּוֹמֶה־לָאֵלִים. 120
<br><br />
וְאִירִיס בְּשׂוֹרָה בְּפִיהָ לְהֶלֶּנָּה לִבְנַת־הַזְּרוֹעוֹת,</p>

<p>נִגְלְתָה לָהּ, וּפָנֶיהָ כִּפְנֵי לָאוֹדִיקָה יְבִמְתָּהּ,</p>

<p>אֵשֶׁת בְּנוֹ שֶׁל אַנְטֵנוֹר, הוּא הֶלִּיקָאוֹן הַשַּׁלִּיט,</p>

<p>וְהָיְתָה הַיָּפָה בִבְנוֹת פְּרִיאַמּוֹס. מְצָאַתָּה בַהֵיכָל</p>

<p>יוֹשְׁבָה וְאוֹרְגָה שָׁם אֶרֶג אַרְגָּמָן, סוּת גְּדוֹלָה וּכְפוּלָה, 125</p>

<p>רִקְמָה מַעֲשֵׂה תַשְׁבֵּץ, צִיּוּרֵי מִלְחֲמוֹת טְרוֹיִים</p>

<p>בּוֹלְמֵי־הַסּוּסִים וְאַרְגֵּאִים עוֹטֵי־שִׁרְיוֹנוֹת־הַנְּחֹשֶׁת,</p>

<p>מִלְחֲמוֹת דָּמִים, שֶׁסָּבְלוּ עָלֶיהָ מִיָּדָיו שֶׁל־אָרֵס.</p>

<p>קָרְבָה עָדֶיהָ וַתֹּאמֶר־לָהּ אִירִיס מְהִירַת־הָרָגֶל:</p>

<p>&quot;בּוֹאִי־נָא, יַלְדָּה חֲבִיבָה, הִתְבּוֹנְנִי לְמַרְאֵה הַפְּלָאוֹת: 130</p>

<p>טְרוֹיִים בּוֹלְמֵי־הַסּוּסִים וַאֲכַיִּים בְּסוֹחֶרֶת נְחוּשָׁה;</p>

<p>אֵלֶּה שֶׁיָּרְדוּ מִקָּרוֹב אִישׁ כְּנֶגֶד רֵעוֹ בַמִּישׁוֹר</p>

<p>בְּסַעֲרוֹת קְרָב רַב־דְּמָעוֹת, שׁוֹאֲפִים מִלְחֲמוֹת רֶצַח,</p>

<p>עַתָּה נִצָּבִים וּמַחֲשִׁים – כָּלְתָה מִלְחָמָה, - יִשָּׁעֲנוּ</p>

<p>עַל מָגִנֵּיהֶם, וּמְעוּכִים הָרְמָחִים הַגְּדוֹלִים בָּאָרֶץ.  135</p>

<p>אַךְ מֶנֶּלָּאוֹס יְדִידוֹ־שֶׁל־אָרֵס וַאֲלֶכְּסַנְדְּרוֹס</p>

<p>פָּנִים יִתְרָאוּ עָלָיִךְ, בִּרְמָחִים אֲרֻכִּים יִלְחָמוּ;</p>

<p>וְהָיָה הָאִישׁ אֲשֶׁר יִגְבַּר, הוּא יִקְרָא־לָךְ אִשְׁתּוֹ הַחֲבִיבָה&quot;.
<br><br />
שָׂחָה־לָהּ כָּךְ בַּת־הָאֵל וְגַעֲגוּעִים מְתוּקִים הֵעִירָה</p>

<p>בְּלִבָּהּ עַל־אִישָׁהּ הָרִאשׁוֹן, עַל־עִירָהּ וְעַל־אֲבוֹתֶיהָ.  140</p>

<p>אָצָה וַתִּתְכַּס בַּצָּעִיף הַמַּלְבִּין כַּכֶּסֶף לָטֹהַר,</p>

<p>מִהֲרָה לָצֵאת הַלִּשְׁכָּה, שׁוֹפֶכֶת דְּמָעֶיהָ הַזַּכִּים;</p>

<p>יְחִידָה לֹא יָצְאָה, כִּי־הָלְכוּ עִמָּהּ גַּם־שְׁתֵּי אַמְהוֹתֶיהָ:</p>

<p>קְלִימֶנָּה גִדְלַת־הָעַיִן וְאֵיתְּרָה בִתּוֹ שֶׁל־פִּטְתֵּס.</p>

<p>מַהֵר בָּאוּ הִגִּיעוּ לַמָּקוֹם שָׁם שַׁעֲרֵי סְקַיָּה.     145
<br><br />
שָׁמָּה בָאוּ פְּרִיאַמּוֹס וְעִמּוֹ פַּנְתּוֹאוֹס וְתִּימֵיטֵס,</p>

<p>לַמְפּוֹס, וּקְלִיטְיוֹס וְנִינוֹ שֶׁל־אָרֵס הָאִישׁ הִיקֶטָּאוֹן,</p>

<p>יַחְדָּו אוּקַלֶּגּוֹן וְאַנְטֵנוֹר הַמְּלֵאִים רָב־בִּינָה-</p>

<p>זִקְנֵי הָעָם וַחֲכָמָיו, הַיּוֹשְׁבִים בְּשַׁעֲרֵי סְקַיָּה,</p>

<p>בְּעֶטְיָהּ שֶׁל־זִקְנָה מֻפְלֶגֶת לֹא יָרְדוּ לַשָּׁעַר; וְאוּלָם  150</p>

<p>לְשׁוֹנָם מְדַבְּרָה גְדוֹלוֹת, כְּאוֹתָם צַרְצוּרִים הַיּוֹשְׁבִים</p>

<p>בְּרָאשֵׁי אִילָנוֹת בַּיַּעַר, הַנּוֹתְנִים אֶת־קוֹלָם בִּרְנָנוֹת, -</p>

<p>כָּכָה נוֹעֲדוּ זִקְנֵי טְרוֹיָה עַל־פִּסְגַּת הַמִּגְדָּל.</p>

<p>אַךְ אֶת־הֶלֶּנָּה כִּי־רָאוּ, הַקְּרֵבָה אֶל־אוֹתוֹ הַמִּגְדָּל,</p>

<p>נִדְבְּרוּ הַזְּקֵנִים בֵּינֵיהֶם, הִתְלַחֲשׁוּ בְאִמְרֵי הַכָּנָף: 155</p>

<p>&quot;אָכֵן אֵין לִזְעֹם הַטְּרוֹיִים וְאֶת־הָאֲכַיִּים, שֶׁהֵמָּה</p>

<p>סוֹבְלִים פֻּרְעָנִיּוֹת כַּמָּה בִּגְלַל אִשָׁה נָאָה כְמוֹתָהּ!</p>

<p>אָמְנָם תָּאֳרָהּ כְּתֹאַר בַּת־אֱלֹהִים בַּת־אַלְמָוֶת.</p>

<p>אַף־עַל־פִּי־כֵן, כָּל־שֶׁתִּיף, מוּטָב וְשָׁבָה אֶל־בֵּיתָהּ,</p>

<p>תַּפְלִיג בִּסְפִינָה וְלֹא תִהְיֶה לָנוּ וְלַטַּף לִמְקוֹר רָעָה&quot;. 160
<br><br />
כָּךְ הִתְלֶחָשׁוּ; וַיִּקְרָא פְּרִיאַם בְּקוֹל רָם לְהֶלֶּנָּה:</p>

<p>&quot;יַלְדָּה חֲבִיבָה, גְּשִׁי הֵנָּה וּלְצִדִי שְׁבִי וְהִתְבּוֹנְנִי</p>

<p>בְּאִישֵׁךְ הָרִאשׁוֹן, בְּגִיסַיִךְ וּבְכָל־יְדִידַיִךְ מִלְּפָנִים;</p>

<p>אָמְנָם כִּי־אַתְּ לֹא־חָטָאת לִי, כִּי אִם־הָאֵלִים לִי־חָטְאוּ,</p>

<p>הֵמָּה הֵסִיתוּ־בִי חֵיל הָאֲכַיִּים בְּפֻלְמוֹס רַב־דְּמָעוֹת. 165</p>

<p>הַגֵּד הַגִּידִי־לִי שְׁמוֹ שֶׁל־אוֹתוֹ הַגֶּבֶר הַשַּׂגִּיא</p>

<p>וְעוֹלֶה עַל־כָּל־הָאֲכַיִּים, מַרְאֵהוּ מָה־אַדִּיר וְנִשְׂגָּב!</p>

<p>אָמְנָם יֵשׁ רַבִּים גְּבֹהִים מֵרֹאשָׁם וָמַעְלָה מִמֶּנּוּ,</p>

<p>אֶפֶס טֶרֶם רָאִיתִי בְעֵינַי אִישׁ יָפֶה מִמֶּנּוּ,</p>

<p>גֶּבֶר הָדוּר כָּמוֹהוּ, כִּי מַרְאֵה מֶלֶךְ מַרְאֵהוּ&quot;.  170
<br><br />
לוֹ אֲמָרֶיהָ הֵשִׁיבָה הֶלֶּנָּה הַנִּפְלֵאת בַּנָּשִׁים:</p>

<p>&quot;נִכְבָּד אַתָּה בְעֵינַי, הוֹי, חָמִי הַיָּקָר, וְנוֹרָא!</p>

<p>טוֹב לִי, לוּ מָוֶת קִדְּמַנִי בַּיּוֹם בּוֹ הָלַכְתִּי לִטְרוֹיָה</p>

<p>אַחֲרֵי בִנְךָ וְעָזַבְתִּי אֶת־חַדְרִי וְאֶת־בְּנֵי מִשְׁפַּחְתִּי,</p>

<p>בִּתִּי אֲשֶׁר־אָהַבְתִּי, רַעְיוֹתַי בְּנוֹת־גִּילִי הַיְקָרוֹת. 175</p>

<p>אֶלָּא לֹא־עָלָה לִי כָךְ – וְעַל־זֶה עֵינִי יוֹרְדָה דְמָעוֹת.</p>

<p>הִנְנִי וְאַגִּיד לְךָ, אִם־יֵשׁ אֶת־נַפְשְׁךָ לָדַעַת:</p>

<p>בְּנוֹ שֶׁל־אַטְרֵס הַלָּז, אֲגַמֶּמְנוֹן הָרוֹדֶה־בָרַבִּים;</p>

<p>שְׁנַיִם נִפְגְּשׁוּ בוֹ: מֶלֶךְ מְאֹד נַעֲלֶה וְגִבּוֹר מִלְחָמָה;</p>

<p>לִי לַחֲצוּפָה יָבָם הָיָה לְפָנִים – וְאֵינֶנּוּ!&quot;
<br><br />
כָּכָה עָנְתָה; וְהַזָּקֵן הִשְׁתָּאָה לַגִּבּוֹר וַיֹּאמֶר:</p>

<p>&quot;הוֹי, בֶּן־אַטְרֵס הַמְאֻשָּׁר! בְּמַזָּל נוֹלַדְתָּ, בִּבְרָכָה!</p>

<p>רַבִּים הֵם הָאֲכַיִּים הַחוֹסִים בְּצֵל מַלְכוּתֶךָ!</p>

<p>לְפָנִים יָרַדְתִּי אָנֹכִי לִפְרִיגְיָה רַבַּת־הַכְּרָמִים;</p>

<p>עֵינַי שָׁם רָאוּ רִבֲבוֹת פָּרָשֵׁי הַפְּרִיגִים הָעַזִּים, 185</p>

<p>אוֹטְרֵס מוֹשֵׁל עֲלֵיהֶם וּמִיגְדוֹן הַדּוֹמֶה לָאֵלִים,</p>

<p>וְהֵמָּה מַאֲהִילִים עַל־מֵימֵי הַנָּהָר סַנְגַּרְיוֹס וּגְדוֹתָיו, -</p>

<p>יַעַן מִבַּעֲלֵי בְרִיתָם הַנִּלְוִים עֲלֵיהֶם הָיִיתִי,</p>

<p>בְּיוֹם אֲשֶׁר עָלָה בָם חֵיל אֲמַזּוֹנוֹת הַדּוֹמוֹת־לִגְבָרִים;</p>

<p>אוּלָם לֹא עָצְמוּ כִבְנֵי הָאֲכַיִּים מַבְרִיקֵי־הָעָיִן&quot;.  190
<br><br />
רָאָה אָז אֶת־אוֹדִיסֵס וַיּוֹסֶף הַיָּשִׁישׁ וַיֹּאמֶר:</p>

<p>&quot;יַלְדָּה חֲבִיבָה, הַגִּידִי אֶת־שְׁמוֹ שֶׁל־הַלָּזֶה וּמִי־הוּא,</p>

<p>קְטַנָּה קוֹמָתוֹ מִקּוֹמַת הָאִישׁ אֲגַמֶּמְנוֹן בֶּן־אַטְרֵס,</p>

<p>אֶלָּא כְתֵפָיו רְחָבוֹת, וְיוֹתֵר רָחָב חָזֵהוּ.</p>

<p>נִשְׁקוֹ מֻנָּח עַל־פְּנֵי הָאֲדָמָה הַזָּנָה כָל־חַיָּה,  195</p>

<p>צוֹעֵד מִתְהַלֵּךְ כְּאַיִל בֵּין שׁוּרוֹת הַלּוֹחֲמִים הָרַבִּים.</p>

<p>אָכֵן כְּאוֹתוֹ הָעַתּוּד, כְּאַיִל עַב־צֶמֶר הוּא בְעֵינָי,</p>

<p>עוֹבֵר בָּעֵדֶר הַגָּדוֹל בֵּין עַשְׁתְּרוֹת צֹאן צַחוֹת־צָמֶר&quot;.
<br><br />
אָז אֲמָרֶיהָ הֵשִׁיבָה הֶלֶּנָּה בַת־זֵאוּס הַנָּאוָה:</p>

<p>&quot;בְּנוֹ שֶׁל־לָאֶרְטֵס הַלָּז, אוֹדִיסֵס הָאִישׁ רַב־הַדָּעַת, 200</p>

<p>אֶרֶץ אִתָּקָה חִבְּלַתּוֹ, הָאָרֶץ לָהּ אַדְמַת הַטְּרָשִׁים;</p>

<p>בְּלִבּוֹ קִנְּנָה כָּל־עָרְמָה, וּנְבוֹן מְזִמּוֹת הִנֵּהוּ&quot;.
<br><br />
נָשָׂא אִמְרוֹתָיו וַיֹּאמֶר אַנְטֵנוֹר הַיָּשִׁישׁ הַנָּבוֹן:</p>

<p>&quot;כֵּן אַתְּ, הָאִשָּׁה, דּוֹבֶרֶת, וֶאֱמֶת תֶּהְגֶּינָה שְׂפָתָיִךְ.</p>

<p>הִנֵּה אוֹדִיסֵס הַלָּז כְּבָר הָיָה פֹה לִפְנֵי עִדָּנִים  205</p>

<p>עִם־מֶנֶּלָּאוֹס יְדִיד־אָרֵס – מַלְאָכִים שֶׁבָּאוּ בִגְלָלֵךְ.</p>

<p>הָיוּ אָז אוֹרְחַי, וְהִכְנַסְתִּים וְכִבַּדְתִּים בְּבֵיתִי בִידִידוּת,</p>

<p>אָז גַּם־לָמַדְתִּי לָדַעַת אֶת־אָרְחָם וְאֶת־חָכְמַת לְבָבָם.</p>

<p>אֶל־הָאֲסֵפָה בִקְהַל בְּנֵי טְרוֹיָה עֵת בָּא מֶנֶּלָּאוֹס,</p>

<p>הָיָה מִשִּׁכְמוֹ הָרָחָב וָמַעְלָה גָּבֹהַּ מִמֶּנּוּ;  210</p>

<p>אֶפֶס כְּשֶׁיָּשְׁבוּ הַשְּׁנַיִם –וַיַּעַל עָלָיו אוֹדִיסֵס.</p>

<p>וּכְשֶׁהִגִּיעָה הַשָּׁעָה וְתִגָּלֶה מַחֲשַׁבְתָּם בַּקָּהָל,</p>

<p>פָּתַח אָז מֶנֶּלָּאוֹס בְּשֶׁטֶף לָשׁוֹן אֶת־דְּבָרָיו,</p>

<p>אֲמָרוֹת קְצָרוֹת וּבְרוּרוֹת, אַךְ מִשִּׂנְאָתוֹ רֹב־מִלִּים,</p>

<p>דְּבָרִים אֲרֻכִּים וּבְלוּלִים, לַמְרוֹת הֱיוֹתוֹ הַצָּעִיר.  215</p>

<p>אַךְ כְּשֶׁקָּפַץ אוֹדִיסֵס הָאִישׁ רַב־הַדַּעַת מִמְּקוֹמוֹ,</p>

<p>הִשְׁפִּיל אֶת־עֵינָיו לָאָרֶץ, וְעַפְעַפָּיו הֵישִׁירוּ מִנֶּגְדּוֹ;</p>

<p>אֵינוֹ נוֹטֶה שַׁרְבִיטוֹ לֹא־לְפָנִים וְלֹא־לְאָחוֹר, מַחֲזִיקוֹ</p>

<p>וְאֵינוֹ מְנִיעֵהוּ, כְּאָדָם לֹא־נִסָּה לְדַבֵּר מִיָּמָיו;</p>

<p>עָלָיו יָשִׂיחַ רוֹאֵהוּ: אַךְ שׁוֹטֶה הָאִישׁ אוֹ מַר־נָפֶשׁ. 220</p>

<p>אֶפֶס כְּשֶׁהוֹצִיא מִלִּבּוֹ אֶת־קוֹלוֹ הָאַדִּיר, וּדְבָרָיו</p>

<p>שָׁטְפוּ בְהָמוֹן, כִּפְתוֹתֵי הַשֶּׁלֶג בַּסְּתָו וּבַחֹרֶף, -</p>

<p>אִישׁ מִבְּנֵי תְמוּתָה לֹא הָיָה, שֶׁיָּהִין וְאִתּוֹ יִתְחָרֶה!</p>

<p>שׁוּב לֹא הָיִינוּ מִשְׁתָּאִים לִפְנֵי אוֹדִיסֵס וּלְתָאֳרוֹ&quot;.
<br><br />
אוּלָם כְּשֶׁרָאָה אֶת־אַָיַס, וַיִּשְׁאַל הַיָּשִׁישׁ בַּשְּׁלִישִׁית: 225</p>

<p>&quot;מִי־הוּא הָאִישׁ הָאֲכַיִּי, הַגֶּבֶר הָאַדִּיר הַנִּשְׂגָּב,</p>

<p>עוֹלֶה עַל־כָּל־הָאַרְגֵּאִים בְּקוֹמָה וּבְכָתֵף רְחָבָה?&quot;
<br><br />
עָנְתָה הֶלֶּנָּה הַנָּאוָה לוֹבֶשֶׁת הַסּוּת הָאֲרֻכָּה:</p>

<p>&quot;אָיַס הוּא הָעֲנָק, מִשְׂגַּבָּם שֶׁל־חֵיל הָאֲכַיִּים;</p>

<p>וְהִנֵּה שָׁם אִידוֹמֶנֵּס, מִתְנוֹסֵס כָּאֵל בֵּין הַכְּרֵתִים, 230</p>

<p>נִצָּב הוּא בַעֲדַת כָּל־מַנְהִיגֵי הַכְּרֵתִים סַבּוּהוּ.</p>

<p>כַּמָּה פְעָמִים הִתְאָרֵחַ בְּבֵית מֶנֶּלָּאוֹס יְדִיד־אָרֵס</p>

<p>וּבְהֵיכָלֵנוּ גַּם־הָיָה מִתְאַכְסֵן בְּבוֹאוֹ מִכַּפְתֹּר.</p>

<p>שׁוּב עֵינַי רוֹאוֹת אֶת־כָּל־הָאֲכַיִּים מַבְרִיקֵי־הָעָיִן,</p>

<p>הִנְנִי מַכִּירָה אֶת־כֻּלָּם וְלִקְרֹא בִשְׁמוֹתָם אוּכָלָה;  235</p>

<p>אַךְ אֶת־הַשְּׁנַיִם אֵינֶנִּי רוֹאָה בֵין רוֹעֵי הָעַמִּים:</p>

<p>קַסְטוֹר זֶה בּוֹלֵם־הַסּוּסִים וּפּוֹלִידֶבְקְ הַמִּתְגּוֹשֵׁשׁ</p>

<p>בְּאֶגְרוֹף, שְׁנֵי אַחַי בְּנֵי אִמִּי, שֶׁיָּלְדָה הוֹרָתִי – אֵינָמוֹ,</p>

<p>אוּלַי לֹא בָאוּ הֲלֹם וּבְלָקֶדֵּימוֹן נִשְׁאָרוּ,</p>

<p>וְאוּלַי הִפְלִיגוּ בַיָּם בִּסְפִינוֹת מַפְלִיגוֹת בַּיַּמִּים,  240</p>

<p>אֶפֶס לֹא יָרְדוּ לַשַּׁעַר בְּמִלְחֲמוֹת גְּבָרִים בִּגְבָרִים,</p>

<p>יַעַן חֶרְפָּתִי הַגְּדוֹלָה וּקְלוֹנִי זֶה יְבַעֲתֵמוֹ&quot;.
<br><br />
כָּכָה דִּבֵּרָה; וְאוּלָם הָאָרֶץ הַמְחַיָּה כָל־חַיִּים</p>

<p>כִּסְּתָה אוֹתָם זֶה־כְּבָר בְּלָקֶדֵּימוֹן, בְּאֶרֶץ אֲבוֹתָם.
<br><br />
וְדֶרֶךְ הָעִיר בָּאוּ כְבָר הַכָּרוֹזוֹת נוֹשְׂאֵי הַקָּרְבָּן:  245</p>

<p>כְּבָשִׂים וָיַיִן, הוּא פְרִי הָאֲדָמָה מְשַׂמֵּחַ הַלְּבָבוֹת,</p>

<p>בְּנֹאדוֹת עֲשׂוּיִים עוֹר עִזִּים; וְאִידַיּוֹס הַכָּרוֹז בָּא, נוֹשֵׂא</p>

<p>כַּד אֶחָד מַבְרִיק, וּגְבִיעֵי הַזָּהָב הַטָּהוֹר בְּיָדָיו;</p>

<p>קָרַב עַד אוֹתוֹ הַיָּשִׁישׁ, עוֹרְרָהוּ בִדְבָרִים וַיֹּאמֶר:</p>

<p>&quot;קוּמָה בֶּן־לָאוֹמֶדּוֹן, כִּי הִנֵּה קְרָאוּךָ כָּל־טוֹבֵי   250</p>

<p>טְרוֹיִים בּוֹלְמֵי־הַסּוּסִים וְאַרְגֵּאִים בְּשִׁרְיוֹנוֹת־הַנְּחוּשָׁה;</p>

<p>רֶד־נָא כַיּוֹם הַמִּישׁוֹרָה, שָׁם תִּכְרֹת בְּרִית קֹדֶשׁ וְשָׁלוֹם.</p>

<p>רַק מֶנֶּלָּאוֹס יְדִידוֹ־שֶׁל־אָרֵס וַאֲלֶכְּסַנְדְּרוֹס</p>

<p>הֵם עַל־הָאִשָּׁה יִתְרָאוּ פָנִים בִּרְמָחִים אֲרֻכִּים;</p>

<p>וְהָיָה הָאִישׁ אֲשֶׁר יִגְבַּר – לוֹ הָאוֹצָרוֹת וְהָאִשָּׁה; 255</p>

<p>וְאָנוּ נִכְרֹת בְּרִית שָׁלוֹם וְרֵעוּת, וְנוֹתַרְנוּ</p>

<p>נַחְנוּ בִטְרוֹיָה הַפּוֹרָה, אַךְ הֵמָּה יָשׁוּבוּ אֶל־אַרְגּוֹס,</p>

<p>אֶרֶץ הַזָּנָה סוּסִים, וַאֲכַיָּה, שֶׁיָּפוֹת נָשֶׁיהָ&quot;.
<br><br />
כָּכָה שָׂח; וַיִּתְחַלְחֵל הַיָּשִׁישׁ וַיִּפְקֹד עַל־נְעָרָיו</p>

<p>לִרְתֹּם הַסּוּסִים, וְהֵמָּה מִהֲרוּ לַעֲשׂוֹת רְצוֹנוֹ.  260</p>

<p>עַל־הַמֶּרְכָּבָה אָז עָלָה פְּרִיאַמּוֹס וַיִּמְשֹׁךְ הַמּוֹשְׁכוֹת;</p>

<p>עָלָה וְיָשַׁב עַל־יָדוֹ אַנְטֵנוֹר בְּמִרְכֶּבֶת תִּפְאַרְתּוֹ,</p>

<p>דֶּרֶךְ שַׁעֲרֵי סְקַיָּה הִטּוּ הַסּוּסִים בַּמִּישׁוֹר.
<br><br />
וּכְשֶׁהִגִּיעוּ הַשְּׁנַיִם עַד־חֵיל הָאֲכַיִּים וְהַטְּרוֹיִים,</p>

<p>יָרְדוּ מֵעַל הַמֶּרְכָּבָה לָאָרֶץ חוֹנֶנֶת הַמְּזוֹנוֹת,   265</p>

<p>נִכְנְסוּ אֶל־בֵּינוֹת חֵילוֹת הַטְּרוֹיִים וְהָאֲכַיִּים.</p>

<p>תֵּכֶף קָפַץ וְקָם אֲגַמֶּמְנוֹן הָעוֹצֵר־בַּגְּבָרִים,</p>

<p>קָפַץ אוֹדִיסֵס הֶעָרוּם; וְהַכָּרוֹזוֹת הַנַּעֲלִים הֵבִיאוּ</p>

<p>קָרְבַּן הַבְּרִית וְהַיַּיִן וַיִּמְזְגוּ אוֹתוֹ בְּמִזְרָק,</p>

<p>יָצְקוּ מַיִם עַל־כַּפּוֹת הַמְּלָכִים, וַאֲגַמֶּמְנוֹן</p>

<p>שָׁלַח אֶת־יָדוֹ וְהוֹצִיא אֶת־מַאֲכַלְתּוֹ, שֶׁהָיְתָה</p>

<p>תְּלוּיָה לוֹ תָמִיד עַל־יַד תַּעַר־הַחֶרֶב הַגָּדוֹל,</p>

<p>כָּרַת מִשַּׂעֲרוֹת רֹאשָׁם שֶׁל־כִּבְשֵׂי הַקָּרְבָּן, וְהַכָּרוֹזוֹת</p>

<p>חִלְּקוּ הַשְּׂעָרוֹת לַטּוֹבִים שֶׁבֵּין הָאֲכַיִּים וְהַטְּרוֹיִים.</p>

<p>וַאֲגַמֶּמְנוֹן אָז פָּרַשׂ כַּפָּיו וַיְפַלֵּל בְּקוֹל רָם:    275</p>

<p>&quot;זֶבְס אָבִינוּ, הַמּוֹשֵׁל בְּהַר אִידָה הַגָּדוֹל וְהַמְהֻלָּל!</p>

<p>אַתָּה, הַשֶּׁמֶשׁ הָרוֹאֶה אֶת־הַכֹּל וּמַאֲזִין הַכֹּל,</p>

<p>וְאַתֶּם, הַנְּהָרוֹת, וְהָאָרֶץ, וְהָאֵלִים מִתַּחַת לָאָרֶץ,</p>

<p>אַתֶּם, עוֹנְשֵׁי הַמֵּתִים, שֶׁנִּשְׁבְּעוּ וּמָעֲלוּ מָעַל!</p>

<p>עֵדִים הֱיוּ וּשְׁמַרְתֶּם אֶת־דִּבְרֵי הַבְּרִית וְהַשְּׁבוּעָה: 280</p>

<p>אֲשֶׁר אִם־יַךְ אֲלֶכְּסַנְדְּרוֹס אֶת מֶנֶּלָּאוֹס הַגִּבּוֹר,</p>

<p>וְהָיְתָה־לּוֹ גַם־הֶלֶּנָּה גַם־כָּל־אוֹצְרוֹתֶיהָ כֻלָּהַם,</p>

<p>וְאָנוּ נָשׁוּבָה לְאַרְצֵנוּ בִסְפִינוֹת מַפְלִיגוֹת בַּיַּמִּים;</p>

<p>וְאִם־מֶנֶּלָּאוֹס הַצְּהַבְהַב יַכֶּה אֶת־אֲלֶכְּסַנְדְּרוֹס,</p>

<p>יִמְסְרוּ טְרוֹיִים מִיָּד אֶת־הֶלֶּנָּה וְאֶת־כָּל־אוֹצְרוֹתֶיהָ, 285</p>

<p>וְהֵמָּה יְשַׁלְּמוּ הַקְּנָס לָאַרְגֵּאִים בְּמִדָּה הֲגוּנָה,</p>

<p>מַס לֹא־יִשָּׁכַח מִפִּי כָל־הַדּוֹרוֹת הַבָּאִים אַחֲרֵינוּ.</p>

<p>וַאֲלֶכְּסַנְדְּרוֹס אִם־יִפֹּל, וְלֹא יֹאבֶה פְּרִיאַמּוֹס וּבָנָיו</p>

<p>יוֹצְאֵי יֶרֶךְ פְּרִיאַמּוֹס לְשַׁלֵּם הַקְּנָס שֶׁאָמַרְנוּ,</p>

<p>אוֹסִיף אֶלָּחֵם בַּעֲבוּר הַקְּנָס הַזֶּה גַם לְהַבָּא,  290</p>

<p>הוֹחֵל אוֹחִילָה פֹּה, עַד־אַשִּׂיג מַטְּרַת מִלְחַמְתִּי&quot;.
<br><br />
אָמַר וַיִּשְׁחַט בִּנְחֹשֶׁת אַכְזָרִית גַּרְגְּרוֹת הַכְּבָשִׂים,</p>

<p>שָׂמָם עַל הָאֲדָמָה, - עוֹד פִּרְפְּרוּ, וְרוּחַ אֵין בָּמוֹ,</p>

<p>יַעַן כִּי קָבְעָה אוֹתָם הַנְּחֹשֶׁת כֹּחָם וְנִשְׁמָתָם;</p>

<p>דָּלוּ הַיַּיִן מִמִּזְרַק הַיַּיִן בִּגְבִיעִים וְנָסְכוּ   295</p>

<p>נֶסֶךְ בִּתְפִלָּה וּתְחִנָּה לָאֵלִים הַהֹוִים לָנֶצַח.</p>

<p>וְאִישׁ אִישׁ מֵחֵיל הָאֲכַיִּים, מֵחֵיל אַנְשֵׁי טְרוֹיָה הִתְפַּלָּל:</p>

<p>זֶבְס הַגָּדוֹל וְהַמְהֻלָּל וְיֶתֶר הָאֵלִים הַנִּצְחִים!</p>

<p>אוֹתוֹ הָאִישׁ, אֲשֶׁר יָפִיר הָרִאשׁוֹן הַבְּרִית וְהַשְּׁבוּעָה,</p>

<p>מֹחוֹ־הוּא יִהְיֶה נִגָּר כַּיַּיִן הַזֶּה עַל־הָאָרֶץ,   300</p>

<p>מֹחוֹ שֶׁלּוֹ וְשֶׁל־בָּנָיו, וּנְשֵׁיהֶם תִּטְחַנָּה לַאֲחֵרִים&quot;.
<br><br />
כָּכָה קָרָאוּ; אַךְ קְרוֹנְיוֹן לֹא שָׁעָה אֶל־תְּפִלּוֹתֵיהֶם.</p>

<p>פָּתַח בְּתוֹכָם אִמְרוֹתָיו פְּרִיאַמּוֹס מִזֶּרַע דַּרְדַּנּוֹס:</p>

<p>&quot;שִׁמְעוּ עָדַי, אַנְשֵׁי טְרוֹיָה וַאֲכַיִּים עֲדוּיֵי־הַמְּצָחוֹת!</p>

<p>הִנְנִי הוֹלֵךְ וְשָׁב לְאִלְיוֹס נְשׁוּבַת־הָרוּחוֹת,   305</p>

<p>יַעַן כִּי יִקְשֶׁה מִמֶּנִּי לַחֲזוֹת בְּעֵינַי מִלְחֶמֶת</p>

<p>בְּנִי שֶׁאָהַבְתִּי, בְּהֵאָבְקוֹ עִם־מֶנֶּלָּאוֹס יְדִיד־אָרֵס;</p>

<p>זֶבְס אַךְ־הוּא הַיּוֹדֵעַ וְכָל־יֶתֶר הָאֵלִים הַנִּצְחִים,</p>

<p>מִי־הוּא הָאִישׁ מִן־הַשְּׁנַיִם, שֶׁנֶּחְתַּךְ גּוֹרָלוֹ לַמָּוֶת&quot;.
<br><br />
מִלֵּל הַשָּׂב הָאֱלֹהִי וַיָּשֶׂם בְּמֶרְכַּבְתּוֹ הַכְּבָשִׂים,  310</p>

<p>עָלָה עָלֶיהָ וַיִּמְשֹׁךְ בְּיָדָיו אֵלָיו אֶת־הַמּוֹשְׁכוֹת;</p>

<p>עָלָה וְיָשַׁב עַל־יָדוֹ אַנְטֵנוֹר בְּמִרְכֶּבֶת תִּפְאַרְתּוֹ;</p>

<p>הִפְנוּ מֶרְכַּבְתָּם לְאָחוֹר, נֶחְפָּזִים בַּדֶּרֶךְ אִלְיוֹנָה.</p>

<p>וְהֶקְטוֹר בְּנוֹ שֶׁל־פְּרִיאַמּוֹס וְאוֹדִיסֵס הָאִישׁ הָאֱלֹהִי</p>

<p>מָדְדוּ הַמָּקוֹם לַקְרָב, וַיָּשִׂימוּ גוֹרָלוֹת בְּקוֹבַע   315</p>

<p>חָשׁוּל נְחֹשֶׁת עַל־סְבִיבוֹ, וַיְזַעְזְעוּם הֵנָּה וְהֵנָּה</p>

<p>לִרְאוֹת מִי יִהְיֶה הָרִאשׁוֹן לְהַטִּיל אֶת־כִּידוֹן הַנְּחֹשֶׁת.</p>

<p>סָבִיב הִתְפַּלְלוּ הָעַמִּים וּפָרְשׂוּ כַפַּיִם לָאֵלִים,</p>

<p>כַּמָּה וְכַמָּה אֲכַיִּים וּטְרוֹיִים הִתְחַנְּנוּ כָּכָה:</p>

<p>&quot;זֶבְס אָבִינוּ, הַמּוֹלֵךְ בְּהַר אִידָה, הַגָּדוֹל וְהַמְהֻלָּל! 320</p>

<p>אוֹתוֹ הָאִישׁ, אֲשֶׁר גָּרַם מִלְחַמְתָּם שֶׁל־שְׁנֵי הָעֲמָמִים,</p>

<p>תְּנָה־לּוֹ, וְנִכְרַת מֵעַמּוֹ, וְיֵרֵד שְׁאוֹל תַּחְתִּית וְיָמוּת –</p>

<p>וְאָנוּ נִכְרֹת בְּרִית קֹדֶשׁ, בְּרִית שָׁלוֹם וְרֵעוּת נִצַּחַת&quot;.
<br><br />
כָּכָה קָרְאוּ; וְהֶקְטוֹר הַגָּדוֹל מְנוֹפֵף־הַקּוֹבַע</p>

<p>הֵסֵב אֶת־רֹאשׁוֹ וְזִעֲזַע – וַיֵּצֵא גוֹרָלוֹ שֶׁל־פָּרִיס.  325</p>

<p>יָשַׁב הַצָּבָא בְשׁוּרוֹת בַּמָּקוֹם, אֲשֶׁר־שָׁם הִצִּיג</p>

<p>סוּסָיו הַמְמַהֲרִים לָרוּץ וְנֶשֶׁק שְׁלַל־צְבָעִים הִנִּיחַ.</p>

<p>הִתְחִיל אֲזַי אֲלֶכְּסַנְדְּרוֹס הָאֱלֹהִי, אִישׁ הֶלֶּנָּה</p>

<p>יְפַת הַמַּחְלָפוֹת, מִתְלַבֵּשׁ, שָׂם כֵּלָיו הַיָּפִים עַל־כְּתֵפָיו.</p>

<p>תְּחִלָּה חָגַר לְשׁוֹקָיו, שָׂם אֶת־הַמְּצָחוֹת הַנָּאוֹת  330</p>

<p>בַּעֲלוֹת פֻּרְפּוֹת הַכֶּסֶף, בָּהֶן הֻדְּקָה מִצְחָה אֶל־שׁוֹקָהּ;</p>

<p>אַחַר־כֵּן הִדֵּק אֶל־חָזוֹ הַשִּׁרְיוֹן אֲשֶׁר־לְאָחִיו</p>

<p>לִיקָאוֹן וַיִּלְבְּשֵׁהוּ, וְהָלַם אוֹתוֹ הַשִּׁרְיוֹן.</p>

<p>תָּלָה עַל־כְּתֵפוֹ הַסַּיִף הַמְקֻשָּׁט בְּמַסְמְרוֹת כֶּסֶף,</p>

<p>חֶרֶב נְחֻשְׁתּוֹ, וַיִּטֹּל הַמָּגֵן הַגָּדוֹל וְהֶחָזָק;</p>

<p>חָבַשׁ לְרֹאשׁוֹ הָאַדִּיר הַקּוֹבַע הֶעָשׂוּי לְתִפְאָרָה,</p>

<p>צִיצִית מֵרַעְמַת־סוּסִים מְנַפְנֶפֶת אֲיֻמּוֹת בְּטוֹטַפְתּוֹ.</p>

<p>לָקַח הַכִּידוֹן הֶחָזָק, וְהָיָה מְאֹד נָאֶה לְכַפּוֹ.</p>

<p>אַף מֶנֶּלָּאוֹס הַגִּבּוֹר שָׂם עָלָיו גַּם־הוּא מַדָּיו אֵלֶּה.
<br><br />
אַחַר שֶׁשָּׂמוּ עֲלֵיהֶם אֲזֵנָם אִישׁ אִישׁ בְּתוֹךְ עַמּוֹ, 340</p>

<p>יָצְאוּ אֶל־בֵּין הָאֲכַיִּים וְהַטְּרוֹיִים וְעָמְדוּ בַתָּוֶךְ,</p>

<p>עֵינָם מַבְרִיקָה אֲיֻמּוֹת; וְהָרוֹאִים כֻּלָּם נִבְעָתוּ:</p>

<p>בּוֹלְמֵי־הַסּוּסִים הַטְּרוֹיִים וַאֲכַיִּים עֲדוּיֵי־הַמְּצָחוֹת.</p>

<p>וְעָמְדוּ קְרוֹבִים הַשְּׁנַיִם בַּמָּקוֹם שֶׁמָּדְדוּ לַקְּרָב שָׁם,</p>

<p>מְנוֹפְפִים רָמְחֵיהֶם בִּידֵיהֶם וְזוֹעֲמִים אִישׁ אֶת־רֵעֵהוּ. 345</p>

<p>הִשְׁלִיךְ אָז אֲלֶכְּסַנְדְּרוֹס הַכִּידוֹן הַמַּאֲרִיךְ־צִלּוֹ,</p>

<p>נִתְקַל הַכִּידוֹן בְּמָגֵן בֶּן־אַטְרֵס, הַמָּגֵן הֶעָגֹל;</p>

<p>אוּלָם לֹא נִבְקְעָה הַנְּחֹשֶׁת, וְעֻקְצוֹ הִתְכּוֹפֵף לְאָחוֹר</p>

<p>עַל־פְּנֵי הַמָּגֵן הָאַדִּיר. הַשֵּׁנִי הִתְנַשֵּׂא בֶן־אַטְרֵס,</p>

<p>הוּא מֶנֶּלָּאוֹס, וּבְיָדוֹ זֶה כִּידוֹן הַנְּחֹשֶׁת, וַיְפַלֵּל: 350</p>

<p>&quot;זֶבְס הַמּוֹלֵךְ! נָא־תְנָה־לִי וּמֵאֲלֶכְּסַנְדְּרוֹס אֶנָּקֵם:</p>

<p>רִאשׁוֹן לִי־עָשָׂה הָרָעָה, וְיֹאבַד מִיָּדִי וְיָמֹת;</p>

<p>וְיִשְׁמַע הָעָם, וְיִירְאוּ עַד סוֹף כָּל־הַדּוֹרוֹת בְּנֵי אָדָם</p>

<p>לַעֲשׂוֹת רָעָה לְרֵעוֹ, שֶׁקִּדְּמוֹ בְלֶחֶם בְּבֵיתוֹ!&quot;
<br><br />
אָמַר, וַיְנוֹפֵף וַיָּטֶל כִּידוֹנוֹ הַמַּאֲרִיךְ־צִלּוֹ, 355</p>

<p>הִכָּה בַכִּידוֹן בַּמָּגֵן הֶעָגֹל שֶׁל־בְּנוֹ שֶׁל־פְּרִיאַמּוֹס.</p>

<p>חָדַר הַכִּידוֹן הַקָּשֶׁה וַיַּחֲלֹף הַמָּגֵן הַמַּזְהִיר,</p>

<p>עָבַר הַשִּׁרְיָה הַיָּפָה, מַעֲשֵׂה אָמָּן לְתִפְאָרָה;</p>

<p>קָרַע הַכִּידוֹן כֻּתָּנְתּוֹ סָמוּךְ לִבְשַׂר הַמִּפְשָׂעָה;</p>

<p>נָטָה הַצִּדָּה הַלָּז וְנִמְלָט מֵאֹפֶל אֲבַדּוֹן.   360</p>

<p>שָׁלַף בֶּן־אַטְרֵס אֶת־סֵיפוֹ הַמְסֻמָּר בְּמַסְמְרֵי כָסֶף,</p>

<p>מִהֵר הִתְרוֹמֵם וַיַּךְ בְּכִפַּת הַקּוֹבַע –וַיְּנֻפַּץ</p>

<p>סֵיפוֹ לִרְסִיסִים שְׁלֹשָׁה־אַרְבָּעָה וַיִּפֹּל מִיָּדוֹ.</p>

<p>וּמֶנֶּלָּאוֹס הִבִּיט בְּמֶרְחֲבֵי רָקִיעַ וְנֶאֱנָק:</p>

<p>&quot;זֶבְס אָבִינוּ, הֲיֶשְׁנוֹ אַכְזָרִי כָמוֹךָ בֵּין אֵלִים!   365</p>

<p>אָכֵן אָמַרְתִּי אֶנָּקֵם מֵאֲלֶכְּסַנְדְּרוֹס כְּרָעָתוֹ, -</p>

<p>עַתָּה הַסַּיִף בִּימִינִי מְנֻפָּץ לִרְסִיסִים, וְרָמְחִי</p>

<p>הָטֵל הֵטַלְתִּי לְלֹא־הוֹעִיל, וְלֹא אָבַד מִיָּדִי, לֹא הוּמָת&quot;.
<br><br />
שָׂח, וַיִּשְׂתָּעֵר וַיַּחֲזֵק בַּקּוֹבַע נֶעֱטַר־הָרַעְמָה,</p>

<p>הֵסֵב אֶת־פָּנָיו וּסְחָבוֹ אֶל־חֵיל הָאֲכַיִּים הַנְּדִיבִים- 370</p>

<p>הָיְתָה הָרְצוּעָה הַנָּאָה מְעִיקָה לְצַוָּארוֹ שֶׁל־פָּרִיס,</p>

<p>רְצוּעַת הָעוֹר, אֲשֶׁר הִדְּקָה קוֹבָעוֹ מִתַּחַת סַנְטֵרוֹ.</p>

<p>וְכָךְ הָיָה סוֹחֲבוֹ עַד־חֵילוֹ וְהָיָה לוֹ עוֹשֶׂה שֵׁם־עוֹלָם</p>

<p>לוּלֵא רָאֲתָה זֹאת אַפְרוֹדִיטָה, הִיא בִתּוֹ שֶׁל־זֵאוּס;</p>

<p>בָּאָה וַתְּנַתֵּק הָרְצוּעָה הַגְּזוּרָה מֵעוֹר פָּר שֶהוּמָת; 375</p>

<p>וְהֶעֱלָה בְיָדוֹ הַחֲזָקָה הַקּוֹבַע הָרֵיק. וְהַגִּבּוֹר</p>

<p>זְרָקוֹ וַיַּשְׁלִיכֶנּוּ אֶל־חֵיל הָאֲכַיִּים הַנְּעוּלִים</p>

<p>מְצָחוֹת הֲדוּרוֹת, וְרֵעָיו הַנֶּאֲמָנִים קִבְּלוּהוּ.</p>

<p>שׁוּב הִשְׂתָּעֵר בְּאַפּוֹ עֲלֵי־אֲלֶכְּסַנְדְּרוֹס לְהָרְגוֹ</p>

<p>בְּכִידוֹן נְחֻשְׁתּוֹ, וְאוּלָם נְשָׂאַתּוּ מִשָּׁם אַפְרוֹדִיטָה</p>

<p>בִּתּוֹ שֶׁל־זֶבְס עַל־נְקַלָּה – כְּבַת אֵלִים –וּבְסֵתֶר עֲרָפֵל,</p>

<p>אַף הֱבִיאַתּוּ לְלִשְׁכָּתוֹ הַנּוֹדְפָה כָּל־רֵיחוֹת בְּשָׂמִים.</p>

<p>אַחַר נִסְתַּלְּקָה, כְּדֵי לִקְרֹא לְהֶלֶּנָּה בַמִּגְדָּל הַנִּשָּׂא;</p>

<p>מָצְאָה אוֹתָהּ שָׁם יַחַד עִם־רַבּוֹת בְּנוֹת טְרוֹיָה סַבּוּהָ.</p>

<p>נָגְעָה־בָהּ בְּכַפָּהּ לְאַט בִּצְעִיפָהּ הַנּוֹדֵף הַנֶּקְטָר,  385</p>

<p>נָשְׂאָה אֵלֶיהָ אִמְרָתָהּ וַתִּלְבַּשׁ צוּרָתָהּ שֶׁל־אִשָּׁה</p>

<p>זְקֵנָה עוֹשָׂה בַצֶּמֶר – בְּעוֹדֶנָּה בְלָקֶדֵּימוֹן הָיְתָה</p>

<p>טֹוָה לָהּ אֵטוּן מַחְמַדִּים וְהָיְתָה חֲבִיבָה עָלֶיהָ;</p>

<p>דָּמְתָה אֵלֶיהָ וַתֹּאמֶר הָאֱלֹהִית אַפְרוֹדִיטָה:</p>

<p>&quot;מַהֲרִי, כִּי אֲלֶכְּסַנְדְּרוֹס לָךְ קוֹרֵא לָשׁוּב הַבָּיְתָה. 390</p>

<p>הִנֵּה הוּא שׁוֹכֵב בַּלִּשְׁכָּה עַל־עַרְשׂוֹ הַחֲטוּבָה לְתִפְאָרָה,</p>

<p>מַזְהִיר בְּיָפְיוֹ וּבְשִׂמְלוֹת הַחֶמְדָּה; אַף לֹא תַאֲמִינִי,</p>

<p>אֲשֶׁר זֶה שָׁב מִן־הַקְרָב, וּכְיוֹצֵא בִמְחוֹלוֹת מַחֲנַיִם</p>

<p>זֶה מַרְאֵהוּ, וּכְשָׁב מִמְּחוֹלוֹת מַחֲנַיִם יָנוּחַ&quot;.
<br><br />
כָּכָה הִגִּידָה וַתְּעוֹרֵר חֲרוֹן אַף הֶלֶּנָּה בְלִבָּהּ; 395</p>

<p>אַךְ כְּשֶׁהִכִּירָה אֶת־עָרְפָּהּ הַיָּפֶה שֶׁל־בַּת־הָאֱלֹהִים,</p>

<p>גִּזְרַת שָׁדֶיהָ הַחֲמוּדִים וְעֵינֶיהָ הַנָּאוֹת וְהַנּוֹצְצוֹת,</p>

<p>נִבְעֲתָה וַתִּתְחַלְחֵל, וַתִּפְתַּח אֶת־פִּיהָ וַתֹּאמֶר:</p>

<p>&quot;הוֹי אַכְזְרִיָּה, שַׁלָּמָה תִשְׁתּוֹקְקִי שׁוּב לְפַתּוֹתֵנִי?</p>

<p>אוּלַי אַתְּ רוֹצָה, כִּי אֵרְדָה בַכְּרַכִּים הַגְּדוֹלִים שֶׁל פְרִיגְיָה 400</p>

<p>אוֹ שֶׁל־מֵאוֹנְיָה הַנְּעִימָה, וּבְיַעַן כִּי יֶשְׁנוֹ שָׁם אֶחָד</p>

<p>חָבִיב עָלַיִךְ מִכָּל בְּנֵי הָאָדָם הַמְדַבְּרִים שְׂפַת אֱנוֹשׁ?</p>

<p>הֲמִשּׁוּם גְּבֹר מֶנֶּלָּאוֹס עֲלֵי־אֲלֶכְּסַנְדְּרוֹס הֶעָדִין</p>

<p>וּמֵרְצוֹתוֹ, כִּי־אָשׁוּב הַשְּׂנוּאָה אֶל־צֵל קוֹרַת בֵּיתוֹ,</p>

<p>הֲמִשּׁוּם־זֶה הֵנָּה בָּאת וּבְתַרְמִית אֵלַי תִּתְנַכָּלִי?  405</p>

<p>לְכִי אַתְּ וְהִשָּׁאֲרִי אִתּוֹ, וְזָנַחַתְּ אָרְחוֹת הָאֵלִים,</p>

<p>וְשׁוּב כַּף רַגְלֵךְ לֹא תִדְרֹךְ עַל־תּוֹעֲפוֹת הַר הָאוֹלִימְפּוֹס;</p>

<p>הָגֹה תֶהְגִּי עָלָיו, אַל־תָּסֵבִּי עֵינַיִךְ מִנֶּגְדּוֹ,</p>

<p>עַד שֶׁיִּרְחָמֵךְ, וְהָיִית־לוֹ לְאֵשֶׁת חֵיקוֹ אוֹ לְשִׁפְחָה.</p>

<p>שָׁמָּה לֹא אֵלֵךְ לְעוֹלָם, כִּי חֶרְפָּה הִיא לִי וּכְלִמָּה  410</p>

<p>לְהוֹסִיף הַצִּיעַ מִטָּתוֹ; כִּי עַתָּה כָל־בְּנוֹת טְרוֹיָה</p>

<p>תָּהֳלָה בִּי תָשֵׂמְנָה, וְגַם בְּלֹא־זֶה לִבִּי יִדְאָב&quot;.
<br><br />
עָנְתָה־לָהּ אַפְרוֹדִיטָה הַנִּפְלֵאת בָּאֵלוֹת בְּקָצֶף:</p>

<p>&quot;אַל־תַּקְנִיטִינִי, חֲצוּפָה, פֶּן־אָשִׁיב מִמֵּךְ פָּנַי בְּאַפִּי,</p>

<p>וְנֶהְפַּךְ לִבִּי, וּשְׂנֵאתִיךְ מְאֹד תַּחַת אֲשֶׁר אֲהַבְתִּיךְ, 415</p>

<p>וְאֵיבַת עַד וּמַשְׂטֵמָה אַצִּיתָה בְלֵב שְׁנֵי הַגּוֹיִים,</p>

<p>בְּלֵב הַדַּנָּאִים וְהַטְּרוֹיִים, וְתֵרְדִי בְקָלוֹן שְׁאוֹלָה&quot;.
<br><br />
כָּכָה הִגִּידָה; וַתֶּחֱרַד הֶלֶּנָּה בַת־זֵאוּס הַנָּאוָה,</p>

<p>מַחֲשָׁה הָלְכָה וַתִּתְכַּס בַּצָּעִיף הַלָּבָן הַמַּכְסִיף,</p>

<p>כְּמוּסָה מֵעֵינֵי בְנוֹת טְרוֹיָה; וְהָאֵלָה הוֹלֶכֶת לְפָנֶיהָ. 420
<br><br />
וּכְשֶׁהִגִּיעוּ עַד־הֵיכַל תִּפְאַרְתּוֹ שֶׁל־אֲלֶכְּסַנְדְּרוֹס</p>

<p>וַתֵּחָפַזְנָה הַשְּׁפָחוֹת אֶל־עֲבוֹדָתָן וְאֶל־חֻקָּן.</p>

<p>וּכְשֶׁנִּכְנְסָה הַנִּפְלֵאת בַּנָּשִׁים לַלִּשְׁכָּה הָרָמָה,</p>

<p>אָחֲזָה אַפְרוֹדִיטָה מַנְעִימַת־הַחִיּוּךְ בְּכִסֵּא,</p>

<p>נָשְׂאָה וְהֶעֱמִידַתּוּ לְנֹכַח פְּנֵי אֲלֶכְּסַנְדְּרוֹס; 425</p>

<p>יָשְׁבָה עָלָיו הֶלֶּנָּה בַת־זֵאוּס תּוֹפֵשׂ־הָאֵיגִיס,</p>

<p>אַךְ אֶת־עֵינֶיהָ הֵסֵבָּה וַתּוֹכִיחֶנּוּ בִדְבָרִים:</p>

<p>&quot;שַׁבְתָּ זֶה־כְּבָר מִן־הַקְּרָב? לְוַאי חָלָל נָפַלְתָּ וֶהֱמִיתְךָ</p>

<p>אוֹתוֹ הַגֶּבֶר הָאַדִּיר, שֶׁהָיָה לִי אִישִׁי הָרִאשׁוֹן!</p>

<p>הִנֵּה הָיִיתָ מִתְהַלֵּל לְפָנִים, כִּי אַתָּה עָלִיתָ  430</p>

<p>עַל מֶנֶּלָּאוֹס יְדִיד־אָרֵס בְּכֹחַ זְרוֹעֲךָ וְקֵינֶךָ;</p>

<p>לֵךְ וְקָרָאתָ הֲלֹם אֶת־הָאִישׁ מֶנֶּלָּאוֹס יְדִיד־אָרֵס,</p>

<p>יֵצֵא וְנִלְחָם שׁוּב אִתְּךָ. וְאוּלָם עֲצָתִי אָנֹכִי –</p>

<p>שֵׁב עַל־מְקוֹמְךָ וְאַל־תִּפְגַּע בָּאִישׁ מֶנֶּלָּאוֹס הַצְּהַבְהַב</p>

<p>לֶאֱסֹר עִמּוֹ מִלְחָמָה וְלַעֲרֹךְ קְרָב מִבְּלִי־חָכְמָה, 435</p>

<p>פֶּן־יַכְרִיעֲךָ פִתְאֹם בְּעֵץ הַחֲנִית אֲשֶׁר־בְּיָדוֹ!&quot;.
<br><br />
הֵשִׁיב־לָהּ פָּרִיס אֲמָרָיו וַיְדַבֵּר כַּדְּבָרִים הָאֵלֶּה:</p>

<p>“אִשָּׁה, אַל־נָא תַכְאִיבִי אֶת־לִבִּי בְגִדּוּפִים נִמְרָצִים!</p>

<p>אָמְנָם נִצְּחַנִי הַיּוֹם מֶנֶּלָּאוֹס, וְלוֹ עָמְדָה אַתֵּנָה –</p>

<p>מָחָר וְגָבַרְתִּי אָנֹכִי, כִּי גַם־עִמָּנוּ הָאֵלִים. 440</p>

<p>בּוֹאִי, וּבָאֳהָבִים נִתְעַלְּסָה עַל־עֶרֶשׂ רְפוּדָה;</p>

<p>יַעַן מֵעוֹלָם לֹא לָהַט לְבָבִי שַׁלְהֶבֶת הָאַהֲבָה –</p>

<p>גַּם בְּיוֹם בּוֹ נְהַגְתִּיךְ מִנְּאוֹת לָקֶדֵּימוֹן הַנָּאָה,</p>

<p>בְּלֶכְתֵּךְ אַחֲרַי בִּסְפִינָה חוֹתֶרֶת בַּיָּם, בָּרִאשׁוֹנָה</p>

<p>עֶדְנֵי אֲהָבִים רָוִינוּ בְּבוֹאֵנוּ אֶל־חוֹף אִי־קְרַנַּיָּה. - 445</p>

<p>כְּשֵׁם שֶׁהוּא לוֹהֵט הַיּוֹם בִּמְלֹא מַאֲוַיִּים מְתוּקִים&quot;.
<br><br />
אָמַר וַיִּפֶן לִיצוּעוֹ, וְאַחֲרָיו אִשְׁתּוֹ צוֹעֶדֶת.
<br><br />
הֵמָּה נָחוּ בָעֶרֶשׂ מַעֲשֵׂה מִקְשָׁה לְתִפְאָרָה,</p>

<p>וּמֶנֶּלָּאוֹס מְשׁוֹטֵט כְּחַיָּה טוֹרֶפֶת בַּצָּבָא,</p>

<p>חוֹפֵשׂ וָתָר, אֵיפֹה יִמְצָא אֶת־הָאֱלֹהִי אֲלֶכְּסַנְדְּרוֹס; 450</p>

<p>אֶפֶס אֵין אִישׁ בֵּין הַטְּרוֹיִים וּבֵין בַּעֲלֵי בְרִיתָם, שֶׁיַּרְאֶה</p>

<p>לוֹ לְמֶנֶּלָּאוֹס הַגִּבּוֹר, אֵי־אֲלֶכְּסַנְדְּרוֹס, אַיֵּהוּ.</p>

<p>לֹא מֵאַהֲבָה אוֹתוֹ הָיוּ מְכַסִּים, לוּ רָאוּ,</p>

<p>יַעָן כִּי שָׂנֹא שְׂנֵאוּהוּ כְּשָׂנְאָם הַכְּלָיָה הַשְּׁחוֹרָה.</p>

<p>וַאֲגַמֶּמְנוֹן הָעוֹצֵר־בַּגְּבָרִים אָז נָשָׂא אִמְרָתוֹ: 455</p>

<p>&quot;שִׁמְעוּ אִמְרָתִי, טְרוֹיִים, וְדַרְדַּנִּים וּבַעֲלֵי בְרִיתָם!</p>

<p>הִנֵּה עֵינֵיכֶם הָרוֹאוֹת, כִּי יַד מֶנֶּלָּאוֹס גָּבֵרָה;</p>

<p>תְּנוּ־לוֹ כַיּוֹם אֶת־הֶלֶּנָּה בַת־אַרְגּוֹס עִם־כָּל־אוֹצְרוֹתֶיהָ</p>

<p>וְשַׁלֵּם תְּשַׁלְּמוּ הַקְּנָס כַּיָּאוּת, בְּמִדָּה הֲגוּנָה,</p>

<p>וְזִכְרוֹ לֹא יָמוּשׁ מִפִּי כָל־דּוֹרֵי הַדּוֹרוֹת הַבָּאִים&quot;. 460
<br><br />
כֹּה שָׂח בֶּן־אַטְרֵס, וְכָל הָאֲכַיִּים רָצוּ אֲמָרָיו.
<br></p>
</blockquote>

<h2 id="שִׁיררְבִיעִי:הֲפָרַתהַשְּׁבוּעָהאֲגַמֶּמְנוֹןמְפַקֵּדאֶת־הַצָּבָא">שִׁיר רְבִיעִי: הֲפָרַת הַשְּׁבוּעָה / אֲגַמֶּמְנוֹן מְפַקֵּד אֶת־הַצָּבָא</h2>

<blockquote>
<p>אוּלָם הָאֵלִים הִתְאַסְּפוּ נִקְהֲלוּ סָבִיב לְזֵאוּס,</p>

<p>יוֹשְׁבִים עַל־רִצְפַּת הַזָּהָב, וְהֵבָּה הַגְּבִירָה בֵינֵיהֶם,</p>

<p>מוֹזְגָה לָהֶם מִן־הַנֶּקְטָר; וְהָאֵלִים מְבָרְכִים אִישׁ אָחִיו,</p>

<p>שׁוֹתִים מִסִּפְלֵי הַזָּהָב, מַשְׁקִיפִים עַל־פְּנֵי עִיר הַטְּרוֹיִים.</p>

<p>פִּתְאֹם עָלְתָה עַל־דַּעְתּוֹ שֶׁל־זֵאוּס לְהַקְנִיט אֶת־הֵרָה,  5</p>

<p>עָנָה וַיֹּאמֶר מְהַתֵּל בִּדְבָרִים שְׁנוּנִים וּבוֹטִים:</p>

<p>&quot;שְׁתַּיִם הֵנָּה הָאֵלוֹת הָעוֹמְדוֹת לִימִין מֶנֶּלָּאוֹס-</p>

<p>הֵרָה מְלֶכֶת הָאַרְגוֹס וְאַתֵּנָה הָאֲלַלְקוֹמֶנִּית.</p>

<p>אוּלָם הֵן יוֹשְׁבוֹת מִנֶּגֶד, מִתְעַנְּגוֹת לַמַּרְאֶה מֵרָחוֹק;</p>

<p>אֶפֶס לֹא־כֵן אַפְרוֹדִיטָה, שֶׁקֶּסֶם שְׂחוֹק קַל עַל־שְׂפָתֶיהָ, 10</p>

<p>תָּדִיר עוֹמֶדֶת לִימִינוֹ וּמְפַלְּטָה אֶת־פָּרִיס מִמָּוֶת,</p>

<p>כֵּן גַּם־הַיּוֹם מִלְּטָה נַפְשׁוֹ, כִּי אָמַר כְּבָר יֵרֵד שְׁאוֹלָה.</p>

<p>אוּלָם יַד מֶנֶּלָּאוֹס יְדִידוֹ־שֶׁל־אָרֵס גָּבֵרָה.</p>

<p>עַתָּה הָבָה נִוָּעֵץ וְנִרְאֶה, אֵיךְ יִפֹּל הַדָּבָר:</p>

<p>אוּלַי מִלְחָמָה אֲיֻמָּה עִם־קוֹל עֲנוֹת קְרָבוֹת הַדָּמִים  15</p>

<p>נָעִיר אוֹ נַעֲשֶׂה שָׁלוֹם וְאַחֲוָה בֵּין שְׁנֵי הָעַמִּים.</p>

<p>וְהָיָה אִם־יִיטַב בְּעֵינֵיכֶם, וּבְעֵינֵי כֻלְּכֶם אִם־יִישַׁר,</p>

<p>וְנוֹתְרָה גַּם קִרְיַת פְּרִיאַמּוֹס הַמֶּלֶךְ נוֹשָׁבָה כְקֶדֶם,</p>

<p>וּמֶנֶּלָּאוֹס יִנְהַג אֶת־אִשְׁתּוֹ הֶלֶּנָּה בַת־אַרְגּוֹס&quot;.
<br><br />
כָּכָה שָׂח; וַתִּלֹּנָּה אַתֵּנָה וְהֵרָה בְּשָׁמְעָן,  20</p>

<p>יָשְׁבוּ יַחַד וְחָרְשׁוּ בְלִבָּן הָרָעָה עַל־טְרוֹיָה.</p>

<p>אוּלָם אַתֵּנָה לֹא עָנְתָה דָבָר, כִּי הֶחֱרִישָׁה,</p>

<p>אַפָּהּ חָרָה בְזֵאוּס אָבִיהָ, חֲמָתָהּ בָּעָרָה;</p>

<p>אֶפֶס לֵב הֵרָה לֹא הֵכִיל חֲרוֹנָהּ, וַתַּעַן וַתֹּאמֶר:</p>

<p>&quot;קְרוֹנְיוֹן הָאַכְזָר! הוֹי, מַה־זֶּה תַּבַּעְנָה שְׂפָתֶיךָ? הַאֻמְנָם 25</p>

<p>נַפְשְׁךָ תִּרְצֶה, פָּעֳלִי כִּי יִהְיֶה מֵאָפַע? וּלְחִנָּם</p>

<p>בְּזֵעַת אַפִּי עָמַלְתִּי, גַּם סוּסַי פָּעוּ וַיִּלְאוּ,</p>

<p>בְּאָסְפִי הֲמוֹן גּוֹיִים רַבִּים לְפִיד לִפְּרִיאַמּוֹס וּלְבָנָיו?</p>

<p>פְּעַל וְאוּלָם כָּל־יֶתֶר הָאֵלִים פָּעָלְךָ לֹא יִרְצוּ&quot;.
<br><br />
קָצַף זֶבְס עַד־מְאֹד וַיַּעַן לָהּ כּוֹנְסִי־הֶעָבִים: 30</p>

<p>&quot;הוֹי אַכְזְרִיָּה! מָה הֵרַע פְּרִיאַמּוֹס אוֹ זֶרַע פְּרִיאַמּוֹס</p>

<p>לָךְ, וּמַה־פִּשְׁעָם הַגָּדוֹל, כִּי אַתְּ אַדִּיר חֶפְצֵךְ מֵעוֹלָם</p>

<p>לְקַרְקֵר וּלְהַחֲרִיב אֶת־אִלְיוֹס הַקִּרְיָה הַבְּנוּיָה לְתִפְאָרָה?</p>

<p>וְאִלּוּ נִכְנַסְתְּ אַתְּ בְּשַׁעַר הָעִיר וּבַחוֹמָה הַגְּבֹהָה,</p>

<p>חַיִּים בָּלַעַתְּ אֲזַי אֶת־פְּרִיאַמּוֹס וְאֶת־כָּל־בְּנֵי פְּרִיאַמּוֹס  35</p>

<p>וְיֶתֶר אַנְשֵׁי טְרוֹיָה, אַךְ אָז בָּךְ חֲמָתֵךְ שָׁכָכָה.</p>

<p>עָשֹה גַם־תַּעֲשִׂי כִרְצוֹנֵךְ; וְאוֹתָה מַחֲלֹקֶת אַל־תּוֹסִיף</p>

<p>לִהְיוֹת לְמָדוֹן וּלְמַצָּה בֵּינִי וּבֵינֵךְ בְּתוֹכֵנוּ!</p>

<p>אֶפֶס עוֹד דָּבָר לָךְ אַגִּיד, וְשָׁמַרְתְּ דְּבָרַי אֵלֶּה בְלִבֵּךְ:</p>

<p>וְהָיָה כִּי־אֶרְצֶה אָנֹכִי לְהָשֵׁם עִיר מֵאֵין יוֹשֵׁב - 40</p>

<p>קִרְיָה, שֶׁאַתְּ בָּהּ חָפַצְתְּ, וְיוֹשְׁבֶיהָ חֲבִיבִים עָלָיִךְ, -</p>

<p>אַל־תַּעַצְרִינִי בְקִצְפִּי וְנָתַתְּ־לִי, לְכַלּוֹת בָּהּ אַפִּי,</p>

<p>יַעַן רָצִיתִי פָעֳלֵךְ, אַף כִּי לֹא רָצְתָה נַפְשִׁי.</p>

<p>כִּי מֵעָרִים נוֹשָׁבוֹת מֵאָדָם הַחַי עַל־אֲדָמוֹת,</p>

<p>אֲשֶׁר־תַּחַת הַשֶּׁמֶשׁ וְתַחַת שְׁמֵי־הַכּוֹכָבִים, 45</p>

<p>אַהֲבַת עוֹלָם אָהַבְתִּי אֶת־אִלְיוֹס הַקִּרְיָה הַקְּדוֹשָׁה,</p>

<p>מַלְכָּהּ פְּרִיאַמּוֹס וְאֶת־עַם פְּרִיאַמּוֹס זֶה תּוֹפֵשׂ־הָרֹמַח;</p>

<p>שָׁם לֹא חָסַר מֵעוֹלָם עַל־מִזְבְּחִי זֶבַח קָרְבָּנִי,</p>

<p>נִסְכִּי וְרֵיחַ נִיחוֹחִי, הָאֶשְׁכָּר הַיָּאֶה לָאֵלִים&quot;.
<br><br />
עָנְתָה לוֹ הֵרָה הַגְּבִירָה גִּדְלַת־הָעַיִן וַתֹּאמֶר: 50</p>

<p>&quot;אָכֵן אֶת־שְׁלָשׁ־הֶעָרִים אָהַבְתִּי עַל־פְּנֵי הָאֲדָמָה:</p>

<p>אַרְגּוֹס, אַסְפַּרְטָה וְגַם מִיקֵנֵי רַחֲבַת־הַדְּרָכִים;</p>

<p>הַחֲרֵב תַּחֲרִיב אוֹתָן, אִם־פַּעַם תִּשְׂנָאֵן בְּלִבְּךָ,</p>

<p>אֵין אֲנִי בָאָה לְעֶזְרָתָן וְאֵינֶנִּי מְעַכְּבָה בַעֲדֶךָ.</p>

<p>וְאִלּוּ הָיִיתִי מוֹנַעַת וְעוֹצֶרֶת בַּעֲדְךָ מֵהַחֲרִיב, 55</p>

<p>דָּבָר זֶה מֶנִּי יִבָּצֵר לִמְנֹעַ, עָלַי כִּי גָבָרְתָּ.</p>

<p>אֶפֶס אַל־יִהְיֶה פָעֳלִי לָרִיק וּמֵאֶפַע יְגִיעָתִי,</p>

<p>יַעַן בַּת־אֵל גַּם־אֲנִי – מִמַּקֶּבֶת בּוֹר אֶחָד נֻקָּרְנוּ-</p>

<p>בִּתּוֹ אֲנִי וְהַכְּבוּדָה בִּבְנוֹתָיו שֶׁל־קְרוֹנוֹס הֶעָרוּם,</p>

<p>אַף בִּשְׁתֵּי אֵל אִכָּבֵדָה: בְּכוֹרָתִי וּשְׁמִי- וְאָנֹכִי 60</p>

<p>אִשְׁתְּךָ קֹרָא־לִי, וְאַתָּה הַמּוֹלֵךְ עַל־כָּל־בְּנֵי אַלְמָוֶת.</p>

<p>אָכֵן נִרְצֶה אִישׁ אָחִיו, אָנֹכִי אֲוַתֵּר עַל־דַּעְתִּי,</p>

<p>וְאַתָּה תְבַטֵּל דַּעְתֶּךָ; וְנִשְׁמְעוּ לָנוּ גַם־יֶתֶר</p>

<p>בְּנֵי הָאַלְמָוֶת הָאֵלִים. צַו אֶת־אַתֵּנָה וְהִבְהַלְתָּהּ</p>

<p>רֶדֶת אֶל־מַעַרְכוֹת־הַזְּוָעוֹת שֶׁל־הָאֲכַיִּים וְהַטְּרוֹיִים, 65</p>

<p>נַסֵּה תְנַסֶּה, וְיָפִירוּ הַטְּרוֹיִים הֵם תְּחִלָּה שְׁבוּעָתָם,</p>

<p>יֵלְכוּ וְיַזִּיקוּ לִבְנֵי הָאֲכַיִּים גֵּאֵי הַנִּצָּחוֹן&quot;.
<br><br />
כָּכָה הִגִּידָה; וְלֹא סֵרַב אֲבִי בְנֵי הָאֵלִים וְהָאָדָם;</p>

<p>תֵּכֵף שָׂח אֶל־אַתֵּנָה, הִבִּיעַ לָהּ אִמְרֵי הַכָּנָף:</p>

<p>&quot;מַהֲרִי רְדִי אֶל־מַחֲנֵה בְנֵי הָאֲכַיִּים וְהַטְּרוֹיִים, 70</p>

<p>נַסֵּה תְנַסִּי, וְיָפִירוּ הַטְּרוֹיִים הֵם תְּחִלָּה שְׁבוּעָתָם,</p>

<p>יֵלְכוּ וְיַזִּיקוּ לִבְנֵי הָאֲכַיִּים גֵּאֵי הַנִּצָּחוֹן&quot;.
<br><br />
שָׂח וַיְעוֹדְדָהּ, וְאַתֵּנָה זֶה־כְּבָר לְכָךְ מִשְׁתּוֹקֶקֶת,</p>

<p>יָרְדָה מוּעָפָה בִיעָף מִתּוֹעֲפוֹת הַר הָאוֹלִימְפּוֹס.</p>

<p>כְּאוֹתוֹ הַכּוֹכָב, שֶׁשָּׁלַח בֶּן־קְרוֹנוֹס הֶעָרוּם לְמוֹפֵת 75</p>

<p>לְיוֹרְדֵי הַיָּם בָּאֳנִיּוֹת וּלְאוֹת לִצְבָא גוֹיִים אַדִּירִים,</p>

<p>מַזְהִיר וּמַבְרִיק וּמֵפִיץ נִיצוֹצוֹת וּרְשָׁפִים לְאֵין־מִסְפָּר, -</p>

<p>כָּכָה זִנְּקָה גַּם פַּלַּס־אַתֵּנָה בְּרִדְתָּהּ לָאָרֶץ.</p>

<p>קָפְצָה בְקֶרֶב הַצָּבָא, וְהָרוֹאִים כֻּלָּם מִשְׁתָּאִים,</p>

<p>טְרוֹיִים בּוֹלְמֵי־הַסּוּסִים וַאֲכַיִּים עֲדוּיֵי־הַמְּצָחוֹת; 80</p>

<p>וְיֵשׁ אֲשֶׁר יַשְׁקִיף הָאֶחָד וְעָנָה וְאָמַר אֶל־רֵעוֹ:</p>

<p>&quot;אָכֵן יָשׁוּבוּ מִלְחָמָה אֲיֻמָּה וּקְרָבוֹת־הַזְּוָעוֹת</p>

<p>כְּקֶדֶם, אוֹ שָׁלוֹם וְאַחֲוָה יְכוֹנֵן בֵּין צִבְאוֹת הַגּוֹיִים</p>

<p>זֶבְס בֶּן־קְרוֹנוֹס הַנּוֹהֵג בְּחַסְדּוֹ מִלְחֲמוֹת בְּנֵי אָדָם&quot;.
<br><br />
כָּכָה נִדְבְּרוּ רַבִּים מִבְּנֵי הָאֲכַיִּים וְהַטְּרוֹיִים. 85</p>

<p>וְהִיא לָבְשָׁה צוּרַת בֶּן־אָדָם, הִתְעָרְבָה בִקְהַל אַנְשֵׁי טְרוֹיָה,</p>

<p>פְּנֵי לָאוֹדוֹקוֹס הַגִּבּוֹר פָּנֶיהָ, פְּנֵי בֶן־אַנְטֵנוֹר,</p>

<p>חוֹפֵשׂ וָתָר אֶת־פַּנְדָּרוֹס הָאֱלֹהִי וְיִמְצָאֵהוּ.</p>

<p>מָצְאָה אֶת־בְּנוֹ שֶׁל־לִיקָאוֹן עַז הַלֵּב וְהַתָּמִים</p>

<p>נִצָּב בְּמַעַרְכוֹת אַדִּירִים, נוֹשְׁקֵי־מָגִנִּים סְבָבוּהוּ, 90</p>

<p>עַמִּים שֶׁנָּהֲרוּ אַחֲרָיו מִנַּהֲרֵי נַחֲלֵי אֵיסֵפּוֹס.</p>

<p>קָרְבָה וַתִּגַּשׁ אֵלָיו וַתֹּאמֶר־לוֹ אִמְרֵי הַכָּנָף:</p>

<p>&quot;הוֹי, בֶּן־לִיקָאוֹן הַגִּבּוֹר! הֲיֶשְׁךָ שׁוֹמֵעַ בְּקוֹלִי?</p>

<p>לִבְּךָ עֲרֹב וְשָׁלַחְתָּ חֵץ מָהִיר בִּלְבַב מֶנֶּלָּאוֹס,</p>

<p>וְכָל־אַנְשֵׁי טְרוֹיָה יוֹדוּךָ וִיהַלְלוּ שְׁמֶךָ; וְאוּלָם 95</p>

<p>יוֹתֵר מִכֻּלָּם יוֹדְךָ הָאִישׁ אֲלֶכְּסַנְדְּרוֹס הַמֶּלֶךְ.</p>

<p>אָמְנָם תִּשָּׂא מִמֶּנּוּ אֶת־מַשְׂאַת הַיְקָר וּמַתָּנוֹת,</p>

<p>בְּעֵינָיו כִּי־יִרְאֶה אֶת־בְּנוֹ שֶׁל־אַטְרֵס, אֶת־אִישׁ הַמִּלְחָמָה</p>

<p>אֶת־מֶנֶּלָּאוֹס הַמְטֹעָן זֶה חִצְּךָ, עַל מְדוּרַת אֲבֵלִים.</p>

<p>הָבָה וִירֵה בְּמֶנֶּלָּאוֹס הַגִּבּוֹר הַנּוֹדָע לִתְהִלָּה, 100</p>

<p>אַךְ לְאַפּוֹלוֹן הַלִּיקִי, הַמְהֻלָּל בֵּין רוֹמֵי־הַקֶּשֶׁת,</p>

<p>נִדְרְךָ תִּדֹּר וְנָדַרְתָּ־לוֹ מֵאָה מִבְּכוֹרוֹת טְלָאֶיךָ</p>

<p>כַּאֲשֶׁר תָּשׁוּב אֶל־בֵּיתְךָ בְּקִרְיַת זֶלֵּיָה הַקְּדוֹשָׁה&quot;.
<br><br />
כָּכָה הִגִּידָה אַתֵּנָה, וַיִּפְתְּ לֵב הַבַּעַר וַיִּפָּת;</p>

<p>מִהֵר וַיִּפְרֹק אֶת־קַשְׁתּוֹ הַחֲטוּבָה לְתִפְאָרָה, עֲשׂוּיָה 105</p>

<p>קַרְנָיו שֶׁל־אַיִל קַל־רָגֶל, - בֶּחָזֶה מִתַּחַת הִכָּהוּ,</p>

<p>קָפַץ הָאַיִל מִסֶּלַע, וְהָיָה לוֹ אוֹרֵב בַּמָּקוֹם,</p>

<p>בְּחָזוֹ הִכָּהוּ, וַיִּפֹּל הַלָּז עַל־הַצּוּר אֲחוֹרַנִּית.</p>

<p>קַרְנָיו הַצּוֹמְחוֹת בְּרֹאשׁוֹ אָרְכָּן שִׁשָּׁה־עָשָׂר טָפַח.</p>

<p>לוֹטֵשׁ קַרְנַיִם, אִישׁ אָמָּן, הוּא יָגַע וַיְכוֹנֵן וְהִדְּקָן, 110</p>

<p>לָטַשׁ לְתִפְאָרָה הַכֹּל וַיַּעַשׂ לַקֶּשֶׁת וָו זָהָב.</p>

<p>קַשְׁתּוֹ הֵיטִיב לְכוֹנֵן, תְּמָכָהּ בָּאָרֶץ וּדְרָכָהּ,</p>

<p>עַד שֶׁרֵעָיו הַנַּעֲלִים מַחֲזִיקִים הַצִּנּוֹת מִלְּפָנָיו,</p>

<p>פֶּן־יַקְדִּימוּ וְקָפְצוּ בְנֵי הָאֲכַיִּים, בְּנֵי חַיִל,</p>

<p>טֶרֶם יִפֹּל בֶּן־אַטְרֵס, הוּא מֶנֶּלָּאוֹס יְדִיד־אָרֵס. 115</p>

<p>הֵסִיר מִכְסֵה אַשְׁפָּתוֹ וַיִּטֹּל חֵץ־כָּנָף, שֶׁטֶּרֶם</p>

<p>נִסָּה בְיֶתֶר הַקֶּשֶׁת, חֵץ נוֹשֵׂא יִסּוּרִים אֲפֵלִים;</p>

<p>מִהֵר וַיָּשֶׂם אֶת־חֵץ הַתַּמְרוּרִים עַל־יֶתֶר הַקֶּשֶׁת,</p>

<p>וּלְאַפּוֹלוֹן הַלִּיקִי, הַמְהֻלָּל בֵּין רוֹמֵי־הַקֶּשֶׁת,</p>

<p>נָדַר נִדְרוֹ וְיַקְרִיב לוֹ מֵאָה מִבְּכוֹרוֹת הַטְּלָאִים 120</p>

<p>כַּאֲשֶׁר יָשׁוּב אֶל־בֵּיתוֹ בְּקִרְיַת זֶלֵּיָה הַקְּדוֹשָׁה.</p>

<p>מָתַח, וְיָדוֹ אוֹחֶזֶת בֶּחָרִיק וּבְעוֹרֵק הַבָּקָר;</p>

<p>לָחַץ הַיֶּתֶר אֶל־דַּדּוֹ וְעֹקֶץ הַבַּרְזֶל לַקָּשֶׁת.</p>

<p>אַךְ כְּשֶׁדָּרַךְ בְּעִגּוּל אֶת־קַשְׁתּוֹ, הַקֶּשֶׁת הַגְּדוֹלָה,</p>

<p>שָׁרְקָה הַקֶּשֶׁת, וְצָלַל הַיֶּתֶר, וְחִצּוֹ הִתְפָּרֵץ,  125</p>

<p>נִשָּׂא בְרֹאשׁוֹ הַמְחֻדָּד, מִשְׁתּוֹקֵק לְהִכָּנֵס בֶּהָמוֹן.
<br><br />
אֶפֶס כִּי אוֹתְךָ, בֶּן־אַטְרֵס, לֹא נָשׁוּ הָאֵלִים הַנִּצְחִים!</p>

<p>בִּתּוֹ הַבְּכִירָה שֶׁל־זֶבְס, חוֹנֶנֶת הַתְּשׁוּעָה וְהַבִּזָּה,</p>

<p>עָמְדָה מִמּוּלְךָ וְהִטְּתָה אֶת־חֵץ הַיִּסּוּרִים מִמֶּךָּ.</p>

<p>הִטְּתָה אוֹתוֹ מִבְּשָׂרוֹ, כְּאוֹתָהּ הָאֵם הַמֵּשִׁיבָה  130</p>

<p>זְבוּב מִבְּשַׂר עוּלָהּ בַּר־בִּטְנָהּ הַנָּם, וּמְנוּחָתוֹ נָעֵמָה;</p>

<p>הִפְנְתָה אוֹתוֹ אֶל־עֵבֶר פְּנֵי קַרְסֵי הַזָּהָב, מְקוֹם שָׁם</p>

<p>יִפְגְּעוּ קַרְסֵי הָאֵזוֹר בַּשִּׁרְיָן הֶעָשׂוּי שְׁתֵּי כְנָפוֹת.</p>

<p>נִתְקַל חֵץ הַתַּמְרוּרִים בָּאֵזוֹר הַכָּרוּךְ עַל־בְּשָׂרוֹ,</p>

<p>חָדַר וַיַּעֲבֹר הָאֵזוֹר הֶעָשׂוּי מַעֲשֵׂה אָמָּן, 135</p>

<p>טָעַן וְחָלַף הַשִּׁרְיָן – מַעֲשֵׂה אָמָּן לִתְהִלָּה-</p>

<p>גַּם אֶת־כֶּסֶת הַפַּח אֲשֶׁר־לִבְשָׂרוֹ, שֶׁשִּׁמְּשָׁה</p>

<p>תָּרִיס לוֹ בִפְנֵי חֲנִיתוֹת, וְהִיא הַמְּגִנָּה בְיוֹתֵר.</p>

<p>פָּגַע הַחֵץ בּוֹ וַיִּשְׂרֹט בִּבְשָׂרוֹ שָׂרֶטֶת מִלְמָעְלָה:</p>

<p>תֵּכֶף הִתְחִילוּ מְקַלְּחִים דְּמֵי פִצְעוֹ כֵּהִים אֲדֻמִּים. 140
<br><br />
כְּפֶלַח הַשֵּׁן בִּידֵי אִשָּׁה בַת־קַרְיָה אוֹ בַת־מֵאוֹנְיָה</p>

<p>אֲשֶׁר־צְבָעַתוּ אַרְגָּמָן לְתַכְשִׁיט שֶׁל־לֶחִי לְסוּסִים,</p>

<p>שָׁרוּי בַּלִּשְׁכָּה וּמֻנָּח, וְרַבִּים מֵרוֹכְבֵי הָרֶכֶב</p>

<p>רוֹצִים בּוֹ לִזְכּוֹת, וְאוּלָם רַק מֶלֶךְ זוֹכֶה בַתַּכְשִׁיט-</p>

<p>הָדָר לִשְׁנֵיהֶם, תִּפְאֶרֶת לַסּוּס וּתְהִלָּה לָרַכָּב, - 145</p>

<p>כָּכָה אָז אָדְמוּ מִדָּמְךָ, הוֹי מֶנֶּלָּאוֹס, יְרֵכֶיךָ</p>

<p>זְקוּפוֹת הַגִּזְרָה, שׁוֹקֶיךָ וּפְנֵי קַרְסֻלֶּיךָ הַנָּאִים,
<br><br />
נִבְעֲתוּ פְנֵי אֲגַמֶּמְנוֹן הָעוֹצֵר־בַּגּוֹיִים, כְּשֶׁרָאָה</p>

<p>אֶת־דְּמֵי אָחִיו הַשְּׁחוֹרִים נִגָּרִים וְקוֹלְחִים מִפִּצְעוֹ.</p>

<p>גַּם־מֶנֶּלָּאוֹס יְדִיד־אָרֵס אִישׁ הַמִּלְחָמָה אָז נִבְהָל; 150</p>

<p>אֶפֶס כְּשֶׁרָאָה הַפְּתִיל וְהָאַנְקוֹלִים נוֹשְׁרִים הַחוּצָה,</p>

<p>שָׁבָה גַּם־רוּחוֹ אֶל־לִבּוֹ, נָח הַגִּבּוֹר וְנִרְגָּע.</p>

<p>נֶאֱנַח מַר אֲגַמֶּמְנוֹן וַיִּשָּׂא אִמְרָתוֹ וַיֹּאמֶר,</p>

<p>אוֹחֵז בְּיַד מֶנֶּלָּאוֹס, גַּם־רֵעָיו עֲמִיתָיו נֶאֱנָחוּ:</p>

<p>&quot;אָחִי יַקִּירִי, לְמוֹתְךָ כָּרַתִּי בְרִית שָׁלוֹם, לְבַדְּךָ 155</p>

<p>כִּי־הִצַּגְתִּיךָ לְהִלָּחֵם בַּטְּרוֹיִים בְּעַד כָּל־הָאֲכַיִּים!</p>

<p>עַתָּה פְּצָעוּךָ הַטְּרוֹיִים, הֵפֵרוּ הַבְּרִית וְהַשְּׁבוּעָה.</p>

<p>אָמְנָם וְאָמְנָם לֹא שָׁוְא דִּבְרֵי הָאָלָה, וְדַם־כְּבָשִׂים,</p>

<p>וְיַיִן נָסַכְנוּ לְאוֹת בְּרִית וּתְקִיעוֹת הַכַּף שֶׁתָּקָעְנוּ;</p>

<p>שׁוֹכְנֵי אוֹלִימְפּוֹס אִם־יַחֲרִישׁ וְלֹא יָעִיר חֲמָתוֹ עַד־רֶגַע, 160</p>

<p>בְּעִתָּהּ יָחִישׁ נִקְמָתוֹ, וְנָשׂא יִשְׂאוּ עֲווֹנָם,</p>

<p>כָּפְרוֹ יִתְּנוּ רָאשֵׁיהֶם וּנְשֵׁיהֶם וְגַם עוֹלְלֵיהֶם.</p>

<p>הִנֵּה יָדַעְתִּי נֶאֱמָנָה וּבְלִבִּי וּבְרוּחִי תִכָּנְתִּי:</p>

<p>יָבוֹא יוֹם, וְתֹאבַד מֵעִיר בַּת־אִלְיוֹס הַקְּדוֹשָׁה וְתֶחֱרָב,</p>

<p>וְהָיָה לְאוֹבֵד פְּרִיאָם וּלְאֹם פְּרִיאָם תּוֹפֵשׂ־הָרֹמַח, 165</p>

<p>וְאָנַף בֶּן־קְרוֹנוֹס בָּם, זֶבְס הַמַּגְבִּיהִי לָשֶׁבֶת בָּאֵיתֶּר,</p>

<p>וְעָלָה עֲלֵיהֶם בְּאֵיגִיס אַשְׁמַנִּים, וִיזַעְזְעָהּ עַל־כֻּלָּם</p>

<p>וְזָעַם הַמַּעַל הַזֶּה. וְיָקוּם הַדָּבָר וְכֵן יִהְיֶה!</p>

<p>אוּלָם אֲהָהּ, מֶנֶּלָּאוֹס, זֶה־שִּׁבְרִי מַה־יִּגְדַּל וִיגוֹנִי,</p>

<p>אַתָּה אִם־תִּגְוַע וְתָמוּת, וּצְבָאֲךָ יִמְלָא עַל־אָרֶץ, 170</p>

<p>אָשׁוּב וּכְבוֹדִי מְחֻלָּל לְאַרְגּוֹס הָאָרֶץ הַצְּחִיחָה,</p>

<p>יַעַן כִּי יִזְכְּרוּ מִיָּד הָאֲכַיִּים אֶת־אֶרֶץ מְכוֹרָתָם,</p>

<p>יִזְנְחוּ פֹּה אֶת־הֶלֶּנָּה בַת־אַרְגּוֹס לִמְשׂוֹשׂ אַנְשֵׁי טְרוֹיָה,</p>

<p>יָגִיל פְּרִיאַמּוֹס גַּם־הוּא – וְעַצְמוֹתֶיךָ תִרְקַבְנָה</p>

<p>פֹּה, בִּשְׂדֵה טְרוֹיִים, וּבְטֶרֶם בִּצַּעְתָּ אֶת־אֲשֶׁר יָזַמְתָּ. 175</p>

<p>הִנֵּה כֵן יֹאמַר הָאוֹמֵר אָז אַחַד הַטְּרוֹיִים הַיְהִירִים,</p>

<p>עוֹלֶה פוֹסֵעַ עַל־גַּבֵּי גַּל מֶנֶּלָּאוֹס הַמְהֻלָּל:</p>

<p>&quot;תַּעֲלֶה בְיַד אֲגַמֶּמְנוֹן לְכַלוֹת חֲמָתוֹ בְכָל־אָדָם,</p>

<p>כַּאֲשֶׁר עָלְתָה בְיָדוֹ לְהָבִיא לָרִיק חֵיל אֲכַיִּים</p>

<p>עַתָּה הֵנָּה! וְשָׁב בַּיְתָה אֶל־אֶרֶץ מְכוֹרָתוֹ שֶׁאָהַב, 180</p>

<p>רֵיקוֹת סְפִינוֹתָיו, וְהִשְׁאִיר פֹּה אֶת־בֶּן־אַטְרֵס הַגִּבּוֹר!&quot;</p>

<p>כָּכָה גַּם יֹאמַר; לוּ פָצְתָה וְהִרְחִיבָה־לִי פִּיהָ הָאָרֶץ!&quot;
<br><br />
עָנָה לוֹ מֶנֶּלָּאוֹס הַצְּהַבְהַב וַיְנַחֲמוֹ בִדְבָרִים:</p>

<p>&quot;אָנָּא הֵרָגַע וּשְׁקֹטָה, וְלֹא־יִדְאַג לִי חֵיל הָאֲכַיִּים!</p>

<p>נִתְקַל הַחֵץ הַמְחֻדָּד בְּמָקוֹם שֶׁאֵין בּוֹ סַכָּנָה,  185</p>

<p>מָגֵן לִי הָיָה מִלְמַעְלָה הָאֵזוֹר הַמַּזְהִיר, מִתַּחְתָּיו</p>

<p>סִינַר־הַשִּׁרְיוֹן וְהַכֶּסֶת, בָּהּ עָמְלוּ חָרָשֵׁי נְחֹשֶׁת&quot;.
<br><br />
לוֹ אֶת־אֲמָרָיו אָז הֵשִׁיב הָאִישׁ אֲגַמֶּמְנוֹן הַשַּׁלִּיט:</p>

<p>&quot;וְלוּ כִדְבָרֶיךָ וְהָיָה, אֲהָהּ מֶנֶּלָּאוֹס, אָח יַקִּיר!</p>

<p>אֶפֶס יַבְהִילוּ הָרוֹפֵא, וּבָדַק בַּפֶּצַע, וְיָשִׂים 190</p>

<p>עֶשְׂבֵי הָרִפְאוּת עָלָיו וְיִרְפָּא יִסּוּרָיו הַשְּׁחוֹרִים&quot;.
<br><br />
עָנָה וַיֹּאמֶר לְטַלְתִּבְּיוֹס הָאִישׁ הָאֱלֹהִי הַכָּרוֹז:</p>

<p>&quot;מַהֲרָה חוּשָׁה, טַלְתִּבְּיוֹס, וּקְרָא אֶת־הָאִישׁ אֶת־מָכָאוֹן,</p>

<p>הוּא הַבֵּן שֶׁל־אַסְקְלֵפְּיוֹס, הָרוֹפֵא הַתָּמִים הַמְפֻרְסָם,</p>

<p>יָבוֹא וְיִסְתַּכֵּל בְּבֶן־אַטְרֵס הַשַּׁלִּיט הַדּוֹמֶה־לְאָרֵס,  195</p>

<p>הִנֵּה פְצָעָהוּ בְחִצּוֹ אִישׁ רוֹבֶה מִיּוֹדְעֵי קֶשֶׁת,</p>

<p>טְרוֹיִי אוֹ לִיקִי, לְתְהִלָּה לוֹ, וְלָנוּ לְשָׁבֶר&quot;.
<br><br />
כָּכָה אָמַר, וְלֹא הִמְרָה אֶת־פִּיו הַכָּרוֹז בְּשָׁמְעוֹ.</p>

<p>נֶחְפַּז הָלַךְ בְּעַם הָאֲכַיִּים בְּשִׁרְיוֹנוֹת־הַנְּחֹשֶׁת,</p>

<p>חוֹפֵשׂ וָתָר אֶת־מָכָאוֹן הַגִּבּוֹר. מְצָאוֹ – וְהוּא נִצָּב, 200</p>

<p>עוֹטְרִים לוֹ שׁוּרוֹת אַדִּירִים, מַחֲזִיקֵי־מָגִנִּים, בְּנֵי עַמּוֹ,</p>

<p>נָהֲרוּ אַחֲרָיו מִטְּרִיקָה, הָאָרֶץ הַכְּבֵדָה בַסּוּסִים.</p>

<p>קָרַב עָדָיו וַיִּגַּשׁ וַיֹּאמֶר־לוֹ אִמְרֵי הַכָּנָף:</p>

<p>&quot;קוּם, בֶּן־אַסְקְלֵפְּיוֹס, וָלֵךְ, אֲגַמֶּמְנוֹן הַשַּׁלִיט לְךָ קוֹרֵא,</p>

<p>תִּבְדֹּק אֶת־מֶנֶּלָּאוֹס הַגִּבּוֹר וְהַגְּבִיר לָאֲכַיִּים,  205</p>

<p>הִנֵּה פְצָעָהוּ בְחִצּוֹ אִישׁ רוֹבֶה מִיּוֹדְעֵי קֶשֶׁת,</p>

<p>טְרוֹיִי אוֹ לִיקִי, לִתְהִלָּה לוֹ, וְלָנוּ לְשָׁבֶר&quot;.
<br><br />
כָּכָה הִבִּיעַ, וַיָּפָג אָז לֵב מָכָאוֹן בְּחָזֵהוּ;</p>

<p>צָעֲדוּ בַּמַּחֲנֶה הַגָּדוֹל שֶׁל־הָאֲכַיִּים בַּהֲמוֹנָם,</p>

<p>עַד שֶׁהִגִּיעוּ עַד־מְקוֹם מֶנֶּלָּאוֹס הַצְּהַבְהַב הַכּוֹאֵב. 210</p>

<p>סָבִיב שָׁתוּ עָלָיו, כִּתְּרוּהוּ כָל־אַנְשֵׁי הַחַיִל</p>

<p>בְּמַעְגָּל; עָמַד הַגֶּבֶר הַדּוֹמֶה־לָאֵלִים בָּאֶמְצָע.</p>

<p>קָרַב וַיִּתְלֹשׁ הַחֵץ מִתּוֹךְ הַחֲגוֹרָה הַצְּמוּדָה;</p>

<p>אַךְ בְּהִתָּלֵשׁ הַחֵץ הִתְרוֹפְפוּ אַנְקוֹלָיו הַחַדִּים.</p>

<p>הִתִּיר אֲזוֹרוֹ הַמַּזְהִיר יְקָרוֹת וְהַסִּינָר מִתַּחְתָּיו, 215</p>

<p>גַּם אֶת־כֶּסֶת הַפַּח, בָּהּ עָמְלוּ חָרָשֵׁי נְחֹשֶׁת.</p>

<p>אַחֲרֵי הִתְבּוֹנְנוֹ בַפֶּצַע, בּוֹ חָדַר הַחֵץ הַמְּרִירִי,</p>

<p>מָצַץ הַדָּם מִן־הַפֶּצַע וּבְדַעַת כִּסָּהוּ בְעֶשְׂבֵי</p>

<p>תְּרוּפָה, שֶׁמְּסָרָם בִּידִידוּת לְפָנִים כִירוֹן לְאָבִיו.
<br><br />
הֵמָּה טְרוּדִים עַל־יַד מֶנֶּלָּאוֹס הַקּוֹרֵא־בְחָיִל, 220</p>

<p>וְשׁוּרוֹת טְרוֹיִים נוֹשְׁקֵי־מָגִנִּים הִתְקָרְבוּ אֲלֵיהֶם;</p>

<p>שָׂמוּ עֲלֵיהֶם גַּם־הֵמָּה אֶת־נִשְׁקָם, שׁוּב קְרָבוֹת שָׁאָפוּ.
<br><br />
וְעַיִן לֹא רָאֲתָה אָז אֶת־הָאֱלֹהִי אֲגַמֶּמְנוֹן</p>

<p>נִרְפֵּה יָדַיִם אוֹ נֶחְבָּא, אוֹ מְמָאֵן לָרֶדֶת לָשָּׁעַר-</p>

<p>נַפְשׁוֹ כִי שָׁאֲפָה קְרָבוֹת, שֶׁהֵמָּה תִפְאַרְתָּם שֶׁל־גְּבָרִים. 225</p>

<p>נָטַשׁ אֶת־סוּסָיו וְאֶת־רִכְבּוֹ הַמֵּפִיק נְגֹהוֹת הַנְּחֹשֶׁת-</p>

<p>וְנַעֲרוֹ אֶבְרִימֶדּוֹן בֶּן־תַּלְמַי בְּנוֹ שֶׁל־פֵּירַיּוֹס</p>

<p>נוֹהֵג מֵרָחוֹק בָּהֶם, וְהַסּוּסִים נוֹחֲרִים אֵימָה-</p>

<p>צִוָּה עָלָיו בְּמַפְגִּיעַ, לְבַל־יִרְחַק וְהָיָה לוֹ נִמְצָא,</p>

<p>לִכְשֶׁיִּיעֲפוּ אֲבָרָיו בְּצַעֲדוֹ מוֹשֵׁל בֶּהָמוֹן:    230</p>

<p>רַגְלִי הוּא עַצְמוֹ הִתְהַלֵּךְ בֵּין מַעַרְכוֹת גְּבָרִים בַּגְּדוּדִים.</p>

<p>וְהָיָה כִּי־יִרְאֶה מֵחֵיל הַדַּנָּאִים הָרוֹכְבִים בַּסּוּסִים</p>

<p>שׁוֹקְדִים עַל־דְּבַר הַמִּלְחָמָה, וִיעוֹדְדֵם בִּדְבָרִים וְיֹאמַר:</p>

<p>&quot;הוֹי הָאַרְגֵּאִים, יְדֵיכֶם אַל־נָא תִרְפֶּינָה בִקְרָב עַז!</p>

<p>יַעַן כִּי זֵאוּס אָבִינוּ לֹא יֵצֵא לִישׁוּעַת הַכּוֹזְבִים; 235</p>

<p>אֶפֶס כָּל־הָרִאשׁוֹנִים לְהָפֵר הַבְּרִית וְהַשְּׁבוּעָה-</p>

<p>הֵמָּה מִבְּשָׂרָם הָרַךְ יֹאכְלוּ הַדַּיּוֹת וְהָעָיִט</p>

<p>וְאָנוּ בִסְפִינוֹתֵינוּ נִנְהַג בַשִּׁבְיָה נְשֵׁיהֶם</p>

<p>יַחַד עִם־עוֹלְלֵיהֶם, כִּי נִלְכֹּד הַמְּצוּדָה הַבְּצוּרָה&quot;.
<br><br />
וְהָיָה כִּי־יִפְגַּע בִּגְבָרִים מִשְׁתַּמְּטִים מִבּוֹא בַמִּלְחָמָה, 240</p>

<p>וְיִגְעַר בָּהֶם וְיוֹכִיחֵם בְּתוֹכָחוֹת וּבְאִמְרֵי הַזָּעַם:</p>

<p>&quot;אִי־לָכֶם, חוֹבְבֵי־חִצִּים, הֲטֶרֶם תִּכָּלְמוּ, בְּנֵי אַרְגּוֹס?</p>

<p>לָמָה עֲמַדְתֶּם פִּתְאֹם נִדְהָמִים כְּעָפְרֵי אַיָּלִים,</p>

<p>אֲשֶׁר יִיעֲפוּ בְרוּצָם עַל־רַחֲבֵי הַמִּישׁוֹר הַגָּדוֹל,</p>

<p>פִּתְאֹם יַעַמְדוּ עַל־עָמְדָם, וּבְלִבָּם כָּלְתָה גְבוּרָתָם- 245</p>

<p>כָּכָה גַּם־אַתֶּם עֲמַדְתֶּם נִפְחָדִים וְאֵינְכֶם נִלְחָמִים.</p>

<p>אוּלַי אַתֶּם מְחַכִּים, עַד יִקְרְבוּ הַטְּרוֹיִים עַד־לִפְנֵי</p>

<p>אֳנִיּוֹתֵינוּ הַנָּאוֹת עַל־חוֹפֵי הַיָּם הָאֲפֹרִים,</p>

<p>וְתִרְאוּ, אִם־פְּרוּשָׂה עֲלֵיכֶם יְמִינוֹ שֶׁל־קְרוֹנְיוֹן לְהַצִּיל?&quot;
<br><br />
כָּכָה הִתְהַלֵּךְ מִסְתַּכֵּל בְּעֵין שַׁלִּיט בְּשׁוּרוֹת הַגְּבָרִים. 250</p>

<p>קָרַב עַד גְּדוּדֵי הַכְּרֵתִים בְּהִתְהַלְּכוֹ בֶהָמוֹן בֵּין גְּבָרִים,</p>

<p>וְהֵמָּה מִזְדַּיְּנִים מִסָּבִיב לְאִידוֹמֶנֵּס אִישׁ הֶחָיִל;</p>

<p>וְאִידוֹמֶנֵּס בְּרֹאשׁ הֶחָלוּץ, כַּחֲזִיר־בָּר נֶאְדָּר בְּעֻזּוֹ,</p>

<p>אַךְ מֵרִיאוֹנֵס בָּא אַחֲרָיו וּמְעוֹדֵד הַמְאַסֵּף לַמַּחֲנֶה.</p>

<p>וַאֲגַמֶּמְנוֹן הָעוֹצֵר־בַּגְּבָרִים שָׂמַח כִּי־רָאָם,  255</p>

<p>תֵּכֶף פָּנָה בִידִידוּת אֶל־אִידוֹמֶנֵּס וְכֹה אָמַר:</p>

<p>&quot;אִידוֹמֶנֵּס, לִי־יָקַרְתָּ מִכָּל־הַדַּנָּאִים הָרוֹכְבִים</p>

<p>גַּם בִּתְשׁוּאוֹת הַקְּרָב וְגַם בְּכָל־עִנְיָן שֶׁיִּהְיֶה,</p>

<p>גַּם בִּסְעֻדַּת הֶחָג, עֵת יִמְזְגוּ טוֹבֵי אַרְגֵּאִים</p>

<p>לָמוֹ בְּמִזְרְקֵי יַיִן אֶת־יֵין הַכִּבּוּדִים הַנּוֹצֵץ; 260</p>

<p>יַעַן כִּי שְׁאָר הָאֲכַיִּים יְפֵי־הַתַּלְתַּלִּים בִּמְשׂוּרָה</p>

<p>נִתָּן יֵינָם, וְאַתָּה לְעוֹלָם כּוֹס יֵינְךָ מְלֵאָה</p>

<p>נֶגְדְּךָ כְּכוֹסִי אָנֹכִי – כְּאַוַּת נֶפֶשׁ נִשְׁתֶּה הַיָּיִן.</p>

<p>קוּמָה וָרֵד אֶל־הַקְּרָב, הֱיֵה כַּאֲשֶׁר לִהְיוֹת הִסְכָּנְתָּ!&quot;
<br><br />
עָנָה־לוֹ אִידוֹמֶנֵּס הַגְּבִיר לִבְנֵי כְרֵתִים וַיֹּאמֶר: 265</p>

<p>&quot;בְּנוֹ שֶׁל־אַטְרֵס, גֶּבֶר עֲמִיתְךָ הָיִיתִי וְכֵן אֶהְיֶה</p>

<p>לְעוֹלָם, כַּאֲשֶׁר נִשְׁבַּעְתִּי לְךָ וְנִעֲנַעְתִּי בְרֹאשִׁי;</p>

<p>עוֹרְרָה אֶת־יֶתֶר בְּנֵי הָאֲכַיִּים יְפֵי־הַמַּחְלָפוֹת,</p>

<p>נָחוּשׁ וְנִתְגָּר הַקְּרָב, וּבְיַעַן הֵפֵרוּ הַשְּׁבוּעָה</p>

<p>אַנְשֵׁי טְרוֹיָה; וְנָכוֹן לָאֵלֶּה הַמָּוֶת, וְרָעוֹת  270</p>

<p>תְּבַהֲלוּם, יַעַן כִּי הֵם רִאשׁוֹנִים הֵפֵרוּ הַשְּׁבוּעָה&quot;.
<br><br />
כָּכָה הִבִּיעַ; וַיִּחַדְּ בְּלִבּוֹ בֶן־אַטְרֵס וַיַּעֲבֹר</p>

<p>בֵּין הַהֲמוֹנִים, מִתְהַלֵּךְ בָּא עַד לִשְׁנֵי הָאָיַסִּים;</p>

<p>עָמְדוּ חֲמוּשִׁים, וּסְבִיבָם חֵיל רַגְלִים רַבִּים כְּעַב־עָנָן.</p>

<p>כָּכָה מֵרֹאשׁ צוּר יֵשׁ־יָשׁוּר רוֹעֵה הָעִזִּים עֲנָנָה, 275</p>

<p>עוֹלָה מִפַּאֲתֵי יָם וְנִשֵּׂאת עַל־כַּנְפֵי זֶפִירוֹס,</p>

<p>נִרְאֵית לַמַּבִּיט מֵרָחוֹק כְּצוֹעֶדֶת עַל־מֶרְחֲבֵי יַמִּים,</p>

<p>שְׁחוֹרָה מִזֶּפֶת, מְרַחֶפֶת עַל־פְּנֵי יָם, וְסוּפָה בִכְנָפָהּ –</p>

<p>נִבְעָת מִמַּרְאֵה עֵינֵיהוּ יַכְנִיס אֶת־עֶדְרוֹ בִמְעָרָה:</p>

<p>כָּכָה נָהֲרוּ אַחֲרֵי שְׁנֵי הָאָיַסִּים מַעַרְכוֹת 280</p>

<p>נְעָרִים מִזֶּרַע אֱלוֹהַּ, גִּבּוֹרִים שׁוֹאֲפֵי קְרָבוֹת,</p>

<p>בְּשׁוּרוֹת מַשְׁחִירוֹת וּצְפוּפוֹת, נוֹשְׁקֵי־צִנּוֹת וּרְמָחִים.</p>

<p>רָאָה אוֹתָם – וַיָּגֶל לְבַב אֲגַמֶּמְנוֹן הַשַּׁלִּיט;</p>

<p>נָשָׂא אֶת־קוֹלוֹ אֲלֵיהֶם וַיַּעַן אֶת־אִמְרוֹת הַכָּנָף:</p>

<p>&quot;הוֹי הָאָיַסִּים, מַצְבִּיאֵי אַרְגֵּאִים בְּשִׁרְיוֹנוֹת־הַנְּחֹשֶׁת! 285</p>

<p>אֵין אֲנִי גוֹזֵר עֲלֵיכֶם, וְלֹא־יָאֶה לְעוֹדֵד אֶת־שְׁנֵיכֶם,</p>

<p>יַעַן בְּעַצְמְכֶם תִּגְּשׂוּ בָעָם, כִּי יִלָּחֵם בִּגְבוּרָה.</p>

<p>וְאִלּוּ כֹה יַעֲשֶׂה זֶבְס אָבִינוּ וְאַתֵּנָה וְאַפּוֹלוֹן,</p>

<p>וְהָיָה כִלְבַבְכֶם זֶה לְבַב כָּל־הָאֲכַיִּים בְּחֻבָּם –</p>

<p>הִנֵּה חִישׁ מַהֵר נַבְקִיעַ אֶת־קִרְיַת פְּרִיאַמּוֹס הַמּוֹשֵׁל, 290</p>

<p>כָּבֹשׁ נִכְבְּשֶׁנָּה בְיָדֵנוּ, עַד הַיְסוֹד בָּהּ נְעָרֶנָּה&quot;.
<br><br />
כָּכָה אָמַר עֲזָבָם וַיִּפֶן אֶל־הָאֲחֵרִים.</p>

<p>פָּגַע בְּנֶסְטוֹר הַנּוֹאֵם אַדִּיר־הַקּוֹל בִּבְנֵי־פִּילוֹס,</p>

<p>וְהָיָה זֶה עוֹרֵךְ לַקְּרָב אֶת־עֲמִיתָיו וּמְעוֹדְדָם לְהִלָּחֵם:</p>

<p>אַנְשֵׁי חֵיל פֶּלַּגּוֹן הָעֲנָק, וַאֲלַסְטוֹר וּכְרוֹמְיוֹס, 295</p>

<p>הֵימוֹן הַשַּׁלִּיט וְצִבְאוֹתָיו שֶׁל־בִּיאַס רוֹעֵה הַגּוֹיִים.</p>

<p>עָרַךְ רַכָּבִים בָּרֹאשׁ, אֶת־רֶכֶב הַנְּחֹשֶׁת וְהַסּוּסִים,</p>

<p>הִצִּיג מֵאֲחוֹרֵיהֶם חֵיל רַגְלִים רַבִּים וְעַזִּים</p>

<p>לְמָגֵן וִישׁוּעָה בַקְּרָב; וְכָל־רַכֵּי הַלֵּב שָׂם בָּאֶמְצָע,</p>

<p>וִיהְיוּ אֲנוּסִים גַּם־הֵמָּה לֶאֱסֹר מִלְחָמָה עַל־כָּרְחָם. 300</p>

<p>הִתְחִיל בְּפָרָשִׁים וַיְצַוֵּם, כִּי יַעַצְרוּ הֵיטֵב בַּסּוּסִים</p>

<p>וּבַמִּלְחָמָה לֹא יִהְיוּ מִשְׂתָּעֲרִים בְּעִרְבּוּבְיָה בֶּהָמוֹן:</p>

<p>&quot;אִישׁ הַבּוֹטֵחַ בְּעֻזּוֹ וּבְחָכְמַת הַנִּהוּג אַל־יָהִין</p>

<p>לִתְגָּר מִלְחָמָה בַטְּרוֹיִים הוּא לְבַדּוֹ וְאַל־יִסּוֹג לְאָחוֹר;</p>

<p>יַעַן אִם־תַּעֲשׂוּ כֵן, וְגָבְרוּ עֲלֵיכֶם בְּנָקֵל.  305</p>

<p>וְאִישׁ אֲשֶׁר־יַעַל בְּרִכְבּוֹ וְיַגִּיעַ עַד־רֶכֶב הָאוֹיֵב,</p>

<p>רָמְחוֹ בְיָדוֹ יִלָּחֵם, כִּי־אָמְנָם כֵּן טוֹב, וּבוֹ יִצְלָח.</p>

<p>דּוֹרוֹת רִאשׁוֹנִים כֵּן עָשׂוּ וְהֶחֱרִיבוּ גַם־עָרִים גַּם־חוֹמוֹת,</p>

<p>חָכְמָה זֹה קִנְּנָה בְלִבָּם, וְזֶה הָיָה רוּחָם מֵעוֹלָם&quot;.
<br><br />
כָּכָה עוֹדְדָם הַזָּקֵן הַבָּקִי זֶה־כְּבָר בַּמִּלְחָמָה. 310</p>

<p>וַאֲגַמֶּמְנוֹן הַשַּׁלִּיט שָׂמַח בְּלִבּוֹ לִרְאוֹתוֹ,</p>

<p>נָשָׂא אֶת־קוֹלוֹ אֵלָיו וַיַּעַן אֶת־אִמְרוֹת הַכָּנָף:</p>

<p>&quot;הוֹי, שְׂבַע־הַיָּמִים, מִי יִתֵּן, וְהָיוּ כִלְבָבְךָ בְחָזְךָ</p>

<p>לְךָ גַּם־בִּרְכֶּיךָ נִשְׁמָעוֹת וּגְבוּרָה בִימִינְךָ לְעוֹלָם!</p>

<p>אַךְ מְנָת כָּל־הָאָדָם הַזִּקְנָה תְעַנֶּךָ; לְוַאי וְכָךְ עָלָה 315</p>

<p>לְאַחַד הָאָדָם, וְאַתָּה עָמַדְתָּ בְּבַחֲרוּתֶךָ!&quot;
<br><br />
הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיֹּאמֶר:</p>

<p>&quot;בְּנוֹ שֶׁל־אַטְרֵס, וְאָנֹכִי הֵן־זֶה אַדִּיר חֶפְצִי, וְהָיִיתִי</p>

<p>אֵת שֶׁהָיִיתִי בְּהַכּוֹתִי אֶת־אֶרֶבְתַּלְיוֹן הַנַּעֲלֶה!</p>

<p>אַךְ אֵין הָאֵלִים נוֹתְנִים הַכֹּל לָאָדָם בְּבַת אֶחָת: 320</p>

<p>נַעַר הָיִיתִי אֲזַי, עָלַי עַתָּה זִקְנָה קָפָצָה.</p>

<p>אַף־עַל־פִּי־כֵן עִם־פָּרָשִׁים אֵרְדָה אֲנִי וְנִהַלְתִּים</p>

<p>הֵן בְּאִמְרֵי פִי הֵן בְּעֵצָה, תִּפְאֶרֶת שֶׁל־זְקֵנִים וּכְבוֹדָם.</p>

<p>אֶפֶס הָרְמָחִים יַטִּילוּ הַצְּעִירִים מִמֶּנִּי לְיָמִים,</p>

<p>אֵלֶּה שֶׁאַחֲרַי נוֹלְדוּ, הַבּוֹטְחִים בְּכֹחַ יְמִינָם&quot;.   325</p>

<p>כָּכָה הִבִּיעַ; וַיָּגֶל בִּלְבָבוֹ בֶן־אַטְרֵס וַיַּעֲבֹר.</p>

<p>פָּגַע בִּבְנוֹ שֶׁל־פֶּטֶאוֹס, בְּמֶנֶּסְתֵּס מַכְנִיעַ־הַסּוּסִים;</p>

<p>נִצַּב בִּקְהַל בְּנֵי אַתּוּנָה, אֲנָשִׁים מְלֻמְּדֵי מִלְחָמָה;</p>

<p>סָמוּךְ עַל־יָדוֹ נִצַּב אוֹדִיסֵס, הָאִישׁ רַב־הַמְּזִמּוֹת,</p>

<p>גְּדוּדֵי בְנֵי קֶפַלֵּנְיָה – מֵעוֹלָם לֹא נֻצְּחוּ –כִּתְּרוּהוּ; 330</p>

<p>יַעַן לֹא שָׁמַע עֲדֶן הָעָם קוֹל עֲנוֹת הַמִּלְחָמָה,</p>

<p>כִּי זֶה־עַתָּה הִתְחִילוּ מִשְׂתָּעֲרִים גְּדוּדֵי הַטְּרוֹיִים</p>

<p>בּוֹלְמֵי־הַסּוּסִים וְחֵיל הָאֲכַיִּים; וְאֵלֶּה נִצָּבִים,</p>

<p>מְחַכִּים, עַד שֶׁיָּבוֹאוּ גְדוּדֵי אֲכַיִּים אֲחֵרִים</p>

<p>לַתְחִיל לְהַשְׁחִית בַּטְּרוֹיִים, וּפָשְׁטָה שָׁם הַמִּלְחָמָה. 335</p>

<p>רָאָה אוֹתָם וַיִּגְעַר בָּהֶם אֲגַמֶּמְנוֹן הַמּוֹשֵׁל,</p>

<p>נָשָׂא אֲלֵיהֶם אֶת־קוֹלוֹ וַיֹּאמֶר אֶת־אִמְרֵי הַכָּנָף:</p>

<p>&quot;הוֹי, יוֹצֵא יֶרֶךְ פֶּטֶאוֹס הַמֶּלֶךְ מִזַּרְעוֹ שֶׁל־זֵאוּס!</p>

<p>וְאַתָּה, הַנּוֹכֵל הַנִּפְתָּל, הַמְצֻיָּן בִּתְכָכָיו הָרָעִים,</p>

<p>לָמָּה תַעַמְדוּ מֵרָחוֹק, נִפְחָדִים וּמְחַכִּים לַאֲחֵרִים? 340</p>

<p>יָאֶה הָיָה לָכֶם הֱיוֹת בֵּין חֲלוּצִים רִאשׁוֹנִים,</p>

<p>לַעֲמֹד וְלָצֵאת לִקְרַאת פְּנֵי הַמִּלְחָמָה וְסַעֲרָהּ;</p>

<p>יַעַן כִּי שְׁנֵיכֶם רִאשׁוֹנִים הַקְּרוּאִים אֵלַי אֶל־הַכֵּרָה,</p>

<p>לְעֵת אֲשֶׁר מִשְׁתֶּה יָכִינוּ לְזִקְנֵי הָעָם הָאֲכַיִּים.</p>

<p>נַפְשְׁכֶם אָז מִתְעַנֶּגֶת עַל־בָּשָׂר, צְלִי־אֵשׁ, וְעַל־סֵפֶל 345</p>

<p>יַיִן, מִשְׁתְּכֶם הַמָּתוֹק מִדְּבַשׁ אֲשֶׁר־תִּשְׁתּוּ לִרְצוֹנְכֶם, -</p>

<p>עַתָּה נַפְשְׁכֶם תִּבְחַר לְהַשְׁקִיף, וְלוּ־גַם עֲשָׂרָה</p>

<p>גְּדוּדֵי אֲכַיִּים נִלְחָמִים בִּנְחֹשֶׁת אַכְזְרִיָּה קִדְּמוּכֶם&quot;.</p>

<p>בְּזַעַם הִבִּיט אוֹדִיסֵס, הָאִישׁ רַב־הַדַּעַת, וַיַּעַן:</p>

<p>&quot;בְּנוֹ שֶׁל־אַטְרֵס, מָה־אֹמֶר חָלַף אֶת־גֶּדֶר שִׁנֶּיךָ! 350</p>

<p>אֵיכָה תָזִידָה וְתֹאמַר, יָדֵנוּ מִלְּחֹם כְּבָר אָסַפְנוּ!</p>

<p>וְהָיָה כְּשֶׁנָּעִיר אֲנַחְנוּ בְנֵי הָאֲכַיִּים אֵשׁ־אָרֵס</p>

<p>נֶגֶד פָּרָשֵׁי הַטְּרוֹיִים – אִם יֵשׁ אֶת־נַפְשְׁךָ, תִּרְאֶה</p>

<p>בֵּינוֹת חֲלוּצֵי הַטְּרוֹיִים מַכְנִיעֵי־הַסּוּסִים אֶת־אָבִיו</p>

<p>שֶׁל־טֶלֶמָּכוֹס בְּנִי; דְּבָרֶיךָ אַךְ הֶבֶל, רְעוּת רוּחַ!&quot; 355
<br><br />
וַאֲגַמֶּמְנוֹן הַשַּׁלִּיט בִּשְׂחוֹק־חֵן לוֹ הֵשִׁיב אֲמָרָיו;</p>

<p>הִכִּיר בּוֹ, כִּי הִתְאַנַּף, וַיָּשָׁב בּוֹ מֵאִמְרָתוֹ:</p>

<p>&quot;אוֹדִיסֵס בֶּן־לָאֶרְטֵס, זְרַע־זֵאוּס, בַּעַל הַמְּזִמּוֹת!</p>

<p>חָרֵף לֹא אֲחָרֶפְךָ, גַּם פָּקֹד לֹא אֶפְקֹד עָלֶיךָ;</p>

<p>יַעַן יָדַעְתִּי אֶת־לִבְּךָ בְחָזְךָ הֶחָבִיב הַהוֹגֶה 360</p>

<p>אַהֲבָה, וְלֵב אֶחָד לִשְׁנֵינוּ, וְרוּחֲךָ כְּרוּחִי אָנֹכִי.</p>

<p>קוּם אֵפוֹא! אָנוּ נִתְפַּשֵּׁר, אִם־הָפְלְטָה אִמְרָה לֹא־טוֹבָה</p>

<p>עַתָּה מִפִּי, אֱלֹהִים יַשְׁכִּיחֶנָּה, וּתְהִי כְלֹא הָיְתָה!&quot;
<br><br />
כָּכָה הִבִּיעַ, וַיִּפֶן וַיַּעֲבֹר עַד־גְּדוּדִים אֲחֵרִים.</p>

<p>פָּגַע שָׁם בְּבֶן־טִידֵס, הָאִישׁ גְּבַהּ־הַלֵּב דִּיאוֹמֵדֵס, 365</p>

<p>נִצָּב בְּרִכְבּוֹ הַבָּנוּי לְמִשְׂגָּב, וְסוּסָיו רְתוּמִים;</p>

<p>עָמַד עַל־יָדוֹ סְתֶּנֶּלּוֹס מִזֶּרַע קַפַּנֵּס בְּרִכְבּוֹ.</p>

<p>רָאָה אוֹתָם וַיִּגְעַר בָּהֶם אֲגַמֶּמְנוֹן הַשַּלִּיט,</p>

<p>נָשָׂא אִמְרָתוֹ אֲלֵיהֶם וַיַּעַן אֶת־אִמְרֵי הַכָּנָף:</p>

<p>&quot;אוֹי־לִי, בֶּן־טִידֵס מַכְנִיעַ־הַסּוּסִים הַשּׁוֹאֵף לִקְרָבוֹת! 370</p>

<p>לָמָּה זֶה תָּחִיל, שַׁלָּמָה תִתְבּוֹנֵן לְאָרְחוֹת מִלְחָמָה?</p>

<p>אָכֵן, טִידֵס לֹא אָהַב לְהֵחָבֵא כָּךְ אֶל־הַכֵּלִים</p>

<p>וְהָיָה מִתְגּוֹשֵׁשׁ עִם־צָרָיו בְּרֹאשׁ נְעָרָיו וְהַרְחֵק לִפְנֵיהֶם.</p>

<p>אֵלֶּה הֵם דִּבְרֵי כָל־רוֹאָיו בַּקְּרָב; כִּי אֲנִי לֹא־פְגַשְׁתִּיו</p>

<p>וְאוֹתוֹ לֹא רָאִיתִי; וְאוֹמְרִים, כִּי גָבַר עַל־הַכֹּל. 375</p>

<p>פַּעַם יָרַד הוּא וְהָאֱלֹהִי פּוֹלִינֵיקֵס</p>

<p>עִירָה מִיקֵנֵי כְּאוֹרְחִים וְלֹא לְמִלְחָמָה, אַךְ לֶאֱסֹף</p>

<p>חַיִל שָׁם בַּעֲלוֹתָם עַל־חוֹמוֹת עִיר תֵּבֵּי הַקְּדוֹשׁוֹת.</p>

<p>הִרְבּוּ וּבִקְשׁוּ לְעֶזְרָה בַּעֲלֵי־בְרִית מְהֻלָּלִים;</p>

<p>וְאֵלֶּה הִסְכִּימוּ לָתֵת, גַּם רָצוּ אֶת־אֲשֶׁר בִּקֵּשׁוּ. 380</p>

<p>אֶלָּא שֶׁמָּחָה בְיָדָם זֶבְס בְּאוֹתוֹתָיו הָרָעִים.</p>

<p>אֶפֶס כְּשֶׁהָלְכוּ וּבָאוּ בַדֶּרֶךְ הָעוֹלָה עַד־חוֹפֵי</p>

<p>נַחַל אֲסֹפּוֹס הָרְפוּדִים סוּף גֵּא וַעֲשָׂבִים מִתַּמְּרִים,</p>

<p>שָׁלְחוּ שׁוּב הָאֲכַיִּים אֶת־טִידֵס מַלְאָךְ וּמְבַשֵּׂר.</p>

<p>הָלַךְ וַיִּפְגַּע בְּדַרְכּוֹ בִבְנֵי קַדְמוֹס רַבִּים, וְהֵמָּה 385</p>

<p>אוֹכְלִים וְשׁוֹתִים עִם־אֶטֶאוֹקְלֵס הָאַבִּיר בְּהֵיכָלוֹ.</p>

<p>וְאוּלָם טִידֵס הַפָּרָשׁ, וְאִם־גֵּר בְּתוֹכָם, לֹא נִבְהַל,</p>

<p>וְאַף־כִּי הוּא הָיָה לְבַדּוֹ, וּבְנֵי קַדְמוֹס רַבִּים מִמֶּנּוּ,</p>

<p>תָּבַע אוֹתָם לְתַחֲרוּת וַיִּגְבַּר עֲלֵיהֶם בְּכָל־תַּחֲרוּת</p>

<p>בְּנָקֵל, כִּי פַּלַּס־אַתֵּנָה לְעֶזְרָה לוֹ הָיְתָה וְלִישׁוּעָה. 390</p>

<p>שָׁמְרוּ לוֹ אֶת־עֶבְרָתָם בְּנֵי קַדְמוֹס מַכְנִיעֵי־הַסּוּסִים,</p>

<p>לוֹ־אָרְבוּ בְּשׁוּבוֹ מִדַּרְכּוֹ וּבְמַאֲרָב חָזָק הוֹשִׁיבוּ</p>

<p>נְעָרִים חֲמִשִּׁים, וּשְׁנַיִם עֲלֵיהֶם הִפְקִידוּ לְרָאשִׁים:</p>

<p>אֶת־בְּנוֹ שֶׁל־הֵימוֹן, אֶת־מַיּוֹן הַנִּמְשָׁל לִבְנֵי הָאַלְמָוֶת,</p>

<p>וְאֶת־פּוֹלִיפוֹנְטֵס הַגִּבּוֹר מִזַּרְעוֹ שֶׁל־אַבְטוֹפוֹנוֹס. 395</p>

<p>וְאוּלָם טִידֵס הוּא הֵכִין גַּם־לָאֵלֶּה מוֹת־קָלוֹן;</p>

<p>הִכָּה אֶת־כֻּלָּם וְהִשְׁאִיר אַךְ־אֶחָד, וְיָשׁוּב הַבָּיְתָה:</p>

<p>רַק אֶת־מַיּוֹן הוּא שָׁלַח, כִּי נִכְנַע לְאוֹתוֹת הָאֵלִים.</p>

<p>הִנֵּה כָךְ הָיָה טִידֵס הָאִישׁ הָאֵיטוֹלִי; אַךְ גִּדֵּל</p>

<p>בֵּן רַע מִמֶּנּוּ בְּמִלְחָמָה וּמַשְׂכִּיל מִמֶּנּוּ בִדְבָרִים&quot;. 400
<br><br />
כָּכָה הִבִּיעַ; וְלֹא עָנָה־לוֹ מְאוּם דִּיאוֹמֵדֵס הָאַדִּיר,</p>

<p>עָלָיו אֵימַת תּוֹכַחַת הַמֶּלֶךְ הַנֶּהְדָּר בְּכָבוֹד.</p>

<p>אוּלָם בְּנוֹ שֶׁל־קַפַּנֵּס הַגֶּבֶר הַמְהֻלָּל עָנָהוּ:</p>

<p>&quot;אַל־תְּכַזֵּב, בֶּן־אַטְרֵס, וְאַתָּה דְבַר־אֱמֶת יָדָעְתָּ!</p>

<p>אָכֵן בָּזֹאת נִתְפָּאֵרָה, כִּי עַל־אֲבוֹתֵינוּ עָלִינוּ:  405</p>

<p>אָנוּ תָפַשְׂנוּ מְכוֹן־תֵּבֵּי, הָעִיר אֲשֶׁר שִׁבְעָה לָהּ שְׁעָרִים,</p>

<p>אוּלָם הָעָם אֲשֶׁר עָלוּ עַל־חוֹמוֹת הָעִיר אַךְ מְעַטִּים,</p>

<p>כִּי בְּאוֹתוֹת הָאֵלִים, בְּעֶזְרָתוֹ שֶׁל־זֵאוּס בָּטָחְנוּ;</p>

<p>הֵמָּה אָבְדוּ בִזְדוֹנָם וּבַחֲטָאֵיהֶם נָמָקּוּ.</p>

<p>זֹאת דַּע וְאַל־תּוֹסֶף לְכַבֵּד אֶת־פְּנֵי אֲבוֹתֵינוּ עָלֵינוּ&quot;. 410
<br><br />
בְּזַעַם הִבִּיט וַיַּעַן לוֹ דִּיאוֹמֵדֵס הָאַדִּיר:</p>

<p>&quot;אָנָּא, יַקִּירִי, דֹּם, שְׁמַע בְּקוֹלִי, אֲדַבְּרָה בְאָזְנֶיךָ.</p>

<p>אֵין אֲנִי כוֹעֵס עֲלֵי־אֲגַמֶּמְנוֹן רוֹעֵה־הַלְאֻמִּים,</p>

<p>אֲשֶׁר יָעִיר לַקְּרָב הָאֲכַיִּים עֲדוּיֵי־הַמְּצָחוֹת:</p>

<p>יַעַן כִּי הוּא יִנְחַל שֵׁם, וְלוֹ כָל־הַכָּבוֹד, בְּהַכְרִית 415</p>

<p>בְּנֵי הָאֲכַיִּים הַטְּרוֹיִים וְהַבְקִיעָם אֶת־אִלְיוֹס הַקְּדוֹשָׁה, -</p>

<p>וְהוּא מַכְאוֹבוֹ מָה־רַב, בְּהִשָּׁמֵד בְּנֵי הָאֲכַיִּים.</p>

<p>הָבָה נִזְכֹּר גַּם־אָנוּ סַעַר הָאוֹן בַּמִּלְחָמָה!&quot;
<br><br />
כָּכָה שָׂח לוֹ וּמֵרִכְבּוֹ חִישׁ קָפַץ לָאָרֶץ בְּנִשְׁקוֹ;</p>

<p>בְּצִלְצְלֵי אֵימָה הֵרִיעָה הַנְּחֹשֶׁת עַל־חֲזֵה הַשַּׁלִּיט 420</p>

<p>בְּקָפְצוֹ לָאָרֶץ, וַיִּמַּס גַּם־לֵב הָאַדִּירִים בְּקִרְבָּם.</p>

<p>כְּמִשְׁבְּרֵי יַמִּים מִתְגַּלְגְּלִים תְּכוּפִים עַל־חוֹף רַב־תְּרוּעָה,</p>

<p>בָּאִים מִתְרוֹמְמִים בְּעֶטְיָהּ שֶׁל־רוּחַ מַעֲרָבִית מְגַלְגַּלְתָּם,</p>

<p>הוֹלְכִים וְצָבִים בְּלֵב־יָם וּבְרַעֲמֵי רַעַם מִתְפּוֹצְצִים</p>

<p>אֶל־הַיַּבָּשָׁה וּבְקוֹל, מִתְעַקְּלִים בֵּין צוּקֵי הַסֶּלַע, 425</p>

<p>שׁוֹאֲפִים עָל וּמִתְרוֹמְמִים, וְיוֹרְקִים קֶצֶף מָלוּחַ, -</p>

<p>כָּכָה נָהֲרוּ אָז בְּנֵי הַדַּנָּאִים בִּגְדוּדִים</p>

<p>תְּכוּפִים וְשׁוֹאֲפֵי לָחֶם. כָּל־מַנְהִיג וּמַנְהִיג מְעוֹדֵד</p>

<p>גְּדוּדוֹ שֶׁלּוֹ; אוּלָם יִתְרָם צָעֲדוּ אָט. לֹא־יֵאָמֵן,</p>

<p>אֲשֶׁר עַם כֹּה־רַב, אִישׁ אִישׁ וְקוֹלוֹ בְחָזֵהוּ, 430</p>

<p>נוֹהֲרִים וְשׁוֹתְקִים, כִּי אֵימַת מַנְהִיגָם עֲלֵיהֶם; וְעַל־כֻּלָּם</p>

<p>מֵפִיק נְגֹהוֹת זֶה נִשְׁקָם, שֶׁשָּׂמוּ עֲלֵיהֶם בְּבוֹאָם.</p>

<p>אוּלָם הַטְּרוֹיִים, כְּאוֹתָן הָרְחֵלִים הָעוֹמְדוֹת לִרְבָבוֹת</p>

<p>בְּמִכְלְאוֹת אִישׁ כָּבֵד בַּצֹּאן, שֶׁבְּתִתָּן הֶחָלָב הַלָּבָן</p>

<p>אֵינָן פּוֹסְקוֹת מִשְּׁקֹק, כִּי קוֹל הַטְּלָאִים תַּאֲזֵנָּה- 435</p>

<p>כָּכָה עָלָה גַם־קוֹל עֲנוֹת צְבָא־הַטְּרוֹיִים הַגָּדוֹל;</p>

<p>יַעַן כִּי שָׂפָה אַחַת וּדְבָרִים אֲחָדִים לֹא הָיוּ,</p>

<p>אֶלָּא לְשׁוֹנוֹת בְּלוּלוֹת, כִּי גְבָרִים בְּנֵי עַם וָעָם הָיוּ.</p>

<p>אֵלֶּה מְעוֹרְרָם אָרֵס, וְאֵלֶּה- הַ&#8220;מָּגוֹר&#8221; וְהַ&#8220;פָּחַד&#8221;,</p>

<p>כְּחֻלַּת־הָעַיִן אַתֵּנָּה וּ&#8220;קְטָטָה&#8221;,שֶׁשָּׂבְעָה לֹא תֵדָע, 440</p>

<p>הִיא רַעְיָתוֹ וְאֲחוֹתוֹ שֶׁל־אָרֵס הַמַּכֶּה־בַגְּבָרִים,</p>

<p>אֲשֶׁר רֵאשִׁיתָהּ מִצְעָר, אַךְ חִישׁ בַּשָּׁמַיִם בַּמְּרוֹמִים</p>

<p>תִּשָּׂא אֶת־רֹאשָׁהּ, וְרַגְלֶיהָ תְשָׂרַכְנָה דַרְכָּן עַל־אָרֶץ.</p>

<p>וְהָיְתָה מַזְרִיעָה בֵינֵיהֶם מְדָנִים וָזַעַם וְעֶבְרָה,</p>

<p>צוֹעֲדָה בֵּין הַהֲמוֹנִים וּמַרְבָּה אַנְחוֹת אֲנָשִׁים. 445
<br><br />
וּכְשֶׁהִתְקָרְבוּ וְעָמְדוּ עַל־חֶלְקַת הַשָּׂדֶה הָאַחַת,</p>

<p>פָּגְעוּ מָגִנִּים בְּמָגִנִּים וְכִידוֹן בְּכִידוֹן אַדִּירִים,</p>

<p>גְּבָרִים בִּגְבָרִים עֲדוּיֵי־שִׁרְיוֹנוֹת־נְחֹשֶׁת; וְנִפְגְּשׁוּ</p>

<p>צִנּוֹת מַבְלִיטוֹת־הַטַּבּוּר בְּצִנּוֹת בְּשָׁאוֹן וָרָעַם.</p>

<p>עָלוּ וְהִתְעָרְבוּ קוֹל נַאֲקוֹת חָלָל וְקוֹל מִצְהֲלוֹת גְּבָרִים 450</p>

<p>קוֹל הֲרוּגִים וְהוֹרְגִים, וַתֶּאְדַּם הָאָרֶץ מִדָּמִים.</p>

<p>כְּשֵׁם שֶׁנִּגָּרִים בַּחֹרֶף מֵרָאשֵׁי הֶהָרִים בַּמּוֹרָד</p>

<p>מַיִם בַּשֶּׁטֶף, שְׁנֵי זְרָמִים מִמַּעְיְנוֹת מַיִם כַּבִּירִים,</p>

<p>מְשַׁלְּחִים מֵימֵיהֶם אֶל־בִּקְעָה, מִתְאַחִים בְּנִקְרַת הַר אַחַת,</p>

<p>וְשָׁמַע הָרוֹעֶה מֵרָחוֹק עַל־רָמַת הָהָר קוֹל הֲמוֹנָם, - 455</p>

<p>כָּכָה עָלוּ אֶנְקוֹתָם וְקוֹל עֲנוֹת קְרָב, כְּשֶׁנִּפְגָּשׁוּ.
<br><br />
הֵחֵל הַקְרָב אַנְטִילוֹכוֹס וַיַּךְ טְרוֹיִי אֶחָד, אִישׁ חָמוּשׁ,</p>

<p>גִּבּוֹר בֵּין הַחֲלוּצִים, אֶכֶפּוֹלוֹס בְּנוֹ שֶׁל־תַּלִּיסְיוֹס;</p>

<p>הָלַם בְּלִיטַת קוֹבָעוֹ הֶעָטוּר רַעֲמַת־סוּסִים,</p>

<p>מָחַץ אֶת־מִצְחוֹ, וַיַּעֲבֹר רֹמַח נְחֻשְׁתּוֹ וַיַּחְדֹּר 460</p>

<p>עֶצֶם גֻּלְגָּלְתּוֹ, בָּהּ נִתְקַל, וְעֵינָיו חֲשֵׁכָה כִסָּתָה;</p>

<p>קָרַס הָאַדִּיר, כַּמִּגְדָּל הַנּוֹפֵל בְּמִלְחָמָה אֲיֻמָּה.</p>

<p>אַךְ בֶּן־כַלְקוֹדוֹן הַשַּׁלִּיט אֲחָזוֹ בְרַגְלָיו כְּשֶׁנָּפַל,</p>

<p>הוּא אֶלֶּפֵנוֹר הַגְּבִיר לִבְנֵי הָאַבַּנְטִים הַנַּעֲלִים,</p>

<p>חָפֵץ לְהוֹצִיאוֹ מִתַּחַת הַחִצִּים, כִּי רָצָה לְמַהֵר  465</p>

<p>לִפְרֹק מֵעָלָיו אֶת־נִשְׁקוֹ; וְאָרַךְ עֲמָלוֹ אַךְ־רֶגַע;</p>

<p>יַעַן אַךְ־רָאָה אֲגֵנוֹר הַגִּבּוֹר, בִּגְרֹר זֶה הַפֶּגֶר,</p>

<p>צִדּוֹ שֶׁנֶּחֱשַף עֵת גָּחַן, כִּי־נָטָה מָגִנּוֹ, שָׁם דָּקַר</p>

<p>אוֹתוֹ בְרָמְחוֹ הַנֶּחְפֶּה נְחֹשֶׁת וַיַּתֵּר אֲבָרָיו,</p>

<p>וְרוּחַ הַחַיִּים עֲזָבוֹ. וְאוּלָם קְרָב אָיֹם הִתְלַבָּה.  470</p>

<p>עָלָיו בֵּין גְּדוּדֵי הַטְּרוֹיִים וּבֵין הָאֲכַיִּים; כִּזְאֵבִים</p>

<p>אִישׁ עַל־רֵעֵהוּ הִשְׂתָּעֵר, אִישׁ תָּפַשׂ בְּאָחִיו לְהָרְגוֹ.
<br><br />
וְאָיַס בְּנוֹ שֶׁל־טֶלַּמּוֹן הִכְרִיעַ אֶת־בְּנוֹ שֶׁל־אַנְתֶּמְיוֹן,</p>

<p>אֶת סִימוֹאֵיסְיוֹס הָעֶלֶם הָרַעֲנָן; עַל־גְּדוֹת הַסִּימוֹאֵיס</p>

<p>יָלְדָה אוֹתוֹ הוֹרָתוֹ בְּרִדְתָּהּ מִתּוֹעֲפוֹת אִידָה, 475</p>

<p>הִיא וְהוֹרֶיהָ, כִּי הָלְכוּ לִרְאוֹת עַשְׁתְּרוֹת צֹאנָם;</p>

<p>וְקֹרָא אָז לוֹ מִשּׁוּם זֶה סִימוֹאֵיסְיוֹס; וְאוּלָם לֹא הֵשִׁיב</p>

<p>גְּמוּל לַאֲבוֹתָיו עַל־טָרְחָם בְּאָמְנָם אוֹתוֹ, כִּי־קָצְרוּ</p>

<p>יָמָיו מְאֹד, וַיְמַגְּרֵהוּ אָיַס הֶעָזָם לָאָרֶץ,</p>

<p>כִּי הֲלָמָהוּ, וְהוּא צוֹעֵד בְּרֹאשׁ, עַל־חָזֵהוּ, בְּקִרְבַת 480</p>

<p>דַּד יְמִינוֹ, וַתֵּצֵא נְחֹשֶׁת כִּידוֹנוֹ בַכָּתֵף.</p>

<p>קָרַס וַיִּפֹּל הָאִישׁ וַיִּתְפַּלֵּשׁ בֶּעָפָר; כְּתִדְהָר</p>

<p>שָׁתוּל עַל־פַּלְגֵי מַיִם וּבְתוֹךְ כַּר מְרֻוָּח, וְגִזְעוֹ</p>

<p>חָלָק מִתַּמֵּר, עֲנָפָיו אֶל־מוּל פְּנֵי צַמַּרְתּוֹ נִטָּיוּ,</p>

<p>עָלָה עָלָיו עוֹשֵׂה הָרֶכֶב וּבְבַרְזֶל מְנוֹצֵץ   485</p>

<p>גָּדַע אוֹתוֹ לַעֲשׂוֹת גַּלְגַּלִּים לְמִרְכֶּבֶת תִּפְאָרָה,</p>

<p>וְנִשְׁאַר גִּזְעוֹ הוֹלֵךְ וְיָבֵשׁ עַל־חוֹפֵי הַנָּהָר, -</p>

<p>כָּכָה אָז מִגֵּר אֶת־בְּנוֹ שֶׁל־אַנְתֶּמְיוֹן, אֶת־סִימוֹאֵיסְיוֹס,</p>

<p>אָיַס מִזַּרְעוֹ שֶׁל־זֶבְס, וְאוּלָם מִקֶּרֶב הַחַיִל</p>

<p>הֵטִיל בּוֹ רָמְחוֹ הַחַד אַנְטִיפוֹס בְּנוֹ שֶׁל־פְּרִיאַמּוֹס; 490</p>

<p>הֶחֱטִיא וַיִּפְצַע אֶת־לֶבְקוֹס, יְדִיד אוֹדִיסֵס, אִישׁ הֶחָיִל,</p>

<p>וּבַמִּפְשָׂעָה הִכָּהוּ, כְּשֶׁמָּשַׁךְ הַפֶּגֶר הַצִּדָּה;</p>

<p>נָפַל עַל־יָדוֹ גַם־הוּא, מִבֵּין יָדָיו נִשְׁמַט הֶחָלָל.</p>

<p>וְאַף אוֹדִיסֵס חָרָה מְאֹד, כִּי נָגַע עַד־לִבּוֹ מוֹת רֵעוֹ.</p>

<p>צָעַד בֵּין הַחֲלוּצִים, מִתְנוֹסֵס בִּנְחֹשֶׁת אֲזֵנוֹ,  495</p>

<p>הָלַךְ נִגַּשׁ אֵלָיו וַיָּטֵל כִּידוֹנוֹ הַמַּבְרִיק;</p>

<p>מַבִּיט, מִתְבּוֹנֵן עַל־סְבִיבָיו. נָסוֹגוּ אָחוֹר הַטְּרוֹיִים</p>

<p>מִפְּנֵי רוֹמֵה־הָרֹמַח. אַךְ נִשְׁקוֹ לֹא־רֵיקָם הִתְעוֹפֵף,</p>

<p>נִחַת בִּבְנוֹ שֶׁל־פְּרִיאָם, בְּדֵמוֹקוֹאוֹן בֶּן־פִּלַּגְשׁוֹ,</p>

<p>אֲשֶׁר מֵאַבִּידוֹס בָּא מֵאַחַר הַסּוּסוֹת הַמְּהִירוֹת; 500</p>

<p>הָיְתָה בּוֹ יַד אוֹדִיסֵס, כִּי חָרָה לוֹ עֵקֶב עֲמִיתוֹ;</p>

<p>מָחַץ רַקָּתוֹ הַכִּידוֹן, וַתַּחֲלֹף הָרַקָּה הַשְּׁנִיָּה</p>

<p>נְחֹשֶׁת חֹד רָמְחוֹ וַתַּעֲבֹר, וַתָּעֶב חֲשֵׁכָה אֶת־עֵינָיו.</p>

<p>הִרְעִים בְּנָפְלוֹ לָאָרֶץ, וְצִלְצְלוּ עָלָיו כָּל־כֵּלָיו,</p>

<p>וְכָל־הַחֲלוּצִים וְאַף הֶקְטוֹר הַנֶּהְדָּר אָחוֹר נָסוֹגוּ. 505</p>

<p>וְכָל־הָאַרְגֵּאִים הֵרִיעוּ וְגָרְרוּ אַחֲרֵיהֶם הַפְּגָרִים,</p>

<p>פָּרְצוּ וַיַּעַבְרוּ הָלְאָה. – וְאַפּוֹלוֹן הִתְאַנַּף כִּי רָאָה,</p>

<p>נָשָׂא אֶת־קוֹלוֹ וַיִּקְרָא מִמְּרוֹם פֶּרְגַּמּוֹס לַטְּרוֹיִים:</p>

<p>&quot;חִזְקוּ, פָּרָשִׁים, בְּנֵי טְרוֹיָה! אַל־נִסּוֹג מִפְּנֵי הָאַרְגֵּאִים!</p>

<p>יַעַן גַּם־בְּשָׂרָם לְעַצְמוֹתָם לֹא אֶבֶן וְלֹא בַרְזֶל, כִּי יַעֲמֹד 510</p>

<p>בִּפְנֵי נְחֹשֶׁת דּוֹרֶסֶת בְּתָרִים, אִם־אַךְ תִּנְחַת בָּמוֹ.</p>

<p>גַּם אֲכִילֵס בֶּן־תֶּטִּיס יְפַת הַתַּלְתַּלִּים לֹא יִלְחַם,</p>

<p>נֶעֱצַר לִפְנֵי הַסְּפִינוֹת, וְזַעֲמוֹ אוֹכֵל בְּשַׂר לִבּוֹ!&quot;
<br><br />
כָּכָה הֵרִיעַ הָאֵל הַנּוֹרָא מֵעִיר. וּבַת־זֵאוּס</p>

<p>טְרִיטוֹגֶנֵּיָה הַכְּבוּדָה מְעוֹרְרָה אֶת־בְּנֵי הָאֲכַיִּים, 515</p>

<p>בְּצַעֲדָהּ בֵּין הַהֲמוֹנִים בַּמָּקוֹם שֶׁרָאֲתָה מְפַגְּרִים.
<br><br />
אַךְ עַל־דִּיאוֹרֵס כְּבָר נֶחְתַּךְ הַדִּין, עַל־בֶּן־אֲמָרִינְקֵס:</p>

<p>אֶבֶן חַדָּה פְּגָעַתּוּ בְרַגְלוֹ סָמוּךְ לְקַרְסֹל</p>

<p>שׁוֹקוֹ שֶׁל־יָמִין, הָאֶבֶן שֶׁזָּרַק הַגְּבִיר לְאַנְשֵׁי תְּרֵקָה,</p>

<p>פֵּירוֹס בְּנוֹ שֶׁל־אִמְבְּרַסּוֹס הַבָּא מֵאֵינוֹס הַקִּרְיָה; 520</p>

<p>גִּידָיו הַשְּׁנַיִם וְעַצְמוֹתָיו פּוֹרְרָה לִרְסִיסִים הָאֶבֶן</p>

<p>רַחֵם לֹא תֵדָע; וַיִּפֹּל שָׁם אֲחוֹרַנִּית בֶּעָפָר,</p>

<p>פָּרַשׂ אֶת־כַּפָּיו לְרֵעָיו טֶרֶם יִפַּח נִשְׁמָתוֹ.</p>

<p>אֶפֶס הָאִישׁ הַמַּכֵּהוּ, פֵּירוֹאוֹס הוּא אֵלָיו הִזְדָּרֵז,</p>

<p>תָּחַב בְּבִטְנוֹ כִידוֹנוֹ וְסָמוּךְ לְשָׁרְרוֹ –תֵּכֶף  525</p>

<p>נִשְׁפְּכוּ מֵעָיו לָאָרֶץ, וַתָּעֶב חֲשֵׁכָה אֶת־עֵינָיו.
<br><br />
עוֹדוֹ מִזְדָּרֵז – וַיִּפְגַּע בּוֹ תּוֹאַס הָאִישׁ הָאֵיטוֹלִי</p>

<p>בְּרָמְחוֹ בֶחָזֶה לְיַד דַּדּוֹ, נִתְקְלָה הַנְּחֹשֶׁת בְּרֵאָתוֹ.</p>

<p>מִהֵר חָשׁ תּוֹאַס וַיִּקְרַב אֶל־מוּל פְּנֵי הֶחָלָל, וַיּוֹצִיא</p>

<p>רָמְחוֹ הַכָּבֵד מִלִּבּוֹ, אַף הֶעֱרָה חַרְבּוֹ הַחַדָּה, 530</p>

<p>הִכָּה עַל־בִּטְנוֹ בַתָּוֶךְ וַיִּקַּח מִמֶּנּוּ אֶת־חַיָּיו;</p>

<p>אֶלָּא אֶת־נִשְׁקוֹ לֹא פָּרַק, כִּי רֵעָיו עֲמִיתָיו כִּתְּרוּהוּ,</p>

<p>תְּרֵקִים מְגַדְּלֵי שְעַר־קָדְקֹד, תּוֹפְשֵׂי כִידוֹנִים אֲרֻכִּים.</p>

<p>וְאַף־עַל־פִּי שֶׁגַּם הָיָה אִישׁ מִדּוֹת, וְכֹחוֹ בְּמָתְנָיו,</p>

<p>הֵם הֲדָפוּהוּ לְאָחוֹר, וַיִּסּוֹג אָחוֹר בְּחִפָּזוֹן.  535</p>

<p>כָּכָה שָׁכְבוּ הַשְּׁנַיִם זֶה בְּצַד זֶה וּבֶעָפָר:</p>

<p>מַצְבִּיא הַתְּרֵקִים הָאֶחָד, מִשְׁנֵהוּ הַגְּבִיר לָאֶפֵּיִים,</p>

<p>עוֹטֵי־שִׁרְיוֹנוֹת־הַנְּחֹשֶׁת, וְעוֹד רַבִּים עֲלֵיהֶם הֹרָגוּ.
<br><br />
וְאִלּוּ אָז פָּגַע בַּמָּקוֹם אִישׁ עוֹבֵר בְּקֶרֶב הֶהָמוֹן,</p>

<p>שָׁלֵם בְּגוּפוֹ וְלֹא נִפְצָע, וְהָיְתָה אוֹחֶזֶת בְּיָדוֹ  540ֶ</p>

<p>פַּלַּס־אַתֵּנָה לַנְחוֹתוֹ וְסוֹכֶכֶת עָלָיו בִּפְנֵי חִצִּים-</p>

<p>אָמְנָם לֹא הָיָה אָז נוֹתֵן דֹּפִי בַּעֲבוֹדַת הַצָּבָא,</p>

<p>יַעַן בַּיּוֹם הַהוּא רַבּוּ הַנּוֹפְלִים, אֲכַיִּים וּטְרוֹיִים,</p>

<p>אַרְצָה אַפָּיִם, וְעַל־עָפָר זֶה בְּצַד זֶה הִשְׂתָּרָעוּ.
<br></p>
</blockquote>

<h2 id="שִׁירחֲמִישִׁי:גְּבוּרוֹתדִּיאוֹמֵדֵס">שִׁיר חֲמִישִׁי: גְּבוּרוֹת דִּיאוֹמֵדֵס</h2>

<blockquote>
<p>וְאֶת־דִּיאוֹמֵדֵס בֶּן־טִידֵס אָז חָנְנָה פַּלַּס־אַתֵּנָה</p>

<p>וַתַּלְבִּישֵׁהוּ הָעֹז וְהַגְּבוּרָה, וְיִהְיֶה מִתְנוֹסֵס</p>

<p>וְיַעַל עַל־כָּל־הָאַרְגֵּאִים וְיִנְחַל שֵׁם־עוֹלָם וּתְהִלָּה.</p>

<p>צִוְּתָה־לוֹ נֹגַהּ הָאֵשׁ לֹא־תִכְבֶּה עַל־שִׁלְטוֹ וְקוֹבָעוֹ,</p>

<p>כְּזֹהַר הַכּוֹכָב הַמַּבְרִיק בִּגְבוּלֵי שָׁמַיִם בְּלֵיל־חֹרֶף, 5</p>

<p>וְיֶתֶר אוֹר לוֹ בַעֲלוֹתוֹ מֵרַחֲצוֹ בְּמֵי־הָאוֹקְיָנוֹס –</p>

<p>נֹגַהּ־אֵשׁ כָּזֶה נָסְכָה עַל־רֹאשׁוֹ וְעַל־כְּתֵפָיו וַתְּעוֹרֵר</p>

<p>אוֹתוֹ לָצֵאת בְּלֶב־קְרָב, שָׁם סָעַר הַקֶּטֶל בְּיוֹתֵר.
<br><br />
וְאִישׁ מִן־הַטְּרוֹיִים אָז הָיָה, אִישׁ כָּבֵד בַּהוֹן, וּשְׁמוֹ דָרֵס,</p>

<p>נָקִי מִסֶּלֶף, וְהוּא כֹּהֵן לְהֵפֵיסְטוֹס; וּשְׁנַיִם לוֹ בָנִים:  10</p>

<p>פֵגֵס וְאִידַיּוֹס, מְלֻמְּדֵי כָל־מִינֵי טַכְסִיסֵי מִלְחָמָה.</p>

<p>פָּרְשׁוּ הַשְּׁנַיִם מִגְּדוּדָם, הִשְׂתָּעֲרוּ עָלָיו; וְהֵמָּה</p>

<p>רוֹכְבִים בָּרֶכֶב, וּכְנֶגְדָּם הוּא רַגְלִי הִתְפָּרֵץ לִקְרָאתָם.</p>

<p>הֵמָּה הוֹלְכִים, מִתְקָרְבִים, מִתְפָּרְצִים אִישׁ כְּנֶגֶד רֵעוֹ,</p>

<p>פָּתַח פֵגֵס וַיָּטֵל כִּידוֹנוֹ הַמַּאֲרִיךְ־צִלּוֹ;      15</p>

<p>חָלַף הַכִּידוֹן מִמַּעַל לְשֶׁכֶם בֶּן־טִידֵס לִשְׂמֹאלוֹ,</p>

<p>אוּלָם לֹא פְצָעוֹ; וַיָּרֶם בֶּן־טִידֵס גַּם־הוּא אֶת־נְחֻשְׁתּוֹ,</p>

<p>רָמָה, וְרֵיקָם לֹא שָׁלְחָה יְמִינוֹ הָרֹמַח הַמְחֻדָּד:</p>

<p>בְּאֶמְצַע חָזֵהוּ בֵּין דַּדָּיו הִכָּהוּ, וַיִּפֹּל מֵרִכְבּוֹ.</p>

<p>מִהֵר אִידַיּוֹס וַיִּקְפֹּץ, וַיִּטֹּשׁ אֶת־רִכְבּוֹ הַנָּאֶה,  20</p>

<p>יַעַן לֹא עָרַב לִבּוֹ לְהָגֵן עַל־אָחִיו הַמּוּמָת.</p>

<p>נַפְשׁוֹ לֹא הָיָה גַם־הוּא מְמַלֵּט מִשְּׁחוֹר הַכִּלָּיוֹן,</p>

<p>לוּלֵא הֵפֵיסְטוֹס שֶׁמִּלְּטוֹ, כִּי הֶאֱפִיל עָלָיו הַלָּיְלָה,</p>

<p>לְמַעַן לֹא תֶאֱבַל נֶפֶשׁ הַיָּשִׁישׁ מֵעֹצֶר הַיָּגוֹן.</p>

<p>חָשׁ בֶּן־טִידֵס הַגִּבּוֹר לְהַטּוֹת הַסּוּסִים הַצִּדָּה, 25</p>

<p>מְסָרָם לְרֵעָיו לַנְחוֹתָם עֲדֵי הָאֳנִיּוֹת הַחֲלוּלוֹת.</p>

<p>אֶפֶס הַטְּרוֹיִים הָעַזִּים, בִּרְאוֹתָם אֶת־בְּנֵי דָרֵס שְׁנֵיהֶם –</p>

<p>זֶה נֶחְפָּז נִמְלָט עַל־נַפְשׁוֹ, וְזֶה נוֹפֵל מֵת בַּמֶרְכָּבָה,</p>

<p>נָפַל לֵב כֻּלָּם בְּקִרְבָּם. וְאַתֵּנָה כְּחֻלַּת־הָעַיִן</p>

<p>אָחֲזָה בְיָדָיו שֶׁל־אָרֵס הַזּוֹעֵם וַתְּדַבֵּר בְּאָזְנָיו:  30</p>

<p>&quot;אָרֵס, הוֹי, אָרֵס הַקַּטְלָן, כְּסוּי־דָּמִים, וּמְנַתֵּץ־הַחוֹמוֹת!</p>

<p>אוּלַי נָסוּרָה וְנִתְּנָה לַטְּרוֹיִים וּלְחֵיל הָאֲכַיִּים</p>

<p>לִלְחֹם, וְזֵאוּס אָבִינוּ יִשְׁפֹּט, אֶת־מִי יַנְחִיל כָּבוֹד.</p>

<p>אָנוּ נָסוּר וְנֵלֵכָה, וְלֹא יֶחֱרֶה בָנוּ אַף זֵאוּס&quot;.
<br><br />
כָּכָה הִגִּידָה, וַתִּנְהַג אֶת־אָרֵס הַזּוֹעֵם מִשְּׂדֵה קְרָב, 35</p>

<p>אַף הוֹשִׁיבַתּוּ עַל־גְּדוֹת סְקַמַּנְדְּרוֹס מְרֻבּוֹת־הַגְּבָעוֹת.</p>

<p>וְיַד הַדַּנָּאִים בַּטְּרוֹיִים; וַיַּהֲרֹג מַנְהִיג וּמַנְהִיג</p>

<p>אִישׁ מֵהֶם אִישׁ. אֲגַמֶּמְנוֹן הָעוֹצֵר־בַּגְּבָרִים הוּא הֵחֵל,</p>

<p>הִפִּיל מֵרִכְבּוֹ אֶת אוֹדְיוֹס הָאַבִּיר, שַׂר הַהַלִּיזוֹנִים,</p>

<p>שִׁכְמוֹ עֵת הִפְנָה בְנוּסוֹ; וַיִּנְעַץ אֶת־רָמְחוֹ בְגַבּוֹ,  40</p>

<p>בֵּין שְׁתֵּי כְתֵפָיו בַּתָּוֶךְ; וַתֵּצֵא הַחֲנִית בְּעַד הֶחָזֶה.</p>

<p>הִרְעִים בְּנָפְלוֹ לָאָרֶץ, צִלְצְלוּ עָלָיו כָּל־כֵּלָיו.
<br><br />
אִידוֹמֶנֵּס הוּא הִכְרִיעַ אֶת־פֵיסְטוֹס, מִזַּרְעוֹ שֶׁל־בּוֹרוֹס,</p>

<p>וְהוּא אִישׁ מֵאוֹנְיָה וְעָלָה מִטַּרְנָה הָאָרֶץ הַשְּׁמֵנָה;</p>

<p>וְאִידוֹמֶנֵּס, הַמְהֻלָּל בֵּין רוֹמֵי־הַכִּידוֹן, פְּצָעָהוּ  45</p>

<p>בְּשִׁכְמוֹ שֶׁל־יָמִין בְּרָמְחוֹ הַגָּדוֹל, וְהוּא עוֹלֶה בָרָכֶב;</p>

<p>וַיַּפִּילֵהוּ לָאָרֶץ, אֲפֵלָה אֲיֻמָּה תְקָפַתּוּ.
<br><br />
וְנַעֲרֵי אִידוֹמֶנֵּס פָּרְקוּ מֵעָלָיו אֶת־נִשְׁקוֹ.</p>

<p>וְאֶת סְקַמַּנְדְּרוֹס בֶּן־סְטְרוֹפְיוֹס, הַגֶּבֶר יוֹדֵעַ־הַצַּיִד,</p>

<p>מִגֵּר בְּרָמְחוֹ הַמְחֻדָּד הָאִישׁ מֶנֶּלָּאוֹס בֶּן־אַטְרֵס;  50</p>

<p>הָיָה הָאִישׁ גִּבּוֹר־צַיִד, וְאַרְטֶמִּיס בְּעַצְמָהּ לִמְּדַתְהוּ</p>

<p>לְהַכּוֹת בְּחַיּוֹת הַבָּר, שׁוֹכְנוֹת יַעֲרוֹת הֶהָרִים.</p>

<p>אֶפֶס לֹא עָמְדָה־לוֹ עַתָּה אַרְטֶמִּיס חוֹבֶבֶת־הַחִצִּים,</p>

<p>אַף־לֹא חָכְמָתוֹ הַגְּדוֹלָה לִקְלֹעַ בַּחִצִּים מֵרָחוֹק,</p>

<p>כִּי מֶנֶּלָּאוֹס, הַמְהֻלָּל בֵּין רוֹמֵי־הַכִּידוֹן, בּוֹ פָגַע, 55</p>

<p>וְהוּא פוֹנֶה עָרְפּוֹ בְנוּסוֹ, וַיִּנְעַץ חֲנִיתוֹ בְגַבּוֹ</p>

<p>בֵּין הַכְּתֵפָיִם, וַיֵּצֵא הַכִּידוֹן מִלְּפָנָיו בֶּחָזֶה.</p>

<p>אַרְצָה נָפַל אַפַּיִם, וְצִלְצְלוּ עָלָיו כָּל־כֵּלָיו.
<br><br />
נָפַל מֵת בְּיַד מֵרִיאוֹנֵס פֶרֶקְלוֹס בֶּן־טֶקְטוֹן בֶּן־הַרְמוֹן;</p>

<p>הָיָה הָאִישׁ חָרָשׁ חָכָם בִּמְלֶאכֶת מַחֲשֶׁבֶת וּנְבוֹן־כָּל 60</p>

<p>מְלֶאכֶת כַּפָּיִם, וּפַּלַּס־אַתֵּנָה הִיא מְאֹד אֲהֵבַתּוּ;</p>

<p>וְהוּא אֲשֶׁר בָּנָה סְפִינוֹתָיו שֶׁל אֲלֶכְּסַנְדְּרוֹס, וְהֵנָּה</p>

<p>רֵאשִׁית הַפֶּגַע וְהָרָעוֹת, שֶׁבָּאוּ כְתֻמָּן עַל־טְרוֹיָה</p>

<p>וְעָלָיו בְּעַצְמוֹ; וְלֹא יָדַע, מַה־יָּעֲצוּ אֵלִים, גָּזָרוּ.</p>

<p>וּמֵרִיאוֹנֵס בָּא דוֹלֵק אַחֲרָיו וַיַּשִּׂיגֵהוּ,    65</p>

<p>מָעַך כִּידוֹנוֹ בְשֵׁתוֹ מִיָּמִין; וַיֵּצֵא הַכִּידוֹן</p>

<p>תַּחַת יְרֵכוֹ, וַיַּחְדֹּר בְּעַד הַשַּׁלְפּוּחִית וַיַּעֲבֹר.</p>

<p>נֶאֱנַק, כָּרַע עַל־בִּרְכָּיו, וּמַעֲטֵה מָוֶת עָטָהוּ.
<br><br />
מֶגֵס הִכְרִיעַ וַיַּךְ אֶת־פֵּדַיּוֹס בְּנוֹ שֶׁל־אַנְטֵנוֹר,</p>

<p>הוּא בֶן־פִּלַּגְשׁוֹ, וְאוּלָם תֶּאַנּוֹ הַנְּדִיבָה גִדְּלַתּוּ  70</p>

<p>כְּאַחַד בָּנֶיהָ שֶׁלָּהּ וְתִמְצָא חֵן בְּעֵינֵי הַבָּעַל.</p>

<p>בְּנוֹ שֶׁל־פִילֵס, הַמְצֻיָּן בֵּין רוֹמֵי־הַכִּידוֹן, דְּלָקָהוּ</p>

<p>וְנָעַץ בּוֹ רָמְחוֹ הַמְחֻדָּד וּבַמִּפְרֶקֶת הִכָּהוּ;</p>

<p>חָלְפָה הַנְּחֹשֶׁת וַתַּעֲבֹר בְּעַד שִׁנָּיו וַתְּפַלַּח לְשׁוֹנוֹ.</p>

<p>נָפַל בֶּעָפָר מְכַרְסֵם בְּשִׁנָּיו הַנְּחֹשֶׁת הַקָּרָה.   75
<br><br />
וְאֶבְרִיפִּיל בֶּן־אֶבְאֵימוֹן הִכְרִיעַ וַיַּךְ אֶת־הִפְּסֵנוֹר,</p>

<p>בְּנוֹ שֶׁל־דּוֹלוֹפְּיוֹן הָאַדִּיר, וְהוּא הָיָה כֹהֵן סְקַמַּנְדְּרוֹס,</p>

<p>אֵל הַנָּהָר, וְהָעָם כִּבְּדוּהוּ כְאַחַד הָאֵלִים;</p>

<p>וַיַּדְבִּיקוֹ בֶן־אֶבְאֵימוֹן, הוּא אֶבְרִיפִּילוֹס הַנֶּהְדָּר,</p>

<p>פָּנָה־לוֹ עָרְפּוֹ, וּבֶן־אֵבְאֵימוֹן מָחַץ אֶת־שִׁכְמוֹ, 80</p>

<p>הֵנִיף אֶת־חַרְבּוֹ הַחַדָּה וַיִּגְדַּע אֶזְרוֹעוֹ הַקָּשָׁה.</p>

<p>נָפְלָה אֶזְרוֹעוֹ בַמִּישׁוֹר מִתְבּוֹסְסָה בְדָמֶיהָ; וְאֶת־עֵינָיו</p>

<p>תָּקְפוּ הַמָּוֶת הָאָדֹם וּגְזֵרַת הָאֵל הָאַדִּירָה.
<br><br />
אֵלֶּה פָעֲלָה יָדָם בְּסַעַר הַקְרָב בַּמַּעֲרָכָה.</p>

<p>וְאָדָם אַיִן, שֶׁיַּכִּיר הַמָּקוֹם שָׁם־נִלְחַם בֶּן־טִידֵס, 85</p>

<p>הֲבֵין גְּדוּדֵי הַטְּרוֹיִים אוֹ בֵין הָאֲכַיִּים בְּצִבְאוֹתָם.</p>

<p>וְהָיָה מִתְהוֹלֵל בַּמִּישׁוֹר – כַּנָּהָר הַמָּלֵא עַל־גְּדוֹתָיו,</p>

<p>וְגָאָה בַחֹרֶף, וּמֵימָיו הַשּׁוֹטְפִים יִגְרְפוּן סְכָרִים,</p>

<p>וְכָל־הַחֲזָקִים בַּסְּכָרִים בָּעוֹלָם לֹא יַעַצְרוּ אוֹתָם</p>

<p>וְאַף כָּל־הַמְּשׂוּכוֹת וְהַגְּדֵרוֹת מִסָּבִיב לִשְׁדֵמוֹת מוֹרִיקוֹת, 90</p>

<p>פִּתְאֹם יִפְרְצוּ פֶרֶץ, כִּי רְבִיבִים מִזֶּבְס יֶאֱתָיוּן,</p>

<p>וְהָיָה לְאוֹבֵד וְלִמְבוּסָה כָּל־פֹּעַל הַחֶמְדָּה לַזּוֹרְעִים, -</p>

<p>כָּכָה נָבוֹכוּ מִפָּנָיו שֶׁל־בְּנוֹ שֶׁל־טִידֵס מַעַרְכוֹת</p>

<p>טְרוֹיָה מְרֻבּוֹת־הַגְּבָרִים וְלֹא עָמְדוּ בְּפָנָיו, וְאִם־רַבּוּ.
<br><br />
אֶפֶס אַךְ־רָאֹה רָאָהוּ בְּנוֹ שֶׁל־לִיקָאוֹן הַנֶּהְדָּר  95</p>

<p>שׁוֹאֵן בַּמִּישׁוֹר וּמְפַזֵּר לְכָל־רוּחַ אֶת־פְּלֻגּוֹת הַטְּרוֹיִים,</p>

<p>דָּרַךְ אֶת־קַשְׁתּוֹ הַכְּפוּפָה, וַיְכוֹנֵן אֶל־מוּל פְּנֵי בֶן־טִידֵס</p>

<p>וּבַמִּשְׂתָּעֵר גַּם־יָרָה; וַיִּמְחַץ אֶת־שִׁכְמוֹ הַיְמָנִי</p>

<p>דֶּרֶךְ כִּפַּת הַשִּׁרְיָה, וַיַּעֲבֹר חֵץ הַתַּמְרוּרִים,</p>

<p>יָצָא בְעַד בְּשָׂרוֹ מִלְּפָנָיו, וַיָּזָב הַדָּם עַל־הַשִּׁרְיוֹן. 100</p>

<p>נָשָׂא בְצָהֳלָה קוֹלוֹ וַיִּקְרָא בְקוֹל בֶּן־לִיקָאוֹן:</p>

<p>&quot;חִזְקוּ, בְּנֵי־טְרוֹיָה הַנְּדִיבִים, וְאִמְצוּ, מַכְנִיעֵי־הַסּוּסִים!</p>

<p>הִנֵּה פָצַעְתִּי הַגִּבּוֹר הַגָּדוֹל בִּבְנֵי הָאֲכַיִּים!</p>

<p>אֶבְטַח, כִּי לֹא יַרְבֶּה לַעֲמֹד בִּפְנֵי הַחֵץ, אִם־בֶּאֱמֶת</p>

<p>פֵיבּוֹס הַשַּׁלִּיט בֶּן־זֶבְס הֵנָּה מִלִּיקְיָה נָחָנִי&quot;.  105
<br><br />
כָּכָה הֵרִיעַ; וְאוּלָם הַחֵץ הַקַּל לֹא הִפִּילוֹ,</p>

<p>פָּנָה הַצִּדָּה וְעָמַד אֶל־מוּל פְּנֵי הַסּוּסִים וְהָרַכָּב,</p>

<p>דִּבֵּר בְּאָזְנֵי סְתֶּנֶּלּוֹס מִזֶּרַע קַפַּנֵּס וַיֹּאמֶר:</p>

<p>&quot;חוּשָׁה, הוֹי בֶּן־קַפַּנֵּס, וָרֵד מֵעַל פְּנֵי הַמֶּרְכָּבָה,</p>

<p>קְרַב וְתָלַשְׁתָּ בְיָדֶיךָ חֵץ מְרִירִי זֶה נִתְקַל בִּכְתֵפִי&quot;. 110
<br><br />
כָּכָה הִבִּיעַ; וַיִּקְפֹּץ סְתֶּנֶּלּוֹס מֵרִכְבּוֹ לָאָרֶץ,</p>

<p>קָרַב וַיּוֹצִיא מִכְּתֵפוֹ הַחֵץ הַמָּהִיר הַחוֹדֵר;</p>

<p>זִנֵּק הַדָּם הַקּוֹלֵחַ בְּעַד טַבְּעוֹת שִׁרְיוֹנוֹ הַגָּמִישׁ.</p>

<p>הֵחֵל מִתְפַּלֵּל בְּקוֹל דִּיאוֹמֵדֵס הַקּוֹרֵא־בְחָיִל:</p>

<p>שִׁמְעִי תְחִנָּתִי, בַּת־זֶבְס, הָאוֹחֵז־בָּאֵיגִיס, לֹא־נֻצְּחָה! 115</p>

<p>אִם־אַךְ פַּעַם הִטִּית אֶת־חֲסָדַיִךְ לְאָבִי</p>

<p>לַעֲמֹד לוֹ בִקְרָב עָז וְאָהַבְתְּ לִי גַּם־עַתָּה, אַתֵּנָה, -</p>

<p>תְּנִי־לִי, וְאַכֶּה הָאִישׁ, וְתַשִׂיג חֲנִיתִי הַגֶּבֶר,</p>

<p>אֲשֶׁר פְּצָעַנִי וְיִתְפָּאֵר עָלַי עַתָּה לֵאמֹר: לֹא אַרְבֶּה</p>

<p>וְאוֹסִיף לִרְאוֹת בְּעֵינַי אוֹר־שֶׁמֶשׁ כִּי־יָהֵל בִּנְגֹהוֹת&quot;. 120
<br><br />
כָּכָה הִתְפַּלָּל; וּפַּלַּס־אַתֵּנָה הִקְשִׁיבָה תְחִנָּתוֹ,</p>

<p>עָשְׂתָה אֲבָרָיו קַלִּים, אֶת־רַגְלָיו וְאֶת־יָדָיו מִמָּעַל;</p>

<p>עָמְדָה לוֹ סְמוּכָה, וַתַּעַן וַתֹּאמֶר אֶת־אִמְרֵי הַכָּנָף:</p>

<p>&quot;קוּמָה וּצְלַח, דִּיאוֹמֵדֵס, וְנִלְחַמְתָּ בִצְבָא אַנְשֵׁי טְרוֹיָה!</p>

<p>יַעַן נָתַתִּי בְלִבְּךָ אֶת־גְּבוּרַת אָבִיךָ וְאֶת־אוֹנוֹ,   125</p>

<p>עֹז לִבְלִי־חָת, כִּלְטִידֵס הַפָּרָשׁ זֶה תּוֹפֵשׂ־הַשָּׁלֶט;</p>

<p>וְאֶת־הָעֲלָטָה הַנְּסוּכָה לָקַחְתִּי מֵעַל פְּנֵי עֵינֶיךָ,</p>

<p>לִהְיוֹת עֵינֶיךָ מֵיטִיבוֹת מַבְחִינוֹת בֵּין אֵל וּבֵין אָדָם.</p>

<p>וְהָיָה כִּי־יִקָּרֶה לְךָ אֵל, הַבָּא לְנַסּוֹתְךָ בְּמִלְחָמָה,</p>

<p>שְׁמָר־לָךְ, אַל־תָּהִין לְהִלָּחֵם בָּאֵלִים, בִּבְנֵי־הָאַלְמָוֶת, 130</p>

<p>בְּיִתְרָם כְּכֻלָּם; וְאוּלָם בְּבוֹא אַפְרוֹדִיטָה בַת־זֵאוּס</p>

<p>וְתֵרֵד לַקְּרַב, אָז תָּנִיף עָלֶיהָ הַנְּחֹשֶׁת הָחַדָּה&quot;.
<br><br />
כָּכָה הִבִּיעָה וְחָלְפָה אַתֵּנָה כְּחֻלַּת־הָעָיִן;</p>

<p>אוּלָם בֶּן־טִידֵס הִתְחַזֵּק וַיָּבוֹא בִקְהַל הַחֲלוּצִים;</p>

<p>הִנֵּה גַם לִפְנֵי־זֶה כְּבָר שָׁאֲפָה נַפְשׁוֹ לְהִלָּחֵם,  135</p>

<p>עַתָּה הִתְאַנֵּף פִּי־שְׁלֹשָׁה בַּטְּרוֹיִים – כְּאוֹתוֹ הַלָּבִיא,</p>

<p>אֲשֶׁר פְּצָעָהוּ רוֹעֵה צֹאן כִּבְדוֹת־צֶמֶר בַּשָּׂדֶה,</p>

<p>בְּזַנֵּק הָאַרְיֵה מֵעַל פְּנֵי הָמְּשׂוּכָה, אַךְ לֹא הֲרָגוֹ;</p>

<p>הוּא אֶת־חֲמָתוֹ כְבָר הֵעִיר וְלֹא יוּכַל לַעֲמֹד בְּפָנָיו,</p>

<p>הוֹלֵךְ וְנֶחְבָּא בַמִּכְלָה, וְהָרְחֵלִים תִּלְבַּשְׁנָה חֲרָדוֹת, 140</p>

<p>צְפוּפוֹת זוֹ אֶל־זוֹ עוֹלָה אַחַת עַל־רְעוּתָה, עַד יָשׁוּב</p>

<p>בְּעֶבְרָה הָאַרְיֵה וִידַלֵּג מֵעַל לַמְּשׂוּכוֹת הַגְּבֹהוֹת, –</p>

<p>כָּכָה הִתְעָרֵב בַּטְּרוֹיִים בֶּן־טִידֵס הַגִּבּוֹר בְּאַפּוֹ.
<br><br />
חָזַק וַיַּךְ אֶת־אַסְטִינוֹס וְאֶת־רוֹעֵה הָעָם אֶת־הִפֵּירוֹן,</p>

<p>הִכָּה הָאֶחָד בַּחֲנִית הַנְּחֹשֶׁת מִמַּעַל לְדַדּוֹ,   145</p>

<p>וְאֶחָד בַּחֶרֶב הַגְּדוֹלָה בַּשִּׁכְמָה סָמוּךְ לִכְתֵפוֹ</p>

<p>הִכָּה וְהִתִּיז אֶת־כְּתֵפוֹ מִגַּבּוֹ שֶׁל־זֶה וּמֵעָרְפּוֹ.</p>

<p>נָטַשׁ הַשְּׁנַיִם וַיִּפֶן אֶל־מוּל פּוֹלִיאִידוֹס וְאַבַּס,</p>

<p>בְּנֵי אֶבְרִידַמַס הַיָּשִׁישׁ, הַזָּקֵן הַפּוֹתֵר־חֲלוֹמוֹת;</p>

<p>אֶפֶס הַיָּשִׁישׁ לֹא־הֵיטִיב וְלֹא־פָתַר חֲלוֹמוֹת הַהוֹלְכִים, 150</p>

<p>כִּי דִיאוֹמֵדֵס הָאַדִּיר הִכְרִיעָם וַיְּנַצֵּל אֶת־נִשְׁקָם.</p>

<p>אַחַר הִשְׂתָּעֵר עַל־כְּסַנְתּוֹס וְעַל־תּוֹאוֹן, שְׁנֵי בָנָיו שֶׁל־פֵינֹפְּס,</p>

<p>הָיוּ בְנֵי זְקוּנִים, וְזִקְנוּתוֹ כְבָר בְּעוֹכְרָיו, מַתֶּשֶת אֶת־כֹּחוֹ,</p>

<p>בָּנִים לֹא־הוֹסִיף לְהוֹלִיד, לָמוֹ תִסּוֹב נַחֲלָתוֹ.</p>

<p>נִצֵּל אֶת־עֶדְיָם, אֶת נִשְׁקָם, וַיִּקַּח מֵהֶם אֶת־נַפְשׁוֹתָם,  155</p>

<p>שְׁנֵיהֶם הִכְרִיעַ וַיַּעֲזֹב אֲבִיהֶם לְיָגוֹן וַאֲנָחוֹת,</p>

<p>יַעַן כִּי חַיִּים לֹא שָׁבוּ מִשְּׂדֵה הַמַּעֲרָכָה אֶל־בֵּיתָם,</p>

<p>וְזָרִים יְחַלְּקוּ אֶת־הוֹנוֹ וְהֵמָּה אֶת־טוּבוֹ יִירָשׁוּ.
<br><br />
שְׁנַיִם מִבְּנֵי פְּרִיאַמּוֹס מִזֶּרַע דַּרְדַּנּוֹס הִכְרִיעַ,</p>

<p>וְהֵמָּה כְרוֹמְיוֹס וְאֶכֶמּוֹן, בָּרֶכֶב הָאֶחָד יָרָדוּ.  160</p>

<p>כְּאוֹתוֹ אֲרִי הַמִּתְנַפֵּל עַל־בָּקָר בָּעֵדֶר וּמְגָרֵם</p>

<p>צַוָּאר שֶׁל־עֶגְלָה אוֹ פָּרָה הָרוֹעוֹת בְּמַעֲבֵה יָעַר,</p>

<p>כָּכָה הִשְׁלִיךְ אֶת־שְׁנֵיהֶם מֵרִכְבָּם בֶּן־טִידֵס הַגִּבּוֹר</p>

<p>בְּרָעָה וּבְעַל־כָּרְחָם וַיִּפְרֹק מֵהֶם אֶת־כְּלֵי נִשְׁקָם;</p>

<p>מָסַר סוּסֵיהֶם לְרֵעָיו, לְנַהֲגָם אֶל־הָאֳנִיּוֹת.    165</p>

<p>רָאָה אוֹתוֹ אֵינֵיאַס, בְּהַשְׁחִיתוֹ בְּשׁוּרוֹת הַגְּבָרִים,</p>

<p>נָשָׂא אֶת־רַגְלָיו וַיֵּלֶךְ בַּקְּרָב אֶל־קוֹל צִלְצוּל כִּידוֹנִים,</p>

<p>חוֹפֵשׂ וָתָר אֶת־פַּנְדָּרוֹס הַנִּמְשָׁל־לָאֵלִים, אַיֵּהוּ.</p>

<p>פָּגַע בִּבְנוֹ שֶׁל־לִיקָאוֹן, הַגֶּבֶר הָאַדִּיר הַתָּמִים,</p>

<p>עָמַד עַל־יָדוֹ וַיְדַבֵּר, וַיִּשָּׂא אִמְרָתוֹ וַיֹּאמֶר:  170</p>

<p>&quot;אָנָּא, פַּנְדָּרוֹס, אֵי־קַשְׁתְּךָ, ואֵיפֹה כָל־חִצֵּי הַכָּנָף,</p>

<p>וְאֵי־תְהִלָּתֶךְ? וְאֵין אִישׁ פֹּה, שֶׁיָּזִיד לְהִדַּמּוֹת אֵלֶיךָ,</p>

<p>וְאֵין אִישׁ בְּלִיקְיָה וְיוּכַל יִתְפָּאֵר, כִּי גָבַר עָלֶיךָ.</p>

<p>צְלַח, פְּרֹשׂ כַּפֶּיךָ אֶל־זֶבְס וִירֵה חֵץ בַּגֶּבֶר הָעוֹשֶׂה</p>

<p>וְעוֹלֵל הָרָעָה לַטְּרוֹיִים, נֶאֱדָּרִי־בָעֹז וּבַגְּבוּרָה, 175</p>

<p>יַעַן כִּי הֶחֱלִישׁ וְהִתִּיר בִּרְכֵּיהֶם שֶׁל־רַבִּים וְאַדִּירִים,</p>

<p>אִם־לֹא מִבְּנֵי אֵלִים הוּא, הַפּוֹקֵד עֲוֹנוֹת הַטְּרוֹיִים,</p>

<p>זוֹעֵם בִּגְלַל אֵיזֶה קָרְבָּן, כִּי עֶבְרַת אֱלֹהִים קָשָׁתָה&quot;.
<br><br />
נָשָׂא אִמְרָתוֹ וַיַּעַן לוֹ בְנוֹ שֶׁל־לִיקָאוֹן הַנֶּהְדָּר:</p>

<p>&quot;הוֹי, אֵינֵיאַס הַמְהֻלָּל, יוֹעֲצָם שֶׁל־צִבְאוֹת הַטְּרוֹיִים! 180</p>

<p>רוֹאֶה אֲנִי אֶת־פָּנֵיהוּ כִּפְנֵי בֶּן־טִידֵס הַגִּבּוֹר,</p>

<p>מַכִּיר אֲנִי בוֹ בְצִנָּתוֹ, בַּקּוֹבַע שֶׁלּוֹ גְבַהּ־הַכִּפָּה,</p>

<p>הִנֵּה אֵלֶּה הֵם סוּסָיו; וְאוּלַי אַךְ אֵל הוּא וְלֹא אָדָם.</p>

<p>אֶפֶס אִם־הוּא הוּא הָאִישׁ, בֶּן־טִידֵס הַגִּבּוֹר הָאַדִּיר,</p>

<p>אֵין זֶה כִּי אֵל בְּעֶזְרָתוֹ, בּוֹ יֶחֱסֶה וְיִזְעֹם, וְעַל יָדוֹ 185</p>

<p>אֶחָד מִבְּנֵי הָאַלְמָוֶת, וּנְסוּכָה עֲלָטָה עַל־כְּתֵפָיו,</p>

<p>וְהוּא אֲשֶׁר הִטָּה מִמֶּנּוּ הַחֵץ הַמָּהִיר שֶׁפְּגָעוֹ.</p>

<p>הִנֵּה כְבָר בּוֹ זָרַקְתִּי אֶת־חִצִּי, וַיִּפְצַע אֶת־זְרוֹעַ</p>

<p>יְמִינוֹ, כִּי נִתְקַל וַיַּחְדֹּר וַיַּחֲלֹף כִּפַּת שִׁרְיוֹנוֹ;</p>

<p>בְּחָפְזִי אָמַרְתִּי: אֶל־יַרְכְּתֵי שְׁאוֹל כְּבָר הוֹרַדְתִּיו; וְאוּלָם 190</p>

<p>הוּמַת לֹא הוּמָת, וְאֵין זֶה כִּי אָנַף בִּי אַחַד הָאֵלִים!</p>

<p>וְאֵין תַּחַת יָדִי לֹא־סוּסִים וְלֹא־רֶכֶב, וְאֶעֱלֶה עָלָיו;</p>

<p>אַךְ לְלִיקָאוֹן בַּהֵיכָל אַחַד־עָשָׂר רֶכֶב נֶהְדָּרִים,</p>

<p>זֶה־עַתָּה נִבְנוּ, חֲדָשִׁים, וּסְבִיבָם מַרְבַדִּים נִמְתָּחוּ;</p>

<p>רֶכֶב רֶכֶב וְצֶמֶד הַסּוּסִים עַל־יָדוֹ אֲסוּרִים,    195</p>

<p>לוֹעֲסִים שְׂעוֹרִים לְבָנוֹת, נִזּוֹנִים מֵאֵבוּס כֻּסָּמֶת.</p>

<p>אוּלָם לִיקָאוֹן הַגִּבּוֹר הַיָּשִׁישׁ בְּהֵיכָלוֹ הַנֶּהְדָּר</p>

<p>דַּעַת לִמְּדַנִי, וְאָנֹכִי מִתְכּוֹנֵן לָלֶכֶת בַּדָּרֶךְ;</p>

<p>וְהוּא יְעָצַנִי לָקַחַת גַּם סוּסִים גַּם לַעֲלוֹת בָּרֶכֶב,</p>

<p>לִהְיוֹת הַמְפַקֵּד לַטְּרוֹיִים בְּמִלְחֶמֶת הַזְּוָעָה הַקָּשָׁה; 200</p>

<p>אַךְ לֹא שָׁמַעְתִּי בְקוֹלוֹ – אִלּוּ שָׁמַעְתִּי, מַה־טּוֹב לִי, -</p>

<p>יַעַן דָּאַגְתִּי לַסּוּסִים, וְלֹא יֶחְסְרוּ הֵמָּה מְזוֹנָם</p>

<p>בְּתוֹךְ הֶהָמוֹן בְּרָב־עָם, כִּי לֶאֱכֹל דַּיָּם הִסְכִּינוּ.</p>

<p>כָּכָה הִשְׁאַרְתִּים בְּבֵיתִי וְרַגְלִי בָאתִי אִלְיוֹנָה,</p>

<p>שַׂמְתִּי מִבְטַחִי בְקַשְׁתִּי, וְהִיא לְלֹא־הוֹעִיל, לְלֹא־עֶזְרָה. 205</p>

<p>הִנֵּה אָנֹכִי יָרִיתִי בִשְׁנַיִם גִּבּוֹרִים אֶת־חִצִּי,</p>

<p>גַּם בְּבֶן־טִידֵס וְגַם בִּבְנוֹ שֶׁל־אַטְרֵס, וְדַם שְׁנֵיהֶם</p>

<p>אַרְצָה שָׁפַכְתִּי וּפְצַעְתִּים – וְרַק הִרְבֵּיתִי לְהַרְגִּיזָם.</p>

<p>אָכֵן בְּרָעָה נָשָׂאתִי אֶת־קַשְׁתִּי הַכְּפוּפָה מִיתֵדָהּ</p>

<p>בְּיוֹם בּוֹ עָלִיתִי עַל־אִלְיוֹס הַקִּרְיָה הַיָּפָה וְנָהַגְתִּי  210</p>

<p>גְּדוּדֵי הַטְּרוֹיִים, כְּדֵי לַעֲשׂוֹת רְצוֹן הֶקְטוֹר הַנִּמְשָׁל־לָאֵלִים.</p>

<p>וְהָיָה כִּי אָשׁוּב הַבַּיְתָה, וְעֵינַי תִּרְאֶינָה אֶת־אַרְצִי</p>

<p>וְאֵשֶׁת חֵיקִי בְּהֵיכָלִי הַגָּדוֹל וְהַבָּנוּי לְתַלְפִּיּוֹת,</p>

<p>יַתִּיז תֵּכֶף הַמּוֹצֵא אוֹתִי אֶת־רֹאשִׁי מֵעָלַי,</p>

<p>אִם־לֹא אַשְׁלִיךְ זֹה קַשְׁתִּי בְּתוֹךְ אֵשׁ מְאִירָה, בַּלָּהַב, 215</p>

<p>יָדִי תְפוֹרְרֶנָּה לִרְסִיסִים, כִּי הָיְתָה־לִּי לְלֹא־הוֹעִיל&quot;.
<br><br />
הֵשִׁיב אֲמָרָיו אֵינֵיאַס, הַגְּבִיר לְאַנְשֵׁי טְרוֹיָה, וַיַּעַן:</p>

<p>&quot;אַל־נָא כֹה תֹאמַר! וְאוּלָם כֹּה יוֹסִיף וְכֹה יִהְיֶה הַדָּבָר,</p>

<p>עַד שֶׁנֵּצֵא אֲנַחְנוּ לִקְרָאתוֹ בַסּוּס וּבָרֶכֶב</p>

<p>וְנִפְגֹּשׁ אוֹתוֹ הָאִישׁ לְנַסּוֹתוֹ יַחְדָּו בַּנָּשֶׁק.  220</p>

<p>צְלַח וַעֲלֵה בְּמוֹ־רִכְבִּי וְרָאִיתָ בְעֵינֶיךָ, מַה־טּוֹבוּ</p>

<p>סוּסָיו שֶׁל טְרוֹס, אֲשֶׁר־לִמְּדוּם לְמַהֵר וְלָטוּשׂ בַּמִּישׁוֹר,</p>

<p>דּוֹהֲרִים הֵנָּה וְהֵנָּה, הֵן־בְּרָדְפָם וְהֵן־בְּהִמָּלְטָם;</p>

<p>הֵם יְפַלְּטוּנוּ גַם־אָנוּ הָעִירָה, אִם־שׁוּב צִוָּה זֵאוּס</p>

<p>אֶת־יְשׁוּעָתוֹ לְבֶן־טִידֵס וּתְהִלָּה לָאִישׁ דִּיאוֹמֵדֵס. 225</p>

<p>קוּמָה וְקַח אֶת־הַשּׁוֹט וְאָחַזְתָּ בַּמּוֹשְׁכוֹת הַנּוֹצְצוֹת,</p>

<p>אֶזְנַח הַסּוּסִים אָנֹכִי וְנִלְחַמְתִּי אֲנִי בְדִיאוֹמֵדֵס,</p>

<p>אוֹ אַתָּה תֵצֵא לִקְרָאתוֹ, וְדָאַגְתִּי לַסּוּסִים אָנֹכִי&quot;.
<br><br />
הֵשִׁיב אֲמָרָיו וַיַּעַן־לוֹ בְנוֹ שֶׁל־לִיקָאוֹן הַנֶּהְדָּר:</p>

<p>&quot;אַתָּה, אֵינֵיאַס, אֱחֹז בַּמּוֹשְׁכוֹת וְנָהַגְתָּ בַסּוּסִים,  230</p>

<p>יַעַן יֵיטִיבוּ הֵם לִמְשֹׁךְ הָרֶכֶב הַכָּפוּף בְּיַד רַכָּב,</p>

<p>אֲשֶׁר הִסְכִּינוּ כְבָר אֵלָיו, אִם־נָנוּס מִפְּנֵי בְנוֹ שֶׁל־טִידֵס;</p>

<p>כִּי אִם־יִפְחֲדוּ – וְרָצוּ בְלֹא־דֶרֶךְ וְאוֹתָנוּ לֹא יִרְצוּ</p>

<p>לְהוֹצִיא מִתּוֹךְ הַמַּעֲרָכָה, כִּי לֹא יִשְׁמְעוּ אֶת־קוֹלְךָ,</p>

<p>בְּבוֹא בֶן־טִידֵס הַגִּבּוֹר מִשְׂתָּעֵר עָלֵינוּ לְהַכּוֹת  235</p>

<p>נֶפֶשׁ אֶת־שְׁנֵינוּ, וְיִנְהַג הַסּוּסִים מוּצָקֵי־הַפַּרְסָה.</p>

<p>אַתָּה נְהַג אֶת־רִכְבְּךָ וּנְהַג אֶת־סוּסֶיךָ וְאָנֹכִי</p>

<p>אֵצֵא לִקְרָאתוֹ בַכִּידוֹן הַחַד, אִם־יִשְׂתָּעֵר עָלֵינוּ&quot;.
<br><br />
כָּכָה נִדְבְּרוּ שְׁנֵיהֶם וְעָלוּ בָרֶכֶב הַמַּזְהִיר,</p>

<p>דָּפְקוּ סוּסֵיהֶם וַיִּפְנוּ בִגְבוּרָה אֶל־מוּל פְּנֵי בֶן־טִידֵס. 240</p>

<p>הִכִּיר בָּם תֵּכֶף סְתֶּנֶּלּוֹס, הוּא בֶן־קַפַּנֵּס הַנֶּהְדָּר,</p>

<p>דִּבֵּר אֶל־בְּנוֹ שֶׁל־טִידֵס וַיַּעַן אֶת־אִמְרוֹת הַכָּנָף:</p>

<p>&quot;דִּיאוֹמֵדֵס בֶּן־טִידֵס, הַגֶּבֶר מַחְמַל נַפְשִׁי!</p>

<p>רוֹאֶה אֲנִי שְׁנֵי גִּבּוֹרִים שׁוֹאֲפִים לִלְחֹם אַךְ־עִמָּךְ;</p>

<p>שְׁנֵיהֶם אַדִּירֵי־אֲיֻמָּה: הָאֶחָד פַּנְדָּרוֹס, הַמֵּיטִיב  245</p>

<p>לִירוֹת בַּקֶּשֶׁת, הוּא בְנוֹ שֶׁל־לִיקָאוֹן, כִּי כָכָה יִתְיַמָּר;</p>

<p>אַךְ אֵינֵיַאס יִתְגָּאֶה בָזֶה, כִּי הוּא בֵן לְאַנְכִיסֵס,</p>

<p>אוֹתוֹ הַגֶּבֶר הַתָּמִים, וְאִמּוֹ שֶׁלּוֹ – אַפְרוֹדִיטָה.</p>

<p>הָבָה וְנֶפֶן רִכְבֵּנוּ, וְאַל־נָא תִלְחַם בַּפְּלַגּוֹת</p>

<p>בֵּין הַחֲלוּצִים, פֶּן־יִקְחוּ מִמְּךָ אֶת חַיֶּיךָ הַיְקָרִים&quot;. 250
<br><br />
בְּזַעַם בּוֹ הִבִּיט וַיֹּאמֶר לוֹ דִּיאוֹמֵדֵס הָעִזּוּז:</p>

<p>&quot;אַל־תִּיעָצֵנִי וְאָנוּסָה, כִּי לֹא תְפַתֵּנִי בִדְבָרִים;</p>

<p>לֹא זֶה דַרְכִּי וְלֹא טִיבִי, כִּי אֶסּוֹג אָחוֹר בַּקָּטֶל,</p>

<p>לִבִּי כִּי יִמַּס וְאֵחָבֵא; כֹּחִי עוֹד חָדָשׁ עִמָּדִי;</p>

<p>לַעֲלוֹת בָּרֶכֶב לֹא אֹבֶה, רַגְלִי אֲנִי אֶפְגְּשֶׁנּוּ; 255</p>

<p>לִבִּי יִהְיֶה בְלִי־חָת, צִוַּתְנִי כָךְ פַּלַּס־אַתֵּנָה.</p>

<p>אֵלֶּה הַשְּׁנַיִם – סוּסֵיהֶם הַמְּהִירִים לֹא יְבִיאוּם הַבַּיְתָה</p>

<p>שְׁלֵמִים, וְאִם־גַּם הָאֶחָד יְמַלֵּט אֶת־נַפְשׁוֹ מִמָּוֶת.</p>

<p>אוּלָם זֹאת אַגִּיד לְךָ, וְשָׁמַרְתָּ הַדָּבָר בְּלִבְּךָ:</p>

<p>וְהָיָה אִם־תִּתֵּן אַתֵּנָה רַבַּת־הָעֵצוֹת לִי כָבוֹד, 260</p>

<p>וְאַכֵּם אֶת־שְׁנֵיהֶם, - וְעָצַרְתָּ בְּעַד אֵלֶּה סוּסֵינוּ הַמְּהִירִים</p>

<p>פֹּה בַמָּקוֹם וְקָשַׁרְתָּ הַמּוֹשְׁכוֹת לְמַעֲקֵה הָרֶכֶב,</p>

<p>וְאַתָּה חוּשָׁה, נְטֵה וְהִשְׂתָּעֵר עַל־סוּסֵי אֵינֵיאַס,</p>

<p>גָּרְשֵׁם מִתּוֹךְ חֵיל הַטְּרוֹיִים עַד־חֵיל הָאֲכַיִּים הַחֲמוּשִׁים.</p>

<p>הֵמָּה מִזֶּרַע הַסּוּסִים, שֶׁנָּתַן לִטְרוֹס כֹּפֶר נֶפֶשׁ  265</p>

<p>בְּנוֹ גָנִימֵדֶס לוֹ זֶבְס הַמַּרְחִיקִי־לִרְאוֹת, וְהֵם טוֹבִים</p>

<p>בְּכָל־הַסּוּסִים הָרוֹאִים בְּאוֹר שֶׁמֶשׁ וְאַיֶּלֶת הַשָּׁחַר;</p>

<p>זֶרַע אוֹתָם הַסּוּסִים גָּנַב אַנְכִיסֵס הַשַּׁלִּיט,</p>

<p>עִבֵּר בַּשֶּׁלִי סוּסוֹתָיו, כִּי לָאוֹמֶדּוֹן לֹא יָדָע;</p>

<p>פִּלְּטוּ סוּסוֹתָיו אֶת־שְׁגָרָן בְּהֵיכָלוֹ, שִׁשָּׁה סְיָחִים; 270</p>

<p>הוֹתִיר מֵהֶם לוֹ אַרְבָּעָה לְגַדְּלָם עַל־אֵבוּס אֻרְוָתוֹ</p>

<p>וְנָתַן הַשְּׁנַיִם לְאֵינֵיאַס, הַגֶּבֶר מְעוֹרֵר־הַמְּנוּסָה.</p>

<p>וְאִלּוּ תְפַשְׂנוּם, וְנָחַלְנוּ שֵׁם־עוֹלָם וּתְהִלָּה בָאָרֶץ&quot;.
<br><br />
כָּכָה הִתְיָעֲצוּ שְׁנֵיהֶם וְנִדְבְּרוּ אִישׁ אֶל־רֵעֵהוּ,</p>

<p>וְאֵלֶּה חִישׁ קָרְבוּ, כִּי־דָפְקוּ סוּסֵיהֶם הַמְמַהֲרִים לָרוּץ. 275</p>

<p>פָּתַח אֶת־שְׂפָתָיו וַיַּעַן בְּנוֹ שֶׁל־לִיקָאוֹן הַנֶּהְדָּר:</p>

<p>&quot;אַדִּיר וְגִבּוֹר מִלְחָמָה, בֶּן־טִידֵס הַגֶּבֶר הַנַּעֲלֶה!</p>

<p>אָכֵן לֹא הִכְרִיעֲךָ זֶה חִצִּי הַקַּל, חֵץ מְרִירִי;</p>

<p>הִנְנִי לְנַסּוֹת בְּכִידוֹנִי, אִם־לֹא אֶפְגָּעֲךָ הַפָּעַם&quot;.
<br><br />
הִגִּיד, וַיְנוֹפֵף כִּידוֹנוֹ אֶרֶךְ־הַצֵּל וַיַּשְׁלִיכוֹ, 280</p>

<p>פָּגַע הַכִּידוֹן בְּמָגֵן בֶּן־טִידֵס, וַיַּחֲלֹף וַיַּעֲבֹר</p>

<p>כִּידוֹן נְחֻשְׁתּוֹ הַצִּנָּה וַיִּגַּע עַד־קָרוֹב לַשִּׁרְיוֹן.</p>

<p>נָשָׂא אִמְרָתוֹ בְּקוֹל רָם אָז בְּנוֹ שֶׁל־לִיקָאוֹן הַנֶּהְדָּר:</p>

<p>&quot;הֵן בַּמִּפְשָׂעָה פְּצַעְתִּיךָ, עֲבָרְךָ כִּידוֹנִי, וְלֹא תַעֲצֹר</p>

<p>כֹּחַ וְתַעֲמֹד הַרְבֵּה; וְאָנֹכִי שֵׁם־עוֹלָם נָחַלְתִּי!&quot;  285
<br><br />
אַךְ דִּיאוֹמֵדֵס הָעִזּוּז לֹא נִבְהַל, וַיַּעַן וַיֹּאמֶר:</p>

<p>&quot;הֶחֱטִיא כִידוֹנְךָ, שָׁב רֵיקָם; וְאוּלָם אֲנִי לִבִּי אוֹמֵר,</p>

<p>אַתֶּם לֹא תַרְפּוּ מִמֶּנִּי, עַד אִם־נָפַל אֶחָד מִשְּׁנֵיכֶם</p>

<p>וְהִרְוָה מִדָּמָיו אֶת־אָרֵס, אֶת־אִישׁ הַמִּלְחָמָה הַגִּבּוֹר&quot;.
<br><br />
אָמַר וַיָּטֶל כִּידוֹנוֹ; וְאַתֵּנָה כוֹנְנַתּוּ, וְנִנְעַץ   290</p>

<p>בְּאַפּוֹ, לְיַד עֵינוֹ, וַיַּעֲבֹר בְּעַד שִׁנָּיו הַצַּחוֹת וַיַּחְדֹּר.</p>

<p>פִּלְּחָה הַנְּחֹשֶׁת הָעַזָּה לְשׁוֹנוֹ בְשָׁרְשָׁהּ וַתַּעֲבֹר,</p>

<p>יָצָא עֹקֶץ הַחֲנִית וַיַּחֲלֹף הַסַּנְטֵר בַּקָּצֶה.</p>

<p>נָפַל מֵרִכְבּוֹ לָאָרֶץ, וַיַּרְעֵם וַיְצַלְצֵל אֲזֵנוֹ</p>

<p>מֵפִיק הַנֹּגַהּ וְהַצָּח, וְסוּסָיו מְהִירֵי־הָרֶגֶל  295</p>

<p>נָטוּ הַצִּדָּה מִמֶּנּוּ, וְכֹחוֹ עֲזָבוֹ וְנַפְשׁוֹ.
<br><br />
קָפַץ אֵינֵיאַס, וּבְיָדָיו הַמָּגֵן וְהַכִּידוֹן הָאַדִּיר,</p>

<p>יַעַן כִּי יָרֵא, פֶּן־יִקַּח אִישׁ מִן־הָאֲכַיִּים אֶת־מֵתוֹ.</p>

<p>הָלַךְ וְסָבַב הַפֶּגֶר כְּלָבִיא בוֹטֵחַ בְּעֻזּוֹ,</p>

<p>פָּרַשׂ עָלָיו כִּידוֹנוֹ וְשִׁלְטוֹ הַמָּעֳגָל יָפֶה,  300</p>

<p>גָּמַר בְּנַפְשׁוֹ לְהַכּוֹת אֶת־כָּל־אֲשֶׁר יָבוֹא לִקְרָאתוֹ,</p>

<p>הָלַךְ וְשָׁאַג נוֹרָאוֹת, אָז תָּפַשׂ בֶּן־טִידֵס בְּיָדָיו</p>

<p>אֶבֶן גְּדוֹלָה מְאֹד, וְלֹא יִשָּׂאוּהָ שְׁני גְבָרִים,</p>

<p>אֵלֶּה הַחַיִּים כַּיּוֹם, וּבְנָקֵל זְרָקָהּ הוּא בְעַצְמוֹ;</p>

<p>פָּגַע בָּהּ אֶת־אֵינֵיאַס בִּירֵכוֹ, בַּמָּקוֹם שֶׁתִּסּוֹב 305</p>

<p>קוּלִית בְּתוֹךְ כַּף־הַיָּרֶךְ, וְקָטְלִית יִקָּרֵא הַמָּקוֹם;</p>

<p>פּוֹצְצָה הַקָּטְלִית וַתִּקְרַע הַגִּידִים הַשְּׁנַיִם עַל־יָדָהּ;</p>

<p>שָׂרְטָה שָׂרֶטֶת בִּבְשָׂרוֹ אֶבֶן זֹה רַבַּת־זָוִיּוֹת.</p>

<p>כָּרַע הַגִּבּוֹר עַל־בִּרְכָּיו, נִשְׁעַן עַל־יָדוֹ הַחֲזָקָה</p>

<p>אָרְצָה; וְלֵיל חֲשֵׁכָה הֶאֱפִיל עַל־עֵינָיו הַשְּׁתָּיִם. 310</p>

<p>וְלוּלֵא הִתְבּוֹנְנָה בּוֹ חִישׁ אַפְרוֹדִיטָה בַת־זֵאוּס הוֹרָתוֹ,</p>

<p>אֲשֶׁר־יְלָדַתּוּ לְאַנְכִיסֵס הָרוֹעֶה אֶת־עֶדְרֵי הַבָּקָר, -</p>

<p>וְהָיָה לְאוֹבֵד אֵינֵיאַס הַמּוֹשֵׁל בִּפְלַגּוֹת־הַגְּבָרִים;</p>

<p>בִּזְרוֹעוֹתֶיהָ הַלְּבָנוֹת חִבְּקַתּוּ אֶת־בְּנָהּ שֶׁאָהֵבָה,</p>

<p>פָּרְשָׂה סָכְכָה עָלָיו בְּקִמְטֵי לְבוּשָׁהּ הַמַּזְהִיר, 315</p>

<p>כְּמָגֵן בִּפְנֵי כָל־הַחִצִּים, וְלֹא יִזְרֹק בְּלִבּוֹ נְחֻשְׁתּוֹ</p>

<p>אֶחָד מִבְּנֵי הַדַּנָּאִים לָקַחַת אֶת־נַפְשׁוֹ מִמֶּנּוּ.
<br><br />
כָּכָה הוֹצִיאָה אֶת־בְּנָהּ אֲשֶׁר אָהֲבָה מִן־הַמִּלְחָמָה;</p>

<p>אֶפֶס בְּנוֹ שֶׁל־קַפַּנֵּס לֹא שָׁכַח אֶת־אֲשֶׁר לוֹ צִוָּה</p>

<p>זֶה דִּיאוֹמֵדֵס הַגִּבּוֹר הַקּוֹרֵא־בְחַיִל וַיַּעֲצֹר     320</p>

<p>בְּסוּסָיו מוּצָקֵי־הַפַּרְסָה הַרְחֵק מִשְּׁאוֹן הַמִּלְחָמָה,</p>

<p>מָתַח הַמּוֹשְׁכוֹת הַנָּאוֹת וַיִּקְשְׁרֵן לְמַעֲקֵה הָרָכֶב,</p>

<p>מִהֵר וַיִּנְהַל אֶת־סוּסֵי אֵינֵיאַס נֶחְמְדֵי־הָרַעְמָה</p>

<p>מֵאֵת הַטְּרוֹיִים אֶל־חֵיל הָאֲכַיִּים עֲדוּיֵי־הַמְּצָחוֹת,</p>

<p>מְסָרָם לִידֵי דֵאִיפִּילוֹס יְדִידוֹ, שֶׁכִּבֵּד עַל־פְּנֵי כָל   325</p>

<p>רֵעָיו עֲמִיתָיו – כִּי לָמוֹ לֵב אֶחָד וּדְבָרִים אֲחָדִים, -</p>

<p>לְנַהֲגָם עַד־הָאֳנִיּוֹת הַגְּדוֹלוֹת. וְאוּלָם הַגִּבּוֹר</p>

<p>עָלָה בְרִכְבּוֹ וַיַּחֲזֵק בַּמּוֹשְׁכוֹת הַנּוֹצְצוֹת, וַיִּדְפֹּק</p>

<p>סוּסָיו אַדִּירֵי־הַפַּרְסָה וַיַּדְבֵּק חִישׁ אֶת־בֶּן־טִידֵס.</p>

<p>הָיָה הַלָּז אָז מִשְׂתָּעֵר בִּנְחֹשֶׁת אַכְזְרִיָּה עַל־קִפְּרִיס, 330</p>

<p>יַעַן כִּי הִכִּיר וְהִבְחִין, שֶׁהִיא מִבְּנוֹת אֵל רְפוֹת־הַכֹּחַ,</p>

<p>אֵינָהּ מִיּוֹרְדוֹת לַשַּׁעַר לְנַהֵג בַּקְרָב וּבַגְּבָרִים,</p>

<p>אֵינָהּ אַתֵּנָה וְאֵינֶנָּה אֶנִּיאוֹ מַחֲרֶבֶת־הֶעָרִים.</p>

<p>דָּלַק אַחֲרֶיהָ בֶּהָמוֹן, וַיַּדְבִּיקֶנָּה וּפְצָעָהּ,</p>

<p>הֵנִיף עָלֶיהָ בֶּן־טִידֵס הַגִּבּוֹר חֲנִיתוֹ הַחַדָּה,        335</p>

<p>פָּצַע יָדָהּ הָרַכָּה בַקָּצֶה; וַיַּעֲבֹר הָרֹמַח,</p>

<p>קָרַע אֶת־עוֹרָה לִבְשָׂרָהּ, כִּי חָדַר בְּעַד כְּסוּתָהּ וַיַּעֲבֹר</p>

<p>סוּת הָאַמְבְּרוֹסְיָה, טָווּהָ יְדֵי הַכָרִיטוֹת לְתִפְאָרָה,</p>

<p>סָמוּךְ לְכַף־יַד הָאֵלָה. וַיֵּז מִדַּם הָאַלְמָוֶת,</p>

<p>אוֹתוֹ הַלֵּחַ הַנּוֹזֵל בְּעוֹרְקֵיהֶם שֶׁל־אֵלִים מְאֻשָּׁרִים;  340</p>

<p>יַעַן לֹא־יֹאכְלוּ הֵם לֶחֶם וְלֹא־יִטְעֲמוּ יַיִן מְנַצְנֵץ,</p>

<p>אֵין בְּעוֹרְקֵיהֶם כָּל־דָּם, וּבְנֵי אַלְמָוֶת נִקְרָאוּ.</p>

<p>צָעֲקָה קִפְּרִיס בְּקוֹל וַתַּשְׁלִיךְ אֶת־בְּנָהּ מִלְּפָנֶיהָ;</p>

<p>אֶפֶס פֵיבּוֹס־אַפּוֹלוֹן הוּא בִזְרוֹעוֹתָיו הִצִּילוֹ,</p>

<p>הֶאֱפִיל עָלָיו בְּעַב־עָנָן, וְלֹא יָבוֹא מִבְּנֵי הַדַּנָּאִים 345</p>

<p>רוֹכֵב סוּס קַל וְיִקַּח אֶת־נַפְשׁוֹ מִמֶּנּוּ בַכִּידוֹן.</p>

<p>קָרָא בְקוֹל רָם דִּיאוֹמֵדֵס הַגִּבּוֹר הַקּוֹרֵא־בְחָיִל:</p>

<p>&quot; סוּרִי, בַּת־זֵאוּס, וּלְכִי מִסַּעַר הַקְרָב וְהַמַּעֲרָכָה!</p>

<p>אָכֵן, הַמְעַט לָךְ, שֶׁאַתְּ מְפַתָּה הַנָּשִׁים הָרָפוֹת?</p>

<p>אַךְ אִם־תָּשׁוּבִי תִּתְעָרְבִי בַקְּרָב, מֻבְטְחַנִי, כִּי רַעַד 350</p>

<p>וְחִיל יֹאחֲזוּךְ גַּם־לְשֵׁמַע מִלְחָמָה בְּאַפְסֵי מֶרְחַקִּים!&quot;
<br><br />
כָּכָה שָׂח, וְהִיא הָלְכָה נִדְהָמָה, סוֹבֶלֶת מַכְאוֹבִים.</p>

<p>וְאִירִיס הַקַּלָּה־כָרוּחַ לְקָחַתָּה וַתּוֹצִיאֶנָּה</p>

<p>מִן־הַמִּלְחָמָה קְשַׁת־רוּחַ, וְעוֹרָהּ הַנָּאוֶה לָהּ מַאְדִּים.</p>

<p>אַךְ מִשְּׂמֹאל לַמִּלְחָמָה שָׁם מָצְאָה אֶת־אָרֵס הַסּוֹעֵר 355</p>

<p>יוֹשֵׁב, וְעוֹטִים עֲרָפֶל כִּידוֹנוֹ וְסוּסָיו הַמְּהִירִים;</p>

<p>כָּרְעָה לִפְנֵי אָחִיהָ וַתִּפְצֹר בּוֹ, אֲשֶׁר יִתֵּן</p>

<p>לָהּ אֶת־הַסּוּסִים עֲדוּיֵי־שְׁבִיסֵי־הַזָּהָב הַטָּהוֹר:</p>

<p>&quot;אָחִי הַיָּקָר, שָׂאֵנִי וּתְנָה־לִי סוּסֶיךָ, וְאֶעֱלֶה</p>

<p>אֶל־הָאוֹלִימְפּוֹס, שָׁם אִוּוּ כָל־בְּנֵי הָאַלְמָוֶת לָשָׁבֶת. 360</p>

<p>הָהּ, מָה אֲנוּשָׁה מַכָּתִי, בֶּן־טִידֵס הַגִּבּוֹר פְּצָעָנִי,</p>

<p>אָדָם בֶּן־תְּמוּתָה הַנָּכוֹן עַתָּה לְהִתְחָרוֹת בְּזֵאוּס&quot;.
<br><br />
שָׂחָה; וַיִּתֶּן־לָהּ אָרֵס אֶת־סוּסָיו עֲדוּיֵי־הַשְּׁבִיסִים.</p>

<p>עָלְתָה קִפְּרִיס בָּרֶכֶב, וְנַפְשָׁהּ מְאֹד מָרָה, עֲצוּבָה,</p>

<p>עָלְתָה וַתַּעֲמֹד עַל־יָדָהּ גַּם־אִירִיס וַתֹּאחַז בַּמּוֹשְׁכוֹת, 365</p>

<p>נוֹפְפָה שׁוֹטָהּ וַתִּדְפֹּק, וְהַסּוּסִים טָסוּ בְרָצוֹן.</p>

<p>מַהֵר הִגִּיעוּ עַד מִשְׁכַּן הָאֵלִים, אוֹלִימְפּוֹס הַנִּשָּׂא;</p>

<p>וְאִירִיס הַקַּלָּה בִמְעוּפָהּ כָּרוּחַ עָצְרָה בַסּוּסִים,</p>

<p>פִּתְּחָה אוֹתָם וַתָּשֶׂם לִפְנֵיהֶם מַאֲכַל אַמְבְּרוֹסְיָה;</p>

<p>אַךְ בַּת־הָאֵל אַפְרוֹדִיטָה נָפְלָה בְּחֵיק אִמָּהּ דִּיאוֹנָה; 370</p>

<p>בִּזְרוֹעוֹתֶיהָ חִבְּקָה לָהּ אִמָּהּ הוֹרָתָהּ וְלִטְּפָה</p>

<p>אוֹתָהּ בְּכַפָּהּ בְּאַהֲבָה, וַתַּעַן וַתִּשָּׂא אִמְרָתָהּ:</p>

<p>&quot;מִי־זֶה מִסּוֹד יוֹשְׁבֵי מָרוֹם בָּךְ נָגַע לְרָעָה בִזְדוֹנוֹ,</p>

<p>בִּתִּי הַיְקָרָה, וּכְאִלּוּ אַתְּ הֲרֵעוֹת לְעֵינֵי שָׁמֶשׁ?&quot;
<br><br />
עָנְתָה־לָהּ אַפְרוֹדִיטָה, לָהּ קֶסֶם הַשְּׂחוֹק עַל־שְׂפָתֶיהָ: 375</p>

<p>&quot;בְּנוֹ שֶׁל־טִידֵס פְּצָעָנִי, הוּא דִּיאוֹמֵד רָם־הַלֵּבָב,</p>

<p>יַעַן אָנֹכִי הוֹצֵאתִי מִתּוֹךְ הַמִּלְחָמָה וְסַעֲרָהּ</p>

<p>שָׁלֵם אֶת־בְּנִי אֶת־אֵינֵיאַס, אֲהַבְתִּיו מִכֹּל בְּנֵי הָאָדָם.</p>

<p>עַתָּה אֵין זֶה מִלְחָמָה בֵּין הָאֲכַיִּים וְהַטְּרוֹיִים,</p>

<p>כִּי עַל־הָאֵלִים הַנִּצְחִים קִדְּשׁוּ דַּנָּאִים מִלְחָמָה&quot;. 380
<br><br />
לָהּ אֲמָרֶיהָ הֵשִׁיבָה דִּיאוֹנָה הָאֵלָה בָאֵלוֹת:</p>

<p>&quot;סִבְלִי, הוֹי, בִּתִּי הַיְקָרָה, וָדֹמִי, וְאִם־תֶּאֱבַל נַפְשֵׁךְ;</p>

<p>יַעַן כִּי רַבּוֹת כְּבָר סָבְלוּ הַיּוֹשְׁבִים בְּהֵיכְלֵי אוֹלִימְפּוֹס</p>

<p>עֵקֶב בְּנֵי אָדָם וְגָרְמוּ פֻרְעָנִיּוֹת קָשׁוֹת אִישׁ לְאָחִיו.</p>

<p>הִנֵּה כֵן סָבַל גַּם־אָרֵס, כְּשֶׁאֲסָרוּהוּ בַאֲזִקִּים 385</p>

<p>כְּבֵדִים אוֹטוֹס הָעַז וְאֶפִיאַלְטֵס, שְׁנֵי בְנֵי אֲלוֹאֵס;</p>

<p>שְׁלֹשָׁה־עָשָׂר חֳדָשִׁים גַּם אֻסַּר בְּסֹהַר הַנְּחֹשֶׁת.</p>

<p>וְהָיָה שָׁם עֲדֵי אוֹבֵד אָז אָרֵס, שֶׁשָּׂבְעָה לֹא יֵדַע</p>

<p>בְּמִלְחֲמוֹת דָּמִים, אִלְמָלֵא אֵאֶרִיבּוֹיָה הַנָּאוָה</p>

<p>אִמָּם חוֹרַגְתָּם, שֶׁבִּשְּׂרָה לְהֶרְמֵס; וְהִתִּיר אֶת־אָרֵס 390</p>

<p>הֶרְמֵס בַּשֶּׁלִי, כִּי־חָלַשׁ, אֲזִקָּיו הִתִּישׁוּ אֶת־כֹּחוֹ.</p>

<p>סָבְלָה גַּם־הֵרָה, כְּשֶׁפְּצָעָהּ בֶּן־אָמְפִיטְרִיּוֹן הָאַדִּיר</p>

<p>בְּחֵץ, לוֹ שְׁלֹשָׁה פִיּוֹת, שֶׁנִּתְקַל בְּשָׁדָהּ הַיְמָנִי;</p>

<p>הָיְתָה מַכָּתָהּ אֲנוּשָׁה, וְסָבְלָה עִנּוּיִים מְאֹד קָשִׁים.</p>

<p>הֵן גַּם־הַדֵס הֶעָצוּם גַּם־הוּא סָבַל בְּעֶטְיוֹ שֶׁל־חֵץ קַל, 395</p>

<p>רָמָה־בוֹ אוֹתוֹ הַגֶּבֶר בֶּן־זֵאוּס תּוֹפֵשׂ־הָאֵיגִיס,</p>

<p>כַּאֲשֶׁר פְּגָעוֹ בְּשַׁעַר שְׁאוֹל תַּחְתִּית בְּקֶרֶב הָרְפָאִים.</p>

<p>עָלָה אֶל־הָאוֹלִימְפּוֹס הַנִּשָּׂא, מְעוֹנוֹ שֶׁל־זֵאוּס,</p>

<p>נַפְשׁוֹ נֶעֱצָבָה מְאֹד, מְעֻנֶּה וְסוֹבֵל מַכְאוֹבוֹת;</p>

<p>נִתְקַל הַחֵץ אָז בְּשִׁכְמוֹ הָאַדִּיר, וַיִּפֹּל בּוֹ לִבּוֹ.  400</p>

<p>אוּלָם פַּיֵּאוֹן חָשׁ שָׂם סַמֵּי־תְרוּפָה עַל־פִּצְעוֹ,</p>

<p>וְרָפָא לוֹ, יַעַן גַּם־הוּא מִזֶּרַע בְּנֵי הָאַלְמָוֶת.</p>

<p>תַּקִּיף וְאַלִּים, לֹא חַת מִפְּנֵי הַזָּדוֹן וְלֹא יָרֵא</p>

<p>לִדְרֹךְ אֶת־קַשְׁתּוֹ וּלְהַרְעִים הָאֵלִים שׁוֹכְנֵי אוֹלִימְפּוֹס!</p>

<p>בָּךְ הֱסִיתַתּוּ הָאֵלָה אַתֵּנָה כְּחֻלַּת־הָעָיִן;  405</p>

<p>אוּלָם אוֹתוֹ בֶּן־טִידֵס אַךְ בַּעַר חֲסַר־לֵב וְלֹא־יָבִין,</p>

<p>אֲשֶׁר קָצְרוּ יְמֵי אָדָם הַנֶּאֱבָק עִם־בְּנֵי הָאַלְמָוֶת,</p>

<p>בָּנָיו לֹא־יֹאמְרוּ לוֹ: אָבִי! וְלֹא יִשְׁתַּעְשְׁעוּ עַל־בִּרְכָּיו,</p>

<p>בְּשׁוּבוֹ מִשְּׂדֵה הַמַּעֲרָכָה וְנָטְשׁוֹ אֶת־קְרָבוֹת הַדָּמִים.</p>

<p>עַתָּה זֹאת יָשִׂים אֶל־לִבּוֹ וְיִשָׁמֵר בֶּן־טִידֵס, וְאִם גָּבַר, 410</p>

<p>פֶּן־יִלָּחֵם בּוֹ אַחֵר, הָעוֹלֶה עָלַיִךְ בִּגְבוּרָה,</p>

<p>וְתָמֵר אָז אֵיגִיאַלֵּיָה הַנְּבוֹנָה, הַבַּת שֶׁל־אַדְרֵסְטוֹס,</p>

<p>לַיְלָה בְאַנְחָתָהּ תָּעִיר מִשְּׁנָתָם בְנֵי בֵיתָה הַיְקָרִים,</p>

<p>מִתְגַּעְגַּעַת לְאַלּוּף נְעוּרֶיהָ, זֶה בְּחִיר הָאֲכַיִּים,</p>

<p>אִשְׁתּוֹ הַכְּבוּדָה שֶׁל־דִּיאוֹמֵדֵס מַכְנִיעַ־הַסּוּסִים&quot;. 415
<br><br />
שָׂחָה וַתִּמַּח בְּכַפֶּיהָ הַלֵּחָה מֵעַל פְּנֵי כַף־יָדָהּ;</p>

<p>נִרְפְּאָה יָדָהּ, וְהוּנַח לָהּ מִמַּכְאוֹבֶיהָ הָרָעִים.</p>

<p>רָאוּ זֹאת וַתִּתְבּוֹנֵנָּה אֵלֶיהָ אַתֵּנָה וְהֵרָה</p>

<p>וּבְדִבְרֵיהֶן הַבּוֹטִים הִתְכּוֹנְנוּ לְהַקְנִיט אֶת־זֵאוּס.</p>

<p>פָּתְחָה וַתַּעַן אַתֵּנָה, הָאֵלָה כְּחֻלַּת־הָעָיִן:   420</p>

<p>&quot;זֶבְס אָבִינוּ, הַאֻמְנָם עָלַי יִחַר אַפְּךָ, אִם־אֹמַר?</p>

<p>בָּרִי, שׁוּב קִפְּרִיס מְפַתָּה הָאַחַת מִבְּנוֹת הָאֲכַיִּים</p>

<p>לֶכֶת אַחֲרֵי הַטְּרוֹיִים, שֶׁעַתָּה כֹה אָהֲבָה אוֹתָם,</p>

<p>וְעוֹד הִיא מַחֲלִיקָה בַת־אַרְגּוֹס עֲדוּיָה לְבוּשֵׁי־צִבְעוֹנִים</p>

<p>פָּצְעָה אֶת־כַּפָּהּ הָרַכָּה בְּאַחַת מִפֻּרְפּוֹת־הַזָּהָב&quot;.  425
<br><br />
שָׂחָה; וְחִיֵּךְ לָהּ זֶבְס, אֲבִי בְנֵי הָאָדָם וְהָאֵלִים,</p>

<p>קָרָא אֶל־אַפְרוֹדִיטָה הַזְּהוּבָה וַיַּעַן וַיֹּאמֶר:</p>

<p>&quot;בִּתִּי הַיְקָרָה, לֹא־לָךְ עֲלִילוֹת הַקְּרָב וְהַמִּלְחָמָה!</p>

<p>שִׂימִי אֶת־לִבֵּךְ וּשְׁעִי בְשִׂמְחוֹת הַחֲתֻנּוֹת הַחֲמוּדוֹת,</p>

<p>יִדְאֲגוּ אָרֵס הַמָּהִיר וְאַתֵּנָה לַעֲלִילוֹת מִלְחָמָה!&quot;      430
<br><br />
כָּכָה נִדְבְּרוּ אָז אִישׁ אֶל־רֵעֵהוּ הָאֵלִים.</p>

<p>אַךְ דִּיאוֹמֵדֵס הַגִּבּוֹר הִתְנַפֵּל בְּעֹז עַל־אֵינֵיאַס,</p>

<p>אַף כִּי הִכִּיר בְּאַפּוֹלוֹן הַסּוֹכֵךְ עָלָיו בְּכַפּוֹ;</p>

<p>אֶפֶס גַּם מִפְּנֵי הָאֵל הַגָּדוֹל לֹא־חַת וַיִּשְׁתּוֹקֵק</p>

<p>יָדוֹ לִשְׁלֹחַ בְּאֵינֵיאַס וּלְנַצֵּל אֶת־נִשְׁקוֹ הַנֶּהְדָּר.    435</p>

<p>שָׁלֹשׁ פְּעָמִים הִשְׂתָּעֵר, מִשְׁתּוֹקֵק לְהַכּוֹתוֹ שָׁם נָפֶשׁ,</p>

<p>שָׁלֹשׁ פְּעָמִים גַּם דָחַף אַפּוֹלוֹן מָגִנּוֹ הַמַּבְרִיק.</p>

<p>אוּלָם בְּהִתְנַפְּלוֹ בַפַּעַם הָרְבִיעִית כְּמַרְאֵה הַדֵּימוֹן,</p>

<p>הִרְעִים עָלָיו בְּקוֹלוֹ אַפּוֹלוֹן הַמַּרְחִיק־לִקְלֹעַ:</p>

<p>&quot;שְׂטֵה וַעֲבֹר, בֶּן־טִידֵס, וְאַל־תֹּאמַר בְּנַפְשְׁךָ לְהִדַּמּוֹת 440</p>

<p>לִבְנֵי הָאֵלִים, כִּי־אָמְנָם נִפְלִינוּ, שֵׁבֶט הָאֵלִים</p>

<p>בְּנֵי הָאַלְמָוֶת, מִבְּנֵי הָאָדָם הַחַי עַל־אֲדָמוֹת!&quot;
<br><br />
כָּכָה שָׂח לוֹ; וַיִּזַּח מְעַט־קָט בֶּן־טִידֵס וַיִּסּוֹג,</p>

<p>יַעַן כִּי נִבְעַת מֵאַף אַפּוֹלוֹן הַמַּרְחִיק־לִפְגֹעַ.</p>

<p>אַךְ אֶת־אֵינֵיאַס אָז הוֹצִיא אַפּוֹלוֹן מִתּוֹךְ הַמַּעֲרָכָה, 445</p>

<p>נְשָׂאוֹ עִירָה פֶּרְגַּמּוֹס הַקְּדוֹשָׁה, אֲשֶׁר־שָׁם הֵיכָלוֹ.</p>

<p>שָׁמָּה בַמִּקְדָּשׁ הַגָּדוֹל רִפְּאוּהוּ לֵטוֹ וְאַרְטֶמִּיס</p>

<p>יוֹרַת־הַחִצִּים, וְשִׁוּוּ עָלָיו הַהוֹד וְהֶהָדָר.</p>

<p>וְאַפּוֹלוֹן דּוֹרֵךְ קֶשֶׁת־הַכֶּסֶף צָר צֶלֶם</p>

<p>בְּצֶלֶם אֵינֵיאַס וּדְמוּתוֹ וּבְנֶשֶׁק־הַיְקָר אֲשֶׁר־עָלָיו;     450</p>

<p>וְסָבִיב לְאוֹתוֹ חֲזוֹן־שָׁוְא בִּקְּעוּ אֲכַיִּים נְדִיבִים</p>

<p>וְאַנְשֵׁי טְרוֹיָה מָגִנִּים מְצֻפִּים עוֹר בָּקָר, מָעֳגָלִים,</p>

<p>וְשִׁלְטֵי כָנָף נְתוּנִים עַל־מְשַׂנְאֵיהֶם וַיְרוֹצְצוּם.</p>

<p>עָנָה פֵיבּוֹס־אַפּוֹלוֹן וַיְדַבֵּר לְאָרֵס הַסּוֹעֵר:</p>

<p>&quot;אָרֵס, הוֹי, אָרֵס הַקַּטְלָן, כְּסוּי־דָּמִים וּמְנַתֵּץ־הַחוֹמוֹת! 455</p>

<p>אֵין אַתָּה יוֹרֵד לַשַּׁעַר וּמַרְחִיק מִשְּׂדֵה הַמִּלְחָמָה</p>

<p>אוֹתוֹ הַגֶּבֶר בֶּן־טִידֵס הָאוֹמֵר לְהֵאָבֵק עִם־זֵאוּס?</p>

<p>תְּחִלָּה פָּצַע אֶת־קִפְּרִיס, אֶת־יָדָהּ סָמוּךְ לְכַפָּהּ,</p>

<p>אַחַר הִתְנַפֵּל עָלָי, וּכְמַרְאֵה הַדֵּימוֹן מַרְאֵהוּ&quot;.
<br><br />
כָּכָה אָמַר וַיֵּשֵׁב עַל־גַּפֵּי רָמַת פֶּרְגַּמּוֹס,  460</p>

<p>וְאָרֵס הַקַּטְלָן הִתְעָרֵב עִם־שׁוּרוֹת הַטְּרוֹיִים, וַיִּהְיוּ</p>

<p>לוֹ פְנֵי אֲקַמַס הַמָּהִיר, הַנָּשִׂיא לִפְלַגּוֹת הַתְּרֵקִים.</p>

<p>קָרָא לְכָל־בְּנֵי פְּרִיאַמּוֹס מִזַּרְעוֹ שֶׁל־זֵאוּס, וַיֹּאמֶר:</p>

<p>&quot;הוֹי, בְּנֵי פְּרִיאַמּוֹס הַמֶּלֶךְ מִזַּרְעוֹ שֶׁל־זֵאוּס, עַד מָתַי</p>

<p>תִּתְּנוּ לִבְנֵי הָאֲכַיִּים לְהַשְׁחִית בָּעָם וּלְכַלּוֹתוֹ?   465</p>

<p>אוּלַי עַד פְּשֹׁט הַמִּלְחָמָה עַד שַׁעֲרֵי עִירְכֶם הַבְּצוּרִים?</p>

<p>הִנֵּה כְבָר נָפַל בַּקְרָב הָאִישׁ, מְשַׁלְנוּהוּ לְהֶקְטוֹר</p>

<p>הָאֱלֹהִי, – הוּא אֵינֵיאַס, בְּנוֹ שֶׁל־אַנְכִיסֵס הַנָּדִיב;</p>

<p>הָבָה נַצִּילָה אֶת־נֶפֶשׁ רֵעֵנוּ הַנָּדִיב בַּמְּהוּמָה&quot;.
<br><br />
כָּכָה דִּבֵּר וַיְעוֹדֵד בְּאִישׁ וָאִישׁ רוּחוֹ וְלִבּוֹ.  470</p>

<p>אַךְ סַרְפֵּדוֹן נָשָׂא קוֹלוֹ וַיִּגְעַר בְּהֶקְטוֹר הַנַּעֲלֶה:</p>

<p>&quot;הֶקְטוֹר, אָנָה־זֶה פָּנָה רוּחֲךָ, שֶׁהָיָה לְךָ קֹדֶם?</p>

<p>אָמֹר אָמַרְתָּ לְהַצִּיל הָעִיר בְּלֹא־עָם וּבְלֹא־בַעֲלֵי</p>

<p>בְּרִיתְךָ, רַק־אַתָּה לְבַדְּךָ, וְאִתְּךָ אַחֶיךָ וְגִיסֶיךָ;</p>

<p>אַךְ אֵינִי רוֹאֶה מֵהֶם כָּעֵת אַף־אֶחָד אֶחֱזֶנּוּ,  475</p>

<p>נֶחְבְּאוּ כֻלָּם מִפַּחַד, כַּכְּלָבִים מִפְּנֵי הָאֲרָיוֹת;</p>

<p>אָנוּ, אַךְ בַּעֲלֵי בְרִיתְכֶם, אֲנַחְנוּ נִלְחָמִים עֲלֵיכֶם.</p>

<p>הֵן גַּם־אֲנִי בַּעַל בְּרִיתְכֶם מֵאַפְסֵי מֶרְחַקִּים אָתִיתִי;</p>

<p>יַעַן כִּי לִיקְיָה רְחוֹקָה, עַל־כְּסַנְתּוֹס רַב הַמְּעַרְבּוֹלוֹת –</p>

<p>שָׁם אֶת־אִשְׁתִּי הַחֲבִיבָה וּבְנִי עוּל־הַיָּמִים נָטַשְׁתִּי  480</p>

<p>וַעֲבֻדָּה וְהוֹן רָב, לָהֶם תִּכְלֶה נֶפֶשׁ כָּל־מִסְכֵּן;</p>

<p>אוּלָם אָנֹכִי מְעוֹדֵד אֶת־חֵיל הַלִּיקִיִּים, וְיִלְחָמוּ;</p>

<p>שׁוֹאֵף אֲנִי לְהֵאָבֵק עִם־הַצַּר, אַף כִּי אֵין לִי</p>

<p>דָּבָר פֹּה, שֶׁיִּגְזְלוּהוּ אוֹ יִנְהֲגוּ שְׁבִי הָאֲכַיִּים.</p>

<p>וְאַתָּה עַל־עָמְדְךָ תַּעֲמֹד וְגַם עַל־אֲחֵרִים לֹא תִפְקֹד, 485</p>

<p>וְיַעַמְדוּ וְיַחְגְּרוּ עֹז וְיָגֵנּוּ עֲלֵי נְשֵׁי חֵיקָם.</p>

<p>רְאוּ וְלֹא תִפְּלוּ כִבְרֶשֶׁת מְרֻבַּת־לוּלָאוֹת וְכֹל תּוֹפְשָׂה,</p>

<p>וְתִהְיוּ לְשָׁלָל וְלָבַז לָאֲנָשִׁים אוֹיְבֵיכֶם וְצָרֵיכֶם,</p>

<p>וְעִירְכֶם רַבַּת־הֶהָמוֹן מַהֵר חִישׁ תֶּחֱרַב וְתֵשָׁם.</p>

<p>אוּלָם לְזֹאת לִבְּךָ תָּשִׂים וְתֶהְגֶּה יוֹמָם וָלָיְלָה,  490</p>

<p>לְדַבֵּר עַל־לֵב כָּל־נְשִׂיאֵי חֵיל בַּעֲלֵי בְרִיתְךָ הַנַּעֲלִים</p>

<p>לְהַחֲזִיק מַעֲמָד בַּקְּרָב וּמִגְּעָרוֹת תִּמָּנַע&quot;.
<br><br />
כָּכָה שָׂח סַרְפֵּדוֹן, וּלְבַב הֶקְטוֹר נִפְגַּע נֶעֱלָב.</p>

<p>קָפַץ מִיָּד מִן־הָרֶכֶב לָאָרֶץ, וְעָלָיו אֲזֵנוֹ,</p>

<p>מְנוֹפֵף כִּידוֹנָיו הַחַדִּים הִתְהַלֵּךְ בְּכָל־פְּלַגּוֹת הַצָּבָא, 495</p>

<p>מְעוֹדְדָם צֵאת לִקְרַאת נָשֶׁק, וַיָּעַר מִלְחָמָה אֲיֻמָּה.</p>

<p>מִהֲרוּ הִפְנוּ רָאשֵׁיהֶם וַיֵּצְאוּ לִקְרַאת הָאֲכַיִּים;</p>

<p>וְחֵיל הָאַרְגֵּאִים הַצְּפוּפִים לֹא נִבְהַל וְהֶחֱזִיק מַעֲמָדוֹ.</p>

<p>אוּלָם כַּמּוֹץ, אֲשֶׁר רוּחַ תִּדְּפֶנּוּ בְגֹרֶן הַקֹּדֶשׁ,</p>

<p>בְּדוּשׁ בְּנֵי אָדָם הַדָּגָן וּבְחָבְטָם, וְדֵמֵטֵר הַצְּהֻבָּה  500</p>

<p>נוֹשְׁבָה בְרוּחַ חֲזָקָה, מַפְרִידָה בֵין מוֹץ וּבֵין זָרַע, -</p>

<p>חִישׁ תַּלְבֵּנָּה עֲרֵמוֹת הַמּוֹץ, - כָּךְ הִלְבִּינוּ מִמַּעַל</p>

<p>חֵיל הָאֲכַיִּים מֵחַשְׁרַת עַב־אָבָק מִתַּמֵּר וְעוֹלֶה</p>

<p>עַד רְקִיעַ הַנְּחֹשֶׁת מִתַּחַת כָּל־פַּרְסוֹת הַסּוּסִים,</p>

<p>כְּשֶׁהִשְׂתָּעָרוּ, יַעַן הַנּוֹהֲגִים בָּם הִטּוּם לְאָחוֹר; 505</p>

<p>חָשְׂפוּ אֶת־זְרוֹעַ עֻזָּמוֹ. אַךְ אָרֵס הַזּוֹעֵם אָז שָׁפַךְ</p>

<p>לַיְלָה עַל־פְּנֵי כָל־הַשָּׂדֶה, כִּי עָמַד לִימִין אַנְשֵׁי טְרוֹיָה,</p>

<p>חָשׁ לְכָל־מָקוֹם וּמָקוֹם,כִּי עָשָׂה כָל־אֲשֶׁר לוֹ צִוָּה</p>

<p>פֵיבּוֹס־אַפּוֹלוֹן הֶחָגוּר חֶרֶב־הַזָּהָב, שֶׁפָּקַד</p>

<p>לְעוֹדֵד אֶת־רוּחַ הַטְּרוֹיִים, אַךְ־נֶעֶלְמָה פַּלַּס־אַתֵּנָה 510</p>

<p>וְהָלְכָה מִשָּׁם, כִּי עָמְדָה לִימִין הַדַּנָּאִים לְעֶזְרָתָם.</p>

<p>וְאֵת־אֵינֵיאַס חִישׁ הוֹצִיא מִקֹּדֶשׁ־קֳדָשָׁיו הַנֶּהְדָּר,</p>

<p>נָפַח הַגְּבוּרָה וְהָעֹז בְּלֵב רוֹעֵה־הָעַמִּים וַיְעוֹדְדוֹ.</p>

<p>עָמַד בֵּין רֵעָיו אֵינֵיאַס וַיּוֹפַע, וַיִּשְׂמְחוּ בְלִבָּם,</p>

<p>רָאוּ, כִּי חַי הוּא וּבָרִיא וְקָרֵב אֲלֵיהֶם, וּגְבוּרָה  515</p>

<p>וְעֹז בּוֹ נָשָׁקוּ; וְאוּלָם גַּם־אִישׁ לֹא שְׁאָלָהוּ, כִּי נָטַל</p>

<p>רַבּוֹת עֲלֵיהֶם אַפּוֹלוֹן דּוֹרֵךְ קֶשֶׁת־הַכֶּסֶף,</p>

<p>אָרֵס הַמַּכֶּה־בַגְּבָרִים וְאֶרִיס לֹא־תַעֲמֹד מִזַּעְפָּהּ.
<br><br />
אַךְ דִּיאוֹמֵדֵס וְאוֹדִיסֵס וּשְׁנֵי הָאָיַסִּים מַלְהִיבִים</p>

<p>אֶת־הַדַּנָּאִים לְהִלָּחֵם, וְאוּלָם גַּם הֵם הִתְחַזָּקוּ; 520</p>

<p>לִבָּם לֹא־חַת מִפְּנֵי קוֹל עֲנוֹת חֵיל הַטְּרוֹיִים וְעֻזָּם,</p>

<p>עָמְדוּ עַל־עָמְדָם. כֶּעָנָן הַנָּח עַל־שִׂיא הָרִים בְּלִי־נוֹעַ</p>

<p>בְּמַאֲמַר זֵאוּס בֶּן־קְרוֹנוֹס לְמוֹעֵד תָּנַחְנָה הָרוּחוֹת,</p>

<p>וְכֹחָהּ שֶׁל־רוּחַ צְפוֹנִית יָגֵעַ, וְהִיא נָמָה, וְכָל־יֶתֶר</p>

<p>רוּחוֹת הַסַּעַר תָּנַחְנָה וְאֵינָן מְפַזְּרוֹת וּמְפִיצוֹת  525</p>

<p>עָבִים וּנְשִׂיאִים מְצִלִּים בְּנָשְׁבָן בָּם בְּקוֹל הֲמֻלָּה-</p>

<p>כָּכָה הֶחֱזִיקוּ מַעֲמָדָם חֵיל הַדַּנָּאִים וְלֹא חָתּוּ.</p>

<p>אוּלָם בֶּן־אַטְרֵס מִתְהַלֵּךְ בַּפְּלַגּוֹת וּמַרְבֶּה לְצַוּוֹת:</p>

<p>&quot;רֵעַי הַיְקָרִים, נָא חִזְקוּ וִהְיוּ לַאֲנָשִׁים בְּנֵי־חָיִל!</p>

<p>וְאִישׁ מִפְּנֵי אָחִיו תֵּבֹשׁוּ בְּמִלְחֶמֶת־הַדָּם הָאֲיֻמָּה.  530</p>

<p>רַבִּים הַחַיִּים מִנּוֹפְלִים, אִם־יֵבוֹשׁ אִישׁ מִפְּנֵי אָחִיו,</p>

<p>אוּלָם הַנָּסִים לֹא כֵן; אֵין לָהֶם תְּהִלָּה וְאֵין מִפְלָט&quot;.
<br><br />
כָּכָה מִלֵּל, וַיָּטֶל כִּידוֹנוֹ הַמָּהִיר וַיִּפְגַּע</p>

<p>בְּאַחַד הַחֲלוּצִים, בְּדֵאִיקוֹן, הוּא רֵעַ אֵינֵיאַס הַגִּבּוֹר,</p>

<p>וְהוּא בֶּן־פֶּרְגָּסוֹס; וְהַטְּרוֹיִים כִּבְּדוּהוּ כְּאַחַד מִבָּנָיו 535</p>

<p>שֶׁל־פְּרִיאַמּוֹס, וּבְיַעַן בֵּין הַחֲלוּצִים הוּא נִלְחָם.</p>

<p>וַאֲגַמֶּמְנוֹן הַשַּׁלִּיט הָלַם בַּחֲנִית עַל־מָגִנּוֹ;</p>

<p>אוּלָם לֹא סוֹכְכָה עָלָיו צִנָּתוֹ, וַיַּעֲבֹר הַכִּידוֹן</p>

<p>דֶּרֶךְ הָאֵזוֹר, חֲלָפוֹ, וְהַנְּחֹשֶׁת בּוֹ נִתְקְלָה בְּבִטְנוֹ.</p>

<p>אַרְצָה נָפַל בְּשָׁאוֹן, וְצִלְצְלוּ עָלָיו כָּל־כֵּלָיו.   540
<br><br />
אוּלָם אֵינֵיאַס אָז הִכָּה שְׁנַיִם מִטּוֹבֵי דַנָּאִים:</p>

<p>אֶת־אוֹרְסִילוֹכוֹס וּכְּרֵתּוֹן, שְׁנֵי בְנֵי דִיאוֹקְלֵס; אֲבִיהֶם</p>

<p>כָּבֵד בְּהוֹן וַעֲבֻדָּה וּבְפֶרֵי הַבְּנוּיָה לְתִפְאָרָה</p>

<p>אִוָּה־לוֹ מוֹשָׁב, וְאָבִיהוּ הַנַּחַל הַשּׁוֹטֵף אָלְפֵיוֹס,</p>

<p>אֲשֶׁר־לוֹ מַיִם כַּבִּירִים נוֹהֲרִים דֶּרֶךְ נוֹף פִּילוֹס, 545</p>

<p>וְהוֹלִיד אֶת־אוֹרְסִילוֹכוֹס הַמּוֹשֵׁל עַל־רַבִּים אֲנָשִׁים;</p>

<p>אַךְ אוֹרְסִילוֹכוֹס הוּא הוֹלִיד אֶת־בְּנוֹ, אֶת־דִּיאוֹקְלֵס הַגִּבּוֹר,</p>

<p>וְיוֹצְאֵי יֶרֶךְ דִּיאוֹקְלֵס שְׁנָיִם – שְׁנֵי בָנִים תְּאוֹמִים:</p>

<p>כְּרֵתּוֹן וְאוֹרְסִילוֹכוֹס, יוֹדְעֵי טַכְסִיסֵי מִלְחָמָה.</p>

<p>הֵמָּה בְאִבָּם וַיֵּרְדוּ בִסְפִינוֹת מַשְׁחִירוֹת אִלְיוֹנָה,  550</p>

<p>עִיר עֲשִׁירָה בַסּוּסִים, יַחַד עִם־חֵיל הָאַרְגֵּאִים,</p>

<p>לִנְקֹם אֶת־אֲגַמֶּמְנוֹן וְאֶת־מֶנֶּלָּאוֹס בְּנֵי אַטְרֵס;</p>

<p>אוּלָם שָׁמָּה אֶת־שְׁנֵיהֶם קִדְּמָם הַמָּוֶת הָאָיֹם.</p>

<p>נִדְמוּ לִכְפִירֵי אֲרָיוֹת תָּאֳמֵי לְבִיאָה עַל־שִׂיא הָר,</p>

<p>אֲשֶׁר גִּדְּלָתַם הַלְּבִיאָה בַּעֲבִי יַעַר עָבֹת, בַּחֹרְשָׁה, 555</p>

<p>וְהֵמָּה גוֹזְלִים וְנוֹשְׂאִים אַלּוּפִים וְכִבְשֵׂי הַמַּרְבֵּק,</p>

<p>מְשַׁמִּים אֶת־גִּדְרוֹת הָרוֹעִים – עַד אֲשֶׁר הֵקִיץ גַּם קִצָּם,</p>

<p>וְיִפְּלוּ לְפִי חֹד־נְחֹשֶׁת, יוּמְתוּ בִידֵי בְנֵי אָדָם, -</p>

<p>כָּכָה נָפְלוּ הַשְּׁנָיִם, וְאֵינֵיאַס הִכְרִיעָם בְּיָדָיו,</p>

<p>כָּרְעוּ קָרְסוּ לָאָרֶץ, כִּנְפֹל אָרְנֵי־מִדּוֹת נָפָלוּ.  560
<br><br />
אַךְ מֶנֶּלָּאוֹס יְדִיד־אָרֵס רִחֵם עֲלֵיהֶם בְּנָפְלָם,</p>

<p>יָצָא אֶל־בֵּין הַחֲלוּצִים חָמוּשׁ נְחֹשֶׁת מִתְנוֹצְצָה,</p>

<p>מְנוֹפֵף כִּידוֹנוֹ; וְאָרֵס מְעוֹרֵר אֶת־רוּחוֹ, כִּי כִוֵּן</p>

<p>לְמַגֵּר אוֹתוֹ בִידֵי אֵינֵיאַס, וְהוּא יַכְרִיעֵהוּ.</p>

<p>אַךְ אַנְטִילוֹכוֹס רָאָהוּ, בֶּן־נֶסְטוֹר הַשָּׂב עַז־הַלֵּבָב, 565</p>

<p>מִהֵר אֶל־בֵּין הַחֲלוּצִים, כִּי דָאַג לְרוֹעֵה־הָעַמִּים,</p>

<p>פֶּן־יִקְרֵהוּ שָׁם אָסוֹן, וְהָיָה לַשָּׁוְא כָּל־עֲמָלָם.</p>

<p>וְהֵמָּה כְּבָר כּוֹנְנוּ זְרוֹעוֹתָם וַחֲנִיתוֹתֵיהֶם הַחַדּוֹת</p>

<p>אִישׁ אִישׁ מוּל אָחִיו, כִּי נַפְשָׁם שָׁאֲפָה צֵאת לִקְרַאת נָשֶׁק;</p>

<p>חָשׁ אַנְטִילוֹכוֹס, הִתְקָרֵב אֶל־רוֹעֶה־הָעַמִּים, הִתְיַצָּב.  570</p>

<p>אֶפֶס אֵינֵיאַס לֹא נִשְׁאַר עַל־עָמְדוֹ כִּי־רָאָה הַשְּׁנַיִם,</p>

<p>אִישִׁים הַמְחַכִּים לוֹ, אַף־כִּי גִּבּוֹר מְאֹד זָרִיז גַּם הָיָה.</p>

<p>וְאֵלֶּה גָּרְרוּ הַפְּגָרִים עַד חֵיל הָאֲכַיִּים וַיִּמְסְרוּם</p>

<p>בְּיַד עֲמִיתֵיהֶם הַגְּבָרִים, אֶת־שְׁנֵי הָאֻמְלָלִים; וְהֵמָּה</p>

<p>פָּנוּ אֶל־פְּנֵי הַמַּעֲרָכָה וּבֵין הַחֲלוּצִים נִלְחָמוּ.   575
<br><br />
הִכּוּ אֶת־פִּילֵימֶנֵס הַנִּמְשָׁל־לְאָרֵס, וְהוּא נָשִׂיא</p>

<p>לַפַּפְלַגּוֹנִים עַזֵּי־הַלֵּבָב הַנּוֹשְׁקִים מָגִנִּים;</p>

<p>כִּי מֶנֶּלָּאוֹס בֶּן־אַטְרֵס, הַמְצֻיָּן בֵּין רוֹמֵי־הַכִּידוֹן,</p>

<p>דָּקַר אוֹתוֹ בַשִּׁכְמָה בְּרָמְחוֹ, וְהוּא עוֹמֵד עַל־עָמְדוֹ;</p>

<p>אַךְ אֶת־מְשָׁרְתוֹ רַכָּבוֹ אֶת־מֵידוֹן הַגִּבּוֹר מִזַּרְעוֹ      580</p>

<p>שֶׁל־אֲטִימְנִיּוֹס הִכְרִיעַ אֲזַי אַנְטִילוֹכוֹס בְּאֶבֶן;</p>

<p>פְּגָעוֹ בַמַּרְפֵּק, וְהוּא מַטֶּה אֶת־סוּסָיו מוּצָקֵי־הַפַּרְסָה,</p>

<p>נִשְׁמְטוּ מִיָּדָיו הַמּוֹשְׁכוֹת מְצֻפּוֹת־הַשֵּׁן, נָפְלוּ אָרְצָה.</p>

<p>קָפַץ עָלָיו אַנְטִילוֹכוֹס וַיַּךְ בְּרַקָּתוֹ בְּחַרְבּוֹ,</p>

<p>נוֹחֵר נָפַל הַלָּז מֵרִכְבּוֹ הֶעָשׂוּי לְתִפְאָרָה,  585</p>

<p>נִתְקְלוּ גֻלְגָּלְתּוֹ וּכְתֵפָיו בָּאָבָק; וְנִשְׁאַר תָּקוּעַ</p>

<p>בְּמִשְׁקַע הַחוֹל אֲשֶׁר עָמַק, עַד שֶׁשְּׁמָטוּהוּ הַסּוּסִים</p>

<p>בְּדַהֲרוֹת אַבִּירִים לָאָרֶץ, וַיִּפֹּל בָּאָבָק; כִּי הִכָּם</p>

<p>אַנְטִילוֹכוֹס בְּשׁוֹטוֹ וַיְגָרְשֵׁם עַד צְבָא הָאֲכַיִּים.
<br><br />
וְהֶקְטוֹר הִכִּירָם בֵּין גְּדוּדֵי הַחַיִל וְהִשְׂתָּעֵר עֲלֵיהֶם, 590</p>

<p>הִרְעִים בְּקוֹלוֹ, וְאַחֲרָיו עָלוּ הַטְּרוֹיִים הָעַזִּים</p>

<p>לִפְלַגּוֹתֵיהֶם, וְאָרֵס בְּרֹאשָׁם וְאֶנִּיאוֹ הַגְּבִירָה,</p>

<p>בְּיָדָהּ מְהוּמוֹת הַקְּרָבוֹת וּמְבוּסַת מִלְחָמָה אָחָזָה,</p>

<p>וְאָרֵס מְנוֹפֵף בְּיָדוֹ כִּידוֹן אַדִּירִים וְהוֹלֵךְ,</p>

<p>יֵשׁ שֶׁהוּא מַקְדִּים אֶת־הֶקְטוֹר וְיֵשׁ שֶׁהוּא בָא מֵאֲחוֹרָיו. 595
<br><br />
הִכִּיר אָז בּוֹ דִּיאוֹמֵדֵס הַקּוֹרֵא־בְחַיִל וַיֵּחָת.</p>

<p>דּוֹמֶה לְאִישׁ, אֲשֶׁר תָּעָה בִישִׁימוֹן לֹא־דֶרֶךְ וְנִתְקַל</p>

<p>בְּנַחַל וּבְמַיִם זֵידוֹנִים הַשּׁוֹטְפִים בַּזֶּרֶם הַיָּמָּה,</p>

<p>מֵימָיו יֶחְמְרוּ יַעֲלוּ קָצֶף, - כִּי־רָאָה וַיִּסּוֹג, -</p>

<p>כָּכָה אָז נָסוֹג בֶּן־טִידֵס וַיַּעַן לְעַמּוֹ וַיֹּאמֶר:</p>

<p>&quot;רֵעַי, שַׁלָּמָה נִשְׁתָּאֶה לְהֶקְטוֹר הָאִישׁ הָאֱלֹהִי,</p>

<p>תּוֹפֵשׂ־הַכִּידוֹן הַנַּעֲלֶה וְעַז־הַלֵּב בַּמִּלְחָמָה?</p>

<p>תָּמִיד אֵל אֶחָד לִימִינוֹ, הַמְפַלֵּט לוֹ מִכָּל־פָּגַע;</p>

<p>הִנֵּה גַם־עַתָּה לִימִינוֹ בָא אָרֵס בְּצֶלֶם בֶּן־תְּמוּתָה.</p>

<p>וְאַתֶּם הִסּוֹגוּ לְאָחוֹר וּפְנֵיכֶם אֶל־מוּל פְּנֵי הַטְּרוֹיִים, 605</p>

<p>אַךְ אַל־תָּהִינוּ בְנַפְשְׁכֶם לְהִלָּחֵם בָּאֵלִים בִּזְרוֹעַ&quot;.
<br><br />
כָּכָה הִבִּיעַ; וְהַטְּרוֹיִים הוֹלְכִים מִתְקָרְבִים אֲלֵיהֶם.</p>

<p>וְהֶקְטוֹר הִכְרִיעַ אָז שְׁנַיִם אֲנָשִׁים מְלֻמְּדֵי מִלְחָמָה:</p>

<p>אֶת־אַנְכִיאָל וְאֶת־מֶנֶּסְתֵּס, וּשְׁנֵיהֶם בָּרֶכֶב הָאֶחָד.</p>

<p>וְאָיַס בְּנוֹ שֶׁל־טֶלַּמּוֹן הָעִזּוּז רִחֵם עֲלֵיהֶם;      610</p>

<p>קָרַב אֲלֵיהֶם, וַיִּזְרֹק כִּידוֹנוֹ הַמַּבְהִיק וַיִּפְגַּע</p>

<p>בְּאָמְפְיּוֹס בְּנוֹ שֶׁל־סֶלַּגּוֹס, וְהָאִישׁ לוֹ רָב־הוֹן וַעֲבֻדָּה</p>

<p>וְשָׂדוֹת, וְיָשַׁב בְּפֵּיסוֹס, וְאוּלָם גּוֹרָלוֹ הֱבִיאוֹ</p>

<p>הֵנָּה, וְיָצָא לְיֶשַׁע פְּרִיאַמּוֹס וְלִימִין בְּנֵי פְּרִיאַמּוֹס.</p>

<p>וְאָיַס בְּנוֹ שֶׁל־טֶלַּמּוֹן הָעִזּוּז הִכָּהוּ בָאֵזוֹר,  615</p>

<p>נִתְקַל וְנִנְעַץ כִּידוֹנוֹ זֶה אֶרֶךְ־הַצֵּל לוֹ בּבִטְנוֹ,</p>

<p>הִרְעִים בְּנָפְלוֹ לָאָרֶץ, אַךְ אָיַס הַנֶּהְדָּר חָשׁ מִהֵר</p>

<p>לָבֹז אֶת־נִשְׁקוֹ; וְאוּלָם הַטְּרוֹיִים בּוֹ זָרְקוּ חֲנִיתוֹת</p>

<p>רַבּוֹת חַדּוֹת וְנוֹצְצוֹת, וְרַבּוֹת קָלְטָה צִנָּתוֹ.</p>

<p>תָּמַךְ עֲקֵבוֹ בַגְּוִיָּה וְהוֹצִיא אֶת־כִּידוֹן הַנְּחֹשֶׁת,  620</p>

<p>אַךְ לֹא עָלָה בְיָדוֹ לְנַצֵּל כָּל־נִשְׁקוֹ הַנֶּהְדָּר</p>

<p>מֵעַל כְּתֵפָיו, כִּי רַבִּים הֵצִיקוּ־לוֹ בְכִידוֹנֵיהֶם.
<br><br />
יַעַן כִּי יָרֵא, פֶּן־יְסֹבּוּהוּ הַטְּרוֹיִים הָעַזִּים,</p>

<p>אֲשֶׁר כִּתְּרוּהוּ בִגְבוּרָה, רַבִּים, וּרְמָחִים בִּידֵיהֶם,</p>

<p>וְאַף כִּי הָיָה אִישׁ חָסֹן וְאִישׁ מִדּוֹת וְתָאֳרוֹ יָפֶה, 625</p>

<p>הֵמָּה דְחָפוּהוּ לְאָחוֹר, וְעַל־אַפּוֹ גַם אֻלַּץ לְהִסּוֹג.
<br><br />
כָּכָה אָז עָמְלוּ בַקְּרָב בְּסַעַר מִלְחָמָה אֲיֻמָּה;</p>

<p>וְאֶת־טְלֵפּוֹלֶמּוֹס הָעִזּוּז וְהַנֶּהְדָּר בְּנוֹ שֶׁל־הֵרַקְלֵס</p>

<p>עוֹרְרָה הַגְּזֵרָה, וַיֵּצֵא לִקְרַאת סַרְפֵּדוֹן הָאֱלֹהִי.</p>

<p>וּכְשֶׁהִתְקָרְבוּ מִשְׂתָּעֲרִים אִישׁ עַל־רֵעוֹ, הָאֶחָד  630</p>

<p>נֶכְדּוֹ שֶׁל־זֵאוּס מְכַנֵּס־הַנְּשִׂיאִים, וְהַשֵּׁנִי מִבָּנָיו,</p>

<p>פָּתַח וַיִּשָּׂא אִמְרָתוֹ וַיַּעַן הָאִישׁ טְלֵפּוֹלֶמּוֹס:</p>

<p>&quot;מַה־לְּךָ פֹּה, סַרְפֵּדוֹן, נְשִׂיא לִיקִיִּים וְיוֹעֲצָם,</p>

<p>לָמָּה בָּאתָ וְתֶחֱרָד, וְאַתָּה מִלְחָמָה לְךָ זָרָה?</p>

<p>אוֹמְרִים הַכּוֹזְבִים עָלֶיךָ, כִּי אַתָּה מִזַּרְעוֹ שֶׁל־זֵאוּס 635</p>

<p>תּוֹפֵשׂ־הָאֵיגִיס, וְאָכֵן קָטֹנְתָּ מִכָּל־בְּנֵי הָאָדָם,</p>

<p>אֲשֶׁר יֻלְּדוּ לְזֶבְס בִּימוֹת עוֹלָם וְדוֹרוֹת רִאשׁוֹנִים;</p>

<p>הִנֵּה שָׁמַעְתִּי מְסַפְּרִים, כָּךְ הָיְתָה גְבוּרָתוֹ שֶׁל־אָבִי:</p>

<p>אָבִי הֵרַקְלֵס הָאַדִּיר, הַגִּבּוֹר, וְלִבּוֹ לֵב־אַרְיֵה,</p>

<p>אֲשֶׁר בָּא פַעַם הֵנָּה עַל־דְּבַר לָאוֹמֶדּוֹן וְסוּסָיו, 640</p>

<p>אוּלָם הָעָם אֲשֶׁר־אִתּוֹ אַךְ מְעַטִּים בְּשֵׁשׁ אֳנִיּוֹתָיו.</p>

<p>הֶחֱרִיב אֶת־אִלְיוֹס וַיַּשֶּׁם אֶת־כָּל־חוּצוֹתֶיהָ מֵאָדָם;</p>

<p>וְאַתָּה רַךְ־לֵבָב וְיָרֵא, וְיִהְיוּ עַמֶּיךָ לְאוֹבֵד!</p>

<p>וְאִם־מִלִּיקְיָה בָּאתָ, לֹא תִהְיֶה לַטְּרוֹיִים לִישׁוּעָה,</p>

<p>כֵּן אֲנִי מַאֲמִין, וְלוּ גַם הָעַז בָּעַזִּים הָיִיתָ,   645</p>

<p>אֶפֶס אֲנִי אַכְרִיעֶךָ, וּבְשַׁעֲרֵי שְׁאוֹל תֵּרֵד דּוּמָה!&quot;
<br><br />
עָנָה לוֹ סַרְפֵּדוֹן, הַמַּנְהִיג לִפְלַגּוֹת הַלִּיקִים:</p>

<p>&quot;טְלֵפּוֹלֶמּוֹס! הֵן אָמְנָם אֶת־אִלְיוֹס הַקְּדוֹשָׁה הוּא הֶחֱרִיב</p>

<p>בְּעֶטְיוֹ שֶׁל־אִישׁ חֲסַר־בִּינָה, הוּא לָאוֹמֶדּוֹן הַיָּפֶה,</p>

<p>אֲשֶׁר הוֹכִיחַ בִּדְבָרִים מְאֹד קָשִׁים הָאִישׁ הֵיטִיב עִמּוֹ 650</p>

<p>וְסוּסָיו לֹא נָתַן לוֹ, אֲשֶׁר בִּשְׁבִילָם גַּם־בָּא מִמֶּרְחַקִּים.</p>

<p>הִנְנִי מַגִּיד לְךָ: מִיָּדִי פֹּה יְבוֹאוּךָ</p>

<p>מָוֶת וּשְׁחוֹר הַכִּלָּיוֹן, וְרָמְחִי הוּא יַכְרִיעַךָ,</p>

<p>תִּתֶּן־לִי שֵׁם, וְאֶת־נַפְשְׁךָ – לְהַדֵס הַמְצֻיָּן־בְּסוּסָיו&quot;.
<br><br />
כָּכָה שָׂח סַרְפֵּדוֹן; וַיָּרֶם אֲזַי טְלֵפּוֹלֶמּוֹס   655</p>

<p>רָמְחוֹ הֶעָשׂוּי עֵץ־מֵילָה; בְּבַת־אַחַת הִתְפָּרְצוּ מִידֵיהֶם</p>

<p>שְׁנֵי כִידוֹנֵיהֶם הַגְּדוֹלִים; וַיַּךְ סַרְפֵּדוֹן וּפְצָעָהוּ</p>

<p>בְּאֶמְצַע צַוָּארוֹ, וַיַּעֲבֹר וַיַּחֲלֹף חֹד־רָמְחוֹ הָאַדִּיר,</p>

<p>וְלֵיל־מַחֲשַׁכִּים הֵלִיט אֶת־עֵינָיו וַיַּאֲפֵל עָלָיו;</p>

<p>וּטְלֵפּוֹלֶמּוֹס הִכָּהוּ בְכִידוֹנוֹ הָאַדִּיר בִּירֵכוֹ,  660</p>

<p>יָרֵךְ שֶׁל־שְׂמֹאל, וּבִמְעוּפוֹ הַשּׁוֹטֵף חֲלָפָהּ חֹד־רָמְחוֹ,</p>

<p>עוֹד מְעַט וְנָגַע בָּעֶצֶם, אַךְ אָבִיו חֲלָצוֹ מֵאָבְדָן.
<br><br />
וְרֵעָיו־עֲמִיתָיו הַנְּדִיבִים שֶׁל־סַרְפֵּדוֹן הָאֱלֹהִי</p>

<p>מִן־הַמַּעֲרָכָה מְשָׁכוּהוּ; וְהַכִּידוֹן הָאַדִּיר מְמָרְרוֹ,</p>

<p>נִמְשָׁךְ אַחֲרָיו; כִּי אִישׁ לֹא שָׂם אֵלָיו לֵב וְלֹא הִתְבּוֹנֵן 665</p>

<p>לִתְלֹשׁ מִפִּצְעוֹ הָרֹמַח הֶעָשׂוּי עֵץ־מֵילָה בְּחָפְזוֹ,</p>

<p>וְיֵקַל לוֹ לִצְעֹד; כֹּה עָמְלוּ אֵלֶּה הַחֲרֵדִים לוֹ סָבִיב.
<br><br />
וְאֵלֶּה חֵיל הָאֲכַיִּים עֲדוּיֵי־הַמְּצָחוֹת הוֹצִיאוּ</p>

<p>אֶת־טְלֵפּוֹלֶמּוֹס גַּם־הוּא מִתּוֹךְ הַמַּעֲרָכָה; וְאוֹדִיסֵס</p>

<p>הָאֱלֹהִי עַז־הַלֵּב רוֹאֶה זֹאת, וְהִתְעוֹרֵר    670</p>

<p>לִבּוֹ בְקִרְבּוֹ; וְנוֹעָץ הָיָה בְלִבּוֹ וְכִלְיוֹתָיו:</p>

<p>אִם־עָלָיו לִדְלֹק אַחֲרֵי בֶּן־זֵאוּס הַמַּרְעִים־בַּמְּרוֹמִים</p>

<p>אוֹ לְהַכּוֹת רַבִּים בְּחֵיל הַלִּיקִיִּים וְלָקַחַת אֶת־נַפְשָׁם.</p>

<p>אֶפֶס לֹא נִתְּנָה רְשׁוּת לְאוֹדִיסֵס הַנָּדִיב לְהַכּוֹת</p>

<p>אָז אֶת־הַגִּבּוֹר בֶּן־זֵאוּס וּלְהָרְגוֹ בַּנְּחֹשֶׁת הַשְּׁנוּנָה; 675</p>

<p>וְהִטְּתָה אַתֵּנָה אֶת־לִבּוֹ לְהַכּוֹת בַּהֲמוֹן הַלִּיקִיִּים.</p>

<p>וְהֵמִית בָּהֶם אֶת־קֵירַנּוֹס וְאֶת־כְרוֹמְיוֹס וְגַם אֶת־אֲלַסְטוֹר,</p>

<p>גַּם אֶת־אַלְקַנְדְּרוֹס וְאֶת־הַלְיוֹס, אֶת־נוֹאֵמוֹן וְאֶת־פְּרִיטַנִיס.</p>

<p>וְהָיָה אוֹדִיסֵס הַנַּעֲלֶה מַכֶּה עַם רַב בַּלִּיקִיִּים,</p>

<p>לוּלֵא הֶקְטוֹר מְנוֹפֵף־הַקּוֹבַע, שֶׁרָאָה וַיָּחָשׁ  680</p>

<p>לָצֵאת אֶל־בֵּין הַחֲלוּצִים חָמוּשׁ נְחֹשֶׁת מַבְרִיקָה,</p>

<p>בְּיָדָיו הַזְּוָעָה וְהַשֵּׂאת לַדַּנָּאִים; וַיָּגֶל לִקְרָאתוֹ</p>

<p>לֵב סַרְפֵּדוֹן בְּנוֹ שֶׁל־זֵאוּס וַיְדַבֵּר אִמְרוֹתָיו הַנּוּגוֹת:</p>

<p>&quot;בֶּן־פְּרִיאָם, אַל־תִּטְּשֵׁנִי לְשָׁלָל לְחֵיל הַדַּנָּאִים,</p>

<p>עָזֹב תַּעֲזֹב עִמָּדִי, כִּי טוֹב לִי וְאֶפַּח נִשְׁמָתִי,  685</p>

<p>אָמוּת פֹּה בְעִירְכֶם, אִם־אָמְנָם אֲנִי לֹא זָכִיתִי וְאָשׁוּב</p>

<p>לְבֵיתִי וּלְנָוִי בְּאֶרֶץ אֲבוֹתַי הַיְקָרָה לְשַׂמֵּחַ</p>

<p>אִשְׁתִּי הַיְקָרָה וְהַחֲבִיבָה וּבְנִי עוּל־הַיָּמִים הַיָּקָר&quot;.
<br><br />
כָּכָה שָׂח; מְאוּם לֹא־עָנָה לוֹ הֶקְטוֹר מְנוֹפֵף־הַקּוֹבַע,</p>

<p>אֶפֶס הִשְׂתָּעֵר, מִשְׁתּוֹקֵק לְמַהֵר וּלְגָרֵשׁ אֶת־פְּלַגּוֹת  690</p>

<p>חֵיל הָאַרְגֵּאִים וּלְהַכּוֹת בָּהֶם נֶפֶשׁ רַבִּים וּשְׁלֵמִים.</p>

<p>וְאֶת־סַרְפֵּדוֹן הָאֱלֹהִי הוֹשִׁיבוּ עֲמִיתָיו הַנַּעֲלִים</p>

<p>תַּחַת צֵל אַלָּה הֲדוּרָה שֶׁל־זֵאוּס תּוֹפֵשׂ־הָאֵיגִיס;</p>

<p>וּפֶּלַּגּוֹן רַב־הַכֹּח, עֲמִיתוֹ שֶׁאָהֲבָה נַפְשׁוֹ,</p>

<p>הוֹצִיא מִירֵכוֹ הַפְּצוּעָה הַכִּידוֹן הֶעָשׂוּי עֵץ־מֵילָה; 695</p>

<p>וְרוּחוֹ עֲזָבוֹ עַד־רָגַע, עֲלָטָה הֵלִיטָה אֶת־עֵינָיו.</p>

<p>וְרוּחוֹ שָׁב אֵלָיו מֵחָדָשׁ בְּהֶבֶל פִּי רוּחַ צְפוֹנִית,</p>

<p>עָבְרָה, חָלְפָה וְהֶחְיְתָה חָזוֹ הַנּוֹשֵׁם בִּכְבֵדוּת.
<br><br />
אַךְ הָאַרְגֵּאִים לֹא נָסוּ מִפְּנֵיהֶם שֶׁל־אָרֵס וְהֶקְטוֹר</p>

<p>עוֹטֵה־הַנְּחֹשֶׁת וְלֹא פָנוּ אֶל־סְפִינוֹתֵיהֶם הַשְּׁחוֹרוֹת, 700</p>

<p>אַךְ גַּם לֹא עָמְדוּ עַל־עָמְדָם בַּקְרָב, כִּי הָלְכוּ וְנָסוֹגוּ</p>

<p>לְאִטָּם, בְּשָׁמְעָם, כִּי אָרֵס הוֹלֵךְ בְּקֶרֶב הַטְּרוֹיִים.
<br><br />
כֵּלָיו שֶׁל־מִי בָרִאשׁוֹנָה וְשֶׁל־מִי בָאַחֲרוֹנָה אָז נִצְּלוּ</p>

<p>הֶקְטוֹר בְּנוֹ שֶׁל־פְּרִיאַמּוֹס וְאָרֵס הַקָּשֶׁה כַנְּחֹשֶׁת?</p>

<p>כֵּלָיו שֶׁל־טֶבְתְּרַס הַגְּבִיר, וְאוֹרֶסְטֵס מַכְנִיעַ־הַסּוּסִים, 705</p>

<p>וְשֶׁל־אֵינוֹמָאוֹס, וְשֶׁל־טְרֵכוֹס הַלּוֹחֵם, הָאִישׁ הָאֵיטוֹלִי,</p>

<p>כְּלֵי הֶלֶּנּוֹס בְּנוֹ שֶׁל־אֵינוֹפְּס, וְגַם שֶׁל־אוֹרֶסְבְּיוֹס</p>

<p>נֶאְפָּד כֶּסֶת מְנַצְנֶצֶת הַיּוֹשֵׁב בְּהִילָה בְּקִרְבַת</p>

<p>נַחַל קֵפִיסִיס וְלָהוּט אַחֲרֵי הָעֹשֶׁר; וְעַל־יָדוֹ</p>

<p>רַבִּים מֵאַנְשֵׁי בֵּיאוֹטְיָה, הָאָרֶץ הַבְּרוּכָה נַחֲלָתָם. 710
<br><br />
וְהֵרָה לִבְנַת־הַזְּרוֹעוֹת כִּי־רָאֲתָה אוֹתָם וְאֶת־פְּלַגּוֹת</p>

<p>בְּנֵי הָאַרְגֵּאִים הַנּוֹפְלִים בַּקְּרָב בַּמִּלְחָמָה הַקָּשָׁה,</p>

<p>אָמְרָה מִיָּד לְאַתֵּנָה וַתַּעַן אֶת־אִמְרֵי הַכָּנָף:</p>

<p>&quot;אוֹי־לִי, הַבַּת שֶׁלֹּא־נֻצְּחָה, בַּת־זֵאוּס תּוֹפֵשׂ־הָאֵיגִיס!</p>

<p>אָכֵן לַשָּׁוְא אַךְ הִבְטַחְנוּ לָאִישׁ מֶנֶּלָּאוֹס, שֶׁיָּשׁוּב 715</p>

<p>בַּיְתָה לְאַחַר שֶׁהֶחֱרִיב וְהֵשֵׁם אֶת־אִלְיוֹס הַבְּצוּרָה,</p>

<p>אָנוּ אִם־נִתֵּן רְשׁוּת לְאָרֵס הַקַּטְלָן לְחַבֵּל.</p>

<p>הָבָה נִתְחַכְּמָה גַּם־נַחְנוּ וְנֵצֵא לְמִלְחֶמֶת־הַמָּגֵן!&quot;
<br><br />
כָּכָה שָׂחָה; וְאַתֵּנָה כְּחֻלַּת־הָעַיִן נִשְׁמָעָה.</p>

<p>וְהֵרָה הָאֵלָה הַכְּבוּדָה בִּתּוֹ שֶׁל־קְרוֹנוֹס הַגָּדוֹל,  720</p>

<p>קָרְבָה וַתִּרְתֹּם הַסּוּסִים הַמְּתוּגִים בְּמֶתֶג־הַזָּהָב;</p>

<p>מִהֲרָה הֵבָּה וַתִּתֵּן בָּרֶכֶב גַּלְגַּלָּיו הַכְּפוּפִים,</p>

<p>אוֹפַנֵּי נְחֹשֶׁת בְּנֵי שְׁמוֹנָה חִשּׁוּרִים עַל־סַדַּן הַבַּרְזֶל.</p>

<p>וְגַבַּת הָאוֹפַן הַנִּצְחִית – הַזָּהָב הַטָּהוֹר, וְעָלֶיהָ</p>

<p>חִשּׁוּק נְחֹשֶׁת הַמֵּיטִיב עֲטוֹתוֹ וְנִפְלָא לְמַרְאֶה;  725</p>

<p>אַךְ מָעֳגָלִים חִשּׁוּרָיו מִזֶּה וּמִזֶּה כֶּסֶף טָהוֹר.</p>

<p>תֵּבַת הָרֶכֶב נְתוּנָה עַל־רְצוּעוֹת כֶּסֶף וְזָהָב,</p>

<p>וּמַעֲקֵהוּ עַל־סְבִיבוֹ מַקִּיפוֹ פַעֲמַיִם בְּעִגּוּל.</p>

<p>וְיוֹצֵא מִמֶּנּוּ הַמּוֹט הֶעָשׂוּי בַּכָּסֶף; בְּקָצֵהוּ</p>

<p>קָשְׁרָה עֹל־זָהָב יָפֶה וַתַּצְמֵד רְצוּעוֹת נֶחְמָדוֹת 730</p>

<p>מַעֲשֵׂה זָהָב; וְהֵרָה הֵבִיאָה בָעֹל אֶת־הַסּוּסִים</p>

<p>קַלֵּי־הָרֶגֶל, שׁוֹאֶפֶת קְרָבוֹת וְקוֹל עֲנוֹת גְּבוּרָה.
<br><br />
וְאוּלָם אַתֵּנָה בַת־זֵאוּס תּוֹפֵשׂ־הָאֵיגִיס הֵסִירָה</p>

<p>שִׂמְלַת הַנּוֹי מֵעָלֶיהָ עַל־סַף בֵּית אָבִיהָ, וְהַשִּׂמְלָה</p>

<p>יָפָה, אֵטוּן צִבְעוֹנִים, בָּהּ עָמְלוּ כַפֶּיהָ הִיא עַצְמָהּ; 735</p>

<p>שָׂמָה עָלֶיהָ שִׁרְיוֹנוֹ שֶׁל־זֵאוּס מְכַנֵּס־הַנְּשִׂיאִים,</p>

<p>לָבְשָׁה כָּל־כְּלֵי הַמִּלְחָמָה לָרֶדֶת בַּקְּרָב רַב־הַדְּמָעוֹת.</p>

<p>וְאֶת־כְּתֵפֶיהָ הִלְבִּישָׁה הָאֵיגִיס זוֹ רַבַּת־הַגְּדִילִים,</p>

<p>אֵימָה לָהּ מְעַטַּרְתָּהּ מִסָּבִיב עַל־שְׂפָתָהּ וּזְוָעָה,</p>

<p>בָּה גַּם הַקְּטָטָה וְהָעֹז וְגַם בַּהֲלוֹת רְדִיפוֹת אֲיֻמּוֹת, 740</p>

<p>בָּהּ גַּם רֹאשׁ גּוֹרְגוֹ, זוֹ מִפְלֶצֶת זְוָעוֹת אֲיֻמָּה,</p>

<p>אֵימָה וָפַחַד, שֶׁיָּצְרָה יַד־זֵאוּס תּוֹפֵשׂ־הָאֵיגִיס.</p>

<p>וְקוֹבַע־הַזָּהָב הַנֶּעְטָר אַרְבַּעַת הַקָּנִים לָבָשָׁה,</p>

<p>וְהָיָה הַקּוֹבַע מְקֻשָּׁט בְּאַנְשֵׁי חֵיל מְאַת עָרִים.</p>

<p>קָפְצָה וְעָלְתָה בְרַגְלֶיהָ בְּרֶכֶב נְחֹשֶׁת לוֹהֶטֶת, 745</p>

<p>תָּפְשָׂה הַכִּידוֹן הַקָּשֶׁה, הַגָּדוֹל וְהָאֵיתָן, בּוֹ־תְמַגֵּר</p>

<p>שׁוּרוֹת גִּבּוֹרִים בְּאַפָּהּ הַבַּת שֶׁל־אָבִיהָ הָאַדִּיר.</p>

<p>וְהֵרָה הֵאִיצָה בַסּוּסִים בַּשּׁוֹט אֲשֶׁר־בְּיָדָהּ; מֵעַצְמָם</p>

<p>נִפְתְּחוּ בְשָׁאוֹן כָּל־שַׁעֲרֵי שְׁמֵי הַשָּׁמַיִם, שָׁם אִוּוּ</p>

<p>לְמוֹשָׁב הַהוֹרוֹת, לָהֶן הָרָקִיעַ הַגָּדוֹל וְאוֹלִימְפּוֹס,  750</p>

<p>וְהֵנָּה הַפּוֹתְחוֹת וְהַסּוֹגְרוֹת הֶעָנָן הַסּוֹכֵךְ עֲלֵיהֶם.</p>

<p>וְדֶרֶךְ הַשְּׁעָרִים הָאֵלֶּה נָהֲגוּ הַסּוּסִים הָרְתוּמִים.</p>

<p>אֶפֶס אֶת־זֵאוּס בֶּן־קְרוֹנוֹס, וְאֵלִים אֲחֵרִים אֵין אִתּוֹ,</p>

<p>מָצְאוּ, וְהוּא יוֹשֵׁב עַל־שִׂיא אוֹלִימְפּוֹס הָהָר רַב־הָרָאשִׁים;</p>

<p>וְהֵרָה לִבְנַת־הַזְּרוֹעוֹת שָׁם עָצְרָה בַסּוּסִים וַתְּדַבֵּר  755</p>

<p>בְּאָזְנָיו שֶׁל־זֵאוּס בֶּן־קְרוֹנוֹס הָעֶלְיוֹן בָּאֵלִים וַתִּשְׁאָל:</p>

<p>&quot;זֶבְס אָבִינוּ, הַאֻמְנָם לֹא־יֶחֱרֶה אַפְּךָ בְּאָרֵס</p>

<p>עֵקֶב מַעַלְלֵי זְדוֹנוֹ, שֶׁהִכָּה בְחֵיל הָאֲכַיִּים</p>

<p>רַבִּים וְטוֹבִים לְלֹא־צֶדֶק? וְלִבִּי יִכְאַב לְמוֹ־אֵלֶּה,</p>

<p>אוּלָם מַה־יָגִיל לֵב־קִפְּרִיס וְאַפּוֹלוֹן לוֹ קֶשֶׁת־הַכֶּסֶף,</p>

<p>יַעַן הֵם עוֹרְרוּ הַמְשֻׁגָּע הַלָּז, אֲשֶׁר צֶדֶק לֹא־יֵדָע.</p>

<p>זֶבְס אָבִינוּ, הַאֻמְנָם בִּי יִחַר אַפְּךָ, אִם־אַכֶּה</p>

<p>מַכָּה אֲנוּשָׁה אֶת־אָרֵס וְאַבְרִיחוֹ מִשְּׂדֵה הַמִּלְחָמָה?&quot;
<br><br />
הֵשִׁיב אֲמָרָיו וַיַּעַן־לָהּ זֵאוּס זֶה כּוֹנֵס־הַנְּשִׂיאִים:</p>

<p>&quot;אֲבָל בּוֹ הָסֵת תָּסִיתִי אֶת־פַּלַּס־אַתֵּנָה הַמְחַלְּקָה  765</p>

<p>שָׁלָל בַּקְּרָב, כִּי אֵין כְּמוֹתָהּ הִסְכִּינָה לְמָרֵר אֶת־חַיָּיו&quot;.
<br><br />
שָׂח; וְלֹא הִמְרְתָה פִיהוּ הֵרָה לִבְנַת־הַזְּרוֹעוֹת.</p>

<p>דָּפְקָה הַסּוּסִים בַּמַּגְלָב, וּבְנֶפֶשׁ חֲפֵצָה הֵם נִשְּׂאוּ</p>

<p>חִישׁ בֵּין הָאָרֶץ וּבֵין הַשָּׁמַיִם הַזְּרוּעִים כּוֹכָבִים.</p>

<p>כָּל־אוֹתָהּ כִּבְרַת הָאָרֶץ, אֲשֶׁר תֶּחֱזֶנָּה עֵין אָדָם   770</p>

<p>יוֹשֵׁב עַל־שִׂיא מִצְפֵּה הָרִים וְנִבָּט לַיָּם הָעַרְפִּלִּי,</p>

<p>טָסִים בַּטִּיסָה הָאַחַת סוּסֵי־אֵל צוֹהֲלִים בְּרָמָה.</p>

<p>אַךְ כְּשֶׁהִגִּיעוּ עַד טְרוֹיָה וְעַד שְׁנֵי נַהֲרֵי נַחֲלֵי הַמַּיִם,</p>

<p>מָקוֹם שָׁם סְקַמַּנְדְּרוֹס וְסִימוֹאֵיס מֵימֵיהֶם מִתְאַחִים בַּשֶׁטֶף,</p>

<p>עָמְדָה הֵרָה לִבְנַת־הַזְּרוֹעוֹת וַתַּעֲצֹר בַּסּוּסִים,  775</p>

<p>פִּתְּחָה הַסּוּסִים וַתִּסֹּךְ מִסָּבִיב לָהֶם עַב־עֲרָפֶל;</p>

<p>אָמַר סִימוֹאִיס, וַתַּדְשֵׁא הָאָרֶץ אַמְבְּרוֹסְיָה לְמִרְעֶה.
<br><br />
יָרְדוּ בַקְרָב, וּמַרְאֵיהֶן כְּיוֹנִים חֲרֵדוֹת בְּלֶכְתָּן,</p>

<p>שׁוֹאֲפוֹת לַעֲזֹר וְלַעֲמֹד לִימִין הָאַרְגֵּאִים בְּמִלְחַמְתָּם.</p>

<p>וְכַאֲשֶׁר בָּאוּ עַד מְקוֹם שָׁם כָּל־הַגִּבּוֹרִים הָרַבִּים  780</p>

<p>עוֹטְרִים לָאִישׁ דִּיאוֹמֵדֵס מַכְנִיעַ־הַסּוּסִים, וּדְמוּתָם</p>

<p>כְּפִירֵי אֲרָיוֹת הַבּוֹלְעִים הַבָּשָׂר הַחַי וּכַחֲזִירֵי</p>

<p>יַעַר, אֲשֶׁר מְאֹד קָשֶׁה לְהַכְנִיעַ אֶת־כֹּחָם וְעֻזָּם,</p>

<p>עָמְדָה הֵרָה לִבְנַת־הַזְּרוֹעוֹת וַתִּקְרָא אֲלֵיהֶם –</p>

<p>דָּמְתָה לִסְטֶנְטוֹר הַנָּדִיב, הָאִישׁ אֲשֶׁר־לוֹ קוֹל הַנְּחֹשֶׁת, 785</p>

<p>מַרְעִים בְּקוֹלוֹ כַּחֲמִשִּׁים אֲנָשִׁים הַקּוֹרְאִים בְּיָחַד:</p>

<p>&quot;בּוּז לָכֶם הָאַרְגֵּאִים, הוֹי רַכֵּי־הַלֵּב, וְאִם־נָאִים!</p>

<p>הִנֵּה בִּהְיוֹת עוֹד אֲכִילֵס הָאֱלֹהִי יוֹרֵד שַׁעֲרָה,</p>

<p>אַנְשֵׁי טְרוֹיָה לֹא נִגְלוּ מֵעֵבֶר לְשַׁעַר דַּרְדַּנּוֹס,</p>

<p>יַעַן כִּי הָיוּ יְרֵאִים כִּידוֹנוֹ הַקָּשֶׁה; אַךְ עַתָּה  790</p>

<p>הַרְחֵק מֵחוֹמוֹת הָעִיר עַל־יַד הָאֳנִיּוֹת יִלְחָמוּ&quot;.
<br><br />
כָּכָה דִבְּרָה וַתְּעוֹרֵר לְבַב אִישׁ וָאִישׁ וּגְבוּרָתוֹ.</p>

<p>אַךְ אֶל־בֶּן־טִידֵס מִהֲרָה אַתֵּנָה כְּחֻלַּת־הָעָיִן;</p>

<p>אֵצֶל הַסּוּסִים וְהָרֶכֶב שָׁם פָּגְעָה בְאוֹתוֹ הַמּוֹשֵׁל,</p>

<p>הָיָה מְקָרֵר הַפֶּצַע, פְּצָעָהוּ פַּנְדָּרוֹס בְּחִצּוֹ.   795</p>

<p>יַעַן זֵעָתוֹ מְעַנָּתוֹ מִתַּחַת הָרְצוּעָה הָרְחָבָה,</p>

<p>תָּלוּי עָלֶיהָ מָגִנּוֹ; תַּש כֹּחוֹ, וּזְרוֹעוֹ עָיֵפָה;</p>

<p>הָיָה מֵרִים הָרְצוּעָה וּמוֹחֶה הַדָּמִים הַשְּׁחוֹרִים.</p>

<p>אָחֲזָה אָז בַּת־הָאֵלִים בָּעֹל וּבַצֶּמֶד וַתַּעַן:</p>

<p>&quot;אָכֵן, מַה־נִּפְלָה מִמֶּנּוּ הַבֵּן, אֲשֶׁר נוֹלַד לְטִידֵס! 800</p>

<p>הָיָה טִידֵס קְטַן־קוֹמָה, אַךְ גִּבּוֹר מִלְחָמָה מְאֹד נַעֲלֶה;</p>

<p>גַּם כְּשֶׁצִּוִּיתִיו לֹא לָצֵאת בַּקְּרָב, וְלֹא הַרְאוֹת עֹז־רוּחַ,</p>

<p>יַעַן מִבְּנֵי הָאֲכַיִּים אֵין אִישׁ אִתּוֹ, - מַלְאָךְ שָׁלוּחַ</p>

<p>אָתָא לְתֵּבֵּי הָעִיר, שָׁם כָּל־בְּנֵי קַדְמוֹס הָרַבִּים, -</p>

<p>אוּלָם אָנֹכִי צִוִּיתִיו, כִּי יֹאכַל לָבֶטַח בָּאַרְמוֹן,  805</p>

<p>וְהוּא עַז־לֵבָב כִּתְמוֹל שִׁלְשׁוֹם וַיִּתְבַּע אֶת־נַעֲרֵי קַדְמוֹס</p>

<p>לָצֵאת וּבוֹ לְהִתְחָרוֹת, וַיִּגְבַּר עֲלֵיהֶם בְּכָל־תַּחֲרוּת,</p>

<p>בְּנָקֵל הִתְגַּבֵּר עֲלֵיהֶם, וְאָנֹכִי יָצָאתִי לְעֶזְרָתוֹ.</p>

<p>הִנְנִי עוֹמֶדֶת כַּיּוֹם גַּם לִימִינְךָ לְשָׁמְרְךָ וְאֶצָּרְךָ,</p>

<p>מְעוֹדְדָה בְרָצוֹן רוּחֲךָ לְהִלָּחֵם בִּפְלַגּוֹת הַטְּרוֹיִים; 810</p>

<p>אוּלָם תַּשׁ כֹּחַ יְצוּרֶיךָ, וּכָל־אֲבָרֶיךָ חָלָשׁוּ,</p>

<p>וְאוּלַי אֲחָזְךָ הַפַּחַד רַךְ־הַלֵּבָב, כִּי אָז אֵינְךָ</p>

<p>בְּנוֹ שֶׁל־טִידֵס הַגִּבּוֹר, יוֹצֵא יְרֵכוֹ שֶׁל־אֵינֵס&quot;.
<br><br />
נָשָׂא אִמְרָתוֹ וַיַּעַן לָהּ דִּיאוֹמֵדֵס הָעִזּוּז:</p>

<p>&quot;הֵן הִכַּרְתִּיךְ, הָאֵלָה, בַּת־זֵאוּס תּוֹפֵשׂ־הָאֵיגִיס! 815</p>

<p>דַּבֵּר אֲדַבְּרָה בְאָזְנַיִךְ, מִמֵּךְ לֹא אֲכַסֶּה כָל־דָּבָר.</p>

<p>פַּחַד כִּי לֹא קְרָאַנִי, כְּכֹחִי אָז כֹּחִי גַם־עָתָּה,</p>

<p>אֶפֶס זָכַרְתִּי מִצְוָתֵךְ, אֶת־אֲשֶׁר פָּקַדְתְּ נָצָרְתִּי:</p>

<p>לֹא לְהָהִין הִלָּחֵם פָּנִים אֶל־פָּנִים בָּאֵלִים</p>

<p>הַמְאֻשָּׁרִים, וְאוּלָם בְּבוֹא אַפְרוֹדִיטָה בַת־זֵאוּס   820</p>

<p>וְתֵרֵד בַּקְּרָב, וַהֲנִיפוֹתִי עָלֶיהָ הַנְּחֹשֶׁת הַחַדָּה.</p>

<p>הִנֵּה לָכֵן נְסוּגוֹתִי אָנֹכִי וְעַל־חֵיל הָאַרְגֵּאִים</p>

<p>פָּקֹד פָּקַדְתִּי עַל־כֻּלָּם, כִּי הֵנָּה יִתְכַּנְּסוּ כֻלָּהַם,</p>

<p>יַעַן רָאִיתִי פְנֵי אָרֵס הַהוֹלְכִים בַּקְרָב עִם־הַטְּרוֹיִים&quot;.
<br><br />
לוֹ אֲמָרֶיהָ הֵשִׁיבָה אַתֵּנָה כְּחֻלַּת־הָעָיִן:    825</p>

<p>&quot;דִּיאוֹמֵדֵס בֶּן־טִידֵס, בְּחִיר לִבִּי שֶׁאָהֲבָה נַפְשִׁי!</p>

<p>אַל־נָא תִירָא אֶת־אָרֵס וְאַל־תַּעֲרֹץ מִיֶּתֶר הָאֵלִים,</p>

<p>בְּנֵי הָאַלְמָוֶת; אָנֹכִי בְעֶזְרֶךָ, אֲנִי אוֹשִׁיעֶךָ!</p>

<p>צְלַח, רְכַב וְכוֹנֵן סוּסֵיךָ מוּצָקֵי־הַפַּרְסָה אֶל־אָרֵס,</p>

<p>קְרַב אֵלָיו, פְּגַע בּוֹ וְאַל־תֵּחַת מִפָּנָיו שֶׁל־אָרֵס הַסּוֹעֵר, 830</p>

<p>אוֹתוֹ אַכְזָר מְשֻׁגָּע, זֵד רָשָׁע, עָרִיץ, הֲפַכְפָּךְ,</p>

<p>הִנֵּה זֶה־כְּבָר הִבְטִיחַ לְהֵרָה וְלִי לְהִלָּחֵם</p>

<p>בְּצִבְאוֹת הַטְּרוֹיִים וְלָצֵאת לִישׁוּעַת בְּנֵי הָאַרְגֵּאִים;</p>

<p>עַתָּה הִתְעָרֵב בַּטְּרוֹיִים וְאֶת־אֵלֶּה כְּבָר שָׁכַח וְלֹא זָכַר&quot;.
<br><br />
כָּכָה מִלְּלָה וַתִּדְחַק מֵרֶכֶב־הַפָּז אֶת־סְתֶּנֶּלּוֹס,  835</p>

<p>מָשְׁכָה אוֹתוֹ בְיָדָהּ, וַיְמַהֵר וַיִּקְפֹּץ לָאָרֶץ.</p>

<p>עָלְתָה הָאֵלָה וְעָמְדָה לְיַד דִּיאוֹמֵדֵס הַנַּעֲלֶה</p>

<p>בְּשָׁאֳפָהּ קְרָבוֹת – וְנֶאֱנַק הַסַּדָּן הֶעָשׂוּי עֵץ־אַלָּה</p>

<p>תַּחַת מַשָּׂאָם שֶׁל־בַּת־אֵל אֲיֻמָּה וְגֶבֶר מְאֹד נַעֲלֶה.</p>

<p>אָחֲזָה פַּלַּס־אַתֵּנָה בַשּׁוֹט וּבַמּוֹשְׁכוֹת וַתְּכוֹנֵן  840</p>

<p>תֵּכֶף לְנֹכַח פְּנֵי אָרֵס הַסּוּסִים מוּצָקֵי־הַפַּרְסָה.</p>

<p>וְהִנֵּה זֶה בָּא מֵהַכּוֹת אֶת־פֶּרִיפַס, אִישׁ מִדּוֹת וְגִבּוֹר</p>

<p>בְּחֵיל הָאֵיטוֹלִים, וְהוּא בְנוֹ הַנֶּהְדָּר אֲשֶׁר־לְאוֹכֵסְיוֹס;</p>

<p>וְאָרֵס הַמְגֹאָל בַּדָּם הִכָּהוּ נָפֶשׁ; וְאַתֵּנָה</p>

<p>לָבְשָׁה אֶת־קוֹבַע הַדֵס, וְלֹא תֶחֱזֶה אוֹתָהּ עֵין אָרֵס. 845
<br><br />
וְאָרֵס הַקַּטְלָן אַךְ־רָאָה, כִּי זֶה דִּיאוֹמֵד הָאֱלֹהִי,</p>

<p>זָנַח מִיָּד אֶת־פֶּרִיפַס הָאִישׁ הָעֲנָק וַיַּעַזְבֵהוּ</p>

<p>שָׁם בַּאֲשֶׁר הִכָּהוּ וַיִּקַּח נִשְׁמָתוֹ מִמֶּנּוּ,</p>

<p>יָצָא וַיֵּלֶךְ לִקְרַאת דִּיאוֹמֵדֵס מַכְנִיעַ־הַסּוּסִים.</p>

<p>צָעֲדוּ אִישׁ כְּנֶגֶד אָחִיו עַד שֶׁהִתְקָרְבוּ, אָז פָּרַץ 850</p>

<p>אָרֵס עִם־כִּידוֹן נְחֻשְׁתּוֹ מֵעַל הָעֹל וְהַמּוֹשְׁכוֹת,</p>

<p>שׁוֹאֵף לָקַחַת אֶת־נַפְשׁוֹ; וְאַתֵּנָה כְּחֻלַּת־הָעַיִן</p>

<p>תָּפְשָׂה בְיָדָהּ בָּרֹמַח וַתַּשְׁלִיכֶנּוּ בְכֹחַ,</p>

<p>נָפַל הַכִּידוֹן מִתַּחַת לָרֶכֶב, כִּי אַךְ שָׁוְא הִשְׂתָּעָר.</p>

<p>אַךְ דִּיאוֹמֵדֵס גַּם־הוּא הַקּוֹרֵא- בְחַיִל אָז הֵנִיף  855</p>

<p>כִּידוֹן נְחֻשְׁתּוֹ; וּפַּלַּס־אַתֵּנָה נָעֲצָה רָמְחוֹ</p>

<p>בְּתַחְתִּית מִפְשַׂעְתּוֹ, בַּמָּקוֹם שָׁם אָזַר אֶת־כֶּסֶת הַפַּחִים;</p>

<p>שָׁמָּה פְגָעוֹ וּפְצָעוֹ, וַיִּקְרַע אֶת־עוֹרוֹ הַיָּפֶה,</p>

<p>וְהוֹצִיא שׁוּב אֶת־חֲנִיתוֹ. וַיִּשְׁאַג אָז אָרֵס־הַנְּחֹשֶׁת</p>

<p>כְּקוֹל עֲנוֹת תִּשְׁעַת אֲלָפִים אוֹ כְרִבְבַת אֲנָשִׁים הַקּוֹרְאִים 860</p>

<p>יַחַד עַל־שְׂדֵה הַקְרָב, בְּאָסְרָם מִלְחֶמֶת הַזָּעַם –</p>

<p>וְחֵיל־הָאֲכַיִּים וְהַטְּרוֹיִים חִיל וּרְעָדָה אֲחָזוּם,</p>

<p>וְאֵימָה בָאָתַם – כֵּן שָׁאַג אָרֵס לֹא־יִשְׂבַּע בַּקְּרָבוֹת.
<br><br />
כְּאוֹתָהּ עֲלָטָה חֲשֵׁכָה הַבָּאָה בְעֶטְיָם שֶׁל־נְשִׂיאִים</p>

<p>בְּשָׁרָב וָחֹם, כִּי־תִתְפָּרֵץ רוּחַ סוּפָה וָסָעַר, - 865</p>

<p>כָּכָה נִדְמָה בְעֵינָיו שֶׁל־דִּיאוֹמֵדֵס בֶּן־טִידֵס</p>

<p>אָרֵס־הַנְּחֹשֶׁת הָעוֹלֶה שָׁמַיְמָה עוֹטֶה עַב־עָנָן.</p>

<p>מַהֵר הִגִּיעַ עַד מִשְׁכַּן הָאֵלִים, אוֹלִימְפּוֹס הַנִּשָּׂא,</p>

<p>יָשַׁב לְיַד זֵאוּס בֶּן־קְרוֹנוֹס, וְנַפְשׁוֹ מְאֹד תֶּאֱבַל עָלָיו,</p>

<p>הֶרְאָה עַל־דָּמָיו הַקּוֹלְחִים, זֶה דַּם־הָאַלְמָוֶת, מִפִּצְעוֹ, 870</p>

<p>קוֹבֵל, מִתְאוֹנֵן בְּאָזְנָיו, וַיֹּאמֶר אֶת־אִמְרֵי הַכָּנָף:</p>

<p>&quot;זֶבְס אָבִינוּ, הַאֻמְנָם תִּתְבּוֹנֵן לַזָּדוֹן וְלֹא תֶאֱנָף?</p>

<p>זֶה גוֹרָלֵנוּ אֲנַחְנוּ, בְּנֵי אֵלִים, יִסּוּרִים נִסְבֹּלָה,</p>

<p>יַד אֵל בְּאָחִיו לְרָעָה, בִּגְלַל בְּנֵי הָאָדָם וּבְעֶטְיָם.</p>

<p>אִתְּךָ רִיב לָנוּ כֻלָּנוּ עַל־אֹדוֹת בַּת פּוֹתָה הוֹלַדְתָּ  875</p>

<p>לָנוּ לְפִיד וּלְשָׁבֶר, חוֹרֶשֶׁת אַךְ זָדוֹן לְעוֹלָם.</p>

<p>נַחְנוּ, כָּל־יֶתֶר הָאֵלִים הַשּׁוֹכְנִים בְּרָמוֹת אוֹלִימְפּוֹס,</p>

<p>נַחְנוּ בְקוֹלְךָ נִשְׁמָעָה, אִישׁ אִישׁ יִכָּנַע לְפָנֶיךָ;</p>

<p>בָּהּ מִיָּמֶיהָ לֹא הָיוּ גַם־יָדְךָ גַם־דְּבָרְךָ לְרַסְּנָהּ,</p>

<p>חָפְשִׁית שֻׁלְּחָה, כִּי אַתָּה הוֹלַדְתָּ הַבַּת הָאֲיֻמָּה; 880</p>

<p>עַתָּה הֵסִיתָה אֶת־בְּנוֹ שֶׁל־טִידֵס, אֶת־דִּיאוֹמֵדֵס</p>

<p>רָם־הָעֵינַיִם, כִּי יִתְגָּר מִלְחָמָה בִּבְנֵי הָאַלְמָוֶת.</p>

<p>תְּחִלָּה פָצַע אֶת קִפְּרִיס, אֶת יָדָהּ סָמוּךְ לְכַפָּהּ,</p>

<p>אַחַר הִשְׂתָּעֵר עָלַי, כְּאֶחָד דֵּימוֹן הִתְנַפָּל;</p>

<p>וְלוּלֵא נְשָׂאוּנִי מִשָּׁם רַגְלַי הַמְּהִירוֹת, אָז רַבִּים  885</p>

<p>סָבְלָה־לָהּ נַפְשִׁי מַכְאוֹבוֹת בַּהֲמוֹן הַחֲלָלִים הַנּוֹרָא,</p>

<p>אוֹ לוּ נִשְׁאַרְתִּי בַחַיִּים, וְתַשׁ כֹּחִי מִמַּכּוֹת הַנְּחֹשֶׁת&quot;.
<br><br />
בְּזַעַם הִתְבּוֹנֵן בּוֹ זֶבְס מְכַנֵּס- הַנְּשִׂיאִים וַיַּעַן:</p>

<p>&quot;הֶרֶף וְאַל־תּוֹסִיף לְהֵילִיל בְּאָזְנַי וְעַל־יָדִי, הֲפַכְפָּךְ!</p>

<p>אַתָּה שְׂנוּא נַפְשִׁי מִכָּל־הָאֵלִים שׁוֹכְנֵי אוֹלִימְפּוֹס, 890</p>

<p>יַעַן מֵעוֹלָם אָהַבְתָּ אַךְ קְטָטָה, וּקְרָבוֹת וָלָחֶם.</p>

<p>זַעַף הוֹרָתְךָ בְּךָ יָלִין, אֲשֶׁר לֹא־יִכָּנַע וְלֹא־יַעֲמֹד,</p>

<p>זֶה שֶׁל־הֵרָה, שֶׁאוֹתָה אַכְנִיעַ בִּדְבָרַי בְּקֹשִׁי;</p>

<p>הִנֵּה עַל־כֵּן אֲנִי מַאֲמִין – בַּעֲצָתָהּ בָּאוּךָ כָּל־אֵלֶּה.</p>

<p>אֶפֶס לֹא אוֹסִיף וְאֶשָּׂא, כִּי תִסְבֹּל מַכְאוֹבוֹת וְיִסּוּרִים, 895</p>

<p>יַעַן בְּנִי אַתָּה מִזַּרְעִי, וְאוֹתְךָ לִי יָלְדָה אִמֶּךָ.</p>

<p>וְאִלּוּ הָיִיתָ מִיּוֹצְאֵי יֶרֶךְ אֵל אַחֵר, הוֹי אָיֹם,</p>

<p>כְּבָר הֶעֱמַקְתָּ לָשֶׁבֶת מִכָּל־בְּנֵי אוּרַנּוֹס הַנְּפִילִים&quot;.
<br><br />
כָּכָה אָמַר וַיִּפְקֹד עַל־פַּיֵּאוֹן, וְיִרְפָּא לְאָרֵס.</p>

<p>וְסַמֵּי הַמַּרְפֵּא מַרְגִּיעֵי כָל־מַכְאוֹב שָׂם עָלָיו פַּיֵּאוֹן. 900</p>

<p>רָפָא לוֹ, יַעַן כִּי הָיָה גַם־הוּא בֶּן־אַלְמָוֶת, בֶּן־אֵלִים.</p>

<p>מַהֵר, כְּהֵחָבֵץ הֶחָלָב הַמַּלְבִּין בִּהְיוֹתוֹ עוֹד נוֹזֵל,</p>

<p>וְיֻתַּן בּוֹ מִיץ־תְּאֵנָה, וְיוּסַב בִּמְהִירוּת וְהוּנַע –</p>

<p>כָּכָה חִישׁ חָיָה מֵחָלְיוֹ גַּם־אָרֵס הַסּוֹעֵר וְנִרְפָּא.</p>

<p>הֵבָּה רְחָצַתּוּ לְמִשְׁעִי, גַּם הִלְבִּישַׁתּוּ מַחְלָצוֹת; 905</p>

<p>וְיָשַׁב מִתְגָּאֶה בְאוֹנוֹ לְיַד־אָבִיו זֵאוּס בֶּן־קְרוֹנוֹס.
<br><br />
וְהֵרָה מְלֶכֶת הָאַרְגּוֹס וְאַתֵּנָה נוֹתֶנֶת הַתְּשׁוּעָה</p>

<p>שָׁבוּ בִמְהֵרָה גַּם־הֵן לְהֵיכָלוֹ שֶׁל־זֵאוּס הָעִזּוּז,</p>

<p>אַחַר שֶׁעָצְרוּ לְאָרֵס הַקַּטְלָן מִשַּׁחֵת בַּגְּבָרִים.</p>
</blockquote>

<h2 id="שִׁירשִׁשִּׁי:הֶקְטוֹרנִפְגַּשׁעִם־אַנְדְּרוֹמָכָה">שִׁיר שִׁשִּׁי: הֶקְטוֹר נִפְגַּשׁ עִם־אַנְדְּרוֹמָכָה</h2>

<blockquote>
<p>עַתָּה פָּרַץ קְרָב אָיֹם אַךְ בֵּין אֲכַיִּים וּטְרוֹיִים;</p>

<p>הָיְתָה מִלְחָמָה וַתִּטֹּשׁ בַּמִּישׁוֹר, יֵשׁ הֵנָּה וְיֵשׁ הֵנָּה,</p>

<p>צָבָא עַל־צָבָא הִשְׂתָּעֵר בִּרְמָחִים מְצֻפִּים נְחֹשֶׁת,</p>

<p>מְלֹא רֹחַב כִּבְרַת הָאָרֶץ שֶׁבֵּין הַסִּימוֹאֵיס וְהַכְּסַנְתּוֹס.
<br><br />
וְאָיַס בְּנוֹ שֶׁל־טֶלַּמּוֹן, מָעֻזָּם שֶׁל־הָאֲכַיִּים,    5</p>

<p>פָּרַץ הָרִאשׁוֹן בְּשׁוּרַת הַטְּרוֹיִים, וַיְהִי אוֹר לַעֲמִיתָיו,</p>

<p>יַעַן כִּי מִגֵּר בַּקְּרָב אֶת־הַגִּבּוֹר בְּצִבְאוֹת הַתְּרֵקִים,</p>

<p>הֵמִית אֶת אֲקַמַס, אִישׁ מִדּוֹת וְתֹאַר, בֶּן־אֶבְסוֹר.</p>

<p>הוּא הָרִאשׁוֹן הִכָּהוּ בְטוֹטֶפֶת קוֹבָעוֹ הֶעָטוּר</p>

<p>רַעְמַת סוּסִים וַיִּפְגַּע בְּכִידוֹן הַנְּחֹשֶׁת בְּמִצְחוֹ;   10</p>

<p>חָדַר וַיַּחֲלֹף הָעֶצֶם; וַתְּכַס הָעֲלָטָה אֶת־עֵינָיו.
<br><br />
אַךְ דִּיאוֹמֵדֵס הַגִּבּוֹר הַקּוֹרֵא־בְחַיִל הִכְרִיעַ</p>

<p>אֶת־אַכְּסִילוֹס בֶּן־טֶבְתְּרַס, אִישׁ אֲרִסְבָּה הַבְּנוּיָה לְתִפְאָרָה,</p>

<p>כָּבֵד בְּהוֹן וַעֲבֻדָּה וְחָבִיב מְאֹד עַל־הַבְּרִיּוֹת,</p>

<p>מַכְנִיס אוֹרְחִים כִּי הָיָה, וּבֵיתוֹ עַל־דֶּרֶךְ הַמֶּלֶךְ.  15</p>

<p>אֶלָּא מֵהֶם לֹא בָא אִישׁ, וְיַעֲבִיר אֶת־רֹעַ הַגְּזֵרָה</p>

<p>וְיַעֲמֹד לְפָנָיו, וַיַּךְ דִּיאוֹמֵדֵס שְׁנֵיהֶם אָז נָפֶשׁ:</p>

<p>אוֹתוֹ וְאֶת־נַעֲרוֹ מְשָׁרְתוֹ אֶת קַלֵּסְיוֹס, הַנּוֹהֵג</p>

<p>בְּסוּסָיו וּבְרֶכֶב מִלְחַמְתּוֹ; וַיֵּרְדוּ הַשְּׁנַיִם בּוֹר שָׁחַת.
<br><br />
אֶבְרִיאַלּוֹס אָז הִכָּה אֶת־דְּרֵסוֹס וְאֶת־אוֹפֶלְטִיּוֹס, 20</p>

<p>וְיָצָא כְנֶגֶד אֵיסֵפּוֹס וּכְנֶגֶד פֵּדַסּוֹס, שֶׁיָּלְדָה</p>

<p>אַבַּרְבָּרֵיָה הַנִּימְפָה לְבּוּקוֹלְיוֹן הַגֶּבֶר הַנַּעֲלֶה.</p>

<p>וְאוֹתוֹ בּוּקוֹלְיוֹן בֵּן לְלָאוֹמֶדּוֹן אִישׁ חֲמוּדוֹת,</p>

<p>רֵאשִׁית אוֹנוֹ וּבְכוֹרוֹ, וְאִמּוֹ חִבְּלַתּוּ בַשֶּׁלִי;</p>

<p>רוֹעֶה צֹאן עֶדְרוֹ עוֹדֶנּוּ – וַיָּבוֹא אֵלֶיהָ הַנָּעַר, 25</p>

<p>הָרְתָה־לּוֹ נִימְפַת הָעַיִן וַתֵּלֶד שְׁנֵי בָנִים תְּאוֹמִים.</p>

<p>אַךְ בֶּן־מֵקִיסְטֵס הִכְרִיעַ גְּאוֹן־עֻזָּם, וַיַּחֲלֵשׁ אֶבְרֵיהֶם</p>

<p>מְלֵאֵי הַחֵן וַיִּפְרֹק מֵעַל כִּתְפֵיהֶם הַנָּשֶׁק.
<br><br />
וּפּוֹלִיפֵּיטֵס הַגִּבּוֹר הִכָּה אֶת־אַסְטִיאַלּוֹס;</p>

<p>בְּרֹמַח הַנְּחֹשֶׁת הִתְאַזֵּר וַיַּךְ אוֹדִיסֵס אֶת־פִּידִיטֵס, 30</p>

<p>וְהוּא אִישׁ פֶּרְקוֹטָה; וְטֶבְקְרוֹס הִכְנִיעַ אֶת־אֲרֶטָּאוֹן.</p>

<p>אַךְ אַנְטִילוֹכוֹס בֶּן־נֶסְטוֹר הִכְרִיעַ בְּרָמְחוֹ הַמַּבְרִיק</p>

<p>אֶת־אַבְּלֵר, וַאֲגַמֶּמְנוֹן הַמּוֹשֵׁל־בַּגְּבָרִים הִתְגַּבֵּר</p>

<p>בְּאוֹן עַל־אֶלַּטּוֹס הַיּוֹשֵׁב בְּפֵּדַסּוֹס הָרָמָה עַל־חוֹפֵי</p>

<p>סַטְנִיאוֹאֵיס הַיָּפֶה; וַיַּךְ לֵאִיטוֹס הָגִּבּוֹר    35</p>

<p>אֶת־פִילַקּוֹס בְּנוּסוֹ; וַיַּךְ אֶבְרִיפִּיל אֶת־מֶלַּנְתְּיוֹס</p>

<p>חַי, שֶׁכֵּן סוּסָיו נִבְהֲלוּ בְרוּצָם בַּמִּישׁוֹר, וְנֶאֶחְזוּ</p>

<p>בְּעַנְפֵי הַסְּבַךְ וּבָאֵשֶׁל וַיִּשְׁבְּרוּ רִכְבּוֹ הַכָּפוּף,</p>

<p>פּוֹצְצוּ הַמּוֹט שֶׁמִּלְפָנָיו, נִמְלְטוּ עַל־נַפְשָׁם הָעִירָה,  40</p>

<p>שָׁמָּה נֶחְפְּזוּ גַם־יֶתֶר הַסּוּסִים, עֵת אֵימָה בָאָתַם, -</p>

<p>וְהוּא נִשְׁמַט נָפַל מֵרִכְבּוֹ, הִשְׁתַּטַּח עַל־יַד הָאוֹפָן</p>

<p>אַרְצָה אַפָּיִם. בִּן־רֶגַע קָרַב אֵלָיו מֶנֶּלָּאוֹס</p>

<p>בְּנוֹ שֶׁל־אַטְרֵס, וּבְיָדָיו הַכִּידוֹן הַמַּאֲרִיךְ־צִלּוֹ;</p>

<p>חָבַק אַדְרֵסְטוֹס אֶת־בִּרְכָּיו וַיִּשָׂא אֶת־קוֹלוֹ מִתְחַנֵּן:  45</p>

<p>&quot;אַל־נָא תְמִיתֵנִי, בֶּן־אַטְרֵס, קַח אֶת־הַכֹּפֶר הֶעָצוּם.</p>

<p>גִּנְזֵי מִכְמַנִּים בְּבֵית אָבִי הֶעָשִׁיר בְּרַבִּים מַטְמוֹנִים,</p>

<p>זָהָב וּנְחֹשֶׁת וּבַרְזֶל עָשׂוּי בְּעָמָל וִיגִיעָה;</p>

<p>בְּחֵפֶץ לֵב יִתֶּן־לְךָ אָבִי מֵהֶם כֹּפֶר נַפְשִׁי הוֹן עָצוּם,</p>

<p>אִם־אַךְ יִשְׁמַע כִּי חַי בְּנוֹ וְנֶעֱצַר בִּסְפִינוֹת אֲכַיִּים&quot;.  50
<br><br />
כָּכָה הִתְחַנֵּן; וַיִּגַּע הַדָּבָר עַד לֵב מֶנֶּלָּאוֹס.</p>

<p>גַּם חָפֵץ כְּבָר לְתִתּוֹ בִידֵי הַנַּעַר לְהוֹלִיכוֹ</p>

<p>אֶל־הַסְּפִינוֹת הַמְּהִירוֹת; אַךְ אֲגַמֶּמְנוֹן הוֹפִיעַ,</p>

<p>נֶחְפַּז לִקְרָאתוֹ, וַיִּגְעַר בְּאָחִיו, וַיַּעַן וַיֹּאמֶר:</p>

<p>&quot;מֶנֶּלָּאוֹס, אָח יָקָר, מַה תִּדְאַג לָהֶם לָאֲנָשִׁים?  55</p>

<p>אָכֵן, מָה רַבָּה הַבְּרָכָה בִּגְלַל הַטְּרוֹיִים בְּבֵיתֶךָ!</p>

<p>מִפְלָט אַל־יְהִי לָהֶם מִמּוֹקְשֵׁי אֲבַדוֹן וְלֹא מָנוֹס,</p>

<p>וְלֹא יִמָּלְטוּ מִיָּדֵנוּ; גַּם עוֹלָל יֶחֱמַתּוּ הוֹרָתוֹ,</p>

<p>אֲשֶׁר בְּרַחֲמָהּ עוֹדֶנּוּ, גַּם־הוּא לֹא יִמָּלֵט, אַךְ כֻּלָּם,</p>

<p>כָּל־הַחַי בְּאִלְיוֹס, יִכָּחֵד, וְלֹא יִהְיֶה לוֹ זֵכֶר וּקְבוּרָה!&quot; 60
<br><br />
כָּכָה אָמַר וַיַּהְפֹּךְ לֵב אָחִיו, כִּי דִבֵּר נְכֹחוֹת;</p>

<p>חָשׁ מֶנֶּלָּאוֹס וַיֶּהְדֹף בְּיָדוֹ הַחֲזָקָה מִמֶּנּוּ</p>

<p>אֶת־פְּנֵי אַדְרֵסְטוֹס הַגִּבּוֹר. וַאֲגַמֶּמְנוֹן הַשַּׁלִּיט</p>

<p>דְּקָרוֹ אֶל־הַמִּפְשָׂעָה; וַיִּפֹּל עַל־גַּבּוֹ לָאָרֶץ;</p>

<p>שָׁת אֶת־כַּף־רַגְלוֹ עַל־חָזוֹ וַיּוֹצִיא אֶת־רֹמַח הַמֵּילָה. 65
<br><br />
וְנֶסְטוֹר מְעוֹדֵד אֶת־בְּנֵי הָאַרְגֵּאִים, מֵרִיעַ וְאוֹמֵר:</p>

<p>&quot;הוֹי, הַדַּנָּאִים, גִּבּוֹרִים יַקִּירִים הָעוֹבְדִים לְאָרֵס!</p>

<p>אִישׁ אַל־יְמַהֵר לִשְׁלֹחַ אֶת־יָדוֹ בַבִּזָּה, וְלֹא יְפַגֵּר</p>

<p>פֹּה, וְאַל־יֹאמַר לָשֵׂאת הַשָּׁלָל הָרַב אֶל־הַסְּפִינוֹת;</p>

<p>אֶפֶס הַשְׁחִיתוּ בַגְּבָרִים, כִּי עוֹד לָנוּ מוֹעֵד, וְנָשׁוּב  70</p>

<p>לִפְשֹט לָבֶטַח עַל־כָּל־הַחֲלָלִים עַל־פְּנֵי כָל־הַשָּׂדֶה&quot;.
<br><br />
כָּכָה הֵרִיעַ וַיְעוֹדֵד לְבַב אִישׁ וָאִישׁ וּגְבוּרָתוֹ.</p>

<p>וְחִתַּת חֵיל הָאֲכַיִּים גִּבּוֹרֵי הַקְּרָב עַל־הַטְּרוֹיִים,</p>

<p>וְהָיָה בְנוּסָם וּבָאוּ בְחוֹמוֹת אִלְיוֹס, כִּי־חַתּוּ</p>

<p>לוּלֵא הֶלֶּן בֶּן־פְּרִיאַמּוֹס, הַטּוֹב שֶׁבַּמְנַחֲשִׁים בְּצִפֳּרִים,  75</p>

<p>לוּלֵא הַלָּז, אֲשֶׁר דִּבֵּר לְאֵינֵיאַס וּלְהֶקְטוֹר וַיֹּאמֶר:</p>

<p>&quot;הֶקְטוֹר וְאֵינֵיאַס! עֲלֵיכֶם עִקַּר הֶעָמָל שֶׁל־קְרָבוֹת</p>

<p>אַנְשֵׁי לִיקְיָה וּטְרוֹיָה, כִּי אַתֶּם רִאשׁוֹנִים לְכָל־דָּבָר,</p>

<p>הֵן בַּמִּלְחָמָה הַקָּשָׁה וְהֵן בְּמוֹעֲצוֹת חֲכָמִים;</p>

<p>עִמְדוּ פֹה אַתֶּם וְעִצְרוּ בָעָם, וְלֹא יָבוֹא בַשָּׁעַר,  80</p>

<p>עִבְרוּ בְכָל־מָקוֹם וּמָקוֹם, וּבְטֶרֶם יִמָּלְטוּ עַל־נַפְשָׁם</p>

<p>וְיִפְּלוּ בִזְרוֹעוֹת נְשֵׁיהֶם וְהָיוּ לִשְׁנִינָה לָאוֹיְבִים.</p>

<p>וְהָיָה כִּי תְעוֹדְדוּ רוּחַ הָעָם לִפְלַגּוֹתָיו וְעֻזּוֹ,</p>

<p>אָנוּ פֹה נִשָּׁאֵרָה וְנִתְגָּר הַקְּרָב בַּדַּנָּאִים,</p>

<p>אָכֵן כְּבָר עָיְפָה נַפְשֵׁנוּ, וְאוּלָם הַשָּׁעָה דוֹחֶקֶת;  85</p>

<p>וְאַתָּה, הֶקְטוֹר, הִתְאוֹשֵׁשׁ וּבָאתָ הָעִירָה וְשָׁמָּה</p>

<p>תֹּאמַר לְאִמְּךָ, הִיא אִמִּי, וְתֶאֱסֹף הַנָּשִׁים הַכְּבוּדוֹת,</p>

<p>וְעָלְתָה בְהֵיכַל אַתֵּנָה כְחֻלַּת־הָעַיִן בַּמְּצוּדָה,</p>

<p>וּבַמַּפְתֵּחַ גַּם תִּפְתַּח אֶת־דַּלְתֵי הַהֵיכָל הַקָּדוֹשׁ,</p>

<p>וְלָקְחָה הַשִּׂמְלָה הַגְּדוֹלָה וְהַיָּפָה לְמַרְאֵה עֵינֶיהָ, 90</p>

<p>וַאֲשֶׁר יָקְרָה בְעֵינֶיהָ מִכָּל־אֲשֶׁר אִתָּהּ, וּפָרְשָׂה</p>

<p>אוֹתָה הַשִּׂמְלָה עַל־בִּרְכֵּי אַתֵּנָה יְפַת־הַמַּחְלָפוֹת</p>

<p>וְנָדְרָה אֶת־נֶדֶר קָרְבָּנָהּ שְׁתֵּים־עֶשְׂרֵה עֲגָלוֹת בְּנוֹת שָׁנָה,</p>

<p>אֲשֶׁר לֹא נִסּוּ בָעֹל, כִּי תָחוּס עָלֵינוּ, וּתְרַחֵם</p>

<p>עַל־קִרְיָתֵנוּ, נָשֵׁינוּ וְעַל־עוֹלָלֵינוּ הַקְּטַנִּים,  95</p>

<p>וְתָסֵב מֵעַל קִרְיַת אִלְיוֹס הַקְּדוֹשָׁה אֶת־פְּנֵי בְנוֹ שֶׁל־טִידֵס,</p>

<p>תּוֹפֵשׂ־הַכִּידוֹן הַפֶּרֶא, הָאָיֹם, מְעוֹרֵר־הַמְּנוּסָה,</p>

<p>אֲשֶׁר לְדַעְתִּי הוּא הוּא הַגִּבּוֹר בִּבְנֵי הָאֲכַיִּים.</p>

<p>הֵן גַּם מִפְּנֵי אֲכִילֵס נְגִיד־הַגְּבָרִים לֹא חַלְנוּ,</p>

<p>וְאוֹמְרִים, כִּי הוּא יְלִיד אֵלָה; וְאוּלָם הַלָּז יִזְעֹם בְּאַפּוֹ, 100</p>

<p>וְאֵין אִישׁ לוֹ יִדְמֶה וְיִשְׁוֶה בְכֹחוֹ וּבִגְבוּרָתוֹ&quot;.
<br><br />
כָּכָה הִבִּיעַ; וְהֶקְטוֹר לֹא סֵרַב וַיִּשְׁמַע בְּקוֹל אָחִיו,</p>

<p>קָפַץ מֵעַל הַמֶּרְכָּבָה לָאָרֶץ, וּכְלֵי נִשְׁקוֹ עָלָיו,</p>

<p>מְנוֹפֵף כִּידוֹנָיו הַחַדִּים הִתְהַלֵּךְ בֵּין שׁוּרוֹת הַצָּבָא,</p>

<p>מְעוֹדְדָם צֵאת לִקְרַאת נָשֶׁק, וַיָּעַר מִלְחָמָה אֲיֻמָּה. 105</p>

<p>הִפְנוּ אֶַת־פְּנֵיהֶם לִקְרַאת הָאֲכַיִּים וַיֵּצְאוּ לִקְרָאתָם;</p>

<p>וְחֵיל הָאַרְגֵּאִים נָסוֹגוּ וְחָדְלוּ מֵהַשְׁחִית בַּטְּרוֹיִים –</p>

<p>נִדְמָה לָהֶם, בֶּן־אַלְמָוֶת יָרַד מִשַּׁחַק זָרוּעַ</p>

<p>כּוֹכְבֵי־אוֹר לְיֶשַׁע הַטְּרוֹיִים, כִּי פִתְאֹם הָפְכוּ אֶת־פְּנֵיהֶם.</p>

<p>וְהֶקְטוֹר עוֹרֵר הַטְּרוֹיִים, הֵרִיעַ קוֹל גָּדוֹל וַיִּקְרָא:   110</p>

<p>&quot;הוֹי, אַנְשֵׁי טְרוֹיָה הָעַזִּים וּבַעֲלֵי בְרִיתִי הַנַּעֲלִים!</p>

<p>חִזְקוּ וִהְיוּ לַאֲנָשִׁים וְזִכְרוּ אֶת־סַעַר הַגְּבוּרָה!</p>

<p>אַךְ אֲנִי אֶפְנֶה אִלְיוֹנָה וְאָמַרְתִּי לַזְּקֵנִים הַנְּשִׂיאִים</p>

<p>וְאֹמַר גַּם לְנָשֵׁינוּ, כִּי יִשְׁפְּכוּ שִׂיחָם לָאֵלִים,</p>

<p>יִדְּרוּ אֶת־נִדְרָם לְהַקְרִיב קָרְבָּנָם מְאַת הָעֲגָלוֹת&quot;.  115
<br><br />
עָנָה כָךְ הֶקְטוֹר מְנוֹפֵף־הַקּוֹבַע וַיְמַהֵר לָלָכֶת;</p>

<p>עוֹרוֹ הַשָּׁחוֹר, הַמְשַׁמֵּשׁ מִסְגֶּרֶת לַמָּגֵן הַבּוֹלֵט,</p>

<p>הוֹלֵךְ מִתְנַדְנֵד וְסוֹטֵר עַל־עָרְפּוֹ וְקַרְסֻלָּיו בְּלֶכְתּוֹ.
<br><br />
אֶפֶס בֶּן־טִידֵס הַגִּבּוֹר וּגְלַבְקוֹס בֶּן־הִיפּוֹלוֹכוֹס</p>

<p>נִפְגְּשׁוּ בֵין שְׁנֵי הַגְּדוּדִים, כִּי פָנִים הִתְרָאוֹת חָפֵצוּ.  120</p>

<p>צוֹעֲדִים אִישׁ כְּנֶגֶד רֵעוֹ, הִתְקָרְבוּ וַיִּתְיַצָּבוּ,</p>

<p>רִאשׁוֹן שָׂח דִּיאוֹמֵדֵס הַקּוֹרֵא־בְחַיִל וַיֹּאמֶר:</p>

<p>&quot;מִי אַתָּה, אֱנוֹשׁ בֶּן־תְּמוּתָה, הֲלֹא תוֹדִיעֵנִי, אִישׁ חַיִל?</p>

<p>יַעַן עַד־כֹּה לֹא רְאִיתִיךָ בַּקְּרָב, וְהוּא תִּפְאַרְתּוֹ שֶׁל־גָּבֶר;</p>

<p>אָכֵן הַיּוֹם נַעֲלֵיתָ עַל־כָּל־חֲבֵרֶיךָ בִגְבוּרָה,   125</p>

<p>יַעַן יָצָאתָ לִקְרַאת זֶה כִּידוֹנִי הַמַּאֲרִיךְ־צִלּוֹ,</p>

<p>וְאוֹי לָהֶם לָאָבוֹת, שֶׁבְּנֵיהֶם פְּגָשׁוּנִי בְּעֻזִּי!</p>

<p>וְאִם־מִבְּנֵי הָאַלְמָוֶת אַתָּה, מִמְּרוֹמִים יָרַדְתָּ –</p>

<p>לֶאֱסֹר מִלְחָמָה עִם־אֵלִים שׁוֹכְנֵי שָׁמַיִם אֲמָאֵן.</p>

<p>הֵן גַּם לִיקוּרְגוֹס הָעִזּוּז בֶּן־דְּרִיַּס לֹא הֶאֱרִיךְ יָמִים 130</p>

<p>לְאַחַר שֶׁהֵעֵז וְנֶאֱבַק עִם־אֵלִים שׁוֹכְנֵי מְרוֹמִים,</p>

<p>קָם בַּחֲמָתוֹ עַל־אוֹמְנוֹת הָאֵל דִּיאוֹנִיסוֹס הַמְשֻׁגָּע,</p>

<p>רְדָפָן וַיְגָרֵשׁ אֶת־כֻּלָּן מֵהַרְרֵי נִיסֵיוֹן הַקְּדוֹשִׁים;</p>

<p>דָּשׁ אוֹתָן בְּמַלְמַד הַבָּקָר לִיקוּרְגוֹס הַקַּטְלָן, וּבְחָפְזָן</p>

<p>אַרְצָה הִשְׁלִיכוּ מַטּוֹתָן כֻּלָּהַן; גַּם דִּיאוֹנִיסוֹס   135</p>

<p>יָרֵא לְנַפְשׁוֹ וְנִמְלַט בִּמְצוּלַת הַיָּם, הֶחְבִּיאַתּוּ</p>

<p>תֶּטִּיס בְּחֵיקָה, כִּי חָל מִפְּנֵי גַעֲרַת הַגָּבֶר.</p>

<p>חָרָה אַף־כָּל־הָאֵלִים הַשַּׁאֲנַנִּים וַיִּבְעַר,</p>

<p>וּבַסַּנְוֵרִים הִכָּהוּ בֶן־קְרוֹנוֹס; וְלֹא הֶאֱרִיךְ יָמִים,</p>

<p>יַעַן כִּי שָׂטֹם שְׂטָמוּהוּ הָאֵלִים כָּל־בְּנֵי־הָאַלְמָוֶת.  140</p>

<p>לָכֵן אֲמָאֵן לֶאֱסֹר מִלְחָמָה בְאֵלִים מְאֻשָּׁרִים.</p>

<p>אַךְ אִם־אַתָּה בֶּן־תְּמוּתָה, הָאוֹכֵל מִפְּרִי הָאֲדָמָה,</p>

<p>קְרַב הֵנָּה, וְקָרֵב גַּם קִצְּךָ, קֵץ כָּל־בָּשָׂר, וְנִגְזָרְתָּ!&quot;
<br><br />
הֵשִׁיב אֲמָרָיו וַיַּעַן לוֹ בֶן־הִיפּוֹלוֹכוֹס הַנֶּהְדָּר:</p>

<p>&quot;הוֹי, בֶּן־טִידֵס הַנָּדִיב! שַׁלָּמָה זֶה תִּדְרֹשׁ לְשִׁבְטִי?  145</p>

<p>נִמְשְׁלוּ שִׁבְטֵי בְנֵי אָדָם לְשִׁבְטֵי הֶעָלִים בַּיָּעַר.</p>

<p>עָלִים הָרוּחַ תְּטַלְטְלֵם עַל־פְּנֵי הָאֲדָמָה, וְהַיַּעַר</p>

<p>שָׁב וּמוֹצִיאָם מֵחָדָשׁ וּמְלַבְלֵב, כִּי־בָא תוֹר הַזָּמִיר;</p>

<p>שֵׁבֶט הָאָדָם גַּם־הוּא: הַלָּלוּ בוֹ צָצִים, וְזֶה נוֹבֵל.</p>

<p>אַךְ אִם־תִּרְצֶה לָדַעַת מַקֶּבֶת בּוֹר מֶנּוֹ נֻקַּרְתִּי,  150</p>

<p>הָבָה וְאָשִׂיחָה בְאָזְנֶיךָ, כִּי רַבִּים הַיּוֹדְעִים מַחְצַבְתִּי:</p>

<p>בְּאַרְגּוֹס הַכְּבֵדָה בַסּוּסִים שָׁם יֶשְׁנָהּ עִיר אַחַת – אֶפִירָה,</p>

<p>חַי שָׁם סִיסִיפוֹס הָאִישׁ, וְהוּא עָרוּם מִכָּל־בְּנֵי־הָאָדָם,</p>

<p>הוּא בֶן־אַיּוֹלוֹס – סִיסִיפוֹס; וַיֻּלַּד לוֹ בֵן וּשְׁמוֹ גְלַבְקוֹס,</p>

<p>גְּלַבְקוֹס הוּא אֲשֶׁר הוֹלִיד אֶת־בֶּלֶּרוֹפוֹנְטֵס הַתָּמִים.  155</p>

<p>וַיְחוֹנְנוּהוּ הָאֵלִים הַיֹּפִי וְאֹמֶץ לֶב־גְּבָרִים</p>

<p>נָעִים; אַךְ פְּרֵיטוֹס חָרַשׁ עָלָיו הָרָעָה בְלִבּוֹ</p>

<p>וּמִתּוֹךְ עַמּוֹ גֵרְשָׁהוּ, מִקֶּרֶב בְּנֵי אַרְגּוֹס, כִּי חָזַק</p>

<p>וְגָבַר עָלָיו, וְזֵאוּס לוֹ נָתַן אֶת־שַׁרְבִיט הַמַּלְכוּת.</p>

<p>וְאִשְׁתּוֹ שֶׁל־פְּרֵיטוֹס, אַנְטֵיָה הַיָּפָה בַנָּשִׁים, הִיא חָמְדָה 160</p>

<p>בְּלִבָּהּ אֶת־בֶּלֶּרוֹפוֹנְטֵס וַתִּתְאַו הֱיוֹת לוֹ בַסָּתֶר;</p>

<p>אֶפֶס לֹא יָכְלָה לְפַתּוֹתוֹ, כִּי טוֹב יָזַם, וְלִבּוֹ לֵב נָבוֹן.</p>

<p>רָעָה דִבָּתוֹ אָז תָּבִיא בְאָזְנָיו שֶׁל־פְּרֵיטוֹס הַמֶּלֶךְ:</p>

<p>&quot;מוֹת תָּמוּת, פְּרֵיטוֹס, אוֹ תַהֲרֹג אֶת־בֶּלֶּרוֹפוֹנְטֵס, כִּי חָפֵץ</p>

<p>אִתִּי לְהִתְעַלֵּס בָּאֳהָבִים, וְאִם־לֹא חָפַצְתִּי אָנֹכִי&quot;. 165</p>

<p>שָׂחָה, וַתִּבְעַר חֲמָתוֹ שֶׁל־פְּרֵיטוֹס הַמּוֹשֵׁל בְּשָׁמְעוֹ;</p>

<p>אוּלָם הוּא נִמְנַע מִבּוֹא בְדָמִים, כִּי יָרֵא בְלִבּוֹ,</p>

<p>וְאֶרֶץ לִיקְיָה שְׁלָחָהוּ, וּבְיָדָיו הָאוֹתוֹת הָרָעִים,</p>

<p>וְרַבִּים סִמָּנִים מְחַבְּלִים עַל־גַּבֵּי לוּחַ מְקֻפָּל</p>

<p>רָשַׁם וַיִּתְּנֵם לְהַרְאוֹת לְחוֹתְנוֹ – וְיִהְיֶה לְאוֹבֵד. 170</p>

<p>פָּנָה וַיַּעַל לְלִיקְיָה, וְהָאֵלִים אִתּוֹ בְדַרְכּוֹ.</p>

<p>אַךְ כְּשֶׁהִגִּיעַ עַד לִיקְיָה וַיָּבוֹא עַד מִשְׁבְּרֵי כְּסַנְתּוֹס,</p>

<p>חָרַד לִקְרָאתוֹ וַיְכַבְּדוֹ הַמּוֹשֵׁל בְּלִיקְיָה הָרְחָבָה;</p>

<p>תִּשְׁעָה יָמִים הוּא אֵרְחוֹ וַיִּזְבַּח תִּשְׁעָה עֲגָלִים.</p>

<p>וּבָעֲשִׂירִי עִם־אֵאוֹס וְרֻדַּת־הָאֶצְבָּעוֹת שֶׁעָלְתָה 175</p>

<p>דָּרַשׁ אֶת־הָאִגֶּרֶת, כִּי־רָצָה לִרְאוֹת הָאוֹתוֹת,</p>

<p>אֲשֶׁר שָׁלַח־לוֹ פְּרֵיטוֹס חֲתָנוֹ בִּידֵי הַשָּׁלִיחַ.</p>

<p>אַךְ כְּקָרְאוֹ הָאוֹתוֹת הָרָעִים לוֹ שָׁלַח חֲתָנוֹ,</p>

<p>גָּזַר מִיָּד עָלָיו, וְיַשְׁחִית רֵאשִׁית כֹּל אֶת־הַכִימֵירָה,</p>

<p>אֶת־הָאֲיֻמָּה, בַּת־אֵלִים וְלֹא מִבְּנוֹת אָדָם הָיָתָה, 180</p>

<p>רֹאשָׁה רֹאשׁ לְבִיאָה, אֲחוֹרֵי דְרָקוֹן לָהּ, בָּאֶמְצַע הִיא עִזָּה,</p>

<p>וְלַהַב כִּי יֵצֵא מִפִּיהָ, וְאָכַל נוֹרָאוֹת עַל־סְבִיבוֹ.</p>

<p>הִכָּה הַלָּז הַמִּפְלֶצֶת כִּי בָטַח בְּמוֹפְתֵי הָאֵלִים.</p>

<p>אַחַר הִכְרִיעַ בְּמִלְחַמְתּוֹ אֶת־אַנְשֵׁי הַשֵּׁם אֶת־בְּנֵי סוֹלִים,</p>

<p>וְאוֹתוֹ קְרָב – אָמַר – הַקָּשֶׁה בַקְּרָבוֹת, שֶׁנִּלְחַם בַּגְּבָרִים. 185</p>

<p>הִשְׁמִיד אֶת־הָאֲמַזּוֹנוֹת, שֶׁכֹּחָן כֹּחָם שֶׁל־גְּבָרִים.</p>

<p>בִּקֵּשׁ הַמֶּלֶךְ וַיִּמְצָא תַחְבּוּלָה אַחֶרֶת, וּכְשׁוּבוֹ</p>

<p>כִּנֵּס אֶת־כָּל־הַגִּבּוֹרִים בְּאַנְשֵׁי לִיקְיָה הָרְחָבָה,</p>

<p>וְאָרְבוּ לוֹ בְּמַאֲרָב; וְאוּלָם גַּם אֶחָד מֵהֶם לֹא שָׁב בָּיְתָה,</p>

<p>יַעַן כִּי בֶּלֶּרוֹפוֹנְטֵס הַנַּעֲלֶה הִכָּה אֶת־כֻּלָּם.    190</p>

<p>אוּלָם כְּשֶׁהִכִּיר הַמּוֹשֵׁל, כִּי נֵצֶר הָאֵלִים הָעֶלֶם,</p>

<p>עֲצָרוֹ בְּבֵיתוֹ, וְאֶת־בִּתּוֹ לוֹ נָתַן לְאִשָּׁה וַיַּחֲלֹק</p>

<p>אִתּוֹ מַלְכוּתוֹ וּכְבוֹדוֹ, חֵלֶק כְּחֵלֶק בֵּינֵיהֶם;</p>

<p>גַּם הַלִּיקִיִּים לוֹ אָצְלוּ מִמִּבְחַר אַדְמַת הָאָרֶץ,</p>

<p>חֶלְקָה יָפָה, בָּהּ גִּנָּה וּשְׁדֵמָה, וְיֵשֵׁב עָלֶיה.  195</p>

<p>וְיָלְדָה־לּוֹ שְׁלֹשֶׁת הַבָּנִים, בְּנֵי בֶּלֶּרוֹפוֹנְטֵס הַגִּבּוֹר,</p>

<p>אֶת הִיפּוֹלוֹךְ, וְאֶת־אִיסַנְדְּרוֹס וְאֶת־בִּתּוֹ לָאוֹדַמֵּיָה.</p>

<p>וְזֵאוּס חֲכַם־הַמּוֹעֵצוֹת שָׁכַב אֶת־לָאוֹדַמֵּיָה,</p>

<p>יָלְדָה לּוֹ אֶת־סַרְפֵּדוֹן הַנַּעֲלֶה, חֲגוּר־כְּלֵי־הַנְּחֹשֶׁת.</p>

<p>אַחַר כִּי נִבְאַשׁ בֶּלֶּרוֹפוֹנְטֵס בָּאֵלִים בְּכֻלָּם,  200</p>

<p>הָיָה הוּא נָע וָנָד בְּשַׁדְמוֹת אֲלֵיוֹן עֲרִירִי,</p>

<p>כְּאֵבוֹ נֶעְכָּר בְּלִבּוֹ, מִתְרַחֵק מִנְּתִיבוֹת בְּנֵי אָדָם,</p>

<p>וְאָרֵס לֹא־יִשְׂבַּע בַּקְּרָבוֹת הֵמִית אֶת־בְּנוֹ אֶת־אִיסַנְדְּרוֹס,</p>

<p>כַּאֲשֶׁר עָרַךְ מִלְחָמָה עִם־אַנְשֵׁי הַשֵּׁם עִם־בְּנֵי סוֹלִים,</p>

<p>וְאוֹתָהּ הִכְרִיעָה בְאַפָּהּ אַרְטֶמִּיס, לָהּ מוֹשְׁכוֹת־הַזָּהָב. 205</p>

<p>בֶּן־הִיפּוֹלוֹכוֹס אָנֹכִי וּבוֹ אֶתְאַמָּר – הוּא אָבִי;</p>

<p>וְהוּא שְׁלָחַנִי לִטְרוֹיָה וַיִּפְקֹד עָלַי וַיְצַוֵּנִי</p>

<p>לִהְיוֹת לְעוֹלָם הָרִאשׁוֹן וְלַעֲלוֹת עַל־כָּל־בְּנֵי הָאָדָם,</p>

<p>אַף לֹא לְחַלֵּל כְּבוֹד שֵׁבֶט אֲבוֹתַי, שֶׁהָיוּ מְצֻיָּנִים</p>

<p>וְעוֹלִים עַל־כֹּל בְּאֶפִירָה וּבְלִיקְיָה רַחֲבַת הַיָּדָיִם. 210</p>

<p>אֵלֶּה מוֹלַדְתִּי וְשִׁבְטִי, וְזֶה דָּמִי בוֹ אֶתְפָּאֵרָה&quot;.
<br><br />
שָׂח; וְדִיאוֹמֵדֵס הַקּוֹרֵא־בְחַיִל כִּי שָׁמַע – וַיִּחַדְּ.</p>

<p>מָעַךְ כִּידוֹנוֹ בָאָרֶץ חוֹנֶנֶת הַמְּזוֹנוֹת בְּשָׁפַע,</p>

<p>נָשָׂא אֲמָרָיו וַיְדַבֵּר בִּידִידוּת אֶל־רוֹעֵה־הָעַמִּים:</p>

<p>&quot;אָכֵן, אַךְ אוֹרְחִי וִידִידִי מִקֶּדֶם מִימוֹת אָבִי אָתָּה! 215</p>

<p>בֶּלֶּרוֹפוֹנְטֵס הַנַּעֲלֶה הִתְאַכְסֵן בְּהֵיכָלוֹ שֶׁל־אֵינֵס</p>

<p>אִישׁ אַמִּיץ־לֵבָב, וְאָבִי עֲצָרוֹ שָׁם עֶשְׂרִים יוֹם בְּבֵיתוֹ.</p>

<p>אִישׁ אִישׁ נָתַן לְרֵעוֹ מַתָּנוֹת נֶחְמָדוֹת וִיקָרוֹת:</p>

<p>נָתַן אֵינֵס הַנָּדִיב חֲגוֹרַת אַרְגָּמָן מַבְרִיקָה,</p>

<p>נָתַן בֶּלֶּרוֹפוֹנְטֵס גְּבִיעַ פָּז, סֵפֶל פִּיפִיּוֹת, - 220</p>

<p>אוֹתוֹ עָזַבְתִּי בְּבֵיתִי, בְּצֵאתִי הֲלֹם לַמִּלְחָמָה.</p>

<p>אוּלָם אֶת־טִידֵס לֹא אֶזְכֹּר, כִּי תִינוֹק אֲנִי עֲזָבַנִּי,</p>

<p>כַּאֲשֶׁר תַּמּוּ לִגְוֹעַ אֲכַיִּים הַצָּרִים עַל־תֵּבֵּי.</p>

<p>לָכֵן עַתָּה אָנֹכִי יְדִידְךָ אוֹהַבְךָ בְּלֶב־אַרְגּוֹס</p>

<p>וְאַתָּה יְדִידִי בְלִיקְיָה, כִּי־אָבוֹא אֲנִי לְאַרְצֶךָ. 225</p>

<p>גַּם נִשָּׁמֶר בַּקְּרָב, וְלֹא יִפְגַּע כִּידוֹנְךָ בְכִידוֹנִי.</p>

<p>יַעַן כִּי רַבִּים הַטְּרוֹיִים וּבַעֲלֵי בְרִיתָם הַנַּעֲלִים</p>

<p>לְהַשְׁחִית בָּהֶם, אִם־יִתְּנוּם הָאֵלִים בְּיָדִי וְהִדְבַּקְתִּים,</p>

<p>וְרַבִּים הֵם גַּם הָאֲכַיִּים, וְתַכֵּם, אִם־יֵשׁ לְאֵל יָדֶךָ.</p>

<p>הָבָה נָמִירָה נִשְׁקֵנוּ, וְיָדְעוּ גַם אֵלֶּה וְיַכִּירוּ,  230</p>

<p>כִּי עוֹד מִימוֹת אֲבוֹתֵינוּ זֹה אַהֲבָה בָּהּ נִתְפָּאֵרָה&quot;.
<br><br />
כָּכָה נִדְבְּרוּ וַיִּקְפְּצוּ אִישׁ מֵעַל רִכְבּוֹ לָאָרֶץ,</p>

<p>אָחֲזוּ אִישׁ בְּיַד עֲמִיתוֹ וְנִשְׁבְּעוּ שְׁבוּעוֹת אֱמוּנִים.</p>

<p>וְזֵאוּס הִתְנַכֵּל לִגְלַבְקוֹס וַיִּקַּח מִמֶּנּוּ בִינָתוֹ,</p>

<p>וְהֵמִיר גְּלַבְקוֹס אֶת־נִשְׁקוֹ בְּנִשְׁקוֹ שֶׁל־דִּיאוֹמֵדֵס, 235</p>

<p>זָהָב בִּנְחֹשֶׁת, וְשָׁוְיוֹ שֶׁל־מֵאַת פָּרִים בְּשָׁוְיוֹ שֶׁל־תִּשְׁעָה.
<br><br />
וְהֶקְטוֹר הִגִּיעַ עַד שַׁעֲרֵי סְקַיָּה וְהָאַלָּה, כִּתְּרוּהוֹ</p>

<p>מַהֵר כָּל־בְּנוֹת אַנְשֵׁי טְרוֹיָה וּנְשֵׁיהֶם, הַדּוֹרְשׁוֹת בִּשְׁלוֹם כָּל</p>

<p>בְּנֵיהֶן, אֲחֵיהֶן, אַנְשֵׁיהֶן וְגַם כָּל־שְׁאֵרֵי בְשָׂרָן.</p>

<p>וְהֶקְטוֹר פָּקַד עֲלֵיהֶן, וְנֶאֶסְפוּ אַף תִּתְפַּלֵּלְנָה  240</p>

<p>יַחַד לָאֵלִים, כִּי לְרַבּוֹת נְכוֹנִים יְגוֹנִים וְתוּגָה.
<br><br />
וְהֶקְטוֹר הִגִּיעַ עַד הֵיכַל פְּרִיאַמּוֹס הַבָּנוּי לְתִפְאָרָה,</p>

<p>אַבְנֵי הַגָּזִית אוּלַמָּיו, בַּהֵיכָל בַּתָּוֶךְ חֲמִשִּׁים</p>

<p>לִשְׁכּוֹת הַמִּטּוֹת, עֲשׂוּיוֹת הַשַּׁיִשׁ הַמַּבְרִיק וּבְנוּיוֹת</p>

<p>אַחַת בְּקִרְבַת אֲחוֹתָהּ; בָּהֶן חָנוּ כָל־בְּנֵי פְּרִיאַמּוֹס,  245</p>

<p>אִישׁ אִישׁ בַּלִּשְׁכָּה שֶׁלּוֹ עִם־אֵשֶׁת נְעוּרָיו לוֹ לָקָח;</p>

<p>וְאוּלָם מֵעֵבֶר הַשֵּׁנִי וּבְאוֹתוֹ הֶחָצֵר כְּנֶגְדָּן</p>

<p>שְׁתֵּים־עֶשְׂרֵה לְשָׁכוֹת עִלִּיּוֹת וּבְנוּיוֹת אֲבָנִים לְטוּשׁוֹת –</p>

<p>לִשְׁכּוֹת הַבָּנוֹת, וּנְתוּנוֹת הָאַחַת בְּקִרְבַת אֲחוֹתָהּ;</p>

<p>בָּן הִתְגּוֹרְרוּ חַתְנֵי פְּרִיאַמּוֹס עִם־נְשֵׁיהֶם הַצְּנוּעוֹת. 250</p>

<p>נִפְגַּשׁ בְּבוֹאוֹ בְאִמּוֹ הַטּוֹבָה, הַיּוֹצֵאת כְּנֶגְדּוֹ</p>

<p>יַחַד עִם לָאוֹדִיקָה, הַיָּפָה בְכָל־בְּנוֹתֶיהָ;</p>

<p>אָחֲזָה בְיָדוֹ שֶׁל־הֶקְטוֹר, וַתִּשָּׂא אִמְרָתָהּ וַתֹּאמֶר:</p>

<p>&quot;בְּנִי, לָמָּה בָּאתָ וַתִּטֹּשׁ מִלְחֶמֶת־הַדָּם הַסּוֹעָרֶת?</p>

<p>אֵין זֶה כִּי לוֹחֲצִים מְאֹד חֵיל הָאֲכַיִּים הַשְּׂנוּאִים 255</p>

<p>בְּעָרְכָם הַקְּרָב עַל־הַקִּרְיָה, וַיְהִי לִבְּךָ לָבוֹא בַמְּצוּדָה</p>

<p>לִפְרֹשׂ כַּפֶּיךָ שָׁמַיְמָה וּלְחַלּוֹת פְּנֵי זֵאוּס בֶּן־קְרוֹנוֹס.</p>

<p>רַק חַכֵּה, וְאָבִיא הַיַּיִן הַמָּתוֹק מִדְּבָשׁ, וְנָסַכְתָּ</p>

<p>לְזֶבְס אָבִינוּ וּלְיֶתֶר הָאֵלִים כָּל־בְּנֵי הָאַלְמָוֶת,</p>

<p>אַחַר תִּתְעַנֵּג גַּם־נַפְשְׁךָ, כִּי־תִטְעַם מִמֶּנּוּ גַם־אָתָּה. 260</p>

<p>יַעַן כִּי יַיִן זֶה יִסְעַד עֹז אֱנוֹשׁ, לִבּוֹ כִּי־יִיעַף</p>

<p>וְיִיגַע כָּמוֹךָ, עֵת תָּגֵן בַּקְּרָב עַל־שְׁאֵרֵי בְשָׂרֶךָ&quot;.
<br><br />
עָנָה לָהּ הֶקְטוֹר הָעִזּוּז מְנוֹפֵף־הַקּוֹבַע וַיֹּאמֶר:</p>

<p>&quot;אִמִּי הַגְּבִירָה, אַל־תִּתְּנִי לִי יַיִן מְשַׂמֵּחַ לֵב־אֱנוֹשׁ,</p>

<p>וְתַשׁ כֹּחִי פִתְאֹם, וְשָׁכַחְתִּי הָעֹז וְהַגְּבוּרָה בַקְּרָבוֹת; 265</p>

<p>אוּלָם גַּם לִנְסֹךְ לְזֶבְס הַיַּיִן הַמַּבְרִיק יָרֵאתִי</p>

<p>בְּטֶרֶם נָטַלְתִּי אֶת־יָדָי; כִּי אָסוּר לִמְגֹאָל בְּדָם וְאָבָק</p>

<p>לָבוֹא לְהִתְפַּלֵּל לְזֶבְס הַלָּן בְּסֵתֶר עָבִים מַשְׁחִירִים.</p>

<p>אִמִּי, אַתְּ בּוֹאִי אֶל־הֵיכַל אַתֵּנָה חוֹנֶנֶת־הַשָּׁלָל,</p>

<p>קְחִי אִתָּךְ מַשְׂאֵת וְאֶשְׁכָּר, וְאִתָּךְ הַנָּשִׁים הַכְּבוּדוֹת; 270</p>

<p>קְחִי אֶת־הַשִּׂמְלָה הַגְּדוֹלָה וְהַיָּפָה לְמַרְאֵה עֵינַיִךְ,</p>

<p>וַאֲשֶׁר יָקְרָה בְעֵינַיִךְ מִכָּל־אֲשֶׁר אִתָּךְ, וְתִפְרְשִׂי</p>

<p>אוֹתָהּ הַשִּׂמְלָה עַל־בִּרְכֵּי אַתֵּנָה יְפַת־הַמַּחְלָפוֹת,</p>

<p>תִּדְּרִי לָהּ נֶדֶר קָרְבָּנֵךְ שְׁתֵּים־עֶשְׂרֵה עֲגָלוֹת בְּנוֹת שָׁנָה,</p>

<p>אֲשֶׁר לֹא נִסּוּ בָעֹל, כִּי תָחוּס עָלֵינוּ, וּתְרַחֵם        275</p>

<p>עַל־קִרְיָתֵנוּ, נָשֵׁינוּ וְעַל־עוֹלָלֵינוּ הַקְּטַנִּים</p>

<p>וְתָסֵב מֵעַל קִרְיַת אִלְיוֹס הַקְּדוֹשָׁה אֶת־פְּנֵי בְנוֹ שֶׁל־טִידֵס,</p>

<p>תּוֹפֵשׂ־הַכִּידוֹן הַפֶּרֶא, הָאָיֹם וּמְעוֹרֵר־הַמְּנוּסָה.</p>

<p>פְּנִי־לָךְ וּלְכִי אֶל־הֵיכַל אַתֵּנָה חוֹנֶנֶת־הַשָּׁלָל,</p>

<p>אַךְ אֲנִי אֶפְנֶה אֶל־פָּרִיס, אֶקְרָא לוֹ, אִם־אַךְ יֵשׁ אֶת־נַפְשׁוֹ 280</p>

<p>וְיִשְׁמַע בְּקוֹלִי; - וְלוּ פָצְתָה־לוֹ פִיהָ הָאָרֶץ לְבָלְעוֹ!</p>

<p>יַעַן יְצָרוֹ יוֹשְׁבֵי אוֹלִימְפּוֹס לְפִיד לִבְנֵי טְרוֹיָה</p>

<p>וּלְאָבִיהוּ פְּרִיאַמּוֹס הַנָּדִיב וּלְכָל־בְּנֵי פְּרִיאַמּוֹס.</p>

<p>וְאִלּוּ רְאִיתִיו, וְהוּא יוֹרֵד אֶל־יַרְכְּתֵי שְׁאוֹל, וְאָמַרְתִּי</p>

<p>בְּלִבִּי: הֵן אָמְנָם אֶשְׁכְּחָה הַפִּיד וְהַיְגוֹנִים לְעוֹלָמִים!&quot; 285
<br><br />
כָּכָה הִבִּיעַ; וְהִיא פָנְתָה לְהֵיכָלָהּ וַתְּצַו עַל־הַשְּׁפָחוֹת,</p>

<p>וְהֵנָּה כִנְּסוּ הַנָּשִׁים הַכְּבוּדוֹת בָּעִיר אֶל־הַהֵיכָל.</p>

<p>אַךְ הִיא בָאָה בַלִּשְׁכָּה הָרֵיחָנִיָּה, שָׁם כֻּנְּסוּ</p>

<p>שִׂמְלוֹת צִבְעוֹנִים וְרִקְמָה מַעֲשֵׂה צִידוֹנִיּוֹת, נָהַג</p>

<p>בְּנָהּ אֲלֶכְּסַנְדְּרוֹס הַנָּדִיב הַנִּמְשָׁל־לָאֵלִים מִצִּידוֹן  290</p>

<p>בַּעֲשׂוֹתוֹ אֶת־דַּרְכּוֹ בְיַמִּים רְחוֹקִים – בַּדֶּרֶךְ,</p>

<p>נָהַג בָּהּ אִתּוֹ אֶת־אִשְׁתּוֹ הֶלֶּנָּה בַּת־נְדִיבֵי הָאָרֶץ.</p>

<p>בָּרְרָה הֵקַבָּה מֵהֶן הָאַחַת מִנְחָה לְאַתֵּנָה,</p>

<p>שִׂמְלָה נֶחְמָדָה לְמַרְאֶה, גְּדוֹלָה, מִפְעַל תִּפְאֶרֶת,</p>

<p>יָפָה כַכּוֹכָב הַמַּזְהִיר, מֻנָּחָה מִתַּחַת הַחֲבִילָה.  295</p>

<p>נָשְׂאָה רַגְלֶיהָ לָלֶכֶת, וְרַבּוֹת הַגְּבִירוֹת לִוּוּהָ.
<br><br />
וּכְשֶׁהִגִּיעוּ עַד הֵיכַל אַתֵּנָה בָּעִיר וּבַמְּצוּדָה,</p>

<p>פָּתְחָה שַׁעַר הַמִּקְדָּשׁ תֶּאַנּוֹ יְפַת־הַלְּחָיַיִם,</p>

<p>בִּתּוֹ שֶׁל־קִיסֵס וְאֵשֶׁת אַנְטֵנוֹר מַכְנִיעַ־הַסּוּסִים;</p>

<p>מִנּוּ אוֹתָהּ בְּנֵי טְרוֹיָה כֹּהֶנֶת בְּהֵיכַל אַתֵּנָה.  300</p>

<p>פָּרְשׂוּ כֻלָּן כַּפֵּיהֶן בִּילָלָה לְפַּלַּס־אַתֵּנָה;</p>

<p>וְאוּלָם תֶּאַנּוֹ הַנָּאוָה וִיפַת־הַלְּחָיַיִם הִיא פָרְשָׂה</p>

<p>אוֹתָהּ הַשִּׂמְלָה עַל־בִּרְכֵּי אַתֵּנָה יְפַת־הַמַּחְלָפוֹת,</p>

<p>שָׁפְכָה אֶת־שִׂיחָהּ בְּאָזְנֵי בַת־זֵאוּס הָעִזּוּז וַתְּפַלֵּל:</p>

<p>&quot;אָנָּא, אַתֵּנָה הַגְּבִירָה, נוֹטֶרֶת־הַקִּרְיָה, הַנִּפְלֵאת 305</p>

<p>בְּכָל־בְּנוֹת הָאֵלִים! נָא פּוֹצְצִי רֹמַח בֶּן־טִידֵס לִרְסִיסִים,</p>

<p>יִכְרַע וְיִפֹּל אַפַּיִם אַרְצָה בְּשַׁעֲרֵי סְקַיָּה!</p>

<p>וְנַקְרִיב מִיָּד לָךְ הַקָּרְבָּן שְׁתֵּים־עֶשְׂרֵה עֲגָלוֹת בְּנוֹת שָׁנָה,</p>

<p>אֲשֶׁר לֹא נִסּוּ בָעֹל, כִּי תְרַחֲמִי עָלֵינוּ וְתָחוּסִי</p>

<p>עַל־כָּל־הָעִיר, וְעַל־נְשֵׁי הַטְּרוֹיִים וְעַל־עוֹלְלֵיהֶם&quot;.  310
<br><br />
כֹּה הִתְחַנָּנָה; וְאוּלָם אַתֵּנָה לֹא שָׁמְעָה תְחִנָּתָהּ.</p>

<p>כָּכָה שָׁפְכוּ תְפִלָּתָן לִפְנֵי בַת־זֵאוּס הָעִזּוּז,</p>

<p>וְהֶקְטוֹר נָשָׂא אֶת־רַגְלָיו וַיֵּלֶךְ אֶל־בֵּית אֲלֶכְּסַנְדְּרוֹס,</p>

<p>בֵּיתוֹ הַנֶּהְדָּר בָּנָה הוּא עַצְמוֹ וְאִתּוֹ אֲנָשִׁים</p>

<p>חַכְמֵי־חָרָשִׁים, הַטּוֹבִים בְּאָמָּנֵי טְרוֹיָה הַפּוֹרָה;  315</p>

<p>הֵמָּה לוֹ בָנוּ לִשְׁכָּה וְאַרְמוֹן וְחָצֵר בְּקִרְבַת</p>

<p>הֵיכַל פְּרִיאַמּוֹס וְהֶקְטוֹר בִּמְצוּדַת הָעִיר הָעֶלְיוֹנָה.</p>

<p>שָׁמָּה נִכְנַס אָז הֶקְטוֹר יְדִיד זֶבְס, וּבְיָדוֹ הָרֹמַח</p>

<p>אַחַת־עֶשְׂרֵה הָאַמָּה אָרְכּוֹ, וְחֹד־נְחֹשֶׁת מַבְרִיק</p>

<p>עוֹטֵר לְרָמְחוֹ מִלְּפָנָיו, וְטַבַּעַת־פָּז עָלָיו נְתוּנָה. 320</p>

<p>מְצָא¬וֹ בְלִשְׁכַּת הַמִּטּוֹת בּוֹדֵק הַנֶּשֶׁק הַנֶּהְדָּר,</p>

<p>אֶת־מָגִנּוֹ וְסוֹחַרְתּוֹ, ובוֹחֵן אֶת־קַשְׁתּוֹ הַכְּפוּפָה;</p>

<p>וְשָׁם גַּם הֶלֶּנָּה בַת־אַרְגּוֹס יוֹשֶׁבֶת בֵּין שִׁפְחוֹת הַבָּיִת,</p>

<p>נוֹתְנָה אֶת־חֻקָּהּ לַנְּעָרוֹת הָעוֹשׂוֹת בְּמַעֲשֵׂי חוֹשֵׁב.</p>

<p>הֶקְטוֹר רָאָה אֶת־פָּרִיס, וַיִּגְעַר בּוֹ וַיּוֹכִיחֵהוּ:    325</p>

<p>&quot;אֻמְלָל, הֵן לֹא בִצְדָקָה תֶאֱצֹר כַּעַס בְּלִבֶּךָ!</p>

<p>הִנֵּה הָעַמִּים מִסָּבִיב לָעִיר וְלַחוֹמוֹת הַגְּבוֹהוֹת</p>

<p>כָּלִים בַּקְּרָב; וְאַךְ בִּגְלָלְךָ עֲנוֹת קְרָב וָלָחֶם מִסָּבִיב</p>

<p>סוֹעֲרִים קוֹדְחִים – וְגַם אַתָּה הֵן תָּרִיב עִם־גֶּבֶר בִּרְאוֹתְךָ,</p>

<p>אֲשֶׁר יִתְרַפֶּה לָרֶדֶת בְּמִלְחֶמֶת הַדָּם הָאֲיֻמָּה.    330</p>

<p>קוּמָה עֲלֵה, וְלֹא תֹאחַז הָאֵשׁ הָאוֹכֶלֶת בַּקִּרְיָה!&quot;
<br><br />
עָנָה לוֹ אֲלֶכְּסַנְדְּרוֹס הַדּוֹמֶה־לָאֵלִים וַיֹּאמֶר:</p>

<p>&quot;יַעַן בְּצֶדֶק תְּיַסְּרֵנִי וְלֹא לְלֹא־צֶדֶק בִּי תִגְעַר,</p>

<p>הִנְנִי לַעֲנוֹת אוֹתְךָ; וְאַתָּה תַאֲזִין וְתִשְׁמָע.</p>

<p>הֵן לֹא מִקָּצְפִי בַטְּרוֹיִים וְלֹא מִשִּׂנְאָתִי אֶת־עַמִּי 335</p>

<p>בְּלִשְׁכַּת הַמִּטּוֹת יָשַׁבְתִּי: אָמַרְתִּי לְהִתְיַחֵד עִם־יְגוֹנִי.</p>

<p>אָמְנָם, גַּם אִשְׁתִּי תְפַתֵּנִי בִדְבָרִים מְאֹד רַכִּים, כִּי אֵצֵא</p>

<p>לֶאֱסֹר מִלְחָמָה, וְגַם בְּעֵינַי אָנֹכִי מַה־יָּשַׁר הַדָּבָר;</p>

<p>יַעַן כִּי הַנִּצָּחוֹן הֲפַכְפַךְ בְּגוֹרַל הַגְּבָרִים.</p>

<p>הָבָה, חַכֵּה כִמְעַט קָט, וְלָבַשְׁתִּי אֶת־כְּלֵי הַמִּלְחָמָה; 340</p>

<p>אוֹ אַתָּה פְנֵה־לְךָ וָלֵךְ, וְאָבוֹאָה אַחֲרֶיךָ, וְנִפְגָּשְׁנוּ&quot;.
<br><br />
שָׂח; וּמְאוּם לֹא עָנָה לוֹ הֶקְטוֹר מְנוֹפֵף־הַקּוֹבָע;</p>

<p>אֵלָיו אָז אָמְרָה הֶלֶּנָּה וּבְמֶתֶק שְׂפָתֶיהָ דִבֵּרָה:</p>

<p>&quot;גִּיסִי, גִּיס אִשָּׁה מִרְשַׁעַת סוֹרֵרָה וּבוֹשׁ לֹא יָדָעָה!</p>

<p>לְוַאי צְנָפַתְנִי הָרוּחַ בַּיּוֹם בּוֹ הוֹרָתִי חִבְּלָתְנִי   345</p>

<p>אַף טִלְטְלַתְנִי אֶל־הָרִים, אוֹ לוּ עַל־פְּנֵי גַלִּים הָשְׁלַכְתִּי</p>

<p>בְּרַחֲבֵי הַיָּם רַב־הַשָּׁאוֹן, וּמַיִם זֵידוֹנִים גְּרָפוּנִי,</p>

<p>הָלְאָה נְשָׂאוּנִי, וּבְטֶרֶם בָּאוּנִי הַדְּבָרִים הָאֵלֶּה.</p>

<p>אוֹ, אִם־כָּךְ גָזְרוּ הָאֵלִים, וּבָאוּ הָרָעוֹת הָאֵלֶּה,</p>

<p>לָמָּה לֹא גָזְרוּ – וְאֶהְיֶה לְאִישׁ יוֹתֵר טוֹב, לְאִישׁ־חַיִל, 350</p>

<p>גֶּבֶר שֶׁתֵּחַת בּוֹ גְעָרָה, וְלִבּוֹ יִכְאַב מִכְּלִמָּה.</p>

<p>אוּלָם הַלָּז אִישׁ רַךְ־רוּחַ, גַּם עַתָּה וְכֵן גַּם לְהַבָּא</p>

<p>הִנֵּה זֶה דַּרְכּוֹ; מֻבְטְחַתְנִי, כִּפְרִי מַעֲלָלָיו גַּם־יִקְצֹר!</p>

<p>אָנָּא, הוֹי גִּיסִי, הִכָּנֵס וְשֶׁב־לְךָ פֹּה עַל־הַכִּסֵּא,</p>

<p>יַעַן אֵין אִישׁ, אֲשֶׁר לִבּוֹ מָלֵא דְאָגָה כָמוֹךָ   355</p>

<p>בְּעֶטְיִי שֶׁלִּי, בַּת־אִי־בֹשֶׁת, וּבַעֲוֹן אֲלֶכְּסַנְדְּרוֹס,</p>

<p>אַךְ בִּגְלָלֵנוּ, כִּי גְזֵרַת בֶּן־קְרוֹנוֹס הָרָעָה – וְנִהְיֶה</p>

<p>לְשִׁירָה בְּפִי הַזַּמָּרִים, הַבָּאִים אַחֲרֵינוּ בֶעָתִיד&quot;.
<br><br />
עָנָה לָהּ הֶקְטוֹר הָעִזּוּז מְנוֹפֵף־הַקּוֹבַע וַיֹּאמֶר:</p>

<p>&quot;אַל־נָא, הֶלֶּנָּה, בִּי תִפְצְרִי, וְאִם־גַּם בִּידִידוּת, כִּי אֵשֵׁב! 360</p>

<p>כְּבָר עָלַי יִפְקֹד לְבָבִי – וְאֵצֶא לְיֶשַׁע הַטְּרוֹיִים,</p>

<p>וְהֵמָּה עָלַי יִתְגַּעְגָּעוּ, כִּי אָמְנָם נְטַשְׁתִּים עֲזַבְתִּים.</p>

<p>אוּלָם אַתְּ בּוֹ תָאִיצִי, וְיָחִישׁ בְּעַצְמוֹ פְעָמָיו,</p>

<p>כִּי יַדְבִּיקֵנִי, וְאָנֹכִי עוֹדֶנִּי בָעִיר וּבַחוֹמוֹת.</p>

<p>גַּם אֲנִי אֶפְנֶה אָסוּרָה אֶל־בֵּיתִי, וְעֵינַי תִּרְאֶינָה  365</p>

<p>כָּל־בְּנֵי בֵיתִי; אֶת־אִשְׁתִּי הַיְקָרָה וְאֶת־בְּנִי אֶת־עוֹלָלִי;</p>

<p>יַעַן אֵינֶנִּי יוֹדֵעַ, אִם־אָשׁוּב מִשְּׂדֵה הַמִּלְחָמָה,</p>

<p>אוֹ יַכְרִיעוּנִי הָאֵלִים וְיִתְּנוּנִי בִידֵי הָאֲכַיִּים&quot;.
<br><br />
כָּכָה שָׂח הֶקְטוֹר הָעִזּוּז מְנוֹפֵף־הַקּוֹבַע וַיֵּלֶךְ.</p>

<p>מַהֵר הִגִּיעַ עַד בֵּיתוֹ הַמְרֻוָּח הַבָּנוּי לְתַלְפִּיּוֹת,</p>

<p>אֶפֶס לֹא מָצָא בַהֵיכָל אֶת־אִשְׁתּוֹ לִבְנַת־הַזְּרוֹעוֹת,</p>

<p>כִּי אַנְדְּרוֹמָכָה עִם־בְּנָהּ וְעִם־אוֹמַנְתּוֹ הַלְּבוּשָׁה מַחֲלָצוֹת</p>

<p>עָמְדָה עַל־מְרוֹמֵי הַמִּגְדָּל, מִתְיַפְּחָה וְשׁוֹפֶכֶת דְּמָעוֹת.</p>

<p>וְהֶקְטוֹר רָאָה, כִּי אִשְׁתּוֹ הַנַּעֲלָה אֵינָהּ בַּבָּיִת,</p>

<p>עָמַד עַל־מִפְתַּן הַחֶדֶר וַיִּשְׁאַל אֶת־פִּי הָאֲמָהוֹת:</p>

<p>&quot;שְׁמַעַן, אַמְהוֹתַי, כִּי אֶשְׁאָל, הַגֵּדְנָה־לִי אֱמֶת לַאֲמִתָּהּ!</p>

<p>לְאָן יָצְאָה־לָהּ מִן־הַדְּבִיר אַנְדְּרוֹמָכָה לִבְנַת־הַזְּרוֹעוֹת?</p>

<p>אוּלַי פָּנְתָה אֶל־אַרְמוֹן הַיְבָמוֹת אוֹ בֵּית גִּיסוֹתֶיהָ,</p>

<p>וְאוּלַי עָלְתָה אֶל־מִקְדַּשׁ אַתֵּנָה עִם־יֶתֶר בְּנוֹת טְרוֹיָה</p>

<p>יְפוֹת־הַמַּחְלָפוֹת לְכַפֵּר אֶת־פְּנֵי בַת־הָאֵל הָאֲיֻמָּה?&quot; 380
<br><br />
נָשְׂאָה אִמְרָתָהּ סוֹכֶנֶת הַבַּיִת הַזְּרִיזָה וַתַּעַן:</p>

<p>&quot;הֶקְטוֹר, בְּשַׁגָּם תְּצַוֵּנִי וֶאֱמֶת אֲדַבֵּר – לֹא פָנְתָה</p>

<p>גַּם לֹא אֶל־אַרְמוֹן הַיְבָמוֹת גַּם לֹא אֶל־בֵּית גִּיסוֹתֶיהָ,</p>

<p>אַף גַּם לֹא עָלְתָה בְמִקְדַּש אַתֵּנָה עִם־יֶתֶר בְּנוֹת טְרוֹיָה</p>

<p>יְפוֹת־הַמַּחְלָפוֹת לְכַפֵּר אֶת־פְּנֵי בַת־הָאֵל הָאֲיֻמָּה, -  385</p>

<p>עָלְתָה עַל מִגְדַּל אִלְיוֹס הַגָּדוֹל, כִּי סִפְּרוּ לָהּ לֵאמֹר:</p>

<p>הֵצִיק הָאוֹיֵב לַטְּרוֹיִים, חֵיל הָאֲכַיִּים כִּי עָצַם.</p>

<p>נֶחְפְּזָה אֶל־עֵבֶר הַחוֹמָה, כְּאִשָּׁה שֶׁנִּטְרְפָה דַעְתָּהּ,</p>

<p>רָצָה, וְהַמֵּינֶקֶת נוֹשֵׂאת אַחֲרֶיהָ הַיָּלֶד&quot;.
<br><br />
שָׂחָה סוֹכֶנֶת הַבָּיִת; וְהֶקְטוֹר חָשׁ נֶחְפַּז מִבֵּיתוֹ. 390</p>

<p>יוֹרֵד וָשָׁב הוּא בָרְחוֹבוֹת הַבְּנוּיוֹת לְתִפְאָרָה, בָּן עָלָה,</p>

<p>וּכְשֶׁהִגִּיעַ עַד שַׁעֲרֵי סְקַיָּה, בַּמָּקוֹם שָׁם אָמַר</p>

<p>לָצֵאת אֶל־הָעֲרָבָה, כִּי־עָבַר הַקִּרְיָה הַגְּדוֹלָה,</p>

<p>נֶחְפְּזָה יָצְאָה לִקְרָאתוֹ אִשְׁתּוֹ עֲשִׁירַת־הַנֵּדֶה,</p>

<p>הִיא אַנְדְּרוֹמָכָה בַת־אֵאֶטְיוֹן הַנָּדִיב, וְאֵאֶטְיוֹן  395</p>

<p>יָשַׁב עַל־רַגְלֵי הַר פְּלַקּוֹס הַנֶּחְפֶּה יְעָרוֹת בְּתֵּבֵּי,</p>

<p>אֲשֶׁר עַל־פְּלַקּוֹס, וּפְרוּשָׂה מֶמְשַׁלְתּוֹ עַל־עַם הַקִּילִיקִים;</p>

<p>וְהֶקְטוֹר חֲגוּר־כְּלֵי־הַנְּחֹשֶׁת לָקַח אֶת־בִּתּוֹ לְאִשָּׁה.</p>

<p>יָצְאָה לִקְרָאתוֹ, וְשִׁפְחָתָהּ הוֹלְכָה אַחֲרֶיהָ, וּבְחֵיקָהּ</p>

<p>יֶלֶד שַׁעֲשׁוּעִים, בֶּן פֹּרָת, עוֹדֶנּוּ עוּל־יָמִים, וְהֶקְטוֹר 400</p>

<p>אָהַב הַנַּעַר הַנֶּחְמָד, הַיָּפֶה כַכּוֹכָב הַמַּבְרִיק,</p>

<p>הֶקְטוֹר כִּנָּהוּ סְקַמַּנְדְּרִיּוֹס, אַךְ אֲחֵרִים לוֹ קָרְאוּ</p>

<p>אַסְטִיאַנָּכְּס; כִּי אַךְ הֶקְטוֹר לְבַדּוֹ מָגִנָּהּ שֶׁל־אִלְיוֹס.</p>

<p>דּוּמָם הִתְבּוֹנֵן בַּנָּעַר, וּשְׂחוֹק קַל מְרַחֵף עַל־שְׂפָתָיו;</p>

<p>אַךְ אַנְדְּרוֹמָכָה הִתְקָרְבָה וַתַּעֲמֹד עָלָיו בּוֹכִיָּה,  405</p>

<p>אָחֲזָה בְיָדוֹ, וַתִּפְתַּח שְׂפָתֶיהָ, וַתַּעַן וַתֹּאמֶר:</p>

<p>&quot;הוֹי יַקִּירִי, גְּבוּרָתְךָ גַּם תִּהְיֶה בְעוֹכְרֶיךָ, וְאֵינְךָ</p>

<p>חָס גַּם עַל־בִּנְךָ הָעוֹלָל, גַּם לֹא עָלַי הָאֻמְלָלָה;</p>

<p>מַהֵר אֶתְאַלְמֵן מִמֶּךָּ, כִּי יַחְדָּו יָקוּמוּ עָלֶיךָ</p>

<p>כָּל־הָאֲכַיִּים לְהָרְגֶּךָ; וְהָיָה אִם־תֶּחְסַר לִי אַתָּה, 410</p>

<p>טוֹב לִי וְיָרַדְתִּי דוּמָה; כִּי אָפְסָה מִמֶּנִּי נֶחָמָה,</p>

<p>אַתָּה אִם־מָלְאוּ יָמֶיךָ, מְנַת חֶלְקִי אַךְ יָגוֹן, אֲנָחוֹת;</p>

<p>יְתוֹמָה אֲנִי מִבְּלִי־אָב, גַּם אִמִּי הַגְּבִירָה אֵינֶנָּה!</p>

<p>כִּי אֲכִילֵס הָאֱלֹהִי הִכְרִיעַ אֶת־אָבִי וְאֶת־קִרְיַת</p>

<p>בְּנֵי הַקִּילִיקִים הֵשַׁם, אֶת־תֵּבֵּי זֹה גְבוֹהַת־הַשְּׁעָרִים; 415</p>

<p>הוּא אֶת־אֵאֶטְיוֹן הִכְרִיעַ, וְאוּלָם לֹא פָרַק מֵעָלָיו</p>

<p>נֶשֶׁק הַיְקָר, יַעַן יָרֵא בְלִבּוֹ לַעֲשׂוֹת לוֹ כָּכָה,</p>

<p>שָׂרֹף שְׂרָפָהוּ עַל־מוֹקֵד עַל־נִשְׁקוֹ הַנֶּהְדָּר וַיִּשְׁפֹּךְ</p>

<p>בָּמָה נִשָּׂאָה עַל־קִבְרוֹ; וְנִימְפוֹת הֶהָרִים הַנָּאוֹת,</p>

<p>בְּנוֹת זֵאוּס תּוֹפֵשׂ־הָאֵיגִיס, נָטְעוּ לָהּ סָבִיב בּוּקִיצִים. 420</p>

<p>הָיוּ לִי אַחִים בְּנֵי אִמִּי בַהֵיכָל עִמָּדִי – הַשִּׁבְעָה,</p>

<p>יַחְדָּו כֻּלָּם יוֹם אֶחָד אֶל־יַרְכְּתֵי בוֹר גַּם יָרָדוּ,</p>

<p>יַעַן כִּי הֵמִית אֶת־כֻּלָּם אֲכִיל קַל־הָרֶגֶל הַגִּבּוֹר</p>

<p>אֵצֶל הַצֹּאן הַצְּחוֹרוֹת וְהַשְּׁוָרִים הַמַּקְשִׁים לָלָכֶת.</p>

<p>נָהַג שְׁבִי אֶת־אִמִּי הַמַּלְכָּה מֵרַגְלֵי הַר פְּלַקּוֹס, 425</p>

<p>הַר עוֹטֶה יָעַר, בְּיַחַד עִם־יֶתֶר הַבִּזָּה הָרַבָּה</p>

<p>וְשָׁלַח אוֹתָהּ לַחָפְשִׁי, כִּי לָקַח הַכֹּפֶר הֶעָצוּם,</p>

<p>בְּהֵיכַל אָבִיהָ פְגָעַתָּהּ אַרְטֶמִּיס חוֹבֶבֶת־הַחִצִּים.</p>

<p>הֶקְטוֹר, הֵן עַתָּה אַךְ־אַתָּה גַם אָבִי גַם אִמִּי הַיְקָרָה,</p>

<p>אַתָּה גַם אָחִי וְאַתָּה גַם בַּעַל נְעוּרַי הָרַעֲנָן!   430</p>

<p>עַתָּה חֲמָל־נָא עָלֵינוּ וְהִשָּׁאֵר עַל־מְרוֹמֵי הַמִּגְדָּל,</p>

<p>וְאַל־יִתְיַתֵּם זֶה בִנְךָ, וְאִשְׁתְּךָ אַל־תִּהְיֶה אַלְמָנָה;</p>

<p>שִׂים אֶת־הַצָּבָא בְּקִרְבַת זֹה תְאֵנַת הַבָּר, כִּי מְאֹד נָקֵל</p>

<p>לִלְכֹּד מִשָּׁם אֶת־הָעִיר, וְשָׁם אֶפְשָׁר גַּם לַעֲלוֹת בַּחוֹמוֹת:</p>

<p>שָׁלֹשׁ פְּעָמִים כְּבָר נִסּוּ וְיֶּהֶרְסוּ לַעֲלוֹת הָעַזִּים  435</p>

<p>עִם־אִידוֹמֶנֵּס הַמְהֻלָּל, עִם־שְׁנֵי הָאָיַסִּים וְגַם עִם</p>

<p>שְׁנֵי בְנֵי אַטְרֵס וּבְנוֹ שֶׁל־טִידֵס הַנֶּאְדָּר בִּגְבוּרָה;</p>

<p>אֵין זֶה כִּי מַגִּיד הָאוֹתוֹת מֵרֹאשׁ גִּלָּה לָמוֹ כָל־אֵלֶּה,</p>

<p>אוֹ לִבָּם הִגִּיד לָהֶם וְהוֹרָה לָהֶם אֶת־הַדָּרֶךְ&quot;.
<br><br />
עָנָה לָהּ הֶקְטוֹר הָעִזּוּז מְנוֹפֵף־הַקּוֹבַע וַיֹּאמֶר: 440</p>

<p>&quot;אָכֵן, אִשְׁתִּי, גַּם לִבִּי בִי יִדְאַג לָאֵלֶּה; וְאוּלָם</p>

<p>אֵבוֹשׁ בִּפְנֵי הַטְּרוֹיִים וּבְנוֹת טְרוֹיָה סְרוּחוֹת־הַשְּׂמָלוֹת,</p>

<p>לִבִּי גַם־הוּא לֹא יִתְּנֵנִי לַעֲשׂוֹת כֵּן, כִּי הִסְכַּנְתִּי</p>

<p>אִם־לֹא אֵרְדָה בַּקְּרָב וְאֶשָּׁאֵר פֹּה כְּרַךְ־לֵבָב</p>

<p>לִהְיוֹת לְעוֹלָם בְּלִי־חָת וְצֵאת בֵּין חֲלוּצֵי הַטְּרוֹיִים 445</p>

<p>לְשֵׁם וּלִתְהִלָּה לְאָבִי וּלְתִפְאֶרֶת לְעַצְמִי.</p>

<p>יַעַן יָדַעְתִּי נֶאֱמָנָה וּבְרוּחִי וּבְנַפְשִׁי תִכָּנְתִּי:</p>

<p>יָבוֹא יוֹם וְתֹאבַד מֵעִיר בַּת־אִלְיוֹס הַקִּרְיָה הַקְּדוֹשָׁה,</p>

<p>וְהָיָה לְאוֹבֵד פְּרִיאַמּוֹס וְעַם פְּרִיאָם תּוֹפֵשׂ־הַכִּידוֹן.</p>

<p>אֶפֶס לֹא כֵן יְצַעֲרוּנִי מְצוּקוֹת תָּבֹאנָה עַל־טְרוֹיִים, 450</p>

<p>גּוֹרַל הֵקַבָּה הוֹרָתִי, מְנַת חֵלֶק פְּרִיאַמּוֹס הַשַּׁלִּיט,</p>

<p>גַּם לֹא מְנַת חֵלֶק כָּל־אַחַי, אֵל בְּנֵי הַחַיִל הָרַבִּים,</p>

<p>אֲשֶׁר יִתְפַּלְשׁוּ בֶעָפָר וְיִפְּלוּ בִידֵי מְנַדֵּיהֶם,</p>

<p>כַּאֲשֶׁר אֵצַר עָלַיִךְ, יוֹם יִגְזֹל חֻפְשָׁתֵךְ וְיִנְהָגֵךְ</p>

<p>אֶחָד מִבְּנֵי הָאֲכַיִּים בְּשִׁרְיַן־הַנְּחֹשֶׁת, וְאַתְּ בּוֹכָה. 455</p>

<p>תִּהְיִי אוֹרֶגֶת בְּאַרְגּוֹס, וּפְקֻדַּת נָכְרִיָּה עָלָיִךְ:</p>

<p>תִּהְיִי שׁוֹאֶבֶת הַמַּיִם מֵעֵין הִפֶּרֵיָה אוֹ מֶסֵּיס</p>

<p>לְמוֹרַת רוּחֵךְ וְלַמְרוֹת רְצוֹנֵךְ, מְנָת חֶלְקֵךְ יַכְרִיחֵךְ.</p>

<p>וְהָיָה הָאִישׁ, אֲשֶׁר יִרְאֵךְ רוֹחֶצֶת בִּדְמָעוֹת, וְאָמָר:</p>

<p>הִנֵּה אֵשֶׁת חֵיק הֶקְטוֹר, הָרִאשׁוֹן וְרֹאשׁ בְּגִבּוֹרֵי  460</p>

<p>טְרוֹיָה מַכְנִיעֵי־הַסּוּסִים, עֵת צָרוּ עַל־אִלְיוֹס הַקְּדוֹשָׁה!</p>

<p>כָּכָה אָז יֹאמַר הָאוֹמֵר וִיחַדֵּשׁ צַעֲרֵךְ בְּלִבֵּךְ,</p>

<p>אֲשֶׁר אֵין אִישׁ לָךְ כָּמוֹנִי לְהַעֲבִיר מִמֵּךְ יוֹם הָעַבְדוּת.</p>

<p>טוֹב לִי וְאֵרְדָה בּוֹר שָׁחַת, וִיכַס עָלַי עָפָר וָאֵפֶר,</p>

<p>טֶרֶם אֶשְׁמַע אֶנְקָתֵךְ וְאֶרְאֵךְ בְּלֶכְתֵּךְ בַּשֶּׁבִי!&quot;   465
<br><br />
כָּכָה שָׂח הֶקְטוֹר הַנֶּהְדָּר וְגָחַן עַל־בְּנוֹ עַל־הַיָּלֶד;</p>

<p>אֶפֶס הַיֶּלֶד הִתְחַמֵּק בִּצְוָחָה אֶל־חֵיק הַמֵּינֶקֶת</p>

<p>עוֹטַת מַחֲגֹרֶת הַיְקָר, כִּי נִבְעַת לְמַרְאֵה פְנֵי אָבִיו,</p>

<p>נִבְהַל מִנֹּגַהּ הַנְּחֹשֶׁת וְצִיצִית רַעְמַת הַסּוּסִים</p>

<p>הַמְנַפְנֶפֶת בְּנִפְנוּף אֲיֻמּוֹת בְּרֹאשׁ קוֹבַע הֶקְטוֹר. 470</p>

<p>פָּרְצוּ הַשְּׁנַיִם בִּצְחוֹק, גַּם אָבִיו גַּם אִמּוֹ הַגְּבִירָה.</p>

<p>נָטַל אָז הֶקְטוֹר הַנֶּהְדָּר מִיָּד מֵעַל רֹאשׁוֹ הַקּוֹבַע</p>

<p>מֵפִיק הַנֹּגַהּ הַמַּבְרִיק, הִנִּיחוֹ עַל־פְּנֵי הָאֲדָמָה,</p>

<p>נָשַׁק לִבְנוֹ אֲשֶׁר־אָהַב, הֱנִיעוֹ עַל־גַּבֵּי זְרוֹעוֹתָיו,</p>

<p>שָׁפַךְ תְּפִלָּתוֹ בְאָזְנֵי בֶן־קְרוֹנוֹס וְיֶתֶר הָאֵלִים:  475</p>

<p>&quot;זֶבְס וְכָל־יֶתֶר הָאֵלִים, נָא־תְנוּ, וִיהִי בְנִי זֶה כָמוֹנִי,</p>

<p>יִדְמֶה לִי וְיִשְׁוֶה בַכֹּל וְיַעַל עַל־כָּל־אַנְשֵׁי טְרוֹיָה,</p>

<p>יֶאֱמַץ יְגַבֵּר חֲיָלִים וְיִמְשֹׁל בְּאִלְיוֹס בִּזְרוֹעַ!</p>

<p>וְהָיָה כִּי יָשׁוּב מִלָּחֶם, וְעָנָה הָרוֹאֶה וְאָמָר:</p>

<p>אָכֵן מְאֹד עָלָה עַל־אָבִיו הַלָּז פֹּה; וְיַכֶּה בְצָרָיו 480</p>

<p>וְיִשָּׂא הַשָּׁלָל הֶעָקֹב מִדָּם, וְיָגִיל לֶב־אִמּוֹ!&quot;
<br><br />
כָּכָה הִבִּיעַ וַיַּנַּח הַיֶּלֶד בְּיַד אִשְׁתּוֹ הַחֲבִיבָה;</p>

<p>לָקְחָה הַיֶּלֶד וַתִּלְחַץ אֶל־חֵיקָהּ זֶה הָרֵיחָנִי,</p>

<p>חִיְּכָה, וְדוֹמְעוֹת עֵינֶיהָ, - וַיַּרְא אִישָׁהּ, נִכְמְרוּ רַחֲמָיו,</p>

<p>הֶחֱלִיק אוֹתָהּ בְּכַפּוֹ, וַיִּשָּׂא קוֹלוֹ וַיֹּאמֶר:      485</p>

<p>&quot;אַל־נָא לִי תִדְאֲגִי, יוֹנָה, וּבְלִבֵּךְ אַל־תִּצְטֶעָרִי!</p>

<p>אִישׁ לֹא יְטַלְטְלֵנִי בוֹר שָׁחַת, אִם־לֹא נִגְזַר כָּךְ מִשָּׁמָיִם;</p>

<p>אַךְ, מֻבְטְחַנִי, אֵין אִישׁ, שֶׁנֶּחְתַּךְ גְּזַר דִּינוֹ וְנִמְלַט,</p>

<p>גַּם אִישׁ מִלְחָמָה גַם רַךְ־לֵב, מֵרֶגַע הִוָּלְדוֹ לָעוֹלָם.</p>

<p>אֶפֶס אַתְּ פְּנִי־לָךְ הַבָּיְתָה וְדַאֲגִי לַעֲסָקָיִךְ –     490</p>

<p>נוּל הָאֲרִיגָה וְהַפָּלֶךְ, וּתְצַוִּי לַשְּׁפָחוֹת בַּבָּיִת</p>

<p>לִשְׁמֹר אֶת־חֹק עֲבוֹדָתָן; יִדְאֲגוּ לַקְּרָב כָּל־הַגְּבָרִים,</p>

<p>כָּל־אֲשֶׁר נוֹלְדוּ בְאִלְיוֹס, וְיוֹתֵר מִכֻּלָּם אָנֹכִי&quot;.
<br><br />
כָּכָה שָׂח הֶקְטוֹר הַנֶּהְדָּר וַיָּרֶם הַקּוֹבַע הֶעָטוּר</p>

<p>רַעֲמַת־הַסּוּס; אַךְ הָאִשָּׁה הַיְקָרָה הִיא הָלְכָה הַבָּיְתָה, 495</p>

<p>הִפְנְתָה רֹאשָׁהּ לִרְגָעִים, מַבֶּטֶת וְרוֹחֶצֶת בִּדְמָעוֹת.</p>

<p>מַהֵר הִגִּיעָה עַד בֵּיתָהּ הַבָּנוּי לִרְוָחָה, בֵּית־הֶקְטוֹר</p>

<p>הוֹרֵג־הַגְּבָרִים, שָׁם מָצְאָה אֶת־כָּל־אַמְהוֹתֶיהָ הָרַבּוֹת,</p>

<p>עוֹרְרָה אוֹתָן אֶת־כֻּלָּן לִדְמָעוֹת וּלְנַאֲקוֹת שָׁבֶר.</p>

<p>וְהָיוּ מְבַכּוֹת אֶת־הֶקְטוֹר בְּבֵיתוֹ, עוֹדֶנּוּ בַחַיִּים;</p>

<p>יַעַן כִּי לֹא הֶאֱמִינוּ, כִּי יָשׁוּב מִשְּׂדֵה הַמַּעֲרָכָה,  500</p>

<p>יַצִּיל אֶת־נַפְשׁוֹ מִכַּף הָאֲכַיִּים וְתַעֲצוּמוֹתָם.
<br><br />
אָכֵן גַּם־פָּרִיס לֹא פִגֵּר בַּהֵיכָל הָרָם וַיִּתְלַבֵּשׁ,</p>

<p>לָבַשׁ אֶת־נִשְׁקוֹ הַנֶּהְדָּר, הַמַּבְרִיק בִּנְגֹהוֹת הַנְּחֹשֶׁת,</p>

<p>נֶחְפַּז וְעָבַר בַּקִּרְיָה, בּוֹטֵחַ בְּרַגְלָיו הַמְּהִירוֹת.   505</p>

<p>כְּסוּס אֲשֶׁר שָׁבַת בָּאֻרְוָה, וְכִרְסֵם הַשְּׂעוֹרִים בָּאֵבוּס,</p>

<p>וְקָרַע מוֹסְרוֹתָיו וְנִמְלַט בְּדַהֲרוֹת אַבִּירִים בַּמִּישׁוֹר,</p>

<p>טָס אֶל־הַנָּהָר הַשּׁוטֵף חֲמוּדוֹת, בּוֹ הִסְכִּין לִטַּבֵּל;</p>

<p>גֵּאֶה בְאוֹנוֹ, מֵרִים עָל רֹאשׁוֹ, וְסָבִיב לִכְתֵפוֹ</p>

<p>נַפְנֵף תְּנַפְנֵף רַעְמָתוֹ; בּוֹטֵחַ בְּעֻזּוֹ וּבְיָפְיוֹ,      510</p>

<p>שׁוֹקָיו חִישׁ יִשָּׂאוּהוּ אֶל־כָּרוֹ וְהַדָּבְרוֹ זוּ יָדָע, -</p>

<p>כָּכָה אָז יָרַד גַּם־פָּרִיס בְּנוֹ שֶׁל־פְּרִיאַמּוֹס מִמְּצוּדַת</p>

<p>רָמַת פֶּרְגַּמּוֹס וְהִזְהִיר בְּנִשְׁקוֹ כַּשֶּׁמֶשׁ הָעוֹלֶה,</p>

<p>טוֹב־לֵב, שָׂמֵחַ, וְרַגְלָיו הַמְּהִירוֹת נְשָׂאוּהוּ. וַיִּפְגַּע</p>

<p>בְּאָחִיו בְּהֶקְטוֹר הַנַּעֲלֶה, וְהֶקְטוֹר מִתְעַתֵּד וְאוֹמֵר  515</p>

<p>לַעֲזֹב הַמָּקוֹם, שָׁם נִדְבַּר בִּידִידוּת עִם־אִשְׁתּוֹ הַיְקָרָה.</p>

<p>פָּתַח אֶת־שְׂפָתָיו וְשָׂח אֲלֶכְּסַנְדְּרוֹס הַנִּמְשָׁל־לָאֵלִים:</p>

<p>&quot;אָכֵן, יַקִּירִי, אֲנִי אֵחַרְתִּיךָ, וְאַתָּה כֹה נֶחְפָּז.</p>

<p>הַרְבֵּה שָׁהִיתִי וְלֹא בָאתִי לַמּוֹעֵד, אֲשֶׁר לִי־יָעָדְתָּ&quot;.
<br><br />
הֵשִׁיב אֲמָרָיו וַיַּעַן לוֹ הֶקְטוֹר מְנוֹפֵף־הַקּוֹבָע: 520</p>

<p>&quot;אָמְנָם, יַקִּירִי, אֵין אִישׁ – וּמֵישָׁרִים אִם־אָהֵב – שֶׁיֹּאמַר:</p>

<p>נִקְלֶה בַקְּרָב פָּעֳלֶךָ, כִּי אִישׁ גִּבּוֹר חַיִל הִנֶּךָ;</p>

<p>אֶפֶס אַךְ שְׁפַל יָדָיִם, אָהַבְתָּ בַּטָּלָה; וְאָנֹכִי</p>

<p>לִבִּי יִצְעַק בְּחֻבִּי כִּי אֶשְׁמַע תּוֹכַחַת הַטְּרוֹיִים,</p>

<p>אֲשֶׁר יִנְאֲצוּ שְׁמֶךָ, כִּי הַרְבֵּה עָלֶיךָ סָבָלוּ.   525</p>

<p>הָבָה נָחִישָׁה פְעָמֵינוּ; עוֹד נְתַקֵּן הַמְעֻוָּת, אִם־יוֹאִיל</p>

<p>זֵאוּס בְּטוּבוֹ וְנָבִיא, בְּנֵי חוֹרִין, כּוֹס יְשׁוּעוֹת בַּהֵיכָל</p>

<p>לְשׁוֹכְנֵי שָׁמַיִם הַהֹוִים לְנֵצַח נְצָחִים, כִּי נְגָרֵשׁ</p>

<p>אֶת־הָאֲכַיִּים עֲדוּיֵי־הַמְּצָחוֹת מֵחוֹמוֹת עִיר טְרוֹיָה&quot;.</p>
</blockquote>

<h2 id="שִׁירשְׁבִיעִי:מִלְחֶמֶתבֵּינַיִםשֶׁל־הֶקְטוֹרוְאָיַס.שְׂרֵפַתהַחֲלָלִים.">שִׁיר שְׁבִיעִי: מִלְחֶמֶת בֵּינַיִם שֶׁל־הֶקְטוֹר וְאָיַס. שְׂרֵפַת הַחֲלָלִים.</h2>

<blockquote>
<p>אֵלֶּה דְבָרָיו שֶׁל־הֶקְטוֹר הַנֶּהְדָּר בְּכָבוֹד, וְנֶחְפַּז</p>

<p>יָצָא הַשַּׁעַר יַחַד עִם־אָחִיו עִם־אֲלֶכְּסַנְדְּרוֹס,</p>

<p>שְׁנֵיהֶם לִהֲטָה נַפְשָׁם לִתְגָּר הַקְּרָב וּלְהִלָּחֵם.</p>

<p>כְּמוֹ יוֹרְדֵי יָם בָּאֳנִיּוֹת הַשָּׂשִׂים עַל־רוּחַ רְצוּיָה,</p>

<p>זֵאוּס חֲנָנָם, וְלָהּ יְיַחֵלוּ, כִּי עָיְפוּ מֵהַכּוֹת    5</p>

<p>גַּלֵּי הַיָּם בִּמְשוֹטֵיהֶם הַמְשֻׁפִּים לְנוֹי וַיִּיגָעוּ, -</p>

<p>כָּכָה גַּם שָׂשׂוּ עֲלֵיהֶם הַטְּרוֹיִים הַכְּמֵהִים לַשְּׁנָיִם.
<br><br />
וַאֲלֶכְּסַנְדְּרוֹס הִכְרִיעַ אֶת בֶּן־אֲרֵאִתּוֹאוֹס הַמּוֹשֵׁל,</p>

<p>אֶת־מֶנֶּסְתְּיוֹס אִישׁ אַרְנָה הַיֻּלָּד לְאֲרֵאִתּוֹאוֹס</p>

<p>תּוֹפֵשׂ־הָאַלָּה וְאִשְׁתּוֹ פִילוֹמֶדּוּסָה הַיָּפָה;   10</p>

<p>וְהֶקְטוֹר הוּא עוֹרֵר כִּידוֹנוֹ הַחַד עַל־אֵיוֹנֵס, וַיִּפְגַּע</p>

<p>תַּחַת שְׂפַת קוֹבַע הַנְּחֹשֶׁת בְּעָרְפּוֹ וַיַּתֵּר אֲבָרָיו.</p>

<p>גְּלַבְקוֹס בֶּן־הִיפּוֹלוֹכוֹס הַמּוֹשֵׁל עַל־אַנְשֵׁי לִיקִיָה</p>

<p>מָחַץ בְּסַעֲרוֹת הַקְּרָב אֶת־אִיפִינוֹס בַּכָּתֵף בְּרָמְחוֹ,</p>

<p>מָחַץ אֶת־בְּנוֹ שֶׁל־דֶּכְּסִיאֵס, וְהוּא עוֹלֶה בְרִכְבּוֹ הַמָּהִיר; 15</p>

<p>נָפַל מֵרִכְבּוֹ לָאָרֶץ, אֲבָרָיו רָפוּ חָלָשׁוּ.
<br><br />
אַךְ כְּשֶׁהִתְבּוֹנְנָה פַּלַּס־אַתֵּנָה כְּחֻלַּת־הָעַיִן</p>

<p>וְרָאֲתָה אֶת־הָאַרְגֵּאִים הַתַּמִּים לִגְוֹעַ בְּמִלְחֶמֶת</p>

<p>דָּמִים, נֶחְפְּזָה לָרֶדֶת מֵרָמוֹת אוֹלִימְפּוֹס מוּעָפָה,</p>

<p>טָסָה אֶל־אִלְיוֹס הַקְּדוֹשָׁה, וְהִנֵּה אַפּוֹלוֹן לִקְרָאתָהּ  20</p>

<p>יוֹרֵד מִמְּרוֹמֵי פֶּרְגַּמּוֹס, נוֹתֵן תְּשׁוּעָה לַטְּרוֹיִים.</p>

<p>אִישׁ אֶת עֲמִיתוֹ נִפְגָּשׁוּ וַיַּעַמְדוּ תַחַת הָאֵלָּה;</p>

<p>פָּתַח אַפּוֹלוֹן הַמּוֹשֵׁל בֶּן־זֵאוּס, וַיַּעַן וַיֹּאמֶר:</p>

<p>&quot;אָכֵן, בַּת־זֵאוּס הָעִזּוּז, שַׁלָּמָה נֶחְפַּזְתְּ כֹּה לָרֶדֶת</p>

<p>אַרְצָה מֵרֹאשׁ הָאוֹלִימְפּוֹס? מָה־הִשִּׁיא אֶת־לִבֵּךְ הַגֵּאֶה? 25</p>

<p>אוּלַי אַתְּ רוֹצָה לָחֹן אֶת־חֵיל הַדַּנָּאִים נִצָּחוֹן?</p>

<p>יַעַן מֵעוֹלָם לֹא־חַסְתְּ עַל־הַטְּרוֹיִים הַתַּמִּים לִגְוֹעַ,</p>

<p>אֶפֶס אִם־בְּקוֹלִי תִשְׁמָעִי – כֵּן תַּעֲשִׂי, יַעַן כִּי טוֹב כָּךְ:</p>

<p>נַחְדֹּל הַיּוֹם מִן־הַקְּרָב וּמִמַּעֲרֶכֶת הַדָּמִים;</p>

<p>אַחַר יָשׁוּבוּ וְעָרְכוּ מִלְחָמָה עַל־אִלְיוֹס עַד־רִדְתָּהּ,  30</p>

<p>יַעַן כִּי אַתֶּן, הָאֵלוֹת הַהוֹוֹת לָנֶצַח, כֵּן גְּזַרְתֶּן,</p>

<p>וְטוֹב בְּעֵינֵיכֶן שֶׁתִּהְיֶה הַקִּרְיָה לְעִיֵּי מַפֵּלָה&quot;.
<br><br />
נָשְׂאָה אִמְרָתָהּ וַתַּעַן אַתֵּנָה כְּחֻלַּת־הָעַיִן:</p>

<p>&quot;כֵּן כִּדְבָרֶיךָ גַּם יֶהִי, הַמַּרְחִיק לִקְלֹעַ! וּבְלִבִּי</p>

<p>כָּכָה אָמַרְתִּי, בְּרִדְתִּי אֶל־חֵיל הָאֲכַיִּים וְהַטְּרוֹיִים. 35</p>

<p>אֲבָל הֲלֹא תוֹדִיעֵנִי, אֵיךְ תֹּאמַר וְחָדְלוּ מִלָּחֶם?&quot;
<br><br />
נָשָׂא אִמְרָתוֹ אַפּוֹלוֹן הַמּוֹשֵׁל בֶּן־זֵאוּס וַיַּעַן:</p>

<p>&quot;נָעִיר בְּלֶב־הֶקְטוֹר מַכְנִיעַ־הַסּוּסִים הַגְּבוּרָה וְהָאֹמֶץ,</p>

<p>וְתָבַע לְמִלְחֶמֶת בֵּינַיִם אֶת־אֶחָד מִבְּנֵי הַדַּנָּאִים,</p>

<p>כִּי יֵצֵא וְנֶאֱבַק עִמּוֹ בְמִלְחֶמֶת הַדָּם הָאֲיֻמָּה;  40</p>

<p>וְאוּלַי יִתְעַבְּרוּ אָז בְּנֵי הָאֲכַיִּים עֲדוּיֵי־הַמְּצָחוֹת</p>

<p>וְיִשְׁלְחוּ אֶחָד מֵהֶם, וְיֵאָבֵק עִם־הֶקְטוֹר הַנַּעֲלֶה&quot;.
<br><br />
כָּכָה אָמַר; וְלֹא סֵרְבָה אַתֵּנָה כְּחֻלַּת־הָעָיִן.</p>

<p>אוּלָם הֶלֶּן בֶּן־פְּרִיאַמּוֹס, חֲבִיבוֹ, לִבּוֹ לוֹ הִגִּיד</p>

<p>אֶת אֲשֶׁר רָצוּ הָאֵלִים וְאֶת כָּל־אֲשֶׁר לַעֲשׂוֹת יָזָמוּ. 45</p>

<p>קָרַב וַיִּגַּשׁ עַד־הֶקְטוֹר, וַיִּשָּׂא אִמְרָתוֹ וַיֹּאמֶר:</p>

<p>&quot;הֶקְטוֹר בְּנוֹ שֶׁל־פְּרִיאַמּוֹס, עֲצָתְךָ עֲצַת הָאֱלֹהִים!</p>

<p>הַסְכֵּת וּשְׁמַע עַתָּה בְקוֹלִי, וּבְיַעַן אָחִיךָ אָנֹכִי:</p>

<p>צַו לָאֲכַיִּים לְכֻלָּם וְלַטְּרוֹיִים וְיֵשְׁבוּ לָאָרֶץ,</p>

<p>אַתָּה לֵךְ תְּבַע לַקְּרָב אֶת־הַגִּבּוֹר בְּחֵיל הָאֲכַיִּים, 50</p>

<p>יֵצֵא וְנֶאֱבַק עִמְּךָ בְּמִלְחֶמֶת הַדָּם הָאֲיֻמָּה, -</p>

<p>כִּי עוֹד לֹא בָאָה עָלֶיךָ פְּקֻדַּת כָּל־אָדָם, וְלֹא תָמוּת.</p>

<p>אֵלֶּה הֵם קוֹלוֹת הָאֵלִים הַהוֹיִם לָנֶצַח שָׁמַעְתִּי&quot;.
<br><br />
כָּכָה הִבִּיעַ; וַיִּחַדְּ לֵב הֶקְטוֹר, כִּי־שָׁמַע אִמְרָתוֹ,</p>

<p>יָצָא בְקֶרֶב הַחַיִל וַיַּעֲצֹר בִּפְלֻגּוֹת הַטְּרוֹיִים,   55</p>

<p>אוֹחֵז הַכִּידוֹן בָּאֶמְצָע; וַיֵּשְׁבוּ כֻלָּם תַּחְתֵּיהֶם.</p>

<p>גַּם אֲגַמֶּמְנוֹן אָז פָּקַד עַל־חֵיל הָאֲכַיִּים עֲדוּיֵי</p>

<p>מִצְחוֹת נְחֹשֶׁת, כִּי יֵשְׁבוּ. וְאַתֵּנָה וְאַפּוֹלוֹן הַתּוֹפֵשׂ</p>

<p>קֶשֶׁת־הַכֶּסֶף הֵם עָלוּ בָאֵלָּה הַגְּדוֹלָה וְהַקְּדוֹשָׁה</p>

<p>לְזֵאוּס תּוֹפֵשׂ־הָאֵיגִיס וְנִדְמוּ לִשְׁתֵּי דַיּוֹת דּוֹרְסוֹת, 60</p>

<p>נֶהֱנִים מִמַּרְאֵה הַגְּבָרִים הַיּוֹשְׁבִים צְפוּפִים בַּשּׁוּרוֹת,</p>

<p>נִרְאִים וּכְאִלּוּ הֵם סָמְרוּ מָגִנִּים, קוֹבָעִים וּרְמָחִים.</p>

<p>כְּאוֹתָם תַּלְתַּלֵּי הַגַּלִּים הַצָּפִים וְעוֹבְרִים פְּנֵי יַמִּים,</p>

<p>רוּחַ מַעֲרָבִית כִּי־תָקוּם, וְהַיָּם הוֹלֵךְ מַשְׁחִיר וְקוֹדֵר, -</p>

<p>כָּכָה הִתְגּוֹדְדוּ שׁוּרוֹת הַטְּרוֹיִים וּבְנֵי הָאֲכַיִּים   65</p>

<p>בְּרַחֲבֵי הַמִּישׁוֹר. וְהֶקְטוֹר הִתְיַצֵּב בֵּינֵיהֶם וַיֹּאמֶר:</p>

<p>&quot;שִׁמְעוּ, טְרוֹיִים, אֵלָי, וַאֲכַיִּים עֲדוּיֵי־הַמְּצָחוֹת!</p>

<p>דַּבֵּר אֲדַבְּרָה בְאָזְנֵיכֶם, צִוַּנִי לְבָבִי בְחֻבִּי.</p>

<p>זֶבְס הַמּוֹלֵךְ בַּמְּרוֹמִים לֹא רָצָה בִבְרִית שְׁבוּעָתֵנוּ,</p>

<p>אֶפֶס הוּא חָרַשׁ הָרָעָה וַיִּגְזֹר עַל־אֵלֶּה וְעַל־אֵלֶּה,  70</p>

<p>עַד שֶׁתִּכְבְּשׁוּ אֶת־טְרוֹיָה הָעִיר הַנֶּעְטָרָה מִגְדָּלוֹת,</p>

<p>אוֹ פֹה תִכְרְעוּ עַל־יַד סְפִינוֹתֵיכֶם חוֹצוֹת הַיַּמִּים.</p>

<p>הִנֵּה בָכֶם הַגִּבּוֹרִים בְּכָל־אַדִּירֵי אֲכַיָּה;</p>

<p>עַתָּה אִם־יֵשׁ בָּכֶם אִישׁ, אֲשֶׁר לִבּוֹ יִדְּבֶנוּ לְהֵאָבֵק,</p>

<p>יֵצֵא וְיֶאֱסֹר מִלְחָמָה עִם־הֶקְטוֹר הַגֶּבֶר הַנֶּהְדָּר.  75</p>

<p>כֹּה אֲנִי אוֹמֵר, וְהָיָה בֶן־קְרוֹנוֹס לְעֵד בֵּינוֹתֵינוּ:</p>

<p>אִם־יַהַרְגֵנִי הַלָּז בְּעֹקֶץ הַנְּחֹשֶׁת הָאָרֹךְ,</p>

<p>יִשָּׂא אֶת־נִשְׁקִי מֵעָלַי וִיבִיאוֹ בַסְּפִינוֹת הַגְּדוֹלוֹת:</p>

<p>וְאוּלָם גְּוִיָּתִי יְשַׁלַּח אֶל־בֵּיתִי, וְהָיָה בְּמוֹתִי –</p>

<p>בְּאֵשׁ יִשְׂרְפוּהוּ הַטְּרוֹיִים וּנְשֵׁי אַנְשֵׁי טְרוֹיָה הַנְּדִיבִים. 80</p>

<p>אַךְ אִם־בּוֹ תִהְיֶה יָדִי, אַפּוֹלוֹן יְחָנֵּנִי הַתְּהִלָּה, -</p>

<p>אֶשָּׂא אֶת־נִשְׁקוֹ מֵעָלָיו, אֲבִיאֶנּוּ אֶל־אִלְיוֹס הַקְּדוֹשָׁה</p>

<p>וְשָׁם אֶתְלֶנּוּ בְמִקְדַּשׁ אַפּוֹלוֹן הַמַּרְחִיק־לִפְגֹעַ,</p>

<p>אוּלָם גְּוִיָּתוֹ אֲשַׁלַּח לַסְּפִינוֹת הֲדוּרוֹת־הַמְּשׁוֹטִים,</p>

<p>וְקָבֹר יִקְבְּרוּהוּ בְנֵי הָאֲכַיִּים יְפֵי־הַמַּחְלָפוֹת    85</p>

<p>וְשָׁפְכוּ לוֹ תֵל עַל־יַד הֶלֵּסְפּוֹנְטוֹס רְחַב־הַיָּדָיִם;</p>

<p>וְהָיָה בְאַחֲרִית הַיָּמִים, וְאָמַר בֶּן־דּוֹרוֹת יָבוֹאוּ</p>

<p>עוֹשֶׂה דַרְכּוֹ בְיָם מַשְׁחִיר בִּסְפִינָה מְרֻבַּת־מְשׁוֹטִים:</p>

<p>הִנֵּה זֶה קִבְרוֹ שֶׁל־אָדָם, שֶׁמֵּת לִפְנֵי עִדָּן וְעִדָּנִים,</p>

<p>עָלָה בִגְבוּרָה עַל־אֶחָיו, וְהֶקְטוֹר הַנֶּהְדָּר הִכָּהוּ!  90</p>

<p>כָּכָה אָז יֹאמַר הָאוֹמֵר, וְהָיְתָה תְהִלָּתִי לְעוֹלָמִים&quot;.
<br><br />
כָּכָה הִבִּיעַ; וְהֵם הֶחֱרִישׁוּ, נֶאֶלְמוּ דוּמִיָּה;</p>

<p>יָרְאוּ לְהַסְכִּים לִדְבָרָיו אַף בּוֹשׁוּ לִדְחוֹת תְּבִיעָתוֹ.</p>

<p>שָׁהָה מְעַט קָט מֶנֶּלָּאוֹס, וַיָּקָם וַיְדַבֵּר אֲלֵיהֶם,</p>

<p>גּוֹעֵר בָּהֶם וּמוֹכִיחָם, כִּי נִשְׁבַּר בּוֹ לִבּוֹ וְנֶאֱנָח:  95</p>

<p>&quot;אוֹי־לִי, הָעָם הַמִּתְהַלֵּל! אֲכַיּוֹת וְלֹא גְבָרִים אֲכַיִּים!</p>

<p>וְהָיְתָה זֹאת לָנוּ לְחֶרְפָּה וּלְדִרְאוֹן עוֹלָמִים, אִם־אֵין אִישׁ</p>

<p>גֶּבֶר בֵּין כָּל־הַדַּנָּאִים, שֶׁיֵּצֵא יִלָּחֵם עִם־הֶקְטוֹר.</p>

<p>וְאַתֶּם הַיּוֹשְׁבִים פֹּה כֻלְּכֶם – לֹא קָם בָּכֶם רוּחַ, וִהְיִיתֶם</p>

<p>לְחֶרְפָּה וּלְבוּז; וְלוּ הֱיִיתֶם כֶּעָפָר לָדוּשׁ וְכַמָּיִם!   100</p>

<p>הִנְנִי וְאֵצֵא לִקְרָאתוֹ אָנֹכִי; בִּמְרוֹמֵי שָׁמַיִם</p>

<p>תּוֹצְאוֹת הַתְּשׁוּעָה – בִּידֵי הָאֵלִים הַהוֹיִם לָנֶצַח&quot;.
<br><br />
כָּכָה הִבִּיעַ וַיִּלְבַּשׁ אֶת־מַדָּיו וְאֶת־נִשְׁקוֹ הַנֶּחְמָד.</p>

<p>וְהָיְתָה אָז בָּאָה עָלֶיךָ, אֲהָהּ מֶנֶּלָּאוֹס, פְּקֻדַּת</p>

<p>כָּל־בְּנֵי־הָאָדָם, וְנָפַלְתָּ בְיַד הֶקְטוֹר, כִּי גָבַר עָלֶיךָ,  105</p>

<p>לוּלֵא מַלְכֵי אֲכַיִּים, שֶׁקָּפְצוּ וַאֲחָזוּךָ;</p>

<p>גַּם אֲגַמֶּמְנוֹן הַמּוֹשֵׁל עַל־גּוֹיִים רַבִּים אֲחָזְךָ</p>

<p>בְּיָדְךָ בִזְרוֹעַ יְמִינְךָ, וַיִּשָׂא אֶת־קוֹלוֹ וַיַּעַן:</p>

<p>&quot;הוֹי מֶנֶּלָּאוֹס, מַה־תִּשְׁגֶּה, אַל־לְצֶאֱצָאוֹ שֶׁל־זֵאוּס</p>

<p>לִהְיוֹת מִשְׁתַּטֶּה, כְּבֹשׁ עַצְמְךָ, וְאִם־נַפְשְׁךָ מָרָה עָלֶיךָ! 110</p>

<p>אַל־לְךָ לֶאֱסֹר מִלְחָמָה בָאִישׁ, אֲשֶׁר עָצַם מִמֶּךָּ,</p>

<p>בְּהֶקְטוֹר, בִּבְנוֹ שֶׁל־פְּרִיאַמּוֹס, כִּי רַבִּים יָחִילוּ מִפָּנָיו.</p>

<p>הֵן גַּם אֲכִיל, אֲשֶׁר עָלָה עָלֶיךָ בִגְבוּרָה, הִתְיָרֵא</p>

<p>לִפְגָּשׁ־בּוֹ בְסַעַר הַקְּרָב, שֶׁהוּא הוּא תִפְאַרְתָּם שֶׁל־גְּבָרִים.</p>

<p>שְׁבָה־לְךָ אַתָּה וּבוֹא אֶל־בֵּין קְהַל עֲמִיתֶךָ בַּפְּלֻגָּה,    115</p>

<p>וְנִמְצָא לִבְנֵי הָאֲכַיִּים הֶחָלוּץ וְנֶאֲבַק עִמּוֹ.</p>

<p>וְאוּלָם אֲנִי מֻבְטְחַנִי, וְאִם־לֵב אַדִּירִים בּוֹ, וְנַפְשׁוֹ</p>

<p>כָּלְתָה לְסַעַר מִלְחָמָה, מַה־תָּגִיל בּוֹ נַפְשׁוֹ, כִּי יְמַתַּח,</p>

<p>בִּרְכָּיו בְּשׁוּבוֹ בְשָׁלוֹם מִקְּרָב הָאֲבַדּוֹן הָאָיֹם!&quot;
<br><br />
כָּכָה הִבִּיעַ הַגִּבּוֹר, וְנָחָה גַּם דַּעַת אָחִיהוּ,    120</p>

<p>יַעַן כִּי דִבֵּר נְכֹחוֹת, וַיִּשְׁמַע בְּקוֹלוֹ. וּנְעָרָיו</p>

<p>מְשָׁרְתָיו הֵסִירוּ מֵעָלָיו בְּשִׂמְחָה אֶת־נִשְׁקוֹ מִכְּתֵפָיו;</p>

<p>וְנֶסְטוֹר הִתְיַצֵּב בְּקֶרֶב כָּל־הָאַרְגֵּאִים וַיְדַבֵּר:</p>

<p>&quot;אוֹיָה־לִי, אֶרֶץ אֲכַיָּה, כִּי צָרָה בָאָתֶךְ וָשָׁבֶר!</p>

<p>מַר יֵאָנַח פֵּלֵס הַיָּשִׁישׁ מַכְנִיעַ־הַסּוּסִים,    125</p>

<p>פֶּלֶא הַיּוֹעֵץ, הַנּוֹאֵם בְּחֵיל בְּנֵי־הַמִּירְמִידוֹנִים,</p>

<p>אֲשֶׁר שְׁאֵלַנִי לְפָנִים בְּהֵיכָלוֹ וּבְנֶפֶשׁ שְׂמֵחָה</p>

<p>דָּרַשׁ לְתוֹלְדוֹת כָּל־בְּנֵי הָאַרְגֵּאִים וּלְיוֹצְאֵי יְרֵכָם.</p>

<p>וְהָיָה אִם־יִשְׁמַע, כִּי נֶחְבְּאוּ כֻלָּם כַּיּוֹם מִפְּנֵי הֶקְטוֹר,</p>

<p>וְנָשָׂא אֶת־כַּפָּיו שָׁמַיְמָה בִתְחִנָּה אֶל־בְּנֵי הָאַלְמָוֶת,  130</p>

<p>רוּחוֹ כִּי יִקְחוּ מִמֶּנּוּ, וּבָאָה אֶל־מִשְׁכְּנוֹת הַדֵס.</p>

<p>זֶבְס אָבִינוּ, וְאַתֵּנָה וְאַפּוֹלוֹן, לוּ חֻדְּשׁוּ נְעוּרַי</p>

<p>וְשָׁבוּ כְקֶדֶם, וְהָיִיתִי כִבְיוֹם בּוֹ נִלְחֲמוּ אַרְקַדִּים</p>

<p>תּוֹפְשֵׂי־הַחֲנִית בְּאַנְשֵׁי פִּילוֹס עַל־זֶרֶם קֶלַּדּוֹן הַמָּהִיר</p>

<p>אֵצֶל מִגְדְּלֵי פֵיָה וְעַל־מִשְׁבְּרֵי נַחַל יַרְדַּנּוֹס.    135</p>

<p>רִאשׁוֹן לֶחָלוּץ בָּהֶם אֶרֶבְתַּלְיוֹן הַדּוֹמֶה־לָאֵלִים,</p>

<p>וְלָבַשׁ עַל־כְּתֵפָיו אֶת־נִשְׁקוֹ שֶׁל־אֲרֵאִתּוֹאוֹס הַמֶּלֶךְ,</p>

<p>אֲרֵאִתּוֹאוֹס הָאִישׁ הָאֱלֹהִי, לוֹ תוֹפֵשׂ־הָאַלָּה</p>

<p>קָרְאוּ הַגְּבָרִים בְּפִיהֶם וְהַנָּשִׁים הָעוֹטוֹת מַחֲלָצוֹת,</p>

<p>יַעַן כִּי אָסַר מִלְחָמָה לֹא בְקֶשֶׁת וְלֹא בְכִידוֹן אַדִּירִים,  140</p>

<p>אֶלָּא בְאַלַּת הַבַּרְזֶל, יָרֹעַ בָּהּ פְּלֻגּוֹת הָאוֹיְבִים.</p>

<p>וְאוּלָם לִיקוּרְגוֹס הִכָּהוּ, בְּעָרְמָה הֲרָגוֹ לֹא בְכֹחוֹ,</p>

<p>כִּי בֵין הַמְּצָרִים הִשִּׂיגוֹ, בִּמְקוֹם שָׁם אַלַּת בַּרְזִלּוֹ</p>

<p>לוֹ לְלֹא־הוֹעִיל; וְלִיקוּרְגוֹס הִקְדִּימוֹ, הִשְׂתָּעֵר וַיִּנְעַץ</p>

<p>בּוֹ אֶת־כִּידוֹנוֹ, וַיִּפֹּל מִתְבּוֹסֵס בְּדָמָיו אַפַּרְקִיד;   145</p>

<p>פָּרַק מֵעָלָיו אֶת־נִשְׁקוֹ, שֶׁנָּתַן לוֹ אָרֵס־הַנְּחֹשֶׁת.</p>

<p>וְאוּלָם כְּשֶׁזָּקַן לִיקוּרְגוֹס בְּהֵיכָלוֹ וַיָּבוֹא בַיָּמִים,</p>

<p>נָתַן הַנֶּשֶׁק לְגֶבֶר עֲמִיתוֹ, הוּא אֶרֶבְתַּלְיוֹן.</p>

<p>לְבָשׁוֹ הַלָּז וַיִּתְבַּע אֶת־כָּל־הַגִּבּוֹרִים לְמִלְחָמָה;  150</p>

<p>אוּלָם הֵם חָלוּ מִפָּנָיו וְלֹא עָרְבוּ אֶת־לִבָּם, נִבְהָלוּ;</p>

<p>וְרוּחִי הֶעָשׂוּי לְלֹא־חָת עוֹרְרַנִּי, וָאֶאֱסֹר מִלְחָמָה</p>

<p>נֶגֶד גְּבוּרָתוֹ, וְאָנֹכִי הַצָּעִיר בְּכָל־הַגִּבּוֹרִים.</p>

<p>עִמּוֹ נֶאֱבַקְתִּי, וַתִּתֶּן־לִי פַּלַּס־אַתֵּנָה הַתְּהִלָּה,</p>

<p>יָדִי הָיְתָה בַגֶּבֶר הַגָּדוֹל וְהָאַדִּיר בַּגְּבָרִים;   155</p>

<p>נָפַל הִשְׁתַּטַּח מְלֹא קוֹמָתוֹ, מְפַרְכֵּס עַל־סְבִיבוֹ.</p>

<p>וְאִלּוּ חִדַּשְׁתִּי נְעוּרַי, וְשָׁבָה גְבוּרָתִי כְקֶדֶם,</p>

<p>וַדַּאי לֹא הוֹחִיל עַד בּוֹשׁ זֶה מְנוֹפֵף־הַקּוֹבַע לְמִלְחָמָה.</p>

<p>אֲבָל בָּכֶם, הַגִּבּוֹרִים בְּכָל־הָאֲכַיִּים, אֵין אֶחָד,</p>

<p>אֲשֶׁר לְבָבוֹ מְלָאוֹ וְיֵצֵא יֵאָבֵק עִם־הֶקְטוֹר&quot;.   160
<br><br />
כָּכָה הוֹכִיחָם הַזָּקֵן; וְתִשְׁעָה גִבּוֹרִים נֶחְפָּזוּ.</p>

<p>רִאשׁוֹן קָם אֲגַמֶּמְנוֹן הָעוֹצֵר־בַּגְּבָרִים, וְאַחֲרָיו</p>

<p>הֶחֱרָה קָם דִּיאוֹמֵדֵס, בְּנוֹ שֶׁל־טִידֵס, הָאַדִּיר,</p>

<p>אַחֲרָיו שְׁנֵי הָאָיַסִּים, נֶאְדָּרִים בְּעֹז וּבִגְבוּרָה,</p>

<p>אַחַר קָם אִידוֹמֶנֵּס וְרֵעוֹ שֶׁל־אִידוֹמֶנֵּס,    165</p>

<p>הוּא מְרִיאוֹנֵס הַנִּמְשָׁל־לְאָרֵס הַהוֹרֵג־בַּגְּבָרִים,</p>

<p>אַחֲרָיו קָם אֶבְרִיפִּילוֹס הַנֶּהְדָּר בְּנוֹ שֶׁל אֶבְאֵימוֹן,</p>

<p>תּוֹאַס בְּנוֹ שֶׁל־אַנְדְּרֵימוֹן וְגַם אוֹדִיסֵס הָאֱלֹהִי –</p>

<p>כֻּלָּם, כִּי נִכְסְפָה נַפְשָׁם לְהֵאָבֵק עִם־הֶקְטוֹר הַנַּעֲלֶה.</p>

<p>נָשָׂא אִמְרָתוֹ אָז נֶסְטוֹר פָּרַשׁ גֶּרֵנְיָה וַיַּעַן:   170</p>

<p>&quot;עַתָּה הַפִּילוּ הַגּוֹרָל, וְהָיָה הָאִישׁ עָלָיו יִפֹּל –</p>

<p>יִשְׂמְחוּ בוֹ הָאֲכַיִּים עֲדוּיֵי־הַמְּצָחוֹת הַנָּאוֹת,</p>

<p>אוּלָם הוּא לִבּוֹ בוֹ יָגִיל, כְּשֶׁיָּשׁוּב מִשְּׂדֵה הַמַּעֲרָכָה</p>

<p>וְנִמְלַט מִסַּעַר הַקְּרָב, מִמִּלְחֶמֶת הַדָּם הָאֲיֻמָּה&quot;.
<br><br />
כָּכָה הִבִּיעַ; וְהֵמָּה אִיש אִישׁ נָתַן סִמָּן בְּגוֹרָלוֹ, 175</p>

<p>זָרְקוּ הַפּוּר לְתוֹךְ קוֹבַע הָאִישׁ אֲגַמֶּמְנוֹן בֶּן־אַטְרֵס.</p>

<p>אֶפֶס הָעָם שָׁפְכוּ שִׂיחָם גַּם פָּרְשׂוּ כַפֵּיהֶם לָאֵלִים,</p>

<p>וְהָיוּ בָהֶם אֲשֶׁר דִּבְּרוּ לְנַפְשָׁם, מַשְׁקִיפִים לַשְּׁחָקִים:</p>

<p>&quot;אָנָא, זֵאוּס אָבִינוּ, יְהֵא זֶה בֶן־טִידֵס אוֹ אָיַס,</p>

<p>אוֹ גַם הַמֶּלֶךְ הַמּוֹשֵׁל בְּמִיקֵנֵי הַכְּבֵדָה בַזָּהָב!&quot;   180
<br><br />
כָּכָה הִבִּיעוּ; וְנֶסְטוֹר פָּרַשׁ גֶּרֵנְיָה מְנַעֲנֵעַ</p>

<p>אוֹתוֹ הַקּוֹבַע, וַיִּפֹּל הַגּוֹרָל לוֹ נִכְסְפוּ כֻלָּם,</p>

<p>גּוֹרַל אָיַס. וַיִּשָּׂא הַכָּרוֹז הַגּוֹרָל בַּקָּהָל,</p>

<p>הוֹלֵךְ מִיָּמִין וּמַרְאֶה לַטּוֹבִים בִּצְבָא הָאֲכַיִּים;</p>

<p>אוּלָם הֵם כִּחֲשׁוּ בוֹ, כִּי לֹא הִכִּירוּהוּ כֻלָּהַם.   185</p>

<p>אֶפֶס בְּעָבְרוֹ בַמַּחֲנֶה, וּבְיָדוֹ הַגּוֹרָל, וַיִּגַּשׁ</p>

<p>עַד פְּנֵי אָיַס, שֶׁנָּתַן בּוֹ סִמָּן וּזְרָקוֹ בַקּוֹבַע,</p>

<p>פָּשַׁט אָיַס הַנֶּהְדָּר אֶת־כַּפּוֹ כְנֶגְדּוֹ, וַיִּגַּשׁ</p>

<p>וְתָקַע בְּכַפּוֹ, וַיַּכֵּר סִמָּנוֹ וַיִּשְׂמַח בְּלִבּוֹ.</p>

<p>זְרָקוֹ לָאָרֶץ אֶל־רַגְלָיו, וַיִּקְרָא בְקוֹל וַיָּרִיעַ:  190</p>

<p>&quot;אָכֵן גּוֹרָלִי הוּא, רֵעָי! לִבִּי בִי יָגִיל וְיָשִׂישׂ,</p>

<p>יַעַן כִּי אֶבְטַח, שֶׁאֶגְבַּר עַל־הֶקְטוֹר הַנִּמְשָׁל לָאֵלִים.</p>

<p>אוּלָם בְּעוֹדִי מִתְלַבֵּשׁ וְשָׂם עָלַי בִגְדֵי מִלְחָמָה,</p>

<p>אַתֶּם הִתְפַּלְּלוּ כֻלְּכֶם אֶל־זֵאוּס בֶּן־קְרוֹנוֹס הַמּוֹשֵׁל,</p>

<p>שִׁפְכוּ תְחִנַּתְכֶם בְּלִבְּכֶם בִּדְמָמָה, וְלֹא יִשְׁמְעוּ הַטְּרוֹיִים, 195</p>

<p>אוֹ בְקוֹל רָם תִּתְפַּלָּלוּ, כִּי אֵין אִישׁ וְנִפְחַד מִמֶּנּוּ;</p>

<p>וְאֵין אִישׁ בָּעוֹלָם לְגָרְשֵׁנִי בְכֹחוֹ וְנֶגֶד רְצוֹנִי,</p>

<p>גַּם לֹא בְעָרְמַת מִלְחָמָה יִתְחַכֶּם־לִי, כִּי מֻבְטְחַנִי,</p>

<p>אֲשֶׁר לֹא נִבְעַר מִדַּעַת בְּסַלַּמִּיס גֻדַּלְתִּי טֻפָּחְתִּי&quot;.
<br><br />
כָּכָה הִבִּיעַ; וְהֵמָּה הִתְפַּלְלוּ לְזֵאוּס הַמּוֹשֵׁל,  200</p>

<p>וְהָיוּ בָהֶם אֲשֶׁר דִּבְּרוּ לְנַפְשָׁם, מַשְׁקִיפִים לְשְׁחָקִים:</p>

<p>&quot;זֶבְס אָבִינוּ הָאַדִּיר, הַמְהֻלָּל וְהַמּוֹשֵׁל בְּאִידָה!</p>

<p>תְּנָה תְשׁוּעָתְךָ לְאָיַס, וְיִנְחַל שֶׁם־עוֹלָם וּתְהִלָּה!</p>

<p>אַךְ אִם־אָהַבְתָּ אֶת־הֶקְטוֹר וְתִדְאַג גַּם־לוֹ, וְחָלַקְתָּ</p>

<p>חֵלֶק כְּחֵלֶק לִשְׁנֵיהֶם הַכֹּחַ, הַגְּבוּרָה וְהַתְּהִלָּה&quot;.    205
<br><br />
כָּכָה הִבִּיעוּ; וְאָיַס הִתְלַבֵּשׁ נְחֹשֶׁת מַבְרִיקָה.</p>

<p>אַךְ כְּכַלּוֹתוֹ לְהִתְלַבֵּשׁ אֶת־כָּל־כְּלֵי מִלְחַמְתּוֹ, הִתְפָּרֵץ,</p>

<p>צוֹעֵד בְּצַעֲדֵי אוֹן כְּאָרֵס הָאַדִּיר הַיּוֹצֵא</p>

<p>אֶל־מַעֲרֶכֶת הַגְּבָרִים, וְזֵאוּס בֶּן־קְרוֹנוֹס מְעוֹרְרָם</p>

<p>לִלְחֹם בְּעֶבְרָה וָזַעַם בִּמְרִיבָה אוֹכֶלֶת־הַנָּפֶשׁ –    210</p>

<p>מַרְאֵה פְנֵי אָיַס הָאַדִּיר, מָגִנָּם שֶׁל־בְּנֵי הָאֲכַיִּים,</p>

<p>שְׂחוֹק קַל מְרַחֵף עַל־שְׂפָתָיו, וּפָנָיו אֲיֻמּוֹת, וְצוֹעֵד</p>

<p>בְּצַעֲדֵי אוֹן, בָּא מְנוֹפֵף כִּידוֹנוֹ הַמַּאֲרִיךְ־צִלּוֹ.</p>

<p>בְּנֵי הָאַרְגֵּאִים רָאוּהוּ, וַיִּשְׂמְחוּ עָלָיו וַיַּעַלְזוּ,</p>

<p>חֵיל הַטְּרוֹיִים – וְנָמַסּוּ, וְלֹא קָם בָּהֶם רוּחַ, כִּי חָתּוּ; 215</p>

<p>הֶקְטוֹר גַּם־הוּא לִבּוֹ הָלַם כְּהַלְמוּת הַפַּעַם בְּחָזֵהוּ;</p>

<p>אֶפֶס לֹא יָכֹל לְהִסּוֹג אוֹ לְהִתְעָרֵב בַּקָּהָל,</p>

<p>יַעַן כִּי הוּא עַצְמוֹ תָּבַע לְהֵאָבֵק בְּמִלְחֶמֶת־בֵּינָיִם.</p>

<p>וְאָיַס בָּא נִגַּשׁ, וּבְיָדוֹ צִנָּתוֹ בַּת־שִׁבְעַת הָעוֹרוֹת,</p>

<p>דּוֹמָה לְמִגְדַּל נְחֹשֶת, וְעָמַל בָּהּ טִיכְיוֹס הַבֻּרְסִי,      220</p>

<p>טוֹב שֶׁבַּבֻּרְסִים הַטּוֹבִים, הַיּוֹשֵׁב בְּהִילָה בְּבֵיתוֹ;</p>

<p>עָשָׂה הַצִּנָּה הַנִּפְלֵאת מִשִּׁבְעָה עוֹרוֹת־פָּר שְׁמֵנִים,</p>

<p>אַךְ מַעֲטֶהָ הַשְּׁמִינִי צִפָּהוּ נְחֹשֶׁת הַקָּלָל.</p>

<p>וְאָיַס בֶּן־טֶלַּמּוֹן הוּא נָשָׂא הַצִּנָּה מִלְּפָנָיו,</p>

<p>נִגַּשׁ עַד הֶקְטוֹר וְעָמַד, הִתְאַמֵּר עַל־הֶקְטוֹר וַיֹּאמֶר:  225</p>

<p>&quot;הֶקְטוֹר, בְּצֵאתְךָ כַיּוֹם בְּמִלְחֶמֶת־בֵּינַיִם, וְנוֹכַחְתָּ –</p>

<p>יֵשׁ גִּבּוֹרים דַּנָּאִים מִלְּבַד אֲכִיל לֶב־הָאַרְיֵה,</p>

<p>אֲשֶׁר יָרֹעַ בַּגְּבָרִים וְיַשֵּׁם אֶת־שׁוּרוֹת הַלּוֹחֲמִים.</p>

<p>עַתָּה הוּא שׁוֹהֶה בִסְפִינוֹת כְּפוּפוֹת מַפְלִיגוֹת־בַּיַּמִּים,</p>

<p>אַפּוֹ כִי חָרָה בַאֲגַמֶּמְנוֹן רוֹעֵה־הַלְאֻמִּים;    230</p>

<p>אֶפֶס גַּם־אָנוּ נֵצְאָה לִקְרָאתְךָ בְּנֶשֶׁק וְנֵאָבֵק,</p>

<p>וְרַבִּים אֲנָחְנוּ; אַךְ אַתָּה אֱסֹר הַקְּרָב וְהַמִּלְחָמָה!&quot;
<br><br />
עָנָה לוֹ הֶקְטוֹר הָעִזּוּז מְנוֹפֵף־הַקּוֹבַע וַיֹּאמֶר:</p>

<p>&quot;אָיַס בֶּן־טֶלַּמּוֹן, הַנַּעֲלֶה, הָרוֹדֶה־בַלְאֻמִּים!</p>

<p>אַל־תְּנַסֵּנִי כְּנַסּוֹת עוּל־יָמִים רְפֵה־כֹחַ אוֹ אִשָּׁה,      235</p>

<p>אֲשֶׁר לֹא לָמְדָה לָדַעַת, וְזָרִים לָהּ דַּרְכֵי מִלְחָמָה;</p>

<p>הִנֵּה אָנֹכִי יָדַעְתִּי דַרְכֵי מִלְחָמָה וָקָטֶל;</p>

<p>אֵדַע לְהַטּוֹת יָמִינָה וּשְׂמֹאלָה מָגִנִּי הֶעָשׂוּי</p>

<p>עוֹרוֹת פָּרִים יְבֵשִׁים, אֶלָּחֵם, וְיָדִי גוֹבֶרֶת;</p>

<p>אֵדַע לְהִשְׂתָּעֵר בְּכֹחַ בְּסַעַר־הַקְּרָב גַּם בָּרָכֶב,        240</p>

<p>אֵדַע גַּם לָצֵאת בִּמְחוֹלוֹ שֶׁל־אָרֵס בְּמִלְחֶמֶת הָרַגְלִים.</p>

<p>אַךְ אֵין אֶת־נַפְשִׁי לִפְגֹּעַ בְּגִבּוֹר כְּמוֹתְךָ בְּעָרְמָה,</p>

<p>לֶאֱרֹב לְךָ, אַךְ בַּגָּלוּי אַכֶּכָּה, אִם־יַעֲלֶה בְיָדִי&quot;.
<br><br />
כָּכָה הִבִּיעַ וַיְנוֹפֵף כִּידוֹנוֹ הַמַּאֲרִיךְ־צִלּוֹ,</p>

<p>זְרָקוֹ בְאָיַס בְּמָגִנּוֹ הָאַדִּיר בֶּן־שִׁבְעַת הָעוֹרוֹת,    245</p>

<p>פָּגַע בְּמִסְגֶּרֶת־הַנְּחֹשֶׁת, שֶׁשִּׁמְּשָׁה לוֹ מַעֲטֶה שְׁמִינִי,</p>

<p>עָבַר הַנְּחֹשֶׁת הָעַזָּה וְחָתַךְ אֶת־שֵׁשׁ הַמַּעֲטָפוֹת,</p>

<p>נִתְקַל בַּשְּבִיעִית וַיַּעֲמֹד בְּעוֹר שׁוֹר־הַפָּר. שֵׁנִי זָרַק</p>

<p>אָיַס מִזַּרְעוֹ שֶׁל־זֶבְס כִּידוֹנוֹ הַמַּאֲרִיךְ־צִלּוֹ,</p>

<p>פָּגַע בְּמָגִנּוֹ שֶל־הֶקְטוֹר הֶעָשׂוּי עָגֹל עַל־סְבִיבָיו.    250</p>

<p>חָדַר הַכִּידוֹן הַקָּשֶׁה, וַיַּחֲלֹף הַמָּגֵן הַמַּבְרִיק,</p>

<p>עָבַר הַשִּׁרְיוֹן הַנִּפְלָא הֶעָשׂוּי מַעֲשֵׂה חוֹשֵׁב;</p>

<p>קָרַע הַכּידוֹן כֻּתָּנְתּוֹ סָמוּךְ לִבְשַׂר הַמִּפְשָׂעָה:</p>

<p>נָטָה הַצִּדָּה הַלָּז – וְנִמְלַט מֵאֹפֶל אֲבַדּוֹן.</p>

<p>מִהֲרוּ שְׁנֵיהֶם, הוֹצִיאוּ בִידֵיהֶם רָמְחֵיהֶם הַגְּדוֹלִים, 255</p>

<p>שׁוּב הִשְׂתָּעֲרוּ הַשְּׁנַיִם כִּכְפִירִים מְלַחֲכֵי בָשָׂר</p>

<p>אוֹ כַחֲזִירֵי־הַבָּר, שֶׁקָּשֶׁה לְהַכְנִיעַ עֻזָּמוֹ.</p>

<p>הֶקְטוֹר הִשְׂתָּעֵר בְּרָמְחוֹ וַיִּדְקֹר הַצִּנָּה בָאֶמְצָע,</p>

<p>אֶפֶס עֹקֶץ חֲנִיתוֹ לֹא טֵעֵן הַנְּחֹשֶׁת, הִתְעַקָּל;</p>

<p>וְאָיַס הִשְׂתָּעֵר עַל־הֶקְטוֹר וַיִּדְקֹר הַמָּגֵן, וַיַּחֲלֹף  260</p>

<p>רָמְחוֹ וַיְזַעְזְעֵהוּ בְהַכּוֹתוֹ־בוֹ, הָלַךְ וְחָתַךְ,</p>

<p>חָדַר עַד־עָרְפּוֹ, וַיֵּז מִנִּצְחוֹ הַשָּׁחוֹר, קוֹלֵחַ.</p>

<p>אוּלָם גַּם הֶקְטוֹר מְנוֹפֵף־הַקּוֹבַע לֹא חָדַל מִלָּחֶם,</p>

<p>נָסוֹג לְאָחוֹר וַיָּרֶם אֶבֶן בְּיָדוֹ הַקָּשָׁה,</p>

<p>אֶבֶן־זָוִיּוֹת מַשְׁחִירָה וּגְדוֹלָה מֻנַּחַת בַּשָּׂדֶה,  265</p>

<p>זְרָקָהּ בְּשִׁלְטוֹ הָאָיֹם בֶּן־שִׁבְעַת הָעוֹרוֹת שֶׁל־אָיַס;</p>

<p>פָּגַע בַּצִּנָּה בְטַבּוּרָה, וּבְצִלְצוּל הֵרִיעָה נְחֻשְׁתָּהּ.</p>

<p>וְאָיַס חָש תָּפַשׂ אֶבֶן גְּדוֹלָה מִמֶּנָּה וַיְנוֹפְפָהּ,</p>

<p>אָזַר כָּל־כֹּחוֹ הָאָיֹם, וַיַּשְׁלֵךְ וַיְפוֹצֵץ בָּאָבֶן,</p>

<p>דְּמוּתָה כְּאֶבֶן רֵחַיִם, מָגִנּוֹ שֶׁל־הֶקְטוֹר בָּאֶמְצָע,  270</p>

<p>מָחַץ אֶת־בִּרְכָּיו; וַיִּפֹּל הָאִישׁ אֲחוֹרַנִּית מְלֹא־אָרְכּוֹ,</p>

<p>אוֹחֵז מָגִנּוֹ עַל־גַּבּוֹ; וְאַפּוֹלוֹן חָשׁ וַיְקִימֵהוּ.</p>

<p>וְהָיוּ נִלְחָמִים בַּשֶּׁלַח, קְרוֹבִים וּפוֹצְעִים אִישׁ אָחִיו,</p>

<p>לוּלֵא קָפְצוּ הַכָּרוֹזוֹת, מַלְאֲכֵי אֵלִים וְאָדָם,</p>

<p>אֶחָד מֵאֵצֶל הַטְּרוֹיִים, מִבֵּין הָאֲכַיִּים מִשְׁנֵהוּ, 275</p>

<p>וְהֵמָּה טַלְתִּבְּיוֹס וְאִידַיּוֹס, וּשְׁנֵיהֶם חֲכָמִים וּנְבוֹנִים.</p>

<p>שָׂמוּ בֵין שְׁנֵיהֶם מַטּוֹתָם, וַיִּשָּׂא אִמְרָתוֹ אִידַיּוֹס,</p>

<p>הוּא הַכָּרוֹז הַנָּבוֹן, יוֹדֵעַ עֲצַת הַחֲכָמִים:</p>

<p>&quot;בָּנִים יַקּירִים, נָא חִדְלוּ כַיּוֹם מִלְּחֹם, מֵהֵאָבֵק,</p>

<p>יַעַן כִּי זֵאוּס כּוֹנֵס־הֶעָבִים אוֹהֵב אֶת־שְׁנֵיכֶם!  280</p>

<p>אַתֶּם גִּבּוֹרִים לְהִלָּחֵם בַּכִּידוֹן – כֻּלָּנוּ יָדָעְנוּ.</p>

<p>עַתָּה כְבָר יוֹרֵד הַלַּיְלָה, וְיָאֶה לְהִשָּׁמַע לַלָּיְלָה&quot;.
<br><br />
הֵשִׁיב אֲמָרָיו לוֹ אָיַס בְּנוֹ שֶׁל־טֶלַּמּוֹן וַיַּעַן:</p>

<p>&quot;צַו־נָא, אִידַיּוֹס, לְהֶקְטוֹר, וְהָיוּ דְבָרָיו כִּדְבָרֶיךָ!</p>

<p>יַעַן כִּי הוּא אֲשֶׁר־תָּבַע אֶת־כָּל־הַגִּבּוֹרִים לְהֵאָבֵק;  285</p>

<p>יִפְתַּח, וּבְנֶפֶשׁ חֲפֵצָה אֲנִי לוֹ אֶשָּׁמַע, אִם־יַתְחִיל&quot;.
<br><br />
אָמַר וַיַּעַן לוֹ הֶקְטוֹר הָעִזּוּז מְנוֹפֵף־הַקּוֹבָע:</p>

<p>&quot;אָיַס הַנַּעֲלֶה, אוֹתְךָ חָנַן אֱלֹהִים הַגְּבוּרָה,</p>

<p>עָצְמָה וּבִינָה, וְאַתָּה הַגִּבּוֹר לְהִלָּחֵם בַּכִּידוֹן,</p>

<p>נַחְדֹּל עַתָּה מִקְּרָב, מִמִּלְחֶמֶת הַדָּם, כִּי עוֹד מוֹעֵד  290</p>

<p>וְנָשׁוּב נֶאֱסֹר מִלְחָמָה – עַד יַפְרִיד בֵּינֵינוּ אֱלֹהִים,</p>

<p>יָחֹן הַתְּשׁוּעָה לְאֶחָד, וְיֶאֱמַץ מִשְּׁנֵינוּ הָאֶחָד;</p>

<p>עַתָּה כְבָר יוֹרֵד הַלַּיְלָה, וְיָאֶה לְהִשָּׁמַע לַלָּיְלָה;</p>

<p>וְשָׂמְחוּ עָלֶיךָ כָּל־בְּנֵי הָאֲכַיִּים עַל־יַד הָאֳנִיּוֹת;</p>

<p>אוּלָם עַל־כֻּלָּם רֵעֶיךָ אֲשֶׁר־לְךָ וַעֲמִיתֶיךָ;   295</p>

<p>אַף אֲנִי אָשׁוּב לְקִרְיַת פְּרִיאַמּוֹס הַמּוֹשֵׁל וְשִׂמַּחְתִּי</p>

<p>בְּשׁוּבִי אֶת־כָּל־אַנְשֵׁי טְרוֹיָה וּנְשֵׁיהֶם הַלְּבוּשׁוֹת אֲרֻכּוֹת,</p>

<p>אֲשֶׁר עָלַי תִּתְפַּלֵּלְנָה מִתְכַּנְּסוֹת בְּהֵיכַל הָאֵלִים.</p>

<p>שְׁנֵינוּ נַגִּישָׁה אִישׁ לְאָחִיו הַמִּנְחָה הַיָּפָה וְהָאֶשְׁכָּר,</p>

<p>לְמַעַן יֹאמַר הָאוֹמֵר,אֲכַיִּי אוֹ אַחַד הַטְּרוֹיִים:   300</p>

<p>מְדָנִים הִפְרִידוּ בֵינֵיהֶם, וּבְעֶבְרָה וָזַעַם נִלְחָמוּ,</p>

<p>אַךְ נֶאֱהָבִים וּנְעִימִים מִשְּׂדֵה הַמִּלְחָמָה נִפְרָדוּ&quot;.
<br><br />
כָּכָה הִבִּיעַ וַיִּתֵּן־לוֹ חַרְבּוֹ, לָהּ מַסְמְרוֹת־כָּסֶף,</p>

<p>אוֹתָהּ עַל־תַּעֲרָהּ וְעַל־רְצוּעָתָהּ הַחֲתוּכָה לְתִפְאָרָה;</p>

<p>וְאָיַס לוֹ נָתַן חֲגוֹרַת אַרְגָּמָן מְפִיקָה נְגֹהוֹת.   305</p>

<p>כָּכָה נִפְרְדוּ שְׁנֵיהֶם, זֶה פָּנָה אֶל־חֵיל הָאֲכַיִּים,</p>

<p>וְזֶה אֶל־בֵּין פְּלֻגּוֹת הַטְּרוֹיִים. וְשָׂמְחוּ הַטְּרוֹיִים לִקְרָאתוֹ,</p>

<p>יַעַן כִּי רָאוּ עֵינֵיהֶם בְּשׁוּבוֹ, וְשָׁלוֹם לוֹ, חַי הוּא,</p>

<p>מִלֵּט אֶת־נַפְשׁוֹ מִזְּרוֹעַ עֻזּוֹ שֶׁל־אָיַס וְכֹחוֹ,</p>

<p>וַיּוֹלִיכוּהוּ הָעִירָה, כִּי רְאוֹתוֹ חַי לֹא פִלֵּלוּ.  310</p>

<p>גַּם הָאֲכַיִּים עֲדוּיֵי־הַמְּצָחוֹת הוֹלִיכוּ אֶת־אָיַס</p>

<p>אֶל־אֲגַמֶּמְנוֹן הַנַּעֲלֶה וַיִּשְׂמַח מְאֹד עַל־הַתְּשׁוּעָה.
<br><br />
וּכְשֶׁבָּאוּ לְאֹהֶל בֶּן־אַטְרֵס, וַיִּזְבַּח לְמַעֲנָם</p>

<p>זֶבַח פָּר בֶּן־חָמֵשׁ שָׁנִים לְזֵאוּס הָאַדִּיר,</p>

<p>הִקְרִיב קָרְבָּנוֹ שׁוֹר־פָּר אֲגַמֶּמְנוֹן הָעוֹצֵר־בַּגּוֹיִים. 315</p>

<p>פָּשְׁטוּ אֶת־עוֹרוֹ מִמֶּנּוּ, אֲבָרִים אֲבָרִים פֵּרְקוּהוּ,</p>

<p>אַף נִתְּחוּהוּ יָפֶה לִנְתָחִים וַיְשִׂימוּם עַל־שְׁפוּדִים,</p>

<p>צָלוּם בִּזְהִירוּת יְתֵרָה וַיְסִירוּם מֵעַל פְּנֵי הַמּוֹקֵד.</p>

<p>אַךְ כְּכַלּוֹתָם אֶת־מְלַאכְתָּם הֵכִינוּ הַפָּר וַיֹּאכֵלוּ,</p>

<p>אָכְלוּ וְנֶהֱנוּ, וּמְאוּם לֹא חָסֵר אָז לִבָּם בַּכֵּרָה.  320</p>

<p>אַךְ גַּב־הַפָּר, מָנָה יָפָה וּגְדוֹלָה, נָתַן בֶּן־אַטְרֵס,</p>

<p>הוּא אֲגַמֶּמְנוֹן הַגִּבּוֹר הָעוֹצֵר־בְּרַבִּים, לְאָיַס.</p>

<p>וְאַחַר שֶׁשָּׁבְרוּ צִמְאוֹנָם וּמִלְאוּ תַאֲוַת רַעֲבוֹנָם,</p>

<p>פָּתַח בֵּינֵיהֶם הַיָּשִׁישׁ בְּדִבְרֵי מוֹעֵצוֹת וָדָעַת –</p>

<p>נֶסְטוֹר, שֶׁהָיְתָה עֲצָתוֹ גַם־קֹדֶם הַטּוֹבָה בָעֵצוֹת.  325</p>

<p>נָשָׂא אִמְרָתוֹ אֲלֵיהֶם וַיֹּאמֶר בְּהַשְׂכֵּל וּבִינָה:</p>

<p>&quot;בְּנוֹ שֶׁל־אַטְרֵס וְיֶתֶר הַנְּדִיבִים בִּבְנֵי הָאֲכַיִּים!</p>

<p>רַבִּים הַמֵּתִים מִבְּנֵי הָאֲכַיִּים יְפֵי־הַמַּחְלָפוֹת,</p>

<p>אָרֵס הַזּוֹעֵם כִּי שָׁפַךְ אֶת־דָּמָם הַשָּׁחוֹר עַל־חוֹפֵי</p>

<p>נַחַל סְקַמַּנְדְּרוֹס הַנָּאֶה, וּבְמִשְׁכְּנוֹת הַדֵס נִשְׁמוֹתָם; 330</p>

<p>מָחָר עִם־שַׁחַר מְנַע הָאֲכַיִּים מִבּוֹא בַמִּלְחָמָה,</p>

<p>וַאֲנַחְנוּ נַקְהִיל הָעָם, וּבִשְׁוָרִים וּפְרָדִים</p>

<p>נָבִיא הַפְּגָרִים הַמֵּתִים וְנִשְׂרֹף לָהֶם אֶת־הַשְּׂרֵפָה</p>

<p>קָרוֹב אֵצֶל הַסְּפִינוֹת, וְהָיָה כִּי נָשׁוּב לְאַרְצֵנוּ,</p>

<p>וְהֶעֱלָה אִישׁ אִישׁ אֶת־עַצְמוֹת הָאָבוֹת לַבָּנִים אֶל־בֵּיתוֹ. 335</p>

<p>נִשְׁפֹּךְ מֵאַדְמַת הַשָּׂדֶה מִסָּבִיב מִגְדָּלִים נִשָּׂאִים,</p>

<p>וְהָיוּ לְמַחֲסֶה לָנוּ וּלְמִשְׂגָּב לְכָל־הָאֳנִיּוֹת,</p>

<p>שְׁעָרִים חֲזָקִים וּבְצוּרִים בָּם נִקְרַע, וְהָיוּ הַשְּׁעָרִים</p>

<p>לַעֲבֹר בָּם רוֹכְבִים בַּסּוּסִים וְגַם הָעֲגָלוֹת;    340</p>

<p>נִכְרֶה תְּעָלָה עֲמֻקָּה מִחוּץ לַמִּגְדָּלִים בְּקִרְבָתָם,</p>

<p>וְנָסַב הַבּוֹר וְהִקִּיפָם לְמִכְשׁוֹל לָעָם וְלַסּוּסִים.</p>

<p>פֶּן־יִתְנַפְּלוּ עָלֵינוּ הַטְּרוֹיִים הַשּׁוֹאֲפִים קְרָבוֹת&quot;.
<br><br />
כָּכָה הִבִּיעַ, וְהַמְּלָכִים כֻּלָּם הִסְכִּימוּ לִדְבָרָיו.</p>

<p>וְאַנְשֵׁי טְרוֹיָה גַם־הֵמָּה אָז קָרְאוּ עֲצָרָה בַמְּצוּדָה  345</p>

<p>נֹכַח שַׁעַר פְּרִיאַמּוֹס בְּשָׁאוֹן וַהֲמֻלָּה נוֹרָאָה.</p>

<p>פָּתַח וַיְדַבֵּר אֲלֵיהֶם אַנְטֵנוֹר הַנָּבוֹן וַיֹּאמֶר:</p>

<p>&quot;שִׁמְעוּ־נָא, טְרוֹיִים וְדַרְדַּנִּים וּבַעֲלֵי בְרִיתֵנוּ, הַאֲזִינוּ!</p>

<p>דַּבֵּר אֲדַבְּרָה בְאָזְנֵיכֶם אֶת־אֲשֶׁר צִוַּנִי לְבָבִי,</p>

<p>הָבָה וְנָשִׁיב לִשְׁנֵי בְנֵי אַטְרֵס כַּיּוֹם אֶת־הֶלֶּנָּה,    350</p>

<p>אוֹתָהּ וְאֶת־כָּל־אוֹצְרוֹתֶיהָ; כִּי הִנֵּה אֲנַחְנוּ נִלְחָמִים,</p>

<p>הָפֵר הֵפַרְנוּ הַבְּרִית וְהַשְּׁבוּעָה כָרַתְנוּ; וְלֹא תִהְיֶה</p>

<p>גַּם תִּפְאַרְתֵּנוּ בַדֶּרֶךְ, אִם־לֹא נַעַשׂ עַתָּה כִדְבָרָי!&quot;
<br><br />
כָּכָה הִבִּיעַ וַיֵּשֶׁב; אָז קָם אֲלֶכְּסַנְדְּרוֹס הַנַּעֲלֶה,</p>

<p>זֶה הָאֱלֹהִי וּבַעַל הֶלֶּנָּה יְפַת־הַמַּחְלָפוֹת,      355</p>

<p>נָשָׂא אִמְרָתוֹ, וַיַּעַן וַיְדַבֵּר אֶת־אִמְרֵי־הַכָּנָף:</p>

<p>&quot;הִנֵּה דְבָרֶיךָ דִבַּרְתָּ, אַנְטֵנוֹר, לֹא יָשְׁרוּ בְעֵינָי:</p>

<p>וְאִלּוּ חָפַצְתָּ, מָצָאתָ נְכֹחִים וְטוֹבִים מֵאֵלֶּה.</p>

<p>אוּלָם אִם־אָמְנָם מִלִּבְּךָ הוֹצֵאתָ מִלֶּיךָ וְכֵן דַּעְתְּךָ,</p>

<p>אֵין זֶה כִּי הָיְתָה בְּךָ יַד אֵלִים לָקַחַת בִּינָתְךָ.    360</p>

<p>וְהָיָה זֶה דְּבָרִי בְאָזְנֵי הַטְּרוֹיִים מַכְנִיעֵי־הַסּוּסִים,</p>

<p>אַחַת דִּבַּרְתִּי, וְכֵן יָקוּם: אֶת־אִשְׁתִּי לֹא אָשִׁיב לְעוֹלָם,</p>

<p>אֶפֶס כָּל־גִּנְזֵי מַטְמוֹנִים, אֲשֶׁר הֵבֵאתִי מֵאַרְגּוֹס,</p>

<p>אֶתֵּן וְעוֹד אוֹסִיף עֲלֵיהֶם כָּהֵנָּה אוֹצָרוֹת מִבֵּיתִי&quot;.
<br><br />
כָּכָה הִבִּיעַ וַיֵּשֶׁב; וַיָּקָם בְּתוֹכָם פְּרִיאַמּוֹס   365</p>

<p>נִינוֹ שֶׁל־דַּרְדָּן, וַעֲצָתוֹ כַּעֲצַת הָאֱלֹהִים לְחָכְמָה,</p>

<p>נָשָׂא אֲמָרָיו וַיְדַבֵּר בְּהַשְׂכֵּל וּבִינָה וַיֹּאמֶר:</p>

<p>&quot;שִׁמְעוּ־נָא, טְרוֹיִים וְדַרְדַּנִּים וּבַעֲלֵי בְרִיתִי, הַאֲזִינוּ!</p>

<p>דַּבֵּר אֲדַבְּרָה בְאָזְנֵיכֶם אֶת־אֲשֶׁר צִוַּנִי לְבָבִי.</p>

<p>שׁוּבוּ וּלְכוּ אֶל־הָעִיר וּסְעַדְתֶּם לִבְּכֶם כְּקֶדֶם,  370</p>

<p>שׁוֹמְרִים לַחוֹמוֹת הַפְקִידוּ, וְהָיָה אִישׁ אִישׁ עֵר וְנִזְהָר;</p>

<p>מָחָר גַּם יַשְׁכִּים אִידַיּוֹס, וּבָא אֶל־הַסְּפִינוֹת הַגְּדוֹלוֹת</p>

<p>וְהִגִּיד לִשְׁנֵי בְנֵי אַטְרֵס, מֶנֶּלָּאוֹס וַאֲגַמֶּמְנוֹן,</p>

<p>דִּבְרֵי בְנִי אֲלֶכְּסַנְדְּרוֹס, בְּשֶׁלּוֹ הַמִּלְחָמָה בָאָרֶץ;</p>

<p>וְיוֹסִיף אֶת־דִּבְרֵי הַטַּעַם, הֲיַחְפְּצוּ לַחֲדֹל מִלָּחֶם, 375</p>

<p>לַעֲצֹר בְּעַד שְׁפִיכַת הַדָּמִים, עַד נִשְׂרֹף אֶת־פִּגְרֵי מֵתֵינוּ;</p>

<p>אַחַר נָשׁוּבָה וְנַעֲרֹךְ מִלְחָמָה, עַד יַפְרִיד בֵּינֵינוּ</p>

<p>אַחַד הָאֵלִים, כִּי יִתֵּן הַתְּשׁוּעָה לְאֶחָד מִשְּׁנֵינוּ&quot;.
<br><br />
כָּכָה הִבִּיעַ; וְהֵמָּה נִשְׁמְעוּ לוֹ בְנֶפֶשׁ חֲפֵצָה,</p>

<p>סָעֲדוּ לִבָּם בַּמַּחֲנֶה אִישׁ אִישׁ עַל־פְּלֻגָּתוֹ וְעַל־דִּגְלוֹ.  380</p>

<p>הִשְׁכִּים אִידַיּוֹס וַיָּבוֹא עֲדֵי הָאֳנִיּוֹת הַגְּדוֹלוֹת.</p>

<p>וְחֵיל הַדַּנָּאִים הָעוֹבְדִים לְאָרֵס נִקְהָלִים אָז אֵצֶל</p>

<p>יַרְכְּתֵי הַסְּפִינָה הַגְּדוֹלָה שֶׁל־אֲגַמֶּמְנוֹן הַמּוֹשֵׁל;</p>

<p>עָמַד בְּתוֹכָם הַכָּרוֹז צְלוּל־הַקּוֹל, עָנָה וְאָמָר:</p>

<p>&quot;הוֹי, בֶּן־אַטְרֵס וְיֶתֶר הַטּוֹבִים בְּכָל־הַאֲכַיִּים! 385</p>

<p>הִנֵּה שְׁלָחַנִי פְּרִיאַמּוֹס וְיֶתֶר הַטְּרוֹיִים הַנְּדִיבִים,</p>

<p>דָּבָר בְּפִי, אִם־עֲלֵיכֶם טוֹב, וְאִם־תִּרְצוּ לִשְׁמֹעַ,</p>

<p>הִנֵּה זֶה דְּבַר אֲלֶכְּסַנְדְּרוֹס, בְּשֶׁלּוֹ הַמִּלְחָמָה פָּרְצָה:</p>

<p>כָּל־הָאוֹצָרוֹת וְהַסְּגֻלּוֹת, שֶׁהֶעֱלָה בַסְּפִינוֹת הַגְּדוֹלוֹת</p>

<p>וְהֵבִיא לִטְרוֹיָה- לוּ קִדְּמוֹ הַשֹֹּד וְהַשֶּׁבֶר בַדָּרֶךְ! - 390</p>

<p>יִתְּנֵם וְעוֹד יוֹסִיף עֲלֵיהֶם כָּהֵנָּה אוֹצָרוֹת מִבֵּיתוֹ,</p>

<p>וְאֵשֶׁת חֵיק מֶנֶּלָּאוֹס הַמְּהֻלָּל, אֵשֶת נְעוּרָיו,</p>

<p>אוֹתָהּ לֹא יָשִׁיב לֹא יִתֵּן, הֲגַם כִּי יְעָצוּהוּ הַטְּרוֹיִים.</p>

<p>וְעוֹד עָלַי פָּקַד לְהַגִּיד, הֲיִשְׁכֶם חֲפֵצִים וְחָדְלוּ</p>

<p>קְרָבוֹת הַדָּם הָאֲיֻמִּים, עַד נִשְׂרֹף אֶת־פִּגְרֵי מֵתֵינוּ; 395</p>

<p>אַחַר נָשׁוּבָה וְנַעֲרֹךְ מִלְחָמָה, עַד יַפְרִיד בֵּינֵינוּ</p>

<p>אַחַד הָאֵלִים, כִּי יִתֵּן הַתְּשׁוּעָה לְאֶחָד מִשְּׁנֵינוּ&quot;.
<br><br />
כָּכָה הִבִּיעַ; וְהֵמָּה מַחֲרִישִׁים, נֶאֶלְמוּ דוּמִיָּה.</p>

<p>הוֹחִיל עַד בּוֹשׁ, וְדִיאוֹמֵדֵס הַקּוֹרֵא־בְחַיִל עָנָהוּ:</p>

<p>&quot;אִישׁ אַל־יָהִין מִכֶּם לָקַחַת אוֹצְרוֹתָיו שֶׁל־פָּרִיס, 400</p>

<p>גַּם אֶת־הֶלֶּנָּה לֹא יִקָּח! גַּם תִּינוֹק וְשׁוֹטֶה יָבִינוּ:</p>

<p>נֶחְתַּךְ גְּזַר־דִּינָהּ שֶׁל־טְרוֹיָה וְכָלְתָה אֵלֶיהָ הָרָעָה!&quot;
<br><br />
כָּכָה שָׂח; וַיָּרִיעוּ לְעֻמָּתוֹ כָל־בְּנֵי הָאֲכַיִּים</p>

<p>וְהוֹדוּ לִדְבַר דִּיאוֹמֵדֵס מַכְנִיעַ־הַסּוּסִים הַמְהֻלָּל.</p>

<p>וַאֲגַמֶּמְנוֹן הַמּוֹשֵׁל עַל־רַבִּים הִבִּיעַ לְאִידַיּוֹס:  405</p>

<p>&quot;הִנֵּה, אִידַיּוֹס, אָזְנֶיךָ הַשּׁוֹמְעוֹת אֶת־דְּבַר הָאֲכַיִּים</p>

<p>אֲשֶׁר יָעָצוּ, - אָנֹכִי דִבְרֵיהֶם נְכֹחִים בְּעֵינַי.</p>

<p>וְאוּלָם הַפְּגָרִים הַמֵּתִים אָנֹכִי לֹא אֶמְנַע מִשָּׂרְפָם;</p>

<p>יַעַן אֵין מַשְׁהִים וְאֵין דּוֹחִים שְׂרֵפָתָם שֶׁל־פִּגְרֵי חֲלָלִים,</p>

<p>כֵּוָן שֶׁמֵּתוּ – מִיָּד וְשָׂרְפוּ לָהֶם אֶת־הַשְּׂרֵפָה.  410</p>

<p>שָׂהֲדִי זֵאוּס, זֶה אִישָׁהּ שֶׁל־הֵרָה הַמַּרְעִים־רְעָמִים&quot;.
<br><br />
כָּכָה הִבִּיעַ וַיִּשָּׂא אֶל־כָּל־הָאֵלִים שַׁרְבִיטוֹ;</p>

<p>שָׁב עַל־עֲקֵבָיו אֶל־אִלְיוֹס הַקְּדוֹשָׁה אִידַיּוֹס הַכָּרוֹז.</p>

<p>נִקְהֲלוּ שָׁם לַעֲצָרָה הַטְּרוֹיִים וְגַם הַדַּרְדַּנִּים,</p>

<p>יַחַד כֻּלָּם הִתְאַסְּפוּ, מְחַכִּים לְאִידַיּוֹס כִּי־יָבוֹא;  415</p>

<p>בָּא הַכָּרוֹז וַיַּעֲמֹד בְּתוֹכָם וַיַּגִּיד כָּל־אֲשֶׁר</p>

<p>דִּבְּרוּ וְאֶת־אֲשֶׁר עָנוּ. וַיְמַהֶר הָעָם, הִזְדָּרָזוּ:</p>

<p>אֵלֶּה מְאַסְּפִים הַפְּגָרִים, וְאֵלֶּה מְקוֹשְׁשִׁים עֵצִים.</p>

<p>אַף הָאַרְגֵּאִים יָצְאוּ הַסְּפִינוֹת מְרֻבּוֹת־הַמְּשׁוֹטִים,</p>

<p>אֵלֶּה מְאַסְּפִים הַפְּגָרִים, וְאֵלֶּה מְקוֹשְׁשִׁים עֵצִים.  420
<br><br />
הֶלְיוֹס אַךְ יָרָה אֶת־קַרְנָיו עַל־פְּנֵי כָל־הַשְּׁדֵמוֹת, בְּגִיחוֹ</p>

<p>מִמַּעֲמַקֵּי אוֹקְיָנוֹס, הַיָּם הַשּׁוֹקֵט בִּזְרָמָיו,</p>

<p>וְעָלָה שָׁמַיְמָה- אָז נִפְגְּשׁוּ גְּבָרִים בִּגְבָרִים בַּשָּׂדֶה.</p>

<p>קָשֶׁה מְאֹד הָיָה לְהַכִּיר, מִי הֵמָּה הַפְּגָרִים הַמֵּתִים;</p>

<p>שָׁפְכוּ עֲלֵיהֶם הַמַּיִם לְהָסִיר אֶת כִּתְמֵי הַדָּמִים,  425</p>

<p>וְשָׂמוּם עַל־פְּנֵי הָעֲגָלוֹת וּדְמָעוֹת עֲלֵיהֶם שָׁפָכוּ.</p>

<p>אוּלָם פְּרִיאַמּוֹס הוּא אָסַר עֲלֵיהֶם הַבִּכְיָה; מַחֲרִישִׁים</p>

<p>שָׂמוּ הַפְּגָרִים עַל־עֲצֵי הַמּוֹקֵד, וְנַפְשָׁם אָבֵלָה,</p>

<p>שָׂרְפוּ בָאֵשׁ אֶת־הַמֵּתִים אַף שָׁבוּ אֶל־אִלְיוֹס הַקְּדוֹשָׁה.</p>

<p>וְחֵיל הָאֲכַיִּים עֲדוּיֵי־הַמְּצָחוֹת גַּם־הֵמָּה נִקְהָלוּ,   430</p>

<p>שָׂמוּ עַל־עֲצֵי הַמְּדוּרוֹת הַפְּגָרִים, וְנַפְשָׁם אָבֵלָה,</p>

<p>שָׂרְפוּ בָאֵשׁ אֶת־הַמֵּתִים אַף שָׁבוּ לַסְּפִינוֹת הַגְּדוֹלוֹת.
<br><br />
טֶרֶם עָלָה הַשַּׁחַר, וְדִמְדּוּמֵי הַבֹּקֶר יָלִינוּ,</p>

<p>וְכָל גִּבּוֹרֵי אֲכַיָּה הִתְאַסְּפוּ מִסָּבִיב לַמְּדוּרָה,</p>

<p>שָׁפְכוּ מֵאַדְמַת הַשָּׂדֶה מִסָּבִיב לַשְּׂרֵפָה תֵל נִשָּׂא, 435</p>

<p>אַחַר בָּנוּ הַחוֹמָה וּצְרִיחִים נִשָּׂאִים עָלֶיהָ,</p>

<p>וְיִהְיוּ לְמַחֲסֶה לַחַיִל וּלְמִשְׂגָּב לְכָל־הָאֳנִיּוֹת.</p>

<p>שְׁעָרִים חֲזָקִים וּבְצוּרִים בָּם קָרְעוּ, וְהָיוּ הַשְּׁעָרִים,</p>

<p>לַעֲבֹר בָּם רוֹכְבִים בַּסּוּסִים וְגַם הָעֲגָלוֹת;</p>

<p>כָּרוּ תְעָלָה לָהּ סָבִיב, עֲמֻקָּה, גְּדוֹלָה וּרְחָבָה,  440</p>

<p>הוֹלְכָה מַקִּיפָה הַחוֹמָה, וִיתֵדוֹת בְּקַרְקָעָהּ תָּקָעוּ.
<br><br />
כָּכָה הָיוּ עֲמֵלִים אֲכַיִּים יְפֵי־הַמַּחְלָפוֹת;</p>

<p>וְכָל־הָאֵלִים הִתְכַּנְּסוּ אֶל־זֵאוּס רוֹמֵה־הַבְּרָקִים,</p>

<p>יָשְׁבוּ מִשְׁתָּאִים לְמִפְעַל אַדִּירִים שֶׁל־בְּנֵי הָאֲכַיִּים,</p>

<p>פָּתַח וַיְדַבֵּר בְּקִרְבָּם פּוֹסֵידוֹן זֶה מַרְעִיד־הָאָרֶץ:  445</p>

<p>&quot;זֶבְס אָבִינוּ, הַאֻמְנָם עוֹד יִהְיֶה בִמְלֹא רַחֲבֵי אֶרֶץ</p>

<p>אָדָם בֶּן־תְּמוּתָה הַדּוֹרֵשׁ בָּאֵלִים לְחָכְמָה וְעֵצָה?</p>

<p>הִנֵּה עֵינֶיךָ הָרוֹאוֹת אֶת־חֵיל הָאֲכַיִּים, וְהֵמָּה</p>

<p>בּוֹנִים הַחוֹמָה לַסְּפִינוֹת וְכוֹרִים סָבִיב לָהּ תְּעָלָה,</p>

<p>אַךְ הֶקָּטוֹמְבּוֹת נֶחְמָדוֹת לָאֵלִים אֵין הֵמָּה מְבִיאִים.  450</p>

<p>וְהָיְתָה הַחוֹמָה לִתְהִלָּה כָּל־מָקוֹם שָׁם שַׁחַר יַגִּיהַּ;</p>

<p>וְנִשְׁכְּחָה הַחוֹמָה, אֲנִי בָהּ עָמַלְתִּי עִם פֵיבּוֹס־אַפּוֹלוֹן,</p>

<p>אֲשֶׁר בָּנִינוּ בִיגִיעָה לְלָאוֹמֶדּוֹן רַב־הֶחָיִל&quot;.
<br><br />
וְזֵאוּס כּוֹנֵס־הֶעָבִים הִתְעַבֵּר, וַיַּעַן וַיֹּאמֶר:</p>

<p>&quot;אוֹיָה־לִּי, מַה אַתָּה אוֹמֵר, מַרְעִיד־הָאָרֶץ הָאַדִּיר!  455</p>

<p>יִפְחַד־לוֹ אַחַד הָאֵלִים מִמַּעֲשֵׂי גְבוּרָה כָאֵלֶּה</p>

<p>אֲשֶׁר אֵין כֹּחוֹ כְכֹחֲךָ אַתָּה וְכִזְרוֹעַ עֻזֶּךָ;</p>

<p>אָמְנָם תְּהִלָּתְךָ עוֹמֶדֶת כָּל־מָקוֹם שָׁם שַׁחַר יַגִּיהַּ.</p>

<p>אַךְ הֵרָגַע: בְּרֶדֶת בְּנֵי הָאֲכַיִּים הַנְּדִיבִים</p>

<p>יְפֵי־הַמַּחְלָפוֹת בַּסְּפִינוֹת וְיָשׁוּבוּ אֶל־אֶרֶץ אֲבוֹתָם, 460</p>

<p>נַפֵּץ תְּנַפֵּץ הַחוֹמָה, וְהוֹרַדְתָּהּ בִּמְצוּלוֹת הַמָּיִם,</p>

<p>וְשַׁבְתָּ וְכִסִּיתָ בַחוֹל עַל־מְבוֹאוֹת הַיָּם כְּבָרִאשׁוֹנָה,</p>

<p>וְהָיָה כְלֹא הָיָה בִנְיָנָם הַנִּשְׂגָּב שֶׁל־בְּנֵי הָאֲכַיִּים&quot;.
<br><br />
כָּכָה שׂוֹחֲחוּ הָאֵלִים, נִדְבְּרוּ אִישׁ אֶל־רֵעֵהוּ;</p>

<p>שָׁקְעָה הַחַמָּה, וַיִּשְׁלַם מִפְעָלָם שֶׁל־הָאֲכַיִּים,    465</p>

<p>שָׁחֲטוּ פָרִים וַיֹּאכְלוּ בְתוֹךְ אָהֳלֵיהֶם הַזָּבַח.</p>

<p>וְרַבּוֹת אֳנִיּוֹת תָּבֹאנָה מִלֵּמְנוֹס נוֹשְׂאוֹת הַיָּיִן,</p>

<p>שְׁלָחָן אֶבְנֵאוֹס בֶּן־יָסוֹן, וְיָלְדָה אוֹתוֹ הִפְּסִפִּילָה,</p>

<p>אֵשֶת חֵיק יָסוֹן הַמּוֹשֵׁל הָרוֹעֶה־לְאֻמִּים עֲצוּמִים,</p>

<p>וְאֶשְׁכָּר לִשְׁנֵי בְנֵי אַטְרֵס, אֲגַמֶּמְנוֹן וּמֶנֶּלָּאוֹס,    470</p>

<p>חֶלְקָם לָהֶם אַךְ לְבַדָּם – אֶלֶף הִין מֵי־דְבַשׁ הַמַּתָּת.</p>

<p>יֵינָם קָנוּ בִמְחִיר הָאֲכַיִּים יְפֵי־הַמַּחְלָפוֹת:</p>

<p>אֵלֶּה קָנוּהוּ בִנְחֹשֶׁת, וְאֵלֶּה בְּבַרְזֶל מְנוֹצֵץ,</p>

<p>אֵלֶּה בְעוֹרוֹת בְּקָרִים, וְאֵלֶּה בְפָרִים בְּנֵי בָקָר,</p>

<p>וְאֵלֶּה בַעֲבוּר הָעֲבָדִים, וּמִשְׁתֵּה הַשְּׁמָנִים הֵכִינוּ 475</p>

<p>בְּנֵי הָאֲכַיִּים יְפֵי־הַמַּחְלָפוֹת, כָּל אוֹתוֹ הַלַּיְלָה</p>

<p>לִבָּם הֵטִיבוּ, וְהַטְּרוֹיִים וּבַעֲלי בְרִיתָם – בַּקִּרְיָה;</p>

<p>וְזֶבְס חֲכַם־הַמּוֹעֵצוֹת חָרַשׁ עֲלֵיהֶם הַלַּיְלָה</p>

<p>רָעָה וְהִרְעִים נוֹרָאוֹת, אֵימָה חִוְרָה אֲחָזָתַם,</p>

<p>נָסְכוּ מִסִּפְלָם לָאָרֶץ, וְלֹא עָרַב אִישׁ לִבּוֹ וְשָׁתָה 480</p>

<p>טֶרֶם יִסֹּךְ הַנֶּסֶךְ לְזֶבְס בֶּן־קְרוֹנוֹס הַשַּׂגִּיא.</p>

<p>אַחַר שָׁכְבוּ לָנוּחַ, וּשְׁנָתָם גַּם עָרְבָה עֲלֵיהֶם.</p>
</blockquote>

<h2 id="שִׁירשְׁמִינִי:הַקְּרָבנִפְסַק">שִׁיר שְׁמִינִי: הַקְּרָב נִפְסַק</h2>

<blockquote>
<p>אֵאוֹס עֲדוּיַת סוּת־כַּרְכֹּם הִשְׂתָּרְעָה עַל־פְּנֵי כָל־הָאָרֶץ,</p>

<p>וְזֵאוּס מַרְעִים־הָרְעָמִים קָרָא עֲצָרָה לָאֵלִים</p>

<p>לְכֻלָּם עַל־גַּפֵּי רָמוֹת אוֹלִימְפּוֹס הָהָר רַב־הָרָאשִׁים.</p>

<p>נָשָׂא אֲמָרָיו וַיְדַבֵּר, וְכָל הָאֵלִים הֶאֱזִינוּ:</p>

<p>&quot;שִׁמְעוּ, הָאֵלִים, וְאַתֶּן הָאֵלוֹת לִי הַאֲזֵנָּה!     5</p>

<p>הִנֵּה אֲדַבֵּרָה בְאָזְנֵיכֶם כָּל־אֲשֶׁר צִוַּנִי לְבָבִי.</p>

<p>אִשָּׁה מִקֶּרֶב הָאֵלוֹת אוֹ אִישׁ מִן־הָאֵלִים אַל־יֹאמַר</p>

<p>לְנַסּוֹת וּלְהָפֵר עֲצָתִי, כִּי יַחְדָּו תִּשְׁמְעוּ בְקוֹלִי,</p>

<p>לְמַעַן אָחִישָׁה אֲכַלֶּה אֶת־אֲשֶׁר לַעֲשׂוֹת יָזָמְתִּי.</p>

<p>וְהָיָה כִּי אֶרְאֶה הָאֶחָד, הַנִּבְדָּל מִכָּל־בְּנֵי הָאֵלִים, 10</p>

<p>הוֹלֵךְ וְעוֹזֵר לַטְּרוֹיִים אוֹ לַדַּנָּאִים בַּשֶּׁלִי,</p>

<p>הַכֵּה אַכֶּנּוּ, וּבְחֶרְפָּה שׁוֹב יָשׁוּב לְהַר הָאוֹלִימְפּוֹס;</p>

<p>אוֹ אֶתְפְּשֶׂנּוּ וְטִלְטַלְתִּיו לְמַחְשַׁכֵּי טַרְטָרוֹס הָאָיֹם,</p>

<p>הַרְחֵק בְּעִמְקֵי תְהוֹם רַבָּה רוֹבֶצֶת מִתַּחַת לָאָרֶץ,</p>

<p>שַׁעֲרֵי בַרְזֶל וּמִפְתַּן נְחֹשֶׁת יִסְגְּרוּ עָלָיו,    15</p>

<p>עָמְקוֹ מִתַּחַת לְהַדֵס כְּגֹבַהּ שָׁמַיִם מֵאָרֶץ;</p>

<p>יֵדַע וְיִוָּכַח, עַד כַּמָּה עָצַמְתִּי מִכָּל־בְּנֵי הָאֵלִים!</p>

<p>נַסּוּ, בְּנֵי אֵלִים, אִם־יֵשׁ אֶת־נַפְשְׁכֶם לְהִוָּכֵחַ;</p>

<p>אַתֶּם הוֹרִידוּ מִמְּרוֹמֵי רָקִיעַ שַׁרְשֶׁרֶת שֶׁל־זָהָב,</p>

<p>יַחְדָּו אֶחֱזוּ־בָהּ כֻּלְּכֶם, אַתֶּם הָאֵלִים וְהָאֵלוֹת, 20</p>

<p>וְנַסּוּ לְהוֹרִיד מִשָּׁמָיו לָאָרֶץ אֶת־זֵאוּס הָעִזּוּז,</p>

<p>מַנְהִיג הָעוֹלָם וּמְלוֹאוֹ, שָׁוְא תַּחְגְּרוּ עֻזְּכֶם, תִּיגָעוּ!</p>

<p>אוּלָם, אִם־יִיטַב בְּעֵינַי וְאֶרְצֶה לְהַעֲלוֹת אֶתְכֶם, –</p>

<p>אָרִים אֶת־כֻּלְּכֶם בְּיַחַד וְהָאָרֶץ וְהַיַּמִּים עָלֶיהָ;</p>

<p>וְאֶת־הַשַּׁרְשֶׁרֶת אֲקַשֵּׁר לְשֵׁן סֶלַע בְּהַר הָאוֹלִימְפּוֹס, 25</p>

<p>וְהָיְתָה תֵבֵל וּמְלוֹאָהּ נִשָּׂאִים עַל־בְּלִימָה בָאֲוִיר!</p>

<p>הִנֵּה זֶה כֹּחִי וְעָצְמִי, עָצַמְתִּי עַל־אֵל וְעַל־אָדָם&quot;.
<br><br />
כָּכָה הִבִּיעַ; וְהֵמָּה הֶחֱרִישׁוּ, נֶאֶלְמוּ דוּמִיָּה,</p>

<p>תְּמֵהִים מִשְׁתָּאִים לִדְבָרָיו, כִּי דְבַר־מוֹשֵׁל יָצָא מִלְּפָנָיו.</p>

<p>לוֹ אֲמָרֶיהָ הֵשִׁיבָה אַתֵּנָה כְחֻלַּת־הָעָיִן:    30</p>

<p>&quot;זֶבְס בֶּן־קְרוֹנוֹס אָבִינוּ, הוֹי, מוֹשֵׁל הַמּוֹשְׁלִים הָעֶלְיוֹן!</p>

<p>הִנֵּה עֵינֵינוּ הָרוֹאוֹת, כִּי אֵין שַׂגִּיא־כֹחַ כָּמוֹךָ;</p>

<p>אוּלָם נַפְשֵׁנוּ דוֹאֶבֶת לְרוֹמֵי־הַחֲנִית בַּדַּנָּאִים:</p>

<p>כָּלְתָה אֲלֵיהֶם הָרָעָה, וְהֵמָּה נְמַקִּים בַּגְּזֵרָה.</p>

<p>נַחְדֹּל מִן־הַמִּלְחָמָה, כַּאֲשֶׁר צִוִּיתָ עָלֵינוּ,  35</p>

<p>אֶפֶס נִיעַץ הָעֵצָה הַטּוֹבָה לִבְנֵי הָאַרְגֵּאִים,</p>

<p>וְלֹא יִכָּרְתוּן כֻּלָּהַם, כִּי אַתָּה קָצַפְתָּ עֲלֵיהֶם&quot;.
<br><br />
וְזֶבְס מְכַנֵּס־הֶעָבִים שָׂחַק בִּנְעִימוּת וַיַּעַן:</p>

<p>&quot;בִּתִּי הַחֲבִיבָה, הִתְאוֹשְׁשִׁי, הוֹי טְרִיטוֹגֶנֵּיָה, כִּי אָמְנָם</p>

<p>מִלִּים הוֹצֵאתִי בְחָפְזִי וְאֵלַיִךְ אָאִירָה אֶת־פָּנָי&quot;.  40
<br><br />
כָּכָה הִבִּיעַ וַיֶּאֱסֹר לְרִכְבּוֹ אֶת־סוּסָיו הַמְּהִירִים</p>

<p>בַּעֲלֵי פַרְסוֹת הַנְּחֹשֶׁת, עֲטוּרֵי רַעְמוֹת הַזָּהָב,</p>

<p>לָבַשׁ מְעִיל כֶּתֶם לִבְשָׂרוֹ, וַיִּקַּח הַמַּגְלָב הַיָּפֶה,</p>

<p>מַעֲשֵׂה זָהָב לְתִפְאָרָה וַיַּעַל בְּכִסֵּא הָרָכֶב.</p>

<p>הֵנִיף אֶת־שׁוֹטוֹ וַיִּדְפֹּק הַסּוּסִים, וַיְמַהֲרוּ בְרָצוֹן 45</p>

<p>חִישׁ בֵּין הָאָרֶץ וּבֵין הַשָּׁמַיִם הַזְּרוּעִים כּוֹכָבִים.</p>

<p>בָּא וְהִגִּיעַ לְאִידָה, הַר רַב־מַעְיָנִים וְרַב־צָיִד,</p>

<p>עַד שִׂיא גַרְגָּרוֹן, שָׁם יֵשׁ לוֹ מִזְבַּח־נִיחוֹחַ וְחֹרְשָׁה.</p>

<p>שָׁם גַּם עָצַר בַּסּוּסִים אֲבִי בְנֵי הָאֵלִים וְהָאָדָם,</p>

<p>הִתִּיר הַסּוּסִים מֵרִכְבּוֹ וַיָּסֶךְ עַב־עָנָן עֲלֵיהֶם;  50</p>

<p>יָשַׁב עַל־גַּפֵּי מְרוֹם־אֶרֶץ, מִתְגָּאֶה עַל־רֹב תְּהִלָּתוֹ,</p>

<p>הִשְׁקִיף עַל־קִרְיַת הַטְּרוֹיִים וְעַל־סְפִינוֹת חֵיל הָאֲכַיִּים.
<br><br />
וְכָל־הָאֲכַיִּים יְפֵי־הַמַּחְלָפוֹת נֶחְפָּזִים וְעוֹרְכִים</p>

<p>סְעוּדָה בְאָהֳלֵיהֶם וְשָׂמִים עֲלֵיהֶם מַדֵּיהֶם.</p>

<p>אוּלָם הַטְּרוֹיִים גַּם־הֵמָּה, וְאִם הָיוּ מְעַטִּים, הִזְדַּיְנוּ 55</p>

<p>בְּאִלְיוֹס הַקְּדוֹשָׁה, אַךְ נַפְשָׁם בָּם לִהֲטָה צֵאת לִקְרַאת נָשֶׁק,</p>

<p>אָכַף עֲלֵיהֶם הַהֶכְרָח, וְעַל־טַפָּם וּנְשֵׁיהֶם נִלְחָמוּ.</p>

<p>נִפְתְּחוּ כָל־שַׁעֲרֵי הַקִּרְיָה, וַיִּפְרֹץ הָעָם מִן־הַחוֹמוֹת,</p>

<p>חֵיל פָּרָשִׁים וְרַגְלִים, וַתֵּהֹם הָאָרֶץ לְקוֹלָם.
<br><br />
וְהֵמָּה כִּי נִפְגְּשׁוּ יַחְדָּו, הִתְלַכְּדוּ בַמָּקוֹם הָאֶחָד, 60</p>

<p>נִפְגְּשׁוּ עוֹרוֹת שֶׁל־פָּרִים, כִּידוֹנִים וְגִבּוֹרִים אַדִּירִים</p>

<p>עוֹטֵי־שִׁרְיוֹנוֹת־נְחֹשֶׁת; מָגִנֵּי־גַבְנֻנִּים בְּמָגִנִּים</p>

<p>זֶה בָּזֶה פָגְעוּ, הִתְרוֹצְצוּ, וַתֵּהֹם הָאָרֶץ לְקוֹלָם.</p>

<p>עָלוּ קוֹל עֲנוֹת גְּבוּרָה עִם־קוֹל עֲנוֹת חֲלוּשָׁה וּנְאָקָה,</p>

<p>קוֹלוֹת הֲרוּגִים וְהוֹרְגִים, וְהָאָרֶץ נִמְלְאָה דָמִים.  65
<br><br />
עַד שֶׁהַצְּפִירָה בְהִלָּהּ וְהוֹלֵךְ וְגָדוֹל יוֹם קָדוֹשׁ,</p>

<p>עוֹפְפוּ חִצֵּיהֶם שֶׁל־אֵלֶּה וְאֵלֶּה, וְנָפְלוּ חֲלָלִים;</p>

<p>וּכְשֶׁהִגִּיעָה הַחַמָּה עַד־אֶמְצַע שָׁמַיִם, וַיִּקַּח</p>

<p>זֶבְס אֶת־מֹאזְנֵי הַזָּהָב וַיָּשֶׂם עֲלֵיהֶם גּוֹרָלוֹת,</p>

<p>פּוּר הָאֲבַדּוֹן וְהַמָּוֶת, הָאֶחָד לְפָרָשֵׁי הַטְּרוֹיִים  70</p>

<p>וְאֶחָד הַפּוּר לָאֲכַיִּים חֲגוּרֵי־שִׁרְיוֹנוֹת־הַנְּחֹשֶׁת;</p>

<p>אָחַז בָּאֶמְצַע, הֵנִיפָם, וַיִּכְבַּד יוֹם־דִּין הָאֲכַיִּים.</p>

<p>גּוֹרַל בְּנֵי הָאֲכַיִּים כִּי נָגַע בָּאָרֶץ הַפּוֹרָה,</p>

<p>וְגוֹרַל חֵיל־טְרוֹיָה קָפַץ וְנָסַק מֶרְחֲבֵי שָׁמָיִם.</p>

<p>הִרְעִים עֲלֵיהֶם בְּכֹחַ מִתּוֹעֲפוֹת אִידָה וַיָּטֶל  75</p>

<p>בָּרָק לוֹהֵט בְּעַם הָאֲכַיִּים; וְהֵמָּה נְבְהָלוּ,</p>

<p>רָאוּ, וְאֵימָה חִוֶּרֶת וּפַחַד אֲחָזוּם כֻּלָּהַם.
<br><br />
נָפַל לֵב אִידוֹמֶנֵּס, וְלֹא־קָם רוּחַ בַּאֲגַמֶּמְנוֹן,</p>

<p>גַּם הָאָיַסִּים הַשְּׁנַיִם הָעוֹבְדִים לְאָרֵס נָמוֹגוּ;</p>

<p>נוֹתַר אַךְ־נֶסְטוֹר הַפָּרָשׁ, מָגִנָּם שֶׁל־הָאֲכַיִּים,  80</p>

<p>נוֹתַר לְבַדּוֹ וְעַל־אַפּוֹ, כִּי חֵץ שָׁנוּן מָחַץ אֶת־סוּסוֹ,</p>

<p>חֵץ אֲלֶכְּסַנְדְּרוֹס, הוּא בַעַל הֶלֶּנָּה יְפַת־הַמַּחְלָפוֹת,</p>

<p>פָּגַע בְּגֹבַהּ גֻּלְגָּלְתּוֹ, בַּמָּקוֹם שָׁם יַתְחִיל לִצְמֹחַ</p>

<p>שְׂעַר רַעְמַת סוּס, וְהַמָּקוֹם יֵשׁ בּוֹ סַכָּנָה בְיוֹתֵר.</p>

<p>סָרַר הַסּוּס וַיִּתְנַשֵּׂא, כִּי נִנְעַץ חֵץ זֶה בְמֹחוֹ,  85</p>

<p>פִּרְכֵּס מֵעָצְמַת מַכְאוֹבוֹ וּבִלְבֵּל אֶת־יֶתֶר הַסּוּסִים.</p>

<p>עַד שֶׁהַזָּקֵן נֶחְפָּז לְהָתֵז בְּחַרְבּוֹ הַמּוֹשְׁכוֹת,</p>

<p>וְהִנֵּה סוּסָיו הַמְּהִירִים שֶׁל־הֶקְטוֹר הַבָּא הִדְבִּיקוּהוּ</p>

<p>בְּסַעַר הַקְּרָב, וּבָרֶכֶב מִתְנוֹסֵס הָרַכָּב הַגִּבּוֹר.</p>

<p>וְהָיָה הַזָּקֵן לְאוֹבֵד וְהוֹצִיא נִשְׁמָתוֹ, אִלּוּלֵא  90</p>

<p>רָאֹה רָאָהוּ בַקְּרָב דִּיאוֹמֵדֵס הַקּוֹרֵא־בְחָיִל.</p>

<p>רָאָה וּבְקוֹלוֹ הֵרִיעַ לָאִישׁ אוֹדִיסֵס וַיְעוֹדְדֵהוּ:</p>

<p>&quot;בֶּן־לָאֶרְטֵס הַנָּבוֹן מִזַּרְעוֹ שֶׁל־זֶבְס, לְאָן תָּנוּס?</p>

<p>עֹרֶף פָּנִיתָ כְיָרֵא וּכְרַךְ־לֵב הַנָּס עִם־הֶהָמוֹן!</p>

<p>רְאֵה פֶּן־יִנְעַץ אִישׁ כִּידוֹנוֹ בְגַבְּךָ בְנוּסֶךָ.  95</p>

<p>הָבָה נוֹשִׁיעַ לַזָּקֵן וּנְגָרֵשׁ הַגֶּבֶר הָאָיֹם!&quot;
<br><br />
כָּכָה שָׂח; וְלֹא שָׁמַע אוֹדִיסֵס הָאִישׁ רַב־הַתְּלָאוֹת,</p>

<p>נֶחְפָּז עָשָׂה אֶת־דַּרְכּוֹ אֶל־הָאֳנִיּוֹת הַקְּמוּרוֹת.</p>

<p>הָלַךְ בֶּן־טִידֵס, וְאִם־כִּי לְבַדּוֹ, אֶל־בֵּין־הַחֲלוּצִים,</p>

<p>קָרַב וְעָמַד עִם־סוּסֵי מִרְכֶּבֶת בֶּן־נֵלֵס הַיָּשִׁישׁ.  100</p>

<p>נָשָׂא אִמְרָתוֹ וַיֹּאמֶר וַיְדַבֵּר אֶת־אִמְרֵי הַכָּנָף:</p>

<p>&quot;אָמְנָם, הַזָּקֵן, הֵצִיקוּ לְךָ הַגִּבּוֹרִים הַנְּעָרִים,</p>

<p>כֹּחֲךָ תַשׁ כְּבָר, זִקְנוּתְךָ הִכְבִּידָה אַכְפָּהּ עָלֶיךָ;</p>

<p>חָלַשׁ נַעַרְךָ מְשָׁרְתֶךָ, וְסוּסֶיךָ עֲיֵפֵי מִלְחָמָה;</p>

<p>צְלַח וְעֲלֵה בְמוֹ־רִכְבִּי, וְרָאוּ עֵינֶיךָ, מַה־טֹּבוּ  105</p>

<p>סוּסָיו שֶׁל־טְרוֹס אֲשֶר לָמְדוּ לְמַהֵר וְלָטוּשׂ בַּמִּישׁוֹר,</p>

<p>דּוֹהֲרִים הֵנָּה וָהֵנָּה, הֵן בְּרָדְפָם וְהֵן בְּהִמָּלְטָם!</p>

<p>גְּזַלְתִּים לְפָנִים מֵאֵת אֵינֵיאַס הַמֵּפִיץ־בַּלָּהוֹת.</p>

<p>אוּלָם לָאֵלֶּה יִדְאֲגוּ הַנְּעָרִים הַמְּשָׁרְתִים, וְאָנוּ</p>

<p>נִרְכַּב עַל־סוּסַי וְנֵצֵא כְנֶגֶד פָּרָשֵׁי הַטְּרוֹיִים, 110</p>

<p>וְיֵדַע גַּם הֶקְטוֹר, כִּי זוֹעֵם כִּידוֹנִי הַקָּשֶׁה בְכַפִּי&quot;.
<br><br />
כָּכָה הִבִּיעַ; וַיִּשְׁמַע פָּרָשׁ גֶּרֵנְיָה בְקוֹלוֹ.</p>

<p>אוּלָם שְׁנֵי נְעָרָיו מְשָׁרְתָיו אַמִּיצֵי הַלֵּב, אֶבְרִימֶדּוֹן</p>

<p>גִּבּוֹר הַקְּרָב וּסְתֶּנֶּלּוֹס, דָּאֲגוּ לְסוּסָיו שֶׁל־נֶסְטוֹר;</p>

<p>וְהֵם שְׁנֵיהֶם מִהֲרוּ וְעָלוּ בְרִכְבּוֹ שֶׁל־דִּיאוֹמֵדֵס.  115</p>

<p>תָּפַשׂ אָז נֶסְטוֹר בְּיָדָיו הַמּוֹשְׁכוֹת הַנּוֹצְצוֹת, וַיִּדְפֹּק</p>

<p>בְּשׁוֹטוֹ הַסּוּסִים וְחִישׁ קַל הִגִּיעוּ עַד רִכְבּוֹ שֶׁל־הֶקְטוֹר.</p>

<p>הֵנִיף בֶּן־טִידֵס חֲנִיתוֹ וַיְכוֹנְנָהּ אֶל־הֶקְטוֹר וַיָּטֶל;</p>

<p>הֶחֱטִיא אֶת־הַמַּטָּרָה וַיַּךְ אֶת־מְשָׁרְתוֹ רַכָּבוֹ,</p>

<p>אֶת אֵנִיאוֹפֵּס, אֶת־בְּנוֹ שֶׁל־תֵּבַּיּוֹס, הַגִּבּוֹר הָאַמִּיץ, 120</p>

<p>אוֹחֵז בַּמּוֹשְׁכוֹת, וְחָלַף הַחֵץ אֶת־חָזֵהוּ עַל־דַּדּוֹ.</p>

<p>נָפַל מֵרִכְבּוֹ לָאָרֶץ, וְסוּסָיו מְהִירֵי־הָרֶגֶל</p>

<p>סָעֲרוּ נִרְתְּעוּ אָחוֹר; כֹּחוֹ עֲזָבוֹ וְרוּחוֹ.</p>

<p>דָּאֲבָה נַפְשׁוֹ שֶׁל־הֶקְטוֹר לְנַעֲרוֹ הַנּוֹהֵג בְּסוּסָיו;</p>

<p>אַךְ גַּם בְּאָבְלוֹ לְרֵעוֹ עֲזָבוֹ בַמָּקוֹם שָׁם שָׁכַב,  125</p>

<p>חִפֵּש וְתָר אַחֲרֵי רַכָּב לְסוּסָיו, אִישׁ גִּבּוֹר מִלְחָמָה.</p>

<p>וְאָמְנָם לֹא חָסְרוּ הַסּוּסִים עֵת רַבָּה רַכָּבָם; כִּי מַהֵר</p>

<p>מָצָא אֶת־בְּנוֹ שֶׁל־אִיפִיטוֹס, אֶת אַרְכֶפְּטוֹלֶמּוֹס הַגִּבּוֹר,</p>

<p>צִוָּה לוֹ לַעֲלוֹת בְּרִכְבּוֹ וַיִּמְסֹר בְּיָדָיו הַמּוֹשְׁכוֹת.
<br><br />
שׁוֹאָה עַל־שׁוֹאָה אָז בָּאָה, וְקָרוּ עֲלִילוֹת נוֹרָאוֹת, 130</p>

<p>וְהָיוּ הַטְּרוֹיִים נֶהְדָּפִים כְּעֵדֶר הַטְּלָאִים אִלְיוֹנָה,</p>

<p>לוּלֵא הֵצִיץ בָּם זֵאוּס אֲבִי כָל־הָאֵלִים וְהָאָדָם.</p>

<p>הִרְעִים אֲיֻמּוֹת בַּמְּרוֹמִים וַיָּטֶל הַבָּרָק הָאָיֹם</p>

<p>אַרְצָה אֶל־רַגְלֵי הַסּוּסִים לְרִכְבּוֹ שֶׁל־דִּיאוֹמֵדֵס;</p>

<p>לַבַּת אֵשׁ־זְוָעוֹת הִתְפָּרְצָה, וְאֵש גָּפְרִית בּוֹעֶרֶת עָלָתָה, 135</p>

<p>לָבְשׁוּ סוּסָיו חֲרָדוֹת, אֶל־תַּחַת הָרֶכֶב נִרְתָּעוּ.</p>

<p>נִשְׁמְטוּ מִיָּדָיו שֶׁל־נֶסְטוֹר הַמּוֹשְׁכוֹת הַנּוֹצְצוֹת, וְנִבְהַל,</p>

<p>לִבּוֹ כִי נָפַל בְּקִרְבּוֹ, וַיֹּאמֶר אֶל־דִּיאוֹמֵדֵס:</p>

<p>&quot;הוֹי, בֶּן־טִידֵס, הֲפָךְ־נָא סוּסֶיךָ תְמִימֵי־הַפַּרְסָה.</p>

<p>אָכֵן הֲטֶרֶם תִּתְבּוֹנֵן, כִּי זֶבְס לֹא־חֲנָנְךָ הַתְּשׁוּעָה?  140</p>

<p>יוֹם זֶה יוֹם תְּשׁוּעָה לְהֶקְטוֹר, וְלוֹ צִוָּה קְרוֹנְיוֹן הַתְּהִלָּה;</p>

<p>אוּלַי מָחָר יְכַבְּדֵנוּ וְיִרְצֵנוּ, אִם־יִיטַב בְּעֵינָיו;</p>

<p>אֶפֶס אֵין אִישׁ אֲשֶׁר יוּכַל לְהָפֵר עֲצָתוֹ שֶׁל־זֵאוּס,</p>

<p>גַּם הַגִּבּוֹר בָּעָם, כִּי הוּא שַׂגִּיא־כֹחַ וְכֹל־יָכוֹל&quot;.</p>

<p>עָנָה לוֹ דִיאוֹמֵדֵס הַקּוֹרֵא־בְחַיִל וַיֹּאמֶר:  145</p>

<p>&quot;אָכֵן, הַיָּשִׁישׁ, בְּצֶדֶק דִּבַּרְתָּ, דְּבָרֶיךָ נְכוֹנִים!</p>

<p>אֲבָל מַה־דָּאֲבָה נַפְשִׁי, וְלִבִּי בְקִרְבִּי מַה־יִּכְאַב,</p>

<p>יַעַן כִּי כֵן יֹאמַר הֶקְטוֹר וּבְקֶרֶב הַטְּרוֹיִים יִתְאַמָּר:</p>

<p>נִבְעַת בֶּן־טִידֵס מִפָּנַי וַיָּנָס בַּדֶּרֶךְ לַסְּפִינוֹת.</p>

<p>כָּכָה יִתְהַלָּל; וְלוּ פָצְתָה־לִי פִיהָ הָאָרֶץ לְבָלְעֵנִי!&quot; 150
<br><br />
הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:</p>

<p>&quot;הוֹי, בֶּן־טִידֵס הַנָּבוֹן, שַׁלָּמָה תְדַבֵּר הַדְּבָרִים!</p>

<p>וְהָיָה אִם־גַּם יֹאמַר הֶקְטוֹר רַךְ־לֵב אַתָּה וְכֹחֲךָ רָפֶה,</p>

<p>לֹא יַאֲמִינוּ הַטְּרוֹיִים, לֹא יִשְׁמְעוּ לוֹ הַדַּרְדַּנִּים,</p>

<p>אַף לֹא נְשֵׁי אַנְשֵׁי טְרוֹיָה הַנְּדִיבִים כָּל־נוֹשְׂאֵי־הַמָּגֵן, 155</p>

<p>אֲשֶׁר אַלּוּפֵי נְעוּרֵיהֶן הִשְׁלַכְתָּ עוֹלַלְתָּ בֶעָפָר&quot;.
<br><br />
כָּכָה אָמַר וַיַּהְפֹּךְ הַסּוּסִים הַמְּהִירִים לִבְרֹחַ</p>

<p>בְּסַעַר הַקְּרָב וּבַמְּהוּמָה; וְהֶקְטוֹר וְהַטְּרוֹיִים מְרִיעִים,</p>

<p>קוֹרְאִים אַחֲרֵיהֶם בְּחַיִל וְיוֹרִים חִצֵּיהֶם הַמְמָרְרִים.</p>

<p>וְהֶקְטוֹר הָעִזּוּז מְנוֹפֵף־הַקּוֹבַע מֵרִיעַ וְאוֹמֵר:   160</p>

<p>&quot;הִרְבּוּ הֶעֱרִיצוּךָ, בֶּן־טִידֵס, פָּרָשֵׁי דַנָּאִים,</p>

<p>פִּנּוּ לְךָ מָקוֹם בְּרֹאשָׁם, כִּבְּדוּךָ בִנְתָחִים וְכוֹס מְלֵאָה;</p>

<p>עַתָּה יָבוּזוּ פָנֶיךָ, כִּי הִנֵּה לְאִשָּׁה הָיִיתָ.</p>

<p>כְּלַךְ־לְךָ, יַלְדָּה חֲרֵדָה! לְעוֹלָם לֹא־תִשְׂגַּב־מִמֶּנִּי,</p>

<p>וּבְמִגְדָּלֵינוּ לֹא־תַעַל וְלֹא־תִנְהַג נָשֵׁינוּ בַשֶּׁבִי   165</p>

<p>אֶל־סְפִינוֹתֶיךָ; אָנֹכִי אַשְׁכִּימָה לְהוֹרִידְךָ בוֹר־שָׁחַת!&quot;
<br><br />
כָּכָה שָׂח; וּבֶן־טִידֵס בְּלִבּוֹ בוֹ נִצִּים שְׂעִפָּיו,</p>

<p>אוּלַי יַהְפּךְ אֶת־סוּסָיו וְיֶאֱסֹר הַקְּרָב עִם־מְשַׂנְאוֹ.</p>

<p>שָׁלֹשׁ פְּעָמִים כֵּן נִמְלַךְ בְּלִבּוֹ וְנוֹעַץ בְּכִלְיוֹתָיו,</p>

<p>שָׁלֹשׁ פְּעָמִים גַּם הִרְעִים מִמְּרוֹמֵי הַר־אִידָה בֶן־קְרוֹנוֹס, 170</p>

<p>אוֹת לְאַנְשֵׁי טְרוֹיָה, כִּי לָמוֹ נְכוֹנָה תוּשִׁיָּה בַלָּחֶם.</p>

<p>וְהֶקְטוֹר מֵרִיעַ וְקוֹרֵא בְחַיִל וּמְעוֹדֵד הַטְּרוֹיִים:</p>

<p>&quot;טְרוֹיִים, לִיקִיִּים וְדַרְדַּנִּים, אוֹסְרֵי מִלְחָמָה בֶחָרֶב!</p>

<p>חִזְקוּ וִהְיוּ לַאֲנָשִׁים, זִכְרוּ אֶת־סַעַר־הַגְּבוּרָה!</p>

<p>עֵינַי הָרוֹאוֹת, כִּי קְרוֹנְיוֹן נָתַן־לִי בְחַסְדּוֹ הַתְּשׁוּעָה, 175</p>

<p>תְּהִלָּה בָאָרֶץ, וְכָלְתָה הָרָעָה לִבְנֵי הַדַּנָּאִים;</p>

<p>וְהֵם הַבּוֹעֲרִים הִתְחַכְּמוּ וַיִּבְנוּ הַחוֹמוֹת הָרָפוֹת,</p>

<p>חוֹמוֹת שֶׁאֵין בָּהֶן מַמָּשׁ, כִּי לֹא תַעֲמֹדְנָה בְּפָנָי;</p>

<p>סוּסַי יְדַלְּגוּ בְנָקֵל מֵעַל אוֹתָהּ תְּעָלָה חָפָרוּ.</p>

<p>וְהָיָה כַּאֲשֶׁר אַגִּיעַ עַד־פְּנֵי הָאֳנִיּוֹת הַקְּמוּרוֹת,  180</p>

<p>זִכְרוּ וְאַל־תִּשְׁכְּחוּ לְהָבִיא הָאֵשׁ הָאוֹכֶלֶת, וְאַצִּית</p>

<p>אֵשׁ בָּאֳנִיּוֹת הַקְּמוּרוֹת וְאוֹתָם אַכְרִיעַ לַטֶּבַח,</p>

<p>אֶת הָאַרְגֵּאִים הַנְּבוּכִים בֶּעָשָׁן עַל־יַד סְפִינוֹתֵיהֶם&quot;.
<br><br />
כָּכָה הִבִּיעַ, וַיְדַבֵּר בְּאָזְנֵי הַסּוּסִים וַיֹּאמֶר:</p>

<p>&quot;כְּסַנְתּוֹס, פּוֹדַרְגּוֹס, וְאֵיתּוֹן, וְאַתָּה, הוֹי, לַמְפּוֹס הַנָּאֶה! 185</p>

<p>גִּמְלוּ־לִי חַסְדְּכֶם עָתָּה, וְהָיָה שִׁלּוּמִים לִי חֵלֶף</p>

<p>גֹּדֶל עֲמַל אַנְדְּרוֹמָכָה בַּת־אֵאֶטְיוֹן הַנָּדִיב,</p>

<p>אֲשֶׁר הִקְדִּימָה וְזֵרְתָה לָכֶם אֶת־הַחִטִּים הַמְּתוּקוֹת,</p>

<p>מָזְגָה גַּם יַיִן לָכֶם, וְתִשְׁתּוּ מִמֶּנּוּ לִרְצוֹנְכֶם,</p>

<p>טֶרֶם שֶׁמָּזְגָה לִי, וְאִם־בַּעַל נְעוּרֶיהָ אָנֹכִי.  190</p>

<p>מַהֲרוּ חוּשׁוּ וְהַשִּׂיגוּם, וְנִשָּׂא מָגִנּוֹ שֶׁל־נֶסְטוֹר,</p>

<p>אֲשֶׁר תְּהִלָּתוֹ הִרְקִיעָה לִמְרוֹמֵי שַׁחַק, וְאוֹמְרִים</p>

<p>עַל־זֶה הַמָּגֵן, כִּי כֻלּוֹ זָהָב- גַּם־הוּא גַּם יְדוֹתָיו,</p>

<p>נְנַצֵּל גַּם־אֵת דִּיאוֹמֵדֵס הַפָּרָשׁ וְנִפְרֹק מִכְּתֵפָיו</p>

<p>אֵת סוֹחֶרֶת תִּפְאַרְתּוֹ, שֶׁעָשָׂה הֵפֵיסְטוֹס בְּחָכְמָה. 195</p>

<p>וְאִלּוּ נָשָׂאנוּ שְׁנֵי אֵלֶּה – תִּקְוָתִי אֲנִי, עוֹד הַלַּיְלָה</p>

<p>יֵרֵד כָּל־חֵיל הָאֲכַיִּים בַּסְּפִינוֹת וְיַפְלִיג בַּיַּמִּים&quot;.
<br><br />
כָּכָה הִתְפָּאֵר וַיְדַבֵּר; וְהֵרָה הַגְּבִירָה הִתְאַנְּפָה,</p>

<p>זָזָה עַל־כִּסְאָהּ – וַיִּרְגְּזוּ מוֹסְדוֹת אוֹלִימְפּוֹס הַנִּשָּׂא;</p>

<p>דִּבְּרָה בְאָזְנֵי פּוֹסֵידוֹן, הָאֵל גְּדָל־הַכֹּחַ, וַתֹּאמֶר:  200</p>

<p>&quot;אוֹיָה־לִּי, מַרְגִּיז־הָאָרֶץ, הַמּוֹשֵׁל הַנֶּאְדָּר! הַאֻמְנָם</p>

<p>לִבְּךָ לֹא יִכְאַב בְּקִרְבְּךָ לִבְנֵי הַדַּנָּאִים הַכָּלִים?</p>

<p>וְהֵמָּה מַקְרִיבִים לְךָ מְנָחוֹת בְּהֶלִּיקָה וּבְאֵיגֵי,</p>

<p>רַבּוֹת וִיקָרוֹת; וְאַתָּה חוֹנְנֵם וּתְנָה לָּמוֹ תְשׁוּעָה.</p>

<p>וְלוּ אַךְ חָפַצְנוּ אֲנַחְנוּ, הָעוֹזְרִים אֶת־חֵיל הַדַּנָּאִים, 205</p>

<p>לַהֲדֹף מַעַרְכוֹת הַטְּרוֹיִים וּלְהָפֵר עֲצָתוֹ שֶׁל־זֵאוּס, -</p>

<p>הֵן בַּעֲטֹף לִבּוֹ יֵשֵׁב לְבָדָד בֶּן־קְרוֹנוֹס בְּהַר־אִידָה&quot;.</p>

<p>אָנַף פּוֹסֵידוֹן הַמּוֹשֵׁל מַרְגִיז־הָאָרֶץ וַיַּעַן:</p>

<p>&quot;הֵרָה מְדַבֶּרֶת הֶעָתָק, הוֹי, מַה־זֶּה תַּבַּעְנָה שְׂפָתָיִךְ?</p>

<p>לִבִּי לֹא יַשִּׁיאֵנִי לְהֵאָבֵק עִם־זֵאוּס עִם־קְרוֹנְיוֹן,  210</p>

<p>וְלוּ גַם בְּעוֹזְרַי כָּל־יֶתֶר הָאֵלִים, כִּי חָזַק מִמֶּנּוּ!,
<br><br />
הֵמָּה נִדְבְּרוּ כָכָה אִישׁ אֶל־רֵעֵהוּ; וְהַכִּכָּר,</p>

<p>אֲשֶׁר בֵּין הָאֳנִיּוֹת וּבֵין הַתְּעָלָה לַחוֹמָה,</p>

<p>מָלְאָה הֲמוֹנִים, בָּם סוּסִים וּגְבָרִים נוֹשְׂאֵי־מָגִנִּים</p>

<p>צְפוּפִים וּדְחוּקִים; כִּי דְחָקָם הַגִּבּוֹר הַנִּמְשָׁל־לְאָרֵס, 215</p>

<p>הֶקְטוֹר בְּנוֹ שֶׁל־פְּרִיאַמּוֹס, כִּי זֵאוּס חֲנָנוֹ הַתְּהִלָּה.</p>

<p>וְלוּלֵא הֵעִירָה אָז הֵרָה הַגְּבִירָה אֶת־לֵב אֲגַמֶּמְנוֹן</p>

<p>לְעוֹדֵד אֶת־חֵיל הָאֲכַיִּים – וּבְעַצְמוֹ לֹא־נָח וְלֹא־שָׁקַט,-</p>

<p>וְאָחֲזָה אֵשׁ בָּאֳנִיּוֹת הַקַּלּוֹת, וְהָיוּ לָהּ לְמַאֲכָל.</p>

<p>נֶחְפַּז עָבַר בַּמַּחֲנֶה בֵּין אָהֳלֵי בְּנֵי הָאֲכַיִּים   220</p>

<p>וּסְפִינוֹתֵיהֶם, וּבְיָדָיו הַחֲזָקוֹת מְעִיל הָאַרְגָּמָן,</p>

<p>קָרַב וְעָמַד עַל־יַד הָאֳנִיָּה הַגְּדוֹלָה וְהַשְּׁחוֹרָה</p>

<p>שֶׁל־אוֹדִיסֵס – וְהִיא בָאֶמְצַע – כִּי יִשְׁמְעוּ אֵלֶּה וְאֵלֶּה</p>

<p>קוֹלוֹ בְקָרְאוֹ עַד אָהֳלֵי אָיַס הָאִישׁ בֶּן־טֶלַּמּוֹן</p>

<p>וְאָהֳלֵי אֲכִילֵס, שֶׁהֵם סְפִינוֹתֵיהֶם הִסִּיעוּ לַקְּצָווֹת,  225</p>

<p>יַעַן כִּי בָטְחוּ בְרוּחַ גְּבוּרָתָם וּזְרוֹעַ יְמִינָם;</p>

<p>הִרְעִים בְּקוֹלוֹ וַיִּקְרָא בְאָזְנֵי כָל־צְבָא הַדַּנָּאִים:</p>

<p>&quot;בּוֹשׁוּ וְהִכָּלְמוּ, בְּנֵי אַרְגּוֹס הַנִּקְלִים, וְאִם־תָּאָרְכֶם יָפֶה!</p>

<p>אֵי־גְבוּרָתֵנוּ אָמַרְנוּ: מִי יִדְמֶה לָּנוּ, מִי יִשְׁוֶה?</p>

<p>אֵלֶּה דִבְרֵיכֶם בְּלֵמְנוֹס, שָׁם הִתְפָּאַרְתֶּם בְּפִיכֶם  230</p>

<p>בַּאֲכָלְכֶם בְּשַׂר־פָּרִים גְּבוֹהֵי־קַרְנַיִם לִרְצוֹנְכֶם,</p>

<p>וְיַיִן שְׁתִיתֶם מִסֵּפֶל אַדִּירִים מָלֵא עַד־שְׂפָתוֹ,</p>

<p>לֵאמֹר: בְּמֵאָה, בְּמָאתַיִם בְּנֵי טְרוֹיָה יֵצֵא וְיִלָּחֵם</p>

<p>אִישׁ מֵאִתָּנוּ; וְעַתָּה אֵין אִישׁ עוֹמֵד בִּפְנֵי הָאֶחָד.</p>

<p>הֶקְטוֹר, אֲשֶׁר בִּמְהֵרָה יְשַׁלַּח בָּאֵשׁ הָאֳנִיּוֹת.  235</p>

<p>זֶבְס אָבִינוּ, אֶת־מִי מִן־הַמְּלָכִים הַגְּדוֹלִים יִסַּרְתָּ</p>

<p>בְּרָעָה כָזֹה וַתְּחַסְּרֵהוּ תְהִלָּתוֹ הַגְּדוֹלָה בָאָרֶץ?</p>

<p>בְּחַיַּי אֲנִי לֹא פָסַחְתִּי עַל־אֶחָד מִכָּל־מִזְבְּחוֹתֶיךָ</p>

<p>הַנֶּהְדָּרִים בְּלֶכְתִּי בַסְּפִינָה מְרֻבַּת־הַמְּשׁוֹטִים,</p>

<p>פֶּדֶר שׁוֹר־פָּר וּכְרָעַיִם שָׂרַפְתִּי עַל־כֻּלָּם, לֹא חַסְתִּי, 240</p>

<p>יַעַן כִּי נִכְסְפָה נַפְשִׁי לְהַחֲרִיב אֶת־טְרוֹיָה הַבְּצוּרָה.</p>

<p>אָנָא חָנֵּנִי, אָבִינוּ, עֲשֵׂה שֶׁאֱלָתִי הַפָּעַם:</p>

<p>לוּ אַךְ נִמָּלֵט מִמָּוֶת וּנְחַלֵּץ נַפְשֵׁנוּ מֵרָעָה,</p>

<p>אַל־נָא תְהִי בָאֲכַיִּים יַד אַנְשֵׁי טְרוֹיָה לְכַלּוֹתָם!&quot;
<br><br />
כָּכָה הִבִּיעַ; וְרִחֲמוֹ זֶבְס, כִּי רָאָה וְהוּא בוֹכֶה,  245</p>

<p>נָתַן לוֹ אוֹת, כִּי יִנָּצֵל הָעָם וְלֹא יֹאבַד בְּעָנְיוֹ.</p>

<p>שָׁלַח לוֹ נֶשֶׁר גְּדָל־אֵבֶר, הַנַּעֲלָה בְצִפֳּרֵי־הַנַּחַשׁ,</p>

<p>וְעָפְרַת־אַיָּלִים בְּצִפָּרְנָיו, עָפְרָה בַת־צְבִיָּה שְׁלוּחָה;</p>

<p>וְהִשְׁלִיךְ הָעָפְרָה מִנֶּגֶד לַבָּמָה הַנָּאָה, עָלֶיהָ</p>

<p>קִטְּרוּ חֵיל הָאֲכַיִּים לְזֵאוּס מְגַלֵּה־הָרָזִים. 250</p>

<p>רָאוּ הַצִּפּוֹר הַבָּאָה מֵאֵצֶל בֶּן־קְרוֹנוֹס, הִתְאַזְּרוּ</p>

<p>עֹז הָאֲכַיִּים וְשׁוּב הִשְׂתָּעֲרוּ שׁוֹאֲפִים קְרָבוֹת.
<br><br />
אֶפֶס בְּכָל־הַדַּנָּאִים, וְאִם־רַבִּים הָיוּ, אֵין אָדָם,</p>

<p>אֲשֶׁר יִתְפָּאֵר, כִּי צָלַח בְּסוּסָיו הַמְּהִירִים הַתְּעָלָה,</p>

<p>קִדֵּם וְעָבַר עַל־בְּנוֹ שֶׁל־טִידֵס וְאָסַר מִלְחָמָה, –  255</p>

<p>הוּא הָיָה רִאשׁוֹן לְהָמִית אִישׁ טְרוֹיִי חֲגוּר כְּלֵי מִלְחָמָה,</p>

<p>אֶת אֲגֶלָּאוֹס בֶּן־פְרַדְמוֹן. זֶה הוֹפֵךְ אֶת־סוּסָיו לִבְרֹחַ,</p>

<p>נָעַץ בּוֹ רָמְחוֹ בְגַבּוֹ, בָּאֶמְצַע בֵּין שְׁתֵּי הַכְּתֵפָיִם,</p>

<p>קֵינוֹ עֲבָרוֹ וַיֵּצֵא בְאֶמְצַע חָזֵהוּ מִלְּפָנָיו.</p>

<p>נָפַל מֵרִכְבּוֹ לָאָרֶץ, וְצִלְצְלוּ עָלָיו כָּל־כֵּלָיו.  260
<br><br />
אַחֲרָיו הֶחֱרוּ פָרְצוּ גַם־שְׁנֵי בְנֵי אַטְרֵס הָאַחִים,</p>

<p>הֶחֱרוּ פָרְצוּ גַם־שְׁנֵי הָאָיַסִּים שַׂגִּיאֵי־הַכֹּחַ,</p>

<p>פָּרַץ גַּם אִידוֹמֵנֵס וְאַחֲרָיו גֶּבֶר עֲמִיתוֹ,</p>

<p>הוּא מֵרִיאוֹנֵס הַנִּמְשָׁל־לְאָרֵס הַהוֹרֵג־בַּגְּבָרִים,</p>

<p>אַחֲרָיו בָּא אֶבְרִיפִּילוֹס, בֶּן נֶהְדָּר לְאָבִיו אֶבְאֵימוֹן.  265</p>

<p>תְּשִׁיעִי הוֹפִיעַ בָּא טֶבְקְרוֹס דּוֹרֵךְ אֶת־קַשְׁתּוֹ הַגְּמִישָׁה,</p>

<p>מִהֵר וְעָמַד לוֹ אַחַר צִנָּתוֹ שֶׁל־בְּנוֹ שֶׁל־טֶלַּמּוֹן.</p>

<p>וְהָיָה מִדֵּי יָרִים אָיַס הַצִּנָּה, וְנִבַּט הַגִּבּוֹר,</p>

<p>יָחוּש יִתְבּוֹנֵן בֶּהָמוֹן וְשָׁלַח אֶת־חִצּוֹ בָאֶחָד,</p>

<p>וְנָפַל הַלָּז מִתְבּוֹסֵס בְּדָמָיו וְנָפַח אֶת־רוּחוֹ;  270</p>

<p>וְטֶבְקְרוֹס יָשׁוּב וְנִסְתַּר אֲחוֹרֵי הַצִּנָּה כְיֶלֶד</p>

<p>חוֹסֶה בְצֵל אִמּוֹ, כִּי אָיַס לוֹ מַחֲסֶה בַצִּנָּה הַבְּהִירָה.
<br><br />
מִי הוּא הָרִאשׁוֹן בַּטְּרוֹיִים, בּוֹ פָגַע חֵץ טֶבְקְרוֹס הַתָּמִים?</p>

<p>הוּא אוֹרְסִילוֹכוֹס וְאַחֲרָיו אוֹרְמֶנּוֹס וְגַם אוֹפֶלֶּסְטֵס,</p>

<p>גַּם לִיקוֹפוֹנְטֵס הַנִּמְשָׁל־לָאֵלִים וְדֵיטוֹר וּכְרוֹמְיוֹס,  275</p>

<p>גַּם מֶלַּנְפּוֹס וְגַם אֲמוֹפָּאוֹן בֶּן־פּוֹלִיאֵימֹון.</p>

<p>יַחְדָּו שְׁטָחָם עַל־פְּנֵי הָאֲדָמָה חוֹנֶנֶת־הַמְּזוֹנוֹת.</p>

<p>רָאָה כָל־זֹאת אֲגַמֶּמְנוֹן הָעוֹצֵר־בַּגְּבָרִים וַיִּחַדְּ</p>

<p>לְמַרְאֵה טֶבְקְרוֹס הַמַּכֶּה בְקַשְׁתּוֹ בְּמַעַרְכוֹת טְרוֹיִים;</p>

<p>נִגַּשׁ וַיַּעֲמֹד אֶצְלוֹ, וַיִּשָּׂא אֲמָרָיו וַיֹּאמֶר:   280</p>

<p>&quot;טֶבְקְרוֹס בְּנוֹ שֶׁל־טֶלַּמּוֹן, יַקִּירִי, הַשַּׁלִּיט־בָּעַמִּים!</p>

<p>הוֹסֵף וּשְׁלַח בָּם חִצֶּיךָ, וְהָיִיתָ לְאוֹר לַדַּנָּאִים,</p>

<p>אוֹר לְטֶלַּמּוֹן אָבִיךָ, שֶׁטִּפֵּל בְּךָ בְיַלְדוּתְךָ,</p>

<p>בְּבֵיתוֹ גִדֶּלְךָ רוֹמְמֶךָּ, וְאִם־בֶּן־פִּלַגְשׁוֹ לוֹ אָתָּה;</p>

<p>רוֹמְמָה תְהִלָּתוֹ כַיּוֹם, אִם־כִּי רָחוֹק מֶנּוּ אָבִיךָ.   285</p>

<p>הִנֵּה זֶה דְּבָרִי אֵלֶיךָ, וְיָקוּם כָּל־אֲשֶׁר אָמַרְתִּי:</p>

<p>וְהָיָה כִּי יִתְּנוּ־לִי זֵאוּס תּוֹפֵשׂ־הָאֵיגִיס וְאַתֵּנָה</p>

<p>לִלְכֹּד אֶת־אִלְיוֹס הַקִּרְיָה הַבְּנוּיָה לְתִפְאָרָה וּלְמַגְּרָהּ,</p>

<p>תִּשָּׂא מִלְּפָנַי הַמַּשְׂאֵת, וְאֶשְׁכָּרְךָ הָרִאשׁוֹן לְאֶשְׁכָּרִי:</p>

<p>תִּשָּׂא חֲצוּבָה, אוֹ סוּסִים שְׁנַיִם, אוֹתָם עַל־רִכְבָּם,  290</p>

<p>אוֹ מִן־הַשִּׁבְיָה הָעַלְמָה, וְתִהְיֶה שׁוֹכֶבֶת בְּחֵיקֶךָ!&quot;
<br><br />
הֵשִׁיב אֲמָרָיו לוֹ טֶבְקְרוֹס הַגֶּבֶר הַתָּמִים וַיֹּאמֶר:</p>

<p>&quot;בְּנוֹ שֶׁל־אַטְרֵס הַמְהֻלָּל, שַׁלָּמָה תְעוֹדְדֵנִי בִדְבָרִים,</p>

<p>וְנַפְשִׁי בִי תְלַהֵט גֶּחָלִים? אָנֹכִי יָגֵעַ בְּכָל־מְאֹדִי,</p>

<p>הָחֵל מִיּוֹם בּוֹ הָדַפְנוּ אֶת־צְבָאָם לְאִלְיוֹס הַקְּדוֹשָׁה  295</p>

<p>יוֹרֶה אָנֹכִי אֶת־חִצַּי וּמַכֶּה בַגְּבָרִים בְּקַשְׁתִּי.</p>

<p>הִנֵּה יָרִיתִי כְבָר שְׁמֹנָה מֵחִצַּי אֲרֻכֵּי־הָעֹקֶץ,</p>

<p>וְנִנְעֲצוּ כֻלָּם בִּבְשָׂרָם שֶׁל־נְעָרִים אַמִּיצִים בְּנֵי חָיִל;</p>

<p>אוּלָם לַכֶּלֶב הַשּׁוֹטֶה הַלָּז לֹא אוּכָלָה בְּחִצָּי&quot;.
<br><br />
דִּבֵּר וַיּוֹר חֵץ שֵׁנִי מִמֵּיתַר הַקֶּשֶׁת וַיְכוֹנְנוֹ  300</p>

<p>יָשָׁר אֶל־לִבּוֹ שֶׁל־הֶקְטוֹר, כִּי אִוְּתָה מְאֹד נַפְשׁוֹ לְהַכְרִיעוֹ.</p>

<p>הֶחֱטִיא אֶת־הַמַּטָּרָה, וַיִּנְחַת הַחֵץ בְּלֶב גּוֹרְגִיתְּיוֹן,</p>

<p>עֶלֶם־חֲמוּדוֹת וְאַמִּיץ בְּנוֹ שֶׁל־פְּרִיאַמּוֹס, לוֹ יָלְדָה</p>

<p>אִשְׁתּוֹ קַסְטִיאַנֵּירָה הַיָּפָה, שֶׁלְּקָחָהּ בְּאֵיסִימָה,</p>

<p>לְאַחַת מִבְּנוֹת אֱלֹהִים דָּמְתָה בְּקוֹמָתָהּ וְתָאֳרָהּ.  305</p>

<p>כְּפֶרַח הַפֶּרֶג הַשָּׁתוּל בַּגִּנָּה, הַכּוֹפֵף אֶת־רֹאשׁוֹ,</p>

<p>אֲשֶׁר יִכְבַּד מִפִּרְיוֹ שֶׁבָּשֵׁל עִם־גִּשְׁמֵי הָאָבִיב,  –</p>

<p>כָּכָה כָפַף אֶת־רֹאשׁוֹ הַצִּדָּה מִנֵּטֶל קוֹבָעוֹ.
<br><br />
טֶבְקְרוֹס שׁוּב יָרָה חֵץ אַחֵר מִמֵּיתַר הַקֶּשֶׁת וַיְכוֹנְנוֹ</p>

<p>יָשָׁר אֶל־לִבּוֹ שֶׁל־הֶקְטוֹר, כִּי אִוְּתָה מְאֹד נַפְשׁוֹ לְהַכְרִיעוֹ. 310</p>

<p>וְהֶחֱטִיא שׁוּב הַמַּטָּרָה, כִּי הִטָּה אַפּוֹלוֹן אֶת־חִצּוֹ;</p>

<p>מָחַץ אֶת־אַרְכֶפְּטוֹלֶמּוֹס, רַכָּבוֹ הַגִּבּוֹר שֶׁל־הֶקְטוֹר,</p>

<p>בְּלִבּוֹ אֵצֶל פִּטָּמְתּוֹ בְּהִשְׂתָּעֲרוֹ בַמַּעֲרָכָה;</p>

<p>נָפַל מֵרִכְבּוֹ לָאָרֶץ, וְסוּסָיו מְהִירֵי־הָרֶגֶל</p>

<p>נִרְתְּעוּ נָסוֹגוּ לְאָחוֹר; רוּחוֹ עֲזָבוֹ וְכֹחוֹ. 315</p>

<p>דָּאֲבָה נַפְשׁוֹ שֶׁל־הֶקְטוֹר לַנַּעַר הַנּוֹהֵג בְּסוּסָיו;</p>

<p>אַךְ גַּם בְּאָבְלוֹ לְרֵעוֹ עֲזָבוֹ בַמָּקוֹם שָׁם שָׁכַב</p>

<p>וְעַל־קֶבְּרִיאוֹנֵס אָחִיהוּ הַנִּמְצָא בְקִרְבָתוֹ חָשׁ פָּקַד,</p>

<p>וַיִּקַּח מוֹשְׁכוֹת הַסּוּסִים; וְלֹא סֵרַב וַיִּשְׁמַע בְּקוֹלוֹ.</p>

<p>וְהוּא עַצְמוֹ קָפַץ לָאָרֶץ מֵעַל הַמֶּרְכָּבָה הַנּוֹצְצָה, 320</p>

<p>הִרְעִים אֲיֻמּוֹת בְּקוֹלוֹ וַיִּתְפֹּשׂ הָאֶבֶן בְּכַפּוֹ,</p>

<p>הָלַךְ וְקָרַב אֶל־טֶבְקְרוֹס, כִּי נִכְסְפָה נַפְשׁוֹ לְפָגְעוֹ.</p>

<p>וְטֶבְקְרוֹס אַךְ־הוֹצִיא מִתֶּלְיוֹ אֶת־חִצּוֹ הַמַּר וַיְכוֹנְנֵהוּ</p>

<p>עַל־פְּנֵי הַמֵּיתָר; וְהֶקְטוֹר מְנוֹפֵף־הַקּוֹבַע בַּכָּתֵף</p>

<p>פְּצָעוֹ, וְהוּא מוֹשֵׁךְ הַמֵּיתָר, וַיִּפְגַּע בַּשִּׁכְמָה, בַּמָּקוֹם 325</p>

<p>תַּפְרִיד בֵּין צַוָּאר וְחָזֶה וְהַמָּקוֹם מְסֻכָּן בְּיוֹתֵר:</p>

<p>טֶבְקְרוֹס מְכוֹנֵן אֶת־חִצּוֹ, וַיִּפְגַּע בּוֹ בְאַבְנוֹ הַחַדָּה</p>

<p>וְקָרַע הַמֵּיתָר; וַתִּיבַשׁ כַּפּוֹ מִקָּנָהּ וַתֶּחֱלָשׁ,</p>

<p>כָּרַע עַל־בִּרְכָּיו, לֹא נָפַל, וְקַשְׁתּוֹ מִיָּדוֹ נָפָלָה.</p>

<p>וְאָיַס לֹא שָׁכַח אֶת־אָחִיו הַנּוֹפֵל לָאָרֶץ וַיְמַהֵר, 330</p>

<p>חָשׁ אֵלָיו לָבוֹא, סוֹבֵב וְסוֹכֵךְ עָלָיו בַּצִּנָּה.</p>

<p>מִהֲרוּ שְׁנַיִם מֵרֵעָיו עֲמִיתָיו וְגָחֲנוּ עָלָיו,</p>

<p>וְהֵמָּה מֵקִיסְטֵס בֶּן־אֶכְיוֹס וַאֲלַסְטוֹר הַנִּמְשָׁל־לָאֵלִים,</p>

<p>וַיִּשָׂאוּהוּ לַסְּפִינוֹת, וְהוּא נֶאֱנָק מֵעָצְמַת מַכְאוֹבוֹ.
<br><br />
וְזֵאוּס הֵעִיר מֵחָדָשׁ בִּלְבַב אַנְשֵׁי טְרוֹיָה גְבוּרָתָם; 335</p>

<p>עַד הֶחָרִיץ הֶעָמֹק הִרְחִיקוּ אֶת־חֵיל הָאֲכַיִּים,</p>

<p>וְהֶקְטוֹר מִתְנוֹסֵס בְּעֹצֶר אוֹנוֹ בִקְהַל הַחֲלוּצִים.</p>

<p>כְּכֶלֶב מְהִיר־רַגְלַיִם הָרוֹדֵף חֲזִיר־בָּר בַּיַּעַר</p>

<p>אוֹ אֶת־הָאַרְיֵה לְתָפְשׂוֹ בִירֵכָיו אוֹ בְעַגְבוֹתָיו,</p>

<p>וְעֵינָיו לֹא יִגְרַע, יִתְבּוֹנֵן לִרְגָעִים, פֶּן־יַפְנוּ אֶת־רֹאשָׁם, - 340</p>

<p>מַרְאֵה פְנֵי הֶקְטוֹר בְּרָדְפוֹ אֶת־בְּנֵי הָאֲכַיִּים הַנְּדִיבִים,</p>

<p>זִנֵּב אֶת־כָּל־הַנֶּחְשָׁלִים; וְהֵמָּה נִמְלָטִים עַל־נַפְשָׁם.</p>

<p>אוּלָם בְּנוּסָם, בִּהְיוֹתָם מֵעֵבֶר לַיְתֵדוֹת וְלַתְּעָלָה,</p>

<p>וְרַבִּים כְּבָר נָפְלוּ וָמֵתוּ בִידֵי אַנְשֵׁי טְרוֹיָה, הִגִּיעוּ</p>

<p>עָמְדוּ עַל־יַד הָאֳנִיּוֹת וְאִישׁ אֶל־רֵעֵהוּ קָרָאוּ, 345</p>

<p>פָּרְשׂוּ כַפֵּיהֶם לָאֵלִים, וַיִּשְׁפְּכוּ שִׂיחָם בְּאָזְנָם</p>

<p>יַחְדָּו, וְאִישׁ אִישׁ לְנַפְשׁוֹ הִתְפַּלְלוּ בְקוֹל וַיַּעְתִּירוּ;</p>

<p>וְהֶקְטוֹר הוֹפֵךְ אֶת־סוּסָיו מֵעֵבֶר מִזֶּה אֶל־מִשְׁנֵהוּ,</p>

<p>וְעֵינָיו תִּלְהַטְנָה כְעֵינֵיהֶם שֶׁל־גּוֹרְגוֹ אוֹ אָרֵס הַקַּטְלָן.
<br><br />
וְהֵרָה לִבְנַת־הַזְּרוֹעוֹת הִשְׁקִיפָה, וְנִכְמְרוּ רַחֲמֶיהָ,  350</p>

<p>חָשָה וַתְּדַבֵּר בְּאָזְנֵי אַתֵּנָה אֶת־אִמְרֵי הַכָּנָף:</p>

<p>&quot;אוֹי־לִי, בַּת־זֵאוּס תּוֹפֵשׂ־הָאֵיגִיס, הַאֻמְנָם לֹא נֵצֵא</p>

<p>לְיֶשַׁע צְבָא הַדַּנָּאִים וְגַם לֹא בָרֶגַע הָאַחֲרוֹן?</p>

<p>כָּלְתָה אֲלֵיהֶם הָרָעָה, וְהִנֵּה הֵם תַּמִּים לִגְוֹעַ</p>

<p>בְּתִגְרַת יַד אֶחָד הַזּוֹעֵם וְשָׂבְעָה לֹא יֵדַע, הֲלֹא הוּא  355</p>

<p>הֶקְטוֹר בְּנוֹ שֶׁל־פְּרִיאַמּוֹס, וּכְבָר עוֹלֵל שׁוֹאָה עַל־שׁוֹאָה&quot;.
<br><br />
לָהּ אֲמָרֶיהָ הֵשִׁיבָה אַתֵּנָה כְחֻלַּת־הָעָיִן:</p>

<p>&quot;הֵן זֶה־כְּבָר הָיוּ כֹּחוֹ וְחַיָּיו נִלְקָחִים מִמֶּנּוּ</p>

<p>וְהָיָה לְאוֹבֵד בְּיַד הָאַרְגֵּאִים עַל־אַדְמַת אֲבוֹתָיו,</p>

<p>לוּלֵא אָבִי הַזּוֹעֵם, הַחוֹרֵשׁ בְּלִבּוֹ אַךְ רָעוֹת,  360</p>

<p>לוּלֵא הוּא אֲשֶׁר סִכֵּל עֲצָתִי וְאֵלֵינוּ יִתְאַכְזָר;</p>

<p>שׁוּב אֵינוֹ זוֹכֵר לִי כַמָּה פְעָמִים חִלַּצְתִּי מִצָּרָה</p>

<p>נַפְשׁוֹ שֶׁל־בְּנוֹ וּמִלַּטְתִּיו מִלַּחַץ אֶבְרִסְתֵּס הַנּוֹגֵשׂ.</p>

<p>אָכֵן לְעִתִּים קְרוֹבוֹת הִתְפַּלֵּל אֶל־אֵל הַשָּׁמַיִם,</p>

<p>בָּכָה, וְאוֹתִי שְׁלָחַנִי אָז זֵאוּס מִשָּׁמָיו לְעֶזְרָתוֹ.  365</p>

<p>וְאִלּוּ יָדַעְתִּי הַבָּאוֹת וּבְלִבִּי תִכַּנְתִּין, בְּשַׁלְּחוֹ</p>

<p>אוֹתוֹ לְיַרְכְּתֵי הַדֵס סוֹגֵר־הַשְּׁעָרִים, לָלֶכֶת</p>

<p>לְהוֹצִיא מִמַּחְשַׁךְ־אֶרֶבּוֹס אֶת־כַּלְבּוֹ שֶׁל־הַדֵס הָאָיֹם, -</p>

<p>נַפְשׁוֹ לֹא הָיָה מְמַלֵּט מִמִּשְׁבְּרֵי סְטִיכְּס הַזֵּדוֹנִים.</p>

<p>עַתָּה בִי בָחֲלָה נַפְשׁוֹ וַיַּעַשׂ שֶׁאֱלָתָהּ שֶׁל־תֶּטִּיס,  370</p>

<p>אֲשֶׁר נְשָׁקַתּוּ עַל־בִּרְכָּיו וַתִּגַּע בְּיָדָהּ בְּסַנְטֵרוֹ,</p>

<p>בִּקְשָׁה שֶׁיְּכַבֵּד אֶת־בְּנָהּ אֶת־אֲכִילֵס מְקַרְקֵר־הַקְּרִיּוֹת.</p>

<p>יָבוֹא זְמַן וְשָׁב וִיכַנֵּנִי חֶמְדָּתִי כְחֻלַּת־הָעָיִן!</p>

<p>אִסְרִי־נָא עַתָּה סוּסַיִךְ תְּמִימֵי־הַפַּרְסָה, וְאָנֹכִי</p>

<p>אֶעֱלֶה בְהֵיכָלוֹ שֶׁל־זֵאוּס תּוֹפֵשׂ־הָאֵיגִיס, וְשַׂמְתִּי  375</p>

<p>מַדַּי עָלַי וּכְלֵי נִשְׁקִי וְאֶרְאֶה אֶתְבּוֹנֵן, הֲיִשְׂמַח</p>

<p>הֶקְטוֹר מְנוֹפֵף־הַקּוֹבַע בְּנוֹ שֶׁל־פְּרִיאַמּוֹס בִּרְאוֹתוֹ</p>

<p>פִּתְאֹם אֶת־שְׁתֵּינוּ, כִּי נוֹפַע בְּמַעַרְכוֹת קְרָב עַל שְׂדֵה קָטֶל.</p>

<p>אָכֵן יִשְׂבְּעוּ כְלָבִים וְעוֹפוֹת דּוֹרְסִים מֵחֵלֶב</p>

<p>טְרוֹיִי לֹא אֶחָד וּבְשָׂרוֹ, כִּי־יִפֹּל עִם־סְפִינוֹת אֲכַיִּים&quot;.  380
<br><br />
שָׂחָה; וְלֹא הִמְרְתָּה פִיהָ הֵרָה זֹה לִבְנַת־הַזְּרוֹעוֹת.</p>

<p>וְהֵרָה בַת־קְרוֹנוֹס הָעִזּוּז הַגְּבִירָה־בָאֵלִים נֶחְפָּזָה,</p>

<p>אָסְרָה בְיָדֶיהָ הַסּוּסִים עֲדוּיֵי־רִסְנֵי־הַכָּתֶם;</p>

<p>אֶפֶס אַתֵּנָה בַת־זֵאוּס תּוֹפֵשׂ־הָאֵיגִיס הֵסִירָה</p>

<p>שִׂמְלַת הַנּוֹי מֵעָלֶיהָ עַל־סַף בֵּית אָבִיהָ, וְהַשִּׂמְלָה  385</p>

<p>יָפָה, אֵטוּן צִבְעוֹנִים, בָּהּ עָמְלוּ כַפֶּיהָ הִיא עַצְמָהּ,</p>

<p>שָׂמָה עָלֶיהָ שִׁרְיוֹנוֹ שֶׁל־זֵאוּס מְכַנֵּס־הַנְּשִׂיאִים,</p>

<p>לָבְשָׁה כָל־כְּלֵי הַמִּלְחָמָה לָרֶדֶת בַּקְּרָב רַב־הַדְּמָעוֹת.</p>

<p>קָפְצָה עָלְתָה בְרַגְלֶיהָ לְתוֹךְ מֶרְכָּבָה לוֹהֶטֶת,</p>

<p>תָּפְשָׂה הַכִּידוֹן הַקָּשֶׁה, הַגָּדוֹל וְהָאֵיתָן, בּוֹ תְמַגֵּר  390</p>

<p>שׁוּרוֹת גִּבּוֹרִים בְּאַפָּהּ הַבַּת שֶׁל־אָבִיהָ הָאַדִּיר.</p>

<p>וְהֵרָה הֵאִיצָה בַסּוּסִים בַּשּׁוֹט אֲשֶׁר בְּיָדָהּ; מֵעַצְמָם</p>

<p>נִפְתְּחוּ בְשָׁאוֹן שַׁעֲרֵי שָׁמַיִם, שֶׁנָּטְרוּ הַהוֹרוֹת,</p>

<p>אֲשֶׁר בְּיָדָן אוֹלִימְפּוֹס וּשְׁמֵי הַשָּׁמַיִם הָפְקָדוּ,</p>

<p>וְהִנֵּה הַפּוֹתְחוֹת וְהַסּוֹגְרוֹת הֶעָנָן הַסּוֹכֵךְ עֲלֵיהֶם.  395</p>

<p>דֶּרֶךְ הַשְּׁעָרִים הָאֵלֶּה הֵן נָהֲגוּ הַסּוּסִים הָרְתוּמִים.</p>

<p>וְזֶבְס אָבִינוּ הִתְבּוֹנֵן בָּהֶן מֵהַר אִידָה, וַיִּחַר</p>

<p>אַפּוֹ עַד לְהַשְׁחִית, וַיִּשְׁלַח אֶת־אִירִיס לָהּ כַּנְפֵי־הַכָּתֶם:</p>

<p>&quot;חוּשִׁי, אִירִיס הַקַּלָּה, וְעִצְרִי בַעֲדָן מִפְּגָשׁ־בִּי,</p>

<p>יַעַן כִּי אֶפְגְּשֵׁן בְּרָעָה, אִם־אֶפְגַע בָּהֶן בַּמִּלְחָמָה.   400</p>

<p>הִנֵּה הַדָּבָר דִּבַּרְתִּי, וְיָקוּם כָּל־אֲשֶׁר אָמַרְתִּי:</p>

<p>הִנְנִי מַכְשִׁיל אֶת־כֹּחַ סוּסֵיהֶן הַמְּהִירִים בָּרָכֶב,</p>

<p>אוֹתָן אֲמַגֵּר מִכִּסְאָן לָאָרֶץ, אֲפוֹצֵץ הָרָכֶב;</p>

<p>עֶשֶׂר שָׁנִים תַּחֲלֹפְנָה לִתְקוּפוֹתֵיהֶן, וְטֶרֶם</p>

<p>רָפָא לָהֶן מִן־הַמַּכּוֹת, כִּי אָטִיל בָּהֶן אֶת־הַבָּרָק; 405</p>

<p>וְיָדְעָה כְחֻלַּת־הָעַיִן, אִם־תּוּכַל לְאָבִיהָ בְּמִלְחַמְתָּהּ.</p>

<p>אוּלָם לֹא־כָךְ יִחַר אַפִּי בְהֵרָה, וּבָהּ לֹא אֶתְאַנָּף,</p>

<p>יַעַן זֶה דַרְכָּהּ מֵעוֹלָם לְהָפֵר אֶת־כָּל־אֲשֶׁר אֶחֱרָץ&quot;.
<br><br />
דִּבֵּר, וְאִירִיס מְהִירַת־הָרֶגֶל נֶחְפְּזָה וַתָּעוּף,</p>

<p>יָרְדָה מִתּוֹעֲפוֹת אִידָה וַתַּעַל אוֹלִימְפּוֹס הַנִּשָּׂא. 410</p>

<p>נִפְגְּשׁוּ בַשַּׁעַר הָרִאשׁוֹן שֶׁל־הָאוֹלִימְפְּ רַב־הַנְּקָרוֹת,</p>

<p>עָצְרָה בַעֲדָן וַתַּגֵּד אֶת־כָּל־אֲשֶׁר שָׂם זֶבְס בְּפִיהָ:</p>

<p>&quot;לְאָן תְּחוּשֶׁינָה? שַׁלָּמָה כֹה רָגַז לְבַבְכֶן בְּחֻבְּכֶן?</p>

<p>צִוָּה בֶן־קְרוֹנוֹס וְגָזָר: אַל־יַעֲזֹר אִישׁ לָאַרְגֵּאִים.</p>

<p>דִּבֵּר בֶּן־קְרוֹנוֹס וְנִשְׁבַּע, וְרֵיקָם דְּבָרוֹ לֹא יָשׁוּב: 415</p>

<p>הִנֵּה הוּא מַכְשִׁיל אֶת־כֹּחַ סוּסֵיכֶן הַמְּהִירִים בָּרָכֶב,</p>

<p>אֶתְכֶן יְמַגֵּר מִכֶּסְכֶן לָאָרֶץ וִיפוֹצֵץ הָרָכֶב;</p>

<p>עֶשֶׂר שָׁנִים תַּחֲלֹפְנָה לִתְקוּפוֹתֵיהֶן, וְטֶרֶם</p>

<p>רָפָא לָכֶן מִן־הַמַּכּוֹת, כִּי יָטִיל בָּכֶן אֶת־הַבָּרָק;</p>

<p>וְתֵדְעִי אַתְּ, כְּחֻלַּת־הָעַיִן, אִם־תּוּכְלִי לְאָבִיךְ בְּמִלְחַמְתֵּךְ. 420</p>

<p>וְאוּלָם לֹא־כָךְ יִחַר אַפּוֹ בְהֵרָה, וּבָהּ לֹא יִתְאַנָּף,</p>

<p>יַעַן זֶה דַרְכָּהּ מֵעוֹלָם לְהָפֵר אֶת־כָּל־אֲשֶׁר חָרָץ.</p>

<p>כַּלְבָּה חֲצוּפָה אַתְּ, הָאֲיֻמָּה, אִם־אָמְנָם תַּעַרְבִי</p>

<p>אַתְּ אֶת־לִבֵּךְ לְהָנִיף אֶת־רָמְחֵךְ הַכַּבִּיר עַל־זֵאוּס!&quot;
<br><br />
כָּכָה הִבִּיעָה וַתֵּלֶךְ אִירִיס מְהִירַת־הָרָגֶל,    425</p>

<p>וְהֵרָה נָשְׂאָה אִמְרָתָהּ, וַתְּדַבֵּר לְאַתֵּנָה וַתֹּאמַר:</p>

<p>&quot;אוֹיָה־לִּי, בִּתּוֹ שֶׁל־זֵאוּס תּוֹפֵשׂ־הָאֵיגִיס! אֵינֶנִּי</p>

<p>רוֹצָה לְהִלָּחֵם בְּזֵאוּס בִּגְלַל בְּנֵי אָדָם בְּנֵי תְמוּתָה.</p>

<p>יִחְיֶה בָהֶם אֲשֶׁר יִחְיֶה, יָמוּת אֲשֶׁר יָמוּת בַּגְּזֵרָה –</p>

<p>אִישׁ לְגוֹרָלוֹ מְנָת־חֶלְקוֹ; וְהוּא יִשְׁפֹּט בֵּין הַדַּנָּאִים  430</p>

<p>וּבֵין הַטְּרוֹיִים כְּנַפְשׁוֹ וּכְכָל־אֲשֶׁר יֶחֱרַץ בְּלִבּוֹ&quot;.
<br><br />
כָּכָה הִבִּיעָה וַתַּהְפֹךְ סוּסֶיהָ תְּמִימֵי־הַפַּרְסָה.</p>

<p>פִּתְחוּ הַהוֹרוֹת הַסּוּסִים הֲדוּרֵי־הָרַעְמָה מֵרִכְבָּהּ,</p>

<p>אֶל־אֲבוּסֵיהֶם הַמְּלֵאִים אַמְבְּרוֹסְיָה עַל־שְׂפוֹתָם אֲסָרוּם,</p>

<p>וְאֶת הַמֶּרְכָּבָה הִסִּיעוּ עַד כָּתְלֵי הָאוּלָם הַמַּבְרִיק;   435</p>

<p>וְיָשְׁבוּ שְׁתֵּי בְנוֹת־הָאֵלִים כָּל־אַחַת עַל־כִּסֵּא זְהָבָהּ</p>

<p>בְּסוֹד הָאֵלִים בִּקְהָלָם, וַתֶּאֱבַל נַפְשָׁן עֲלֵיהֶן.
<br><br />
וְזֵאוּס אָז יַהֲפֹךְ סוּסָיו וְרִכְבּוֹ יְפֵה־הַגַּלְגַּלִּים,</p>

<p>נָהַג מֵאִידָה אֶל־הָאוֹלִימְפּוֹס לְמוֹשַׁב הָאֵלִים.</p>

<p>נֶחְפַּז מַרְגִּיז־הָאָרֶץ הַמְהֻלָּל וַיְפַתַּח אֶת־סוּסָיו, 440</p>

<p>שָׂם אֶת־הָרֶכֶב עַל־כַּנּוֹ וַיִּפְרֹשׂ עָלָיו הַמַרְבָד;</p>

<p>וְזֵאוּס הַמַּרְחִיק־לְהַשְׁקִיף הוּא עָלָה עַל־כִּסֵּא זְהָבוֹ,</p>

<p>רָגְזוּ כָל־מוֹסְדוֹת אוֹלִימְפּוֹס וַיִּרְעֲדוּ תַחַת כַּף־רַגְלוֹ;</p>

<p>אוּלָם אַתֵּנָה וְהֵרָה הֵן פָּרְשׁוּ וְיָשְׁבוּ לְבַדָּן,</p>

<p>דָּבָר לֹא שָׁאֲלוּ אוֹתוֹ וְדָבָר לֹא דִבְּרוּ – נָדָמּוּ; 445</p>

<p>אֶפֶס הוּא הֵבִין הֲגִיגָן, אֶת־כָּל־אֲשֶׁר בְּלִבָּן וַיֹּאמֶר:</p>

<p>&quot;הֵרָה וְאַַתֵּנָה, שַׁלָּמָה סָר רוּחֲכֶן, מַה נֶּעֱצַבְתֶּן?</p>

<p>הֵן לֹא עֲיַפְתֶּן בְּרִדְתְּכֶן בַּקְּרָב, וְהוּא תִפְאַרְתָּם שֶׁל־גְּבָרִים,</p>

<p>גַּם לֹא יְגַעְתֶּן בְּהַכּוֹתְכֶן בַּטְּרוֹיִים זְעוּמֵי לְבַבְכֶן.</p>

<p>יַעַן כָּל־עוֹד בִּי גְבוּרָתִי וּזְרוֹעִי לִי מוֹשְׁלָה, לֹא יוּכְלוּ 450</p>

<p>לִי כָל־הָאֵלִים הָרַבִּים, אֲשֶׁר בְּהַר הָאוֹלִימְפּוֹס;</p>

<p>הִנֵּה יְצוּרֵיכֶן הַיָּפִים רְעָדָה וָחִיל אֲחָזָתַם,</p>

<p>טֶרֶם חֲזִיתֶן מִלְחָמָה, עֲלִילוֹת הַקְּרָב הַנּוֹרָאוֹת.</p>

<p>הִנֵּה אֲדַבְּרָה בְאָזְנֵיכֶן, וְקָמוּ וּבָאוּ הַדְּבָרִים:</p>

<p>אִלּוּ פְגַעְתִּיכֶן בַּבָּרָק, לְעוֹלָם לֹא שַׁבְתֶּן בְּרִכְבְּכֶן  455</p>

<p>לַעֲלוֹת בְּהַר הָאוֹלִימְפּוֹס, שָׁם זְבוּל אִוּוּ לָמוֹ הָאֵלִים!&quot;
<br><br />
כָּכָה הִבִּיעַ; וְאַתֵּנָה וְהֵרָה מַלִּינוֹת עַל־זֵאוּס;</p>

<p>קָרְבוּ אִשָּׁה אֶל־רְעוּתָה חוֹרְשׁוֹת הָרָעָה עַל־טְרוֹיָה.</p>

<p>יָשְׁבָה אַתֵּנָה, נָדַמָּה וְדָבָר לֹא דִבְּרָה, וְאוּלָם</p>

<p>זָעֲמָה בְלִבָּהּ אֶת־זֶבְס, חֲרוֹן אַפָּהּ עָלָה עַד לְהַשְׁחִית; 460</p>

<p>וְהֵרָה לֹא יָכְלָה לְקִצְפָּהּ הַסּוֹעֵר בְּקִרְבָּהּ וַתֹּאמֶר:</p>

<p>&quot;קְרוֹנְיוֹן אַדִּיר־אֲיֻמָּה, מַה־זֶּה תַבַּעְנָה שְׂפָתֶיךָ?</p>

<p>הִנֵּה יָדַעְנוּ, כִּי כֹחֲךָ אִתְּךָ, גְּבוּרָתְךָ לֹא תִכְלֶה;</p>

<p>אוּלָם הֵן יִדְאַב לִבֵּנוּ לְרוֹמֵי־הַחֲנִית הַדַּנָּאִים,</p>

<p>כָּלְתָה אֲלֵיהֶם הָרָעָה, וְהֵמָּה נְמַקִּים בַּגְּזֵרָה.  465</p>

<p>נַחְדֹּל מִן־הַמִּלְחָמָה, כַּאֲשֶׁר צִוִּיתָ עָלֵינוּ,</p>

<p>אֶפֶס נָעוּץ הָעֵצָה הַטּוֹבָה לִבְנֵי הָאַרְגֵּאִים,</p>

<p>וְלֹא יִכָּרְתוּ כֻלָּהַם, כִּי אַתָּה קָצַפְתָּ עֲלֵיהֶם&quot;.
<br><br />
הֵשִׁיב אֲמָרָיו לָהּ זֶבְס מְכַנֵּס־הַנְּשִׂיאִים וַיֹּאמֶר:</p>

<p>&quot;הֵרָה הַגְּבִירָה גִדְלַת־הָעַיִן, אִם־רוֹצָה אַתְּ לִרְאוֹת, 470</p>

<p>מָחָר עִם־שַׁחַר תֶּחֱזֶינָה עֵינַיִךְ אֶת־קְרוֹנְיוֹן הָעִזּוּז</p>

<p>בְּנָגְפוֹ אֶת־חֵיל הָאַרְגֵּאִים כָּל־תּוֹפְשֵׂי־הָרֹמַח הָרַבִּים;</p>

<p>יַעַן כִּי הֶקְטוֹר לֹא יִרְפֶּה מִסַּעַר הַקְּרָב, עַד אִם־יָקוּם</p>

<p>בְּנוֹ שֶׁל־פֵּלֵס הַמָּהִיר עַל־יַד הָאֳנִיּוֹת, יוֹם יִפְשֹׁט</p>

<p>שְׁאוֹן הַמִּלְחָמָה בְּיַרְכְּתֵי הַסְּפִינוֹת, וְנֶאֱבַק עִם־גֶּבֶר  475</p>

<p>גֶּבֶר בַּדְּחַק וּבַמְּצָרִים עַל־פֶּגֶר פַּטְרוֹקְלוֹס הֶחָלָל.</p>

<p>גְּזֵרָה הִיא מִן־הַשָּׁמָיִם. וְאוּלָם אֵלַיִךְ וְאֶל־קִצְפֵּךְ</p>

<p>לִבִּי לֹא אָשִׂים, וְאַף אִם־עַד קְצוֹת יָם וָאָרֶץ תִּרְחָקִי,</p>

<p>כַּנְפוֹת הָאָרֶץ, שָׁם קְרוֹנוֹס וְיַפֶּטוֹס יְבַלּוּ יְמֵיהֶם,</p>

<p>וְעֵינָם לֹא תַחַז בְּאוֹר הֵלְיוֹס־הִפֶּרְיוֹן בְּהִלּוֹ,    480</p>

<p>אַף לֹא יָשִׂישׂוּ עַל־רוּחַ, כִּי עִמְקֵי טַרְטָרוֹס עַל־סְבִיבָם;</p>

<p>וְאִם־גַּם עַד שָׁם, אַתְּ סוֹרֵרָה, תָּנוּעִי תָבוֹאִי בְלֶכְתֵּךְ,</p>

<p>לִבִּי לֹא אָשִׂים לְקִצְפֵּךְ, כִּי אֵין עוֹד חֲצוּפָה כְמוֹתֵךְ!&quot;
<br><br />
כָּכָה הִבִּיעַ; וְלֹא עָנְתָה לוֹ הֵרָה לִבְנַת־הַזְּרוֹעוֹת.</p>

<p>וְשֶׁמֶשׁ־נְגֹהוֹת כְּבָר שָׁקַע בְּיָם־הָאוֹקְיָנוֹס וְהֶעֱלָה   485</p>

<p>אַחֲרָיו לֵיל הָעֲלָטָה עַל־שְׁדֵמוֹת מַצְמִיחוֹת הַדָּגָן.</p>

<p>וְשָׁקְעָה הַחַמָּה לִמֹרַת רוּחַ הַטְּרוֹיִים, וּלְשִׂמְחַת</p>

<p>לֵב־הָאֲכַיִּים וּכְחֵפֶץ לְבָבָם בָּא לֵיל הַחֲשֵׁכָה.
<br><br />
וְהֶקְטוֹר הַנֶּהְדָּר קָרָא עֲצָרָה לְחֵיל אַנְשֵׁי טְרוֹיָה,</p>

<p>נָחָם מֵעַל הָאֳנִיּוֹת אֶל־נַחַל רַב־מְעַרְבּוֹלוֹת,   490</p>

<p>עַל־פְּנֵי טָהֳרוֹ שֶׁל־שָׂדֶה, שֶׁאֵין בּוֹ כָל־פְּגָרִים חֲלָלִים.</p>

<p>קָפְצוּ מֵעַל מַרְכְּבוֹתֵיהֶם וַיַּטּוּ אָזְנַיִם לְדִבְרֵי</p>

<p>הֶקְטוֹר יְדִידוֹ שֶׁל־זֶבְס; בְּיָדוֹ הָרֹמַח הָאָרֹךְ,</p>

<p>אַחַת־עֶשְׂרֵה הָאַמָּה אָרְכּוֹ; וְחֹד־נְחֹשֶׁת מַבְרִיק</p>

<p>עוֹטֵר לְרָמְחוֹ מִלְּפָנָיו, וְטַבַּעַת־פָּז עָלָיו נְתוּנָה;  495</p>

<p>הֶקְטוֹר נִשְׁעַן עַל־רָמְחוֹ וַיְדַבֵּר בְּאָזְנֵי הַטְּרוֹיִים:</p>

<p>&quot;שִׁמְעוּ עָדַי, אַנְשֵׁי טְרוֹיָה, דַּרְדַּנִּים וּבַעֲלֵי בְרִיתִי!</p>

<p>אָמֹר אַָמַרְתִּי אַכְחִידָה אֶת־כָּל־הָאֲכַיִּים וְהַסְּפִינוֹת,</p>

<p>וְעַל־עִקְּבוֹתֵינוּ נָשׁוּבָה אֶל־אִלְיוֹס הַנְּתוּנָה לָרוּחוֹת;</p>

<p>וְהִנֵּה עֲלָטָה חֲשֵׁכָה, וְהִיא מִלְּטָה אֶת־חֵיל הָאֲכַיִּים  500</p>

<p>וְאֶת־סְפִינוֹתֵיהֶם הַנְּחִתּוֹת עַל־שְׂפַת מֵי־הַיָּם וּמָעֻזָּיו.</p>

<p>הָבָה נִשָּׁמַע לְחֶשְׁכַת־הַלַּיְלָה וְנָכִין הַסְּעוּדָה;</p>

<p>פַּתְּחוּ מֵעַל הַמֶּרְכָּבוֹת סוּסֵינוּ הֲדוּרֵי־הָרַעְמָה,</p>

<p>שִׂימוּ אֵבוּס לִפְנֵיהֶם וּמִסְפּוֹא תָשִׂימוּ בָאֵבוּס;</p>

<p>חוּשׁוּ הָעִירָה וְהָבִיאוּ מִשָּׁם כִּבְשֵׂי מַרְבֵּק וּבָקָר  505</p>

<p>מַהֲרוּ, יַיִן מְשַׂמֵּחַ לְבַב אֱנוֹשׁ בְּכֵלִים וְלֶחֶם</p>

<p>צֵידְכֶם הָבִיאוּ מִבֵּיתְכֶם, וְקוֹשְׁשׁוּ עֵצִים וְהַרְבּוּ,</p>

<p>נָאֵר בַּלַּיְלָה הַזֶּה, עַד שֶׁיַּעֲלֶה לָּנוּ הַשַּׁחַר,</p>

<p>נַרְבֶּה וְנַעֲלֶה מְדוּרוֹת, וְהִרְקִיעַ אוֹר אִשָּׁן לַשְּׁחָקִים,</p>

<p>לְמַעַן לֹא יֹאמְרוּ הַלַּיְלָה אֲכַיִּים יְפֵי־הַמַּחְלָפוֹת  510</p>

<p>לָנוּס בַּמַּחְשָׁךְ עַל־גַּב הַיָּם זֶה רְחַב־הַיָּדָיִם;</p>

<p>לְמִצְעָר לֹא בְיָד רָמָה וְלֹא בְלִי־מַפְרִיעַ יֵצֵאוּ,</p>

<p>וְרַבִּים מֵהֶם כִּי יָשׁוּבוּ הַבַּיְתָה – יִכְאֲבוּ מִתְרַפְּאִים</p>

<p>מִן־הַמַּכּוֹת, שֶׁיַּכּוּם הַחֵץ וְהָרֹמַח הַשָּׁנוּן</p>

<p>בְּקָפְצָם בַּסְּפִינוֹת, לְמַעַן יִשְׁמְעוּ אֲחֵרִים וְיִירְאוּ   515</p>

<p>לֶאֱסֹר קְרָב כֶּבֶד־דְּמָעוֹת עִם־בּוֹלְמֵי־הַסּוּסִים הַטְּרוֹיִים.</p>

<p>כָּרוֹזוֹת יְדִידָיו שֶׁל־זֶבְס יַכְרִיזוּ בְחוּצוֹת הַקִּרְיָה,</p>

<p>וְיַחֲנוּ צְעִירֵי הַנְּעָרִים וְהַזְּקֵנִים שֶׁזָּרְקָה בָם שֵׂיבָה</p>

<p>סָבִיב לָעִיר בַּמִּגְדָּלִים, אֲשֶׁר הֵקִימוּ הָאֵלִים;</p>

<p>אַךְ הַמְעֻנָּגוֹת הַנָּשִׁים תַּצֵּתְנָה אֵשׁ גְּדוֹלָה בְּבֵיתָן,  520</p>

<p>אִשָּׁה וְאִשָּׁה בְבֵיתָהּ; וְשׁוֹמְרִים נֶאֱמָנִים תַּפְקִידוּ,</p>

<p>לְמַעַן לֹא יָבוֹא הָאוֹרֵב הָעִירָה, כִּי רָחַק הַצָּבָא.</p>

<p>וְהָיָה כַאֲשֶׁר אָמַרְתִּי וְיֵעָשׂ, הוֹי, טְרוֹיִים נְדִיבִים!</p>

<p>הִנֵּה דִבַּרְתִּי אֶת־דְּבָרַי, עֲצָתִי מַה־לַּעֲשׂוֹת עָתָּה,</p>

<p>מָחָר עִם־שַׁחַר אָשׁוּבָה אֲדַבֵּר בְּאָזְנֵי הַטְּרוֹיִים. 525</p>

<p>וַאֲנִי אַעְתִּיר וְאֶבְטַח בְּזֶבְס וּבְיֶתֶר הָאֵלִים –</p>

<p>גָּרֵשׁ נְגָרֵשׁ מִפֹּה אֶת־הַכְּלָבִים מְבִיאֵי־הָאָבְדָן,</p>

<p>אֲשֶׁר הֵבִיאוּ אֵלוֹת הַמָּוֶת בַּסְּפִינוֹת הַשְּׁחוֹרוֹת!</p>

<p>אָכֵן הַלַּיְלָה הַזֶּה יְהִי לֵיל שִׁמּוּרִים לְכֻלָּנוּ,</p>

<p>מָחָר עִם־שַׁחַר נִזְדָּרֵז וְנַחְגֹּר עָלֵינוּ נִשְׁקֵנוּ,  530</p>

<p>נֶאֱסֹר מִלְחָמָה אֲיֻמָּה עַל־יַד הָאֳנִיּוֹת הַגְּדוֹלוֹת.</p>

<p>וְאֶרְאֶה, הַיְגָרְשֵׁנִי בֶן־טִידֵס זֶה שַׂגִּיא־הַכֹּחַ</p>

<p>מִן־הָאֳנִיּוֹת עַד־חוֹמַת הָעִיר, אוֹ אָנֹכִי אַכֶּנּוּ</p>

<p>נֶפֶשׁ בִּנְחֻשְׁתִּי וְנָשָׂאתִי אֶת־נִשְׁקוֹ הַמְגֹאָל בְּדָמִים.</p>

<p>מָחָר תֵּרָאֶה גְבוּרָתוֹ לְעֵין כֹּל, הֲיַעֲמֹד בְּפָנַי,  535</p>

<p>רָמְחִי זֶה כִי־יִדְבָּקֶנּוּ; אֲדַמֶּה בֵין הָרִאשׁוֹנִים</p>

<p>יִשְׁכַּב מְטֹעַן הַכִּידוֹן, וְרַבִּים מִידִידָיו לוֹ סָבִיב,</p>

<p>מָחָר עִם־שֶׁמֶשׁ מוֹפָעַת. וְלוּ בָאוּ וְנֶאֱמְנוּ הַדְּבָרִים,</p>

<p>וְחַיֵּי נֶצַח לִי מִנּוּ, וְכָל־יְמֵי חַיַּי לֹא אֶזְקַן</p>

<p>וְאֶנְחֲלָה כָבוֹד כַּכָּבוֹד, שֶׁנָּחַל אַפּוֹלוֹן וְאַתֵּנָה –  540</p>

<p>כַּאֲשֶׁר תָּבוֹא הָרָעָה עַל־חֵיל הָאַרְגֵּאִים לְעֵת מָחָר&quot;.
<br><br />
כָּכָה שָׂח הֶקְטוֹר, וְהַטְּרוֹיִים הֵרִיעוּ בְקוֹל לְעֻמָּתוֹ.</p>

<p>פִּתְּחוּ סוּסֵיהֶם הָרוֹעֲפִים זֵעָה מִתַּחַת עֻלָּמוֹ,</p>

<p>קְשָׁרוּם בִּרְצוּעוֹת שֶׁל־עוֹרוֹת, סוּס לְמֶרְכַּבְתּוֹ וּלְרִכְבּוֹ;</p>

<p>חָשׁוּ הָעִירָה וְהֵבִיאוּ מִשָּׁם כִּבְשֵׂי מַרְבֵּק וּבָקָר,    545</p>

<p>מִהֲרוּ, יַיִן מְשַׂמֵּחַ לְבַב אֱנוֹשׁ בְּכֵלִים וְלֶחֶם</p>

<p>צֵידָם הֵבִיאוּ מִבֵּיתָם, וְקוֹשְׁשׁוּ עֵצִים וְהִרְבּוּ.</p>

<p>גַּם הֶקָּטוֹמְבּוֹת תְּמִימוֹת הִקְרִיבוּ לָאֵלִים הַנִּצְחִים,</p>

<p>נָשְׂאוּ רוּחוֹת הַמִּישׁוֹר שָׁמַיְמָה אֶת־קִיטוֹר הַדֶּשֶׁן,</p>

<p>קִיטוֹר מָתוֹק; וְלֹא שָׁעוּ אֵלָיו הָאֵלִים וַיִּבְזוּהוּ,   550</p>

<p>יַעַן כִּי אָנְפוּ, וְנַפְשָׁם מָאֲסָה בְאִלְיוֹס הַקְּדוֹשָׁה,</p>

<p>בְּמַלְכָּהּ פְּרִיאַמּוֹס וּבְעַם פְּרִיאַמּוֹס תּוֹפֵשׂ־הַכִּידוֹן.
<br><br />
יָשְׁבוּ כָל־אוֹתוֹ הַלַּיְלָה הַטְּרוֹיִים עַל־שְׂדֵה הַמִּלְחָמָה</p>

<p>עַזֵּי נֶפֶשׁ וְגֵאִים, וְרַבּוֹת מַשּׂוּאוֹת לָהָטוּ.</p>

<p>כְּכוֹכְבֵי שָׁמַיִם מַזְהִירִים, שֶׁעָטְרוּ לְבָנָה מְפִיקָה  555</p>

<p>נֹגַהּ וְאוֹרוֹת, עֵת נָחוּ הָרוּחוֹת בְּמֶרְחֲבֵי הָאֵיתֶּר;</p>

<p>וְנִשְׁקְפוּ מִצְפּוֹת הֶהָרִים, וְצוּקֵי הַסְּלָעִים יוֹפִיעוּ,</p>

<p>עִמְקֵי יְעָרוֹת יֵרָאוּ, מֶרְחֲבֵי הָאֵיתֶּר יִגָּלוּ,</p>

<p>כּוֹכְבֵי מְרוֹמִים יָצִיצוּ, וְיָגֵל לֶב־רוֹעֵה עֲדָרִים, –</p>

<p>כָּכָה שָׁם רַבּוּ הַמְּדוּרוֹת, הִצִּיתוּ הַטְּרוֹיִים בֵּין נַחַל 560</p>

<p>כְּסַנְתּוֹס וּבֵין הָאֳנִיּוֹת, אֶל־מוּל פְּנֵי אִלְיוֹס הַקְּדוֹשָׁה.</p>

<p>אֶלֶף מְדוּרוֹת הֵאִירוּ עַל־פְּנֵי כָל־הַמִּישׁוֹר, וּבְאוֹר כָּל-</p>

<p>מְדוּרָה וּמְדוּרָה וּלְנָגְהָהּ חֲמִשִּׁים גֶּבֶר יָשָׁבוּ,</p>

<p>וְעָמְדוּ הַסּוּסִים לוֹעֲסִים כֻּסֶּמֶת וּשְׂעוֹרָה לְבָנָה,</p>

<p>סוּס סוּס עַל־רִכְבּוֹ, מְחַכִּים לְאֵאוֹס עַל־כִּסֵּא תִפְאַרְתָּהּ.  565</p>
</blockquote>

<h2 id="שִׁירתְּשִׁיעִי:הַמַּלְאָכוּתאֶל־אֲכִילֵס.הַתְּחִנּוֹת">שִׁיר תְּשִׁיעִי: הַמַּלְאָכוּת אֶל־אֲכִילֵס. הַתְּחִנּוֹת</h2>

<blockquote>
<p>כָּכָה הִפְקִידוּ הַטְּרוֹיִים שׁוֹמְרֵיהֶם; אַךְ הָאֲכַיִּים</p>

<p>רֶטֶט אֲחָזָם וָפַחַד, - הָאַחִים לְאֵימָה וּמְנוּסָה,</p>

<p>גַּם הַגִּבּוֹרִים בַּצָּבָא נָמוֹגוּ וְלֹא קָם בָּהֶם רוּחַ.</p>

<p>כְּאוֹתוֹ הַיָּם רַב־הַדָּגָה הַמַּכֶּה מִשְׁבָּרִים מַשְׁחִירִים,</p>

<p>רוּחַ מִצָּפוֹן כִּי תָבוֹא וְנִפְגְּשָׁה בְרוּחַ מַעֲרָבִית,  5</p>

<p>פִּתְאֹם תִּפְרֹצְנָה פֶרֶץ וּשְׁתֵּיהֶן תָּבֹאנָה מִתְּרֵקָה,</p>

<p>מֵימָיו מִתְנַשְּׂאִים וּפוֹלְטִים מִקִּרְבָּם עִשְׂבֵי הַיַּמִּים, -</p>

<p>כָּכָה חֲמַרְמְרוּ לִבּוֹת כָּל־הָאֲכַיִּים בְּקִרְבָּם.
<br><br />
וַאֲגַמֶּמְנוֹן הִתְעַצֵּב מְאֹד אֶל־לִבּוֹ, הִתְהַלֵּךְ,</p>

<p>צִוָּה לַכָּרוֹזוֹת צְלוּלֵי־הַקּוֹל לְהַכְרִיז עֲצָרָה,  10</p>

<p>לִקְרֹא בִשְׁמוֹתָם אִישׁ אִישׁ, אַךְ לֹא לְהָרִים אֶת־קוֹלָם;</p>

<p>עָמַל וְיָגַע גַּם־הוּא וּבֵין הָרִאשׁוֹנִים שָׁם נִמְנָה.</p>

<p>סָרִים יָשְׁבוּ הָעָם; וַאֲגַמֶּמְנוֹן הִתְיַצָּב,</p>

<p>נִגְּרוּ דִמְעוֹתָיו כְּמֵימֵי הָאוּבָל מַשְׁחִיר הַמַּיִם,</p>

<p>בָּא מִן־הַסֶּלַע הַתָּלוּל, מִשָּׁם יָקֵר זִרְמוֹ הֶעָכוּר; 15</p>

<p>נֶאֱנַח מָרָה, וַיַּעַן וַיֹּאמֶר אֶל־הָאַרְגֵּאִים:</p>

<p>&quot;רֵעַי עֲמִיתַי, מַנְהִיגֵי הָעָם הָאַרְגֵּאִי וּמוֹשְׁלָיו!</p>

<p>זֶבְס בֶּן־קְרוֹנוֹס הָעִזּוּז צְרָרַנִי בְצָרָה מְאֹד גְּדוֹלָה,</p>

<p>הוּא קְשֵׁה־הַלֵּב הִבְטִיחַנִי לְפָנִים וְנִעֲנַע רֹאשׁוֹ –</p>

<p>וְאָשׁוּב אֶל־בֵּיתִי אַחֲרֵי שֶׁקִּרְקַרְתִּי אֶת־אִלְיוֹס הַבְּצוּרָה, 20</p>

<p>אֶפֶס לַשֶּׁקֶר מְזִמּוֹתָיו, כִּי עַתָּה עָלַי יִגְזֹר לָשׁוּב</p>

<p>לְאַרְגּוֹס בְּאִי־כָבוֹד, וְרַבִּים הַמֵּתִים עָלַי מִן־הַצָּבָא.</p>

<p>כָּכָה יָשַׁר בְּעֵינָיו, וְכָךְ יָעַץ זֵאוּס הַשַּׂגִּיא,</p>

<p>הוּא אֲשֶׁר מִגֵּר לָאָרֶץ בִּירָנִיּוֹת רַבּוֹת וּבְצוּרוֹת,</p>

<p>וְיַעֲשֶׂה כֵן וְכֵן יוֹסִיף, כִּי הוּא הוּא הָאַדִּיר כֹּל־יָכוֹל. 25</p>

<p>שִׁמְעוּ־נָא עַתָּה בְקוֹלִי, אֶל־כָּל־אֲשֶׁר אֹמַר, וְכֵן תַּעֲשׂוּ:</p>

<p>נִבְרְחָה עִם־סְפִינוֹתֵינוּ אֶל־אֶרֶץ הָאָבוֹת אָהַבְנוּ,</p>

<p>יַעַן לְעוֹלָם לֹא נִכְבֹּשׁ אֶת־טְרוֹיָה רַחֲבַת־הַדְּרָכִים&quot;.
<br><br />
כָּכָה דִבֵּר; וְהֵמָּה כֻלָּם נֶאֱלְמוּ דוּמִיָּה.</p>

<p>מַחֲשִׁים יָשְׁבוּ עַד בּוֹשׁ כָּל־הָאֲכַיִּים אֲבֵלִים;  30</p>

<p>עָמַד וְשָׂח דִּיאוֹמֵדֵס הָאַדִּיר הַקּוֹרֵא־בְחָיִל:</p>

<p>&quot;בְּנוֹ שֶׁל־אַטְרֵס! רִאשׁוֹנָה אֶת־דִּבְרֵי אִוַּלְתְּךָ אֶסְתֹּר,</p>

<p>כְּמִשְׁפַּט מוֹעֲצַת עָם; וְאַל־יִחַר בִּי אַפְּךָ, הוֹי מַלְכִּי!</p>

<p>תְּחִלָּה חִלַּלְתָּ אֶת־כְּבוֹדִי בְקֶרֶב בְּנֵי הַדַּנָּאִים,</p>

<p>אָמֹר אָמַרְתָּ, תַּשׁ כֹּחִי, וְלִבִּי רָךְ; וּבְנֵי־אַרְגּוֹס   35</p>

<p>יוֹדְעִים הַדָּבָר לַאֲמִתּוֹ כַזָּקֵן כַּנַּעַר כֻּלָּהַם;</p>

<p>הִנֵּה חֲנָנְךָ בֶן־קְרוֹנוֹס הֶעָרוּם מִשְּׁתֵּי אֵלֶּה אֶחָת:</p>

<p>שַׁרְבִיט הַמְּלָכִים הוֹרִישְׁךָ, וְתִנְחַל הַכָּבוֹד מֵרַבִּים,</p>

<p>אַךְ חִסֶּרְךָ הַגְּבוּרָה, וְהִיא הִיא הַכֹּחַ הָעֶלְיוֹן.</p>

<p>אֻמְלָל, הַאֻמְנָם תַּאֲמִינָה, תַּשׁ כֹּחָם שֶׁל־הָאֲכַיִּים, 40</p>

<p>רַכֵּי לֵב הֵם, כִּדְבָרֶיךָ אָמַרְתָּ, וְלֹא קָם בָּהֶם רוּחַ?</p>

<p>אֶפֶס אִם־לִבְּךָ יְסִיתְךָ, וְנַפְשְׁךָ נִכְסְפָה לָשׁוּב,</p>

<p>לֶךְ־לְךָ! דַּרְכְּךָ נִכְחֶךָ, וְעַל־שְׂפַת הַיָּם סְפִינוֹתֶיךָ</p>

<p>עוֹמְדוֹת שָׁם הָכֵן, מְרֻבּוֹת שֶׁבָּאוּ מִקִּרְיַת מִיקֵנֵי.</p>

<p>אוּלָם כָּל־יֶתֶר בְּנֵי הָאֲכַיִּים יְפֵי־הַמַּחְלָפוֹת   45</p>

<p>הֵמָּה יִשָּׁאֲרוּ פֹה, עַד נְקַרְקֵר אֶת־טְרוֹיָה. וְאִם כֻּלָּם</p>

<p>יִבְרְחוּ לְאֶרֶץ מוֹלַדְתָּם, שֶׁאָהֲבָה נַפְשָׁם, בַּסְּפִינוֹת –</p>

<p>שְׁנֵינוּ, אֲנִי וּסְתֶּנֶּלּוֹס, נִלָּחֲמָה פֹּה, עַד שֶׁיָּקִיץ</p>

<p>קִצָּהּ שֶׁל־אִלְיוֹס; כִּי בְעֶזְרַת הָאֵלִים אָתִינוּ פֹה נָחְנוּ&quot;.
<br><br />
דִּבֵּר; וּבְנֵי הָאֲכַיִּים הֵרִיעוּ לְעֻמָּתוֹ כֻלָּהַם.  50</p>

<p>תְּמֵהִים מִשְׁתָּאִים לִדְבַר דִּיאוֹמֵדֵס מַכְנִיעַ־הַסּוּסִים.</p>

<p>וְנֶסְטוֹר הַפָּרָשׁ הִתְרוֹמֵם, וַיְדַבֵּר בַּקָּהָל וַיֹּאמֶר:</p>

<p>&quot;בְּנוֹ שֶׁל־טִידֵס, גָּבַרְתָּ עַל־כָּל־הַגִּבּוֹרִים בְּמִלְחָמָה,</p>

<p>גַּם נַעֲלֵיתָ עַל־כָּל־בְּנֵי גִילְךָ בִתְבוּנָה וְעֵצָה!</p>

<p>אִישׁ מִכָּל־הָאֲכַיִּים לֹא יְגַנֶּה אֶת־דְּבָרְךָ וְלֹא יֵצֵא  55</p>

<p>לַחֲלֹק עָלָיו; וְאוּלָם סוֹף דְּבָרְךָ הֵן לֹא הִשְׁמַעְתָּנוּ.</p>

<p>אָמְנָם עוּל־יָמִים הִנֶּךָ וּכְאֶחָד מִבָּנַי נֶחְשָׁבְתָּ,</p>

<p>אַחַד הַקְּטַנִּים בָּהֶם; וְאוּלָם בְּהַשְׂכֵּל דִּבַּרְתָּ</p>

<p>בְּאָזְנֵי כָל־מַלְכֵי בְנֵי אַרְגּוֹס, כִּי צוֹדְקִים דְּבָרֶיךָ וּנְכוֹנִים.</p>

<p>הִנֵּה אָנֹכִי מִתְגָּאֶה, כִּי רַבּוּ כְבָר שְׁנוֹתַי וְשַׂבְתִּי,    60</p>

<p>דָּבָר אֲדַבְּרָה גַם־אָנִי, אֲסַפְּרָה כָל־אֲשֶׁר בְּלִבִּי;</p>

<p>אִישׁ לֹא יְגַנֶּה אֶת־דְּבָרַי, גַּם לֹא אֲגַמֶּמְנוֹן הַמּוֹשֵׁל.</p>

<p>שׂוֹנֵא צֶדֶק וּמִשְׁפָּט וּבוֹחֵל בְּעַמּוֹ וְאָהֳלוֹ</p>

<p>יֶאֱהַב מְדָנִים בֵּין אַחִים, מִלְחֶמֶת אַחִים אֲיֻמָּה!</p>

<p>הָבָה נִשָּׁמַע לַלַּיְלָה הַזֶּה הָאָפֵל, נַעַרְכָה    65</p>

<p>סְעוּדַת הָעָרֶב; וְאוּלָם הַשּׁוֹמְרִים יָלִינוּ מֵעֵבֶר</p>

<p>חוֹמַת הָעֵץ הֲקִימוֹתֶם, עַל־יַד הַתְּעָלָה חָפָרְנוּ.</p>

<p>אֵלֶּה פִקּוּדַי לַנְּעָרִים פָּקָדְתִּי; אַתָּה, בֶּן־אַטְרֵס,</p>

<p>צַו אֶת־הַשְּׁאָר, כִּי מֶלֶךְ הַמְּלָכִים הֵן אַתָּה בְתוֹכֵנוּ.</p>

<p>תַּעֲרֹךְ סְעוּדָה לַזְּקֵנִים, כִּי יָאֶה לְךָ וּלְךָ נָאֶה.    70</p>

<p>הֵן אֹהָלֶיךָ מְלֵאִים הַיַּיִן הַטּוֹב, תְּבִיאֶינָה</p>

<p>יוֹם יוֹם עַל־רַחֲבֵי הַיָּם אֳנִיּוֹת אֲכַיִּים מִתְּרֵקָה,</p>

<p>וְרָב־טוּב לָךְ, כִּי אַתָּה מֶמְשַׁלְתְּךָ שְׁפוּכָה עַל־רַבִּים.</p>

<p>וְהָיָה בְהִתְאַסֵּף פֹּה רַבִּים, וְשָׁמַעְתָּ לָאִישׁ אֲשֶׁר יֵיטִיב</p>

<p>לָעוּץ עֲצָתוֹ מִכֹּל; כִּי צְרִיכִים כָּל־בְּנֵי הָאֲכַיִּים   75</p>

<p>לְעֵצָה נְכוֹנָה וְטוֹבָה; אוֹיְבֵנוּ כְבָר הֶעֱלוּ קָרוֹב</p>

<p>לִסְפִינוֹתֵינוּ הַמְּדוּרוֹת הָרַבּוֹת; מִי יָגִיל לָאֵלֶּה?</p>

<p>הִנֵּה הַלַּיְלָה הַזֶּה לֵיל תְּשׁוּעוֹת אוֹ לֵיל אָבְדָן לָנוּ!&quot;
<br><br />
כָּכָה דִבֵּר; וְהֵמָּה נִשְׁמְעוּ לוֹ וְלֹא סֵרֵבוּ;</p>

<p>חָשׁוּ הַנְּעָרִים הַשּׁוֹמְרִים עִם־נִשְׁקָם, יָצְאוּ וְנִלְווּ  80</p>

<p>עַל־תְּרַסִּימֵדֵס בֶּן־נֶסְטוֹר, רוֹעֵה־הָעַמִּים־הָרַבִּים,</p>

<p>עַל־אַסְקַלָּפוֹס וְעַל־אִיַּלְמֶנּוֹס, וּשְׁנֵיהֶם בְּנֵי אָרֵס,</p>

<p>עַל־מֵרִיאוֹנֵס וַאֲפָרֵס וְעַל־דֵּאִיפִּירוֹס הַמּוֹשֵׁל,</p>

<p>עַל־לִיקוֹמֵדֵס הָאִישׁ הַנַּעֲלֶה מִזַּרְעוֹ שֶׁל־קְרֵיוֹן.</p>

<p>שִׁבְעָה נְשִׂיאִים לַשּׁוֹמְרִים, נָשִׂיא וְנָשִׂיא וּמֵאָה  85</p>

<p>שׁוֹמְרִים נְעָרִים לוֹ סָבִיב, בִּידֵיהֶם כִּידוֹנִים אֲרֻכִּים;</p>

<p>יָצְאוּ וַיַּחֲנוּ בַתָּוֶךְ שָׁם בֵּין הַתְּעָלָה וְהַחוֹמָה;</p>

<p>הֶעֱלוּ שָׁמָּה מְדוּרוֹת וְעָרְכוּ אִישׁ אִישׁ סְעוּדָתוֹ.
<br><br />
וַאֲגַמֶּמְנוֹן אָז הוֹבִיל אֶת־נְדִיבֵי הַזְּקֵנִים לְאָהֳלוֹ,</p>

<p>הִגִּישׁ לִפְנֵיהֶם אֲרוּחוֹת מְתוּקוֹת וּמְשַׂמְחוֹת לֵב אֱנוֹשׁ; 90</p>

<p>וְהֵמָּה נָשְׂאוּ יְדֵיהֶם אֶל־הַמַּטְעַמִּים לִפְנֵיהֶם.</p>

<p>וְאַחֲרֵי אָכְלָם וּשְׁתוֹתָם וּמַלְּאָם אֶת־תַּאֲוַת רַעֲבוֹנָם,</p>

<p>פָּתַח בֵּינֵיהֶם וְהִשְׁמִיעָם אֶת־כָּל־מַחְשְׁבוֹתָיו וְהִרְהוֹרָיו</p>

<p>נֶסְטוֹר הַיָּשִׁישׁ הַנָּבוֹן, הַמֵּיטִיב עֲצָתוֹ מֵרַבִּים;</p>

<p>דִּבֵּר בְּהַשְׂכֵּל וּבִינָה, וַיִּשָּׂא אֲמָרָיו וַיֹּאמֶר:   95</p>

<p>&quot;אֲגַמֶּמְנוֹן בֶּן־אַטְרֵס הַמְהֻלָּל, הָעוֹצֵר־בַּגְּבָרִים!</p>

<p>רֵאשִׁית דְּבָרַי אֵלֶיךָ, וְאֵלֶיךָ גַּם סוֹף דְּבָרַי, יַעַן</p>

<p>זֶבְס מְשָׁחֲךָ לְמֶלֶךְ עַל־עַמִּים רַבִּים וַיִּתֵּן</p>

<p>בְּיָדְךָ הַשַּׁרְבִיט וְהַחֻקִּים, וְתִמְשֹׁל בָּהֶם בְּמוֹעֵצָה.</p>

<p>הִנֵּה לָכֵן לְךָ יָאֶה מִכֻּלָּם לְדַבֵּר וְלִשְׁמֹעַ,   100</p>

<p>וְיֵשׁ גַּם לִשְׁמֹעַ קוֹל אַחֵר, אִם־לִבּוֹ יִדְּבֶנוּ לְהַגִּיד</p>

<p>דְּבָרִים נְכֹחִים וִישָׁרִים; אַךְ כַּאֲשֶׁר תֹּאמַר, כֵּן יָקוּם.</p>

<p>דָּבָר אֲדַבְּרָה אָנֹכִי, וְיָפָה עֲצָתִי בְעֵינָי.</p>

<p>יַעַן אֵין אִישׁ, אֲשֶׁר תִּהְיֶה עֲצָתוֹ נְכוֹנָה וְטוֹבָה</p>

<p>מֵעֲצָתִי, כַּאֲשֶׁר עִם־לְבָבִי מֵאָז וְעַד עַתָּה,    105</p>

<p>גַּם לְמִן־הַיּוֹם, בּוֹ גָזַלְתָּ אַתָּה, זְרַע זֶבְס, אֶת־בַּת־בְּרִיסֵס</p>

<p>יְפַת־הַלְּחָיַיִם מֵאֹהֶל אֲכִיל קַל־הָרֶגֶל הַכּוֹעֵס,</p>

<p>לֹא כִלְבָבֵנוּ אֲנָחְנוּ, אַף לֹא כַעֲצָתִי, כִּי הַרְבֵּה</p>

<p>בְּךָ הַעִידוֹתִי; אַךְ לִבְּךָ הַגֵּאֶה מְאֹד הוּא הֱסִיתְךָ</p>

<p>חַלֵּל אֶת־כְּבוֹדוֹ שֶׁל־גִּבּוֹר מְאֹד יָקָר בְּעֵינֵי הָאֵלִים.  110</p>

<p>אֶשְׁכַּר כְּבוֹדוֹ גָזַלְתָּ מִמֶּנּוּ; וְעַתָּה נִוָּעֵץ,</p>

<p>אֵיזֶה הַדֶּרֶךְ נְכַפֵּר אֶת־פָּנָיו בִּתְשׁוּרוֹת מַחְמַדִּים</p>

<p>וּבִדְבָרֵינוּ הָרַכִּים נְפַיְּסֶנּוּ, וְשָׁכְכָה חֲמָתוֹ&quot;.
<br><br />
עָנָה לוֹ אֲגַמֶּמְנוֹן הָעוֹצֵר־בַּגְּבָרִים וַיֹּאמֶר:</p>

<p>&quot;אָכֵן הַיָּשִׁישׁ, בְּצֶדֶק גִּלִּיתָ עֲוֹנִי, אַשְׁמָתִי!  115</p>

<p>פִּשְׁעִי לֹא אַעְלִים. כִּי עוֹלֶה עַל־רַבִּים הַגִּבּוֹר הַאֶחָד,</p>

<p>אֲשֶׁר זֵאוּס אֲהֵבוֹ, וְלִבּוֹ מַטֶּה לוֹ חָסֶד,</p>

<p>נֶגְדָּה לְכֻלָּנוּ כִבְּדָהוּ, בְּהַכּוֹתוֹ אֶת־חֵיל הָאֲכַיִּים.</p>

<p>אָמְנָם חָטָאתִי, פִּתַּנִי זֶה יִצְרִי, וְנִפְתֵּיתִי לְהַוָּתִי,</p>

<p>עַתָּה נִכְסַפְתִּי לְפַיְּסוֹ בְכֹפֶר מֵרֹב לֹא יִסָּפֵר.   120</p>

<p>הִנֵּה אֲכַנֶּה בְאָזְנֵי כֻלְּכֶם כָּל־תְּשׁוּרוֹת הַחֶמְדָּה:</p>

<p>שֶׁבַע חֲצוּבוֹת חֲדָשׁוֹת וְכֶתֶם פָּז כִּכָּר עֲשָׂרָה,</p>

<p>עֶשְׂרִים אַגָּנוֹת מַבְרִיקִים וּשְׁנֵים־עָשָׂר סוּסִים אַדִּירִים</p>

<p>רַבֵּי־נִצְחוֹנוֹת, רִאשׁוֹנִים בְּמֵרוֹץ סוּסִים מְהִירִים.</p>

<p>אִישׁ, אֲשֶׁר זָהָב בְּאוֹצְרוֹתָיו, כַּזָּהָב הַטּוֹב לִי הִכְנִיסוּ  125</p>

<p>סוּסַי מוּצָקֵי־הַפַּרְסָה, מִתְחָרִים בַּמֵּרוֹץ הַמָּהִיר, -</p>

<p>אֶבְיוֹן יֵאָמֵר לֹא לוֹ, וְחֶלְקוֹ לֹא עִם־הַחֵלְכָּאִים.</p>

<p>אֶתֵּן לוֹ שֶׁבַע עֲלָמוֹת מַפְלִיאוֹת בְּפֹעַל כַּפֵּיהֶן,</p>

<p>שֶׁבַע בְּנוֹת לֶסְבּוֹס, הַיָּפוֹת בַּנָּשִׁים, שֶׁבָּהֶן בָּחַרְתִּי,</p>

<p>כַּאֲשֶׁר כָּבַשׁ אֶת־לֶסְבּוֹס, הַקִּרְיָה הַבְּנוּיָה לְתִפְאָרָה; 130</p>

<p>אוֹתָן לוֹ אֶתֵּן, בֵּינֵיהֶן גַּם אוֹתָהּ הָעַלְמָה בַת־בְּרִיסֵס,</p>

<p>אֲשֶׁר לָקַחְתִּי מִמֶּנּוּ; וּשְׁבוּעָה חֲמוּרָה נִשְׁבַּעְתִּי,</p>

<p>יְצוּעָהּ אֲנִי לֹא עָלִיתִי גַם לֹא יְדַעְתִּיהָ אַף־פַּעַם</p>

<p>כְּאֹרַח בְּנֵי אָדָם בָּעוֹלָם וּכְדֶרֶךְ הַגְּבָרִים וְהַנָּשִׁים.</p>

<p>הַכֹּל כְּבָר מוּכָן וּמְזֻמָּן; אֶפֶס אִם־יִתְּנוּ הָאֵלִים  135</p>

<p>לָנוּ, וְנִזְכֶּה וְנַחֲרִיב אֶת־קִרְיַת פְּרִיאַמּוֹס הַגְּדוֹלָה,</p>

<p>יָבוֹא וְיִטְעַן מְלֹא־אֳנִיָּתוֹ הַזָּהָב וְהַנְּחֹשֶׁת,</p>

<p>בְּחַלֵּק בְּנֵי הָאֲכַיִּים הַבִּזָּה וְהַשָּׁלָל בֵּינוֹתָם,</p>

<p>עֶשְׂרִים עֲלָמוֹת לוֹ יִבְחַר הוּא עַצְמוֹ מִנַּעֲרוֹת טְרוֹיָה,</p>

<p>אֲשֶׁר הֶלֶּנָּה בַת־אַרְגּוֹס אַךְ־הִיא עָלְתָה בְיָפְיָהּ עֲלֵיהֶן. 140</p>

<p>וּכְשֶׁנָּשׁוּבָה לְאַרְגּוֹס־אֲכַיָּה, הָאָרֶץ הַפּוֹרָה,</p>

<p>יִהְיֶה חֲתָנִי; וְכִבַּדְתִּיו כְּכַבְּדִי אֶת־בְּנִי אֶת אוֹרֶסְטֵס,</p>

<p>אֲשֶׁר אָהַבְתִּי, יְחִידִי טִפַּחְתִּי בְרָב־טוּב וָשָׁפַע.</p>

<p>הִנֵּה בְהֵיכָלִי הַנֶּהְדָּר שְׁלָשׁ־בְּנוֹתַי, עַל בִּרְכַּי יֻלָּדוּ:</p>

<p>כְרִיסוֹתֶּמִּיס, לָאוֹדִיקָה וְאִיפִיאַנַּסָּה הַקְּטַנָּה;   145</p>

<p>יִקַּח מֵהֶן אֲשֶׁר תִּמְצָא חֵן בְּעֵינָיו בְּלִי־מֹהַר,</p>

<p>יוֹלִיךְ לְהֵיכָלוֹ שֶׁל־פֵּלֵס; וְשִׁלּוּחִים לָהּ אַרְבֶּה וּנְדוּנְיָה,</p>

<p>אֲשֶׁר כְּמוֹהֶם לֹא נָתַן עוֹד אִישׁ מֵעוֹלָם לְבִתּוֹ.</p>

<p>שֶׁבַע עָרִים מְרֻבּוֹת־אֲנָשִׁים לָהּ אֶתֵּן שִׁלּוּחִים:</p>

<p>אֶת־קַרְדַּמִּילָה וְאֶנוֹפָּה, וְאֶת־הִירָה עֲשִׁירַת־הַדֶּשֶׁא, 150</p>

<p>פֶרֵי קִרְיַת־הַקֹּדֶשׁ, וְאַנְתֵּיָה עֲמֻקַּת־הַכָּרִים,</p>

<p>גַּם אֶת־אֵיפֵּיָה הַנָּאָה, פֵּדַסּוֹס הַכְּבֵדָה בַגָּפֶן,</p>

<p>עָרִים לְחוֹף יָם, בְּיַרְכְּתֵי פִּילוֹס אֶרֶץ־הַחוֹלוֹת,</p>

<p>שֶׁאַנְשֵׁיהֶן עֲשִׁירִים בְּעַשְׁתְּרוֹת צֹנֶה וּמִקְנֶה,</p>

<p>מִנְחָה וָשַׁי לוֹ יַגִּישׁוּ כִלְאַחַד הָאֵלִים וּתְשׁוּרוֹת,  155</p>

<p>יֶחֱסוּ בְשַׁרְבִיט מַלְכוּתוֹ וּמַס לוֹ יַגִּישׁוּ, מַס כָּבֵד.</p>

<p>אֵלֶּה לוֹ אֶתֵּן לְכַפֵּר אֶת־פָּנָיו, אִם־תָּשֹׁךְ חֲמָתוֹ.</p>

<p>יָאֵר אֶת־פָּנָיו! – רַק הַדֵס הוּא רַחֵם לֹא יֵדַע, לֹא יָחֹן;</p>

<p>עֵקֶב זֹאת יִשְׂנְאוּהוּ בְנֵי אָדָם מִכָּל־בְנֵי הָאֵלִים –</p>

<p>יְבַטֵּל רְצוֹנוֹ מֵרְצוֹנִי, אָנֹכִי הַמֶּלֶךְ בַּמְּלָכִים,    160</p>

<p>אַף גַּם בְּזֹאת אֶתְפָּאֵרָה, זָקַנְתִּי מִמֶּנּוּ בְשָׁנִים&quot;.
<br><br />
הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:</p>

<p>&quot;אֲגַמֶּמְנוֹן בֶּן־אַטְרֵס הַמְהֻלָּל, הָעוֹצֵר־בַּגְּבָרִים!</p>

<p>יָקָר אֶשְׁכָּרְךָ, אָמַרְתָּ לְתִתּוֹ לַאֲכִילֵס הַנָּגִיד;</p>

<p>הָבָה נִשְׁלַח מַלְאָכִים, וְהֵמָּה יֵחָפְזוּ לָלֶכֶת  165</p>

<p>לְאֹהֶל אֲכִילֵס בֶּן־פֵּלֵס, הַגֶּבֶר מְהִיר־הָרַגְלָיִם.</p>

<p>הִנֵּה אָנֹכִי אֶבְחָרֵם, וְהֵמָּה יִשְׁמְעוּ בְקוֹלִי.</p>

<p>פֵינִכְּס יְדִידוֹ שֶׁל־זֶבְס הוּא יֵלֵךְ לִפְנֵיהֶם בְּרֹאשָׁם,</p>

<p>אַחֲרָיו אָיַס הַכַּבִּיר וְגַם אוֹדִיסֵס הַנַּעֲלֶה;</p>

<p>וְנִלְווּ עֲלֵיהֶם כָּרוֹזוֹת, אוֹדְיוֹס גַּם אֶבְרִבַּטֵס.  170</p>

<p>מַיִם הָבִיאוּ, וְנִטֹּל יָדֵינוּ, הַכְרִיזוּ דוּמִיָּה,</p>

<p>נַעְתִּיר לְזֵאוּס בֶּן־קְרוֹנוֹס, אוּלַי יְרַחֵם עָלֵינוּ&quot;.
<br><br />
כָּכָה הִבִּיעַ; וַיִּיטַב הַדָּבָר בְּעֵינֵי כֻלָּמוֹ.</p>

<p>חָשׁוּ הַכָּרוֹזוֹת וְיָצְקוּ הַמַּיִם עַל־גַּבֵּי יְדֵיהֶם,</p>

<p>מִלְאוּ הַנְּעָרִים מִזְרָקִים עַד שְׂפוֹתָם הַיַּיִן הַמְשֻׁבָּח,  175</p>

<p>הָלְכוּ הֵימִינוּ וַיְחַלְּקוּ הַיַּיִן בַּסְּפָלִים לַקְּרוּאִים.</p>

<p>אַךְ כְּכַלּוֹתָם הַנֶּסֶךְ וּשְׁתוֹתָם לִרְצוֹנָם אֶת־יֵינָם,</p>

<p>חָשׁוּ וַיֵּצְאוּ מֵאֹהֶל הָאִישׁ אֲגַמֶּמְנוֹן בֶּן־אַטְרֵס.</p>

<p>וְנֶסְטוֹר פָּרַשׁ גֶּרֵנְיָה עוֹד הוֹסִיף לְדַבֵּר אֲלֵיהֶם,</p>

<p>מַבִּיט בְּמַלְאָךְ וּמַלְאָךְ, וְעַל־כֻּלָּם בְּאוֹדִיסֵס, לְמַעַן 180</p>

<p>יְנַסּוּ לְפַיֵּס אֶת־בְּנוֹ שֶׁל־פֵּלֵס הַגֶּבֶר הַתָּמִים.
<br><br />
הָלְכוּ הַשְּׁנַיִם עַל־יַד שְׂפַת הַיָּם רַב־הַשָּׁאוֹן הַסּוֹאֵן,</p>

<p>הִרְבּוּ לְהַעְתִּיר וּלְפַלֵּל לְמַרְגִּיז־הָאָרֶץ וְתוֹפְשָׂהּ,</p>

<p>כִּי יְפַיְּסוּ בְנָקֵל לֵב־נֶכֶד אֵאַקּוֹס הַנָּדִיב.</p>

<p>בָּאוּ עַד־אֵצֶל אָהֳלֵי הַמִּירְמִידוֹנִים וְצִיָּם, 185</p>

<p>שָׁם מְצָאוּהוּ, וְהוּא יוֹשֵׁב וּמַרְנִין אֶת־לִבּוֹ בְנֵבֶל</p>

<p>נָאֶה, מְצַלְצֵל וּמְפֹאָר, וְלוּחַ שֶׁל־כֶּסֶף עַל־גַּבּוֹ,</p>

<p>אֲשֶׁר לְקָחוֹ בַבִּזָּה, בִּשְׁלַל עִיר אֵאֶטְיוֹן שֶׁהֶחֱרִיב;</p>

<p>הִרְנִין בּוֹ לִבּוֹ וַיָּרֹן תִּפְאֶרֶת גִּבּוֹרִים בָּאָרֶץ;</p>

<p>אִתּוֹ מִמּוּלוֹ בָאֹהֶל פַּטְרוֹקְלוֹס, אֵין אִישׁ מִבַּלְעָדָיו, 190</p>

<p>מַחֲשֶׁה הוֹחִיל, עַד יֶחְדַּל מִשִּׁירוֹ זֶה נֶכֶד אֵאַקּוֹס.</p>

<p>נִכְנְסוּ שְׁנֵיהֶם, וְאוֹדִיסֵס הַגֶּבֶר הַנַּעֲלֶה בְרֹאשָׁם,</p>

<p>עָמְדוּ כְנֶגְדּוֹ; וַיִּקְפֹּץ אֲכִיל, וְהַנֵּבֶל בְּיָדוֹ,</p>

<p>נֶחְפַּז מִשְׁתָּאֶה לִקְרָאתָם, וַיָּקָם וַיִּזְנַח מוֹשָׁבוֹ.</p>

<p>רָאָה פַּטְרוֹקְלוֹס הַגְּבָרִים, וַיָּקָם גַּם־הוּא וַיִּתְיַצָּב.  195</p>

<p>דָּרַשׁ אֲכִיל קַל־הָרֶגֶל לִשְׁלוֹמָם, וַיַּעַן וַיֹּאמֶר:</p>

<p>&quot; בְּרוּכִים הָאוֹרְחִים הַיְקָרִים! אֵין זֶה כִּי בַצַּר לָכֶם בָּאתֶם.</p>

<p>אַךְ גַּם בְּקִצְפִּי יְקַרְתֶּם בְּעֵינַי מִכָּל־הָאֲכַיִּים&quot;.
<br><br />
אָמַר אֲכִילֵס הַנֶּהְדָּר וְאֶל־תּוֹךְ אָהֳלוֹ הֱבִיאָם,</p>

<p>הוֹשִׁיב אוֹתָם עַל־כִּסְאוֹת עַל־גַּבֵּי מַרְבַדֵּי אַרְגָּמָן.  200</p>

<p>מִהֵר וְשָׂח לְפַּטְרוֹקְלוֹס הָעוֹמֵד עַל־יָדוֹ וַיֹּאמֶר:</p>

<p>&quot;אָנָּא, בְּנוֹ שֶׁל־מֶנֵּיטְיוֹס, הַגִּישָׁה הַמִּזְרָק הַגָּדוֹל!</p>

<p>מִזְגָה הַיַּיִן הֶחָרִיף, הַגִּישָׁה לְאִישׁ אִישׁ הַסֵּפֶל!</p>

<p>יַעַן אֲנָשִׁים כִּלְבָבִי אִתָּנוּ בְצֵל קוֹרַת בֵּיתִי&quot;.
<br><br />
כָּכָה הִבִּיעַ; וַיִּשְׁמַע פַּטְרוֹקְלוֹס בְּקוֹל גֶּבֶר עֲמִיתוֹ. 205</p>

<p>הִצִּיג אֲכִילֵס הַסַּפְסָל הַגָּדוֹל אֶל־מוּל פְּנֵי הַמּוֹקֵד,</p>

<p>שָׂם עָלָיו נֵתַח שֶׁל־כֶּבֶשׂ וְגַב עִזָּה שְׁמֵנָה וּדְשֵׁנָה,</p>

<p>יֶרֶךְ חֲזִיר מַרְבֵּק אַחַת, שֶׁשַּׁמְנָהּ מְבַצְבֵּץ מִתּוֹכָהּ.</p>

<p>הֶחֱזִיק בָּם אַבְטוֹמֶדּוֹן, וּגְזָרָם אֲכִילֵס הַנֶּהְדָּר.</p>

<p>נִתְּחָם יָפֶה לִנְתָחִים וַיִּתֵּן הַבְּתָרִים עַל־שְׁפוּדִים, 210</p>

<p>לִבָּה הָאֵשׁ בֶּן־מֶנֵּיטְיוֹס, הַגֶּבֶר הַנִּמְשָׁל לָאֵלִים.</p>

<p>אֶפֶס כְּשֶׁאֻכְּלוּ הָעֵצִים, וְכָבָה הַלַּהַב בַּמְּדוּרָה,</p>

<p>פִּזֵּר אֶת־כָּל־הַגֶּחָלִים, וַיִּתֵּן עֲלֵיהֶם הַשְּׁפוּדִים</p>

<p>תְּלוּיִים עַל־מִשְׁעֲנוֹתָם וְזָרָה מֶלַח הַקֹּדֶשׁ.</p>

<p>כִּלָּה לִצְלוֹת הַבָּשָׂר וֶהֱנִיחוֹ עַל־גַּבֵּי הַסַּפְסָל,  215</p>

<p>נָטַל פַּטְרוֹקְלוֹס הַלֶּחֶם וְחִלְּקוֹ בְסַלְסִלּוֹת נֶחְמָדוֹת</p>

<p>עַל־פְּנֵי הַשֻּׁלְחָן, וַאֲכִילֵס הוּא חִלֵּק אֶת־נִתְחֵי הַבָּשָׂר.</p>

<p>יָשַׁב בְּעַצְמוֹ לְנֹכַח הָאִישׁ אוֹדִיסֵס הַנַּעֲלֶה</p>

<p>אֵצֶל הַכֹּתֶל הָאַחֵר וַיְצַו עַל־פַּטְרוֹקְלוֹס עֲמִיתוֹ</p>

<p>לְהַקְרִיב קָרְבָּנוֹ לָאֵלִים; וַיִּזְרֹק בִּכּוּרִים בַּלָּהַב.  220</p>

<p>וְהֵמָּה נָשְׂאוּ יְדֵיהֶם אֶל־הַמַּטְעַמִּים לִפְנֵיהֶם.</p>

<p>וְאַחֲרֵי אָכְלָם וּשְתוֹתָם וּמַלְּאָם אֶת־תַּאֲוַת רַעֲבוֹנָם,</p>

<p>רָמַז אָיַס לְפֵינִכְּס; וְרָאָה אוֹדִיסֵס הָרֶמֶז,</p>

<p>מִלֵּא אֶת־סִפְלוֹ הַיַּיִן וּלְחַיֵּי אֲכִיל הֱרִימָהוּ:</p>

<p>&quot;תִּחְיֶה וְתִרְאֶה בַטּוֹב, אֲכִיל! לֹא חָסַרְנוּ בַסְּעוּדָה  225</p>

<p>גַּם בְּאֹהֶל בֶּן־אַטְרֵס וְגַם בְּאָהָלְךָ זֶה עָתָּה;</p>

<p>יַעַן כִּי בְשֶׁפַע נִתְּנָה אֲרוּחַת־הָאוֹרְחִים בַּכֵּרָה;</p>

<p>אַךְ לֹא לְמִשְׁתֵּה הַשְּׁמָנִים נָתוּן לִבֵּנוּ הַפַּעַם,</p>

<p>צָרָה מִתְרַגְּשָׁה וּבָאָה עָלֵינוּ, הוֹי, זַרְעוֹ שֶׁל־זֵאוּס!</p>

<p>רָאוּ עֵינֵינוּ, וַנִּירָא; יֵשׁ סָפֵק, אִם־נַצִּיל הַסְּפִינוֹת  230</p>

<p>יְפוֹת־הַסִּפּוּנִים אוֹ יֹאבְדוּ, אִם־לֹא תוֹשִׁיעֵנוּ זְרוֹעֶךָ.</p>

<p>יַעַן כִּי קָרוֹב לַחֵל וְלַסְּפִינוֹת כְּבָר חוֹנִים הַטְּרוֹיִים</p>

<p>רָמֵי הַלֵּב הַגִּבּוֹרִים וְכָל־אַנְשֵׁי הַשֵּׁם מִבְּנֵי בְרִיתָם,</p>

<p>רַבּוֹת הַמְּדוּרוֹת הִצִּיתוּ בַמַּחֲנֶה, יִתְהַלְלוּ: אֵין דָּבָר</p>

<p>עוֹמֵד לְשָׂטָן לְהִשְׂתָּעֵר עֲלֵי הָאֳנִיּוֹת הַשְּׁחוֹרוֹת.  235</p>

<p>זֶבְס בֶּן־קְרוֹנוֹס חֲנָנָם אוֹתוֹתָיו לְטוֹבָה וַיִּשְׁלַח</p>

<p>בְּרָקִים מִימִינָם; וְהֶקְטוֹר, נֶאְדָּרִי בְעֻזּוֹ וְזוֹעֵם,</p>

<p>נוֹרָא בְאַפּוֹ, בּוֹטֵחַ בְּזֶבְס, וְלֹא חַת מִפְּנֵי אָדָם</p>

<p>גַּם מִפְּנֵי אֵלִים, יִשְׁתַּגַּע מִקֶּצֶף, שִׁגְעוֹנוֹ עֲבָרוֹ!</p>

<p>הִנֵּה יִתְפַּלֵּל, שֶׁיְּמַהֵר וְיֵאוֹר לוֹ שַׁחַר בֶּן־אֵלִים; 240</p>

<p>יִבְטַח לִגְדֹּעַ בְּעֻזּוֹ כָּל־רָאשֵׁי חַרְטוֹמֵי הַסְּפִינוֹת</p>

<p>וְאוֹתָן לְשַׁלַּח בְּאֵשׁ אוֹכְלָה, וּלְהַכּוֹת אֶת־הָאֲכַיִּים</p>

<p>אֵצֶל הַסְּפִינוֹת, נְבֻכִים בְּתִמְרוֹת הֶעָשָׁן הָעוֹלֶה.</p>

<p>לִבִּי מַה־יִּפְחַד בְּקִרְבִּי, פֶּן־יֹאמְרוּ הָאֵלִים לְמַלֵּא</p>

<p>אֶת־אֲשֶׁר דִּבֵּר וַיִּגְזֹר עָלֵינוּ, וְתַמְּנוּ לִגְוֹעַ  245ֶ</p>

<p>בְּשַׁעֲרֵי טְרוֹיָה וְהַרְחֵק מֵאַרְגּוֹס מְזִינַת הַסּוּסִים.</p>

<p>קוּמָה, בִּרְצוֹתְךָ, וְהַצֵּל אֶת־הָאֲכַיִּים הַנִּדְכִּים,</p>

<p>אֲשֶׁר הַטְּרוֹיִים יִלְחָצוּם, אִם־עוֹד לֹא אֵחַרְתָּ הַמּוֹעֵד!</p>

<p>תֶּהֱמֶה עוֹד בְּאַחֲרִיתְךָ וְתִקֹּט בְּנַפְשְׁךָ אָתָּה,</p>

<p>אוּלָם אִם־כָּלְתָה הָרָעָה – תַּחְבּוּלָה כְבָר אָפְסָה, אֵין גֵּהָה; 250</p>

<p>שִׁיתָה עֵצָה בְנַפְשְׁךָ, אֵיךְ תַּצִּיל אֶת־הַדַּנָּאִים.</p>

<p>אָחִי, הֲלֹא אֵלֶּה דִבְרֵי אָבִיךָ פֵּלֵס, בְּךָ הֵעִיד</p>

<p>יוֹם בּוֹ שְׁלָחֲךָ מִפְתִּיָּה לַמַּחֲנֶה אֶל־אֲגַמֶּמְנוֹן:</p>

<p>הוֹי בְּנִי, אַתֵּנָה וְהֵרָה תִתֵּנָה לְךָ כֹחַ וּגְבוּרָה,</p>

<p>אִם־אַךְ תִּרְצֶינָה, וְאוּלָם גַּם־אַתָּה יִצְרְךָ תִכְבֹּשׁ 255</p>

<p>בְּלִבְּךָ הַגֵּאֶה, וְאֵין מִדָּה טוֹבָה מֵאַהֲבַת שָׁלוֹם!</p>

<p>תִּרְחַק מִמָּדוֹן, מֵרִיב, מֵרֹעַ מַעֲלָלִים – וְיוֹדוּךָ</p>

<p>בְּנֵי הָאַרְגֵּאִים לֵב אֶחָד, כַּנַּעַר כַּזָּקֵן יְכַבְּדוּךָ.</p>

<p>אֵלֶּה הֵם דִּבְרֵי הַזָּקֵן, אַךְ אַתָּה שְׁכַחְתָּם. וְלוּ עַתָּה</p>

<p>שָׁכְכָה חֲמָתְךָ וְנַחְתָּ, וְנָתַן לְךָ אֲגַמֶּמְנוֹן     260</p>

<p>אֶשְׁכָּר וּמִנְחָה יְקָרָה, וְסָר חֲרוֹנֶךָ. אִם־תִּרְצֶה</p>

<p>שְׁמַע וַאֲסַפֵּר־לְךָ אֶת־כָּל־אֲשֶׁר אָמַר הִבְטִיחַ</p>

<p>לָתֶת־לְךָ אֲגַמֶּמְנוֹן וַיִּמְנֶה אוֹתָם בְּאָהֳלוֹ:</p>

<p>שֶׁבַע חֲצוּבוֹת חֲדָשׁוֹת וְכֶתֶם פָּז כִּכָּר עֲשָׂרָה,</p>

<p>עֶשְׂרִים אַגָּנוֹת מַבְרִיקִים וּשְׁנֵים־עָשָׂר סוּסִים אַדִּירִים 265</p>

<p>רַבֵּי־נִצְחוֹנוֹת, רִאשׁוֹנִים בְּמֵרוֹץ סוּסִים מְהִירִים.</p>

<p>אִישׁ אֲשֶׁר זָהָב בְּאוֹצְרוֹתָיו, כַּזָּהָב הַטּוֹב לוֹ הִכְנִיסוּ</p>

<p>סוּסָיו מוּצָקֵי־הַפַּרְסָה, מִתְחָרִים בַּמֵּרוֹץ הַמָּהִיר, -</p>

<p>אֶבְיוֹן יֵאָמֵר לֹא לוֹ, וְחֶלְקוֹ לֹא עִם־הַחֵלְכָּאִים.</p>

<p>יִתֶּן־לְךָ שֶׁבַע עֲלָמוֹת מַפְלִיאוֹת בְּפֹעַל כַּפֵּיהֶן,  270</p>

<p>שֶׁבַע בְּנוֹת לֶסְבּוֹס, הַיָּפוֹת בַּנָּשִׁים, שֶׁבָּחַר בָּהֵנָּה</p>

<p>יוֹם בּוֹ כָבַשְׁתָּ אֶת־לֶסְבּוֹס, הַקִּרְיָה הַבְּנוּיָה לְתִפְאָרָה;</p>

<p>אוֹתָן לְךָ יִתֵּן, בֵּינֵיהֶן גַּם אוֹתָהּ הָעַלְמָה בַת־בְּרִיסֵס,</p>

<p>אֲשֶׁר לְקָחָהּ מִמֶּךָּ; וּשְׁבוּעָה חֲמוּרָה יִשָּׁבַע,</p>

<p>אֲשֶׁר לֹא עָלָה יְצוּעָה גַם לֹא יְדָעָהּ אַף־פַּעַם  275</p>

<p>כְּאֹרַח בְּנֵי אָדָם בָּעוֹלָם וּכְדֶרֶךְ הַגְּבָרִים וְהַנָּשִׁים.</p>

<p>הַכֹּל כְּבָר מוּכָן וּמְזֻמָּן; אֶפֶס אִם־יִתְּנוּ הָאֵלִים</p>

<p>לָנוּ, וְנִזְכֶּה וְנַחֲרִיב אֶת־קִרְיַת פְּרִיאַמּוֹס הַגְּדוֹלָה,</p>

<p>תָּבוֹא וְתִטְעַן מְלֹא אֳנִיָּתְךָ הַזָּהָב וְהַנְּחֹשֶׁת,</p>

<p>בְּחַלֵּק בְּנֵי הָאֲכַיִּים הַבִּזָּה וְהַשָּׁלָל בֵּינוֹתָם,  280</p>

<p>עֶשְׂרִים עֲלָמוֹת לְךָ תִבְחַר בְּעַצְמְךָ מִנַּעֲרוֹת טְרוֹיָה,</p>

<p>אֲשֶׁר הֶלֶּנָּה בַּת־אַרְגּוֹס אַךְ־הִיא עָלְתָה בְיָפְיָהּ עֲלֵיהֶן.</p>

<p>וּכְשֶׁנָּשׁוּבָה לְאַרְגּוֹס־אֲכַיָּה, הָאָרֶץ הַפּוֹרָה,</p>

<p>תִּהְיֶה חֲתָנוֹ; וְכִבֶּדְךָ כְכַבְּדוֹ אֶת־בְּנוֹ אֶת־אוֹרֶסְטֵס,</p>

<p>אֲשֶׁר אֲהֵבוֹ, יְחִידוֹ שֶׁטִּפְּחוֹ בְרָב־טוּב וָשָׁפַע.   285</p>

<p>הִנֵּה בְהֵיכָלוֹ הַנֶּהְדָּר שְׁלָשׁ־בְּנוֹתָיו, עַל בִּרְכָּיו יֻלָּדוּ:</p>

<p>כְרִיסוֹתֶּמִּיס, לָאוֹדִיקָה וְאִיפִיאַנַּסָּה הַקְּטַנָּה;</p>

<p>תִּקַּח מֵהֶן אֲשֶׁר תִּמְצָא חֵן בְּעֵינֵיךָ בְלִי־מֹהַר,</p>

<p>תּוֹלִיךְ לְהֵיכָלוֹ שֶׁל־פֵּלֵס; וְשִׁלּוּחִים לָהּ יַרְבֶּה וּנְדוּנְיָה,</p>

<p>אֲשֶׁר כְּמוֹהֶם לֹא נָתַן עוֹד אִישׁ מֵעוֹלָם לְבִתּוֹ,   290</p>

<p>שֶׁבַע עָרִים מְרֻבּוֹת־אֲנָשִׁים לָהּ יִתֵּן שִׁלּוּחִים;</p>

<p>אֶת־קַרְדַּמִּילָה וְאֶנּוֹפָּה, וְאֶת־הִירָה עֲשִׁירַת־הַדֶּשֶׁא,</p>

<p>פֶרֵי קִרְיַת־הַקֹּדֶשׁ, וְאַנְתֵּיָה עֲמֻקַּת־הַכָּרִים,</p>

<p>גַּם אֶת־אֵיּפֵּיָה הַנָּאָה, פֵּדַסּוֹס הַכְּבֵדָה בַגָּפֶן,</p>

<p>עָרִים לְחוֹף יָם, בְּיַרְכְּתֵי פִּילוֹס אֶרֶץ־הַחוֹלוֹת,  295</p>

<p>שֶׁאַנְשֵׁיהֶן עֲשִׁירִים בְּעַשְׁתְּרוֹת צֹנֶה וּמִקְנֶה,</p>

<p>מִנְחָה וְשַׁי לְךָ יַגִּישׁוּ כִלְאַחַד הָאֵלִים וּתְשׁוּרוֹת,</p>

<p>יֶחֱסוּ בְשַׁרְבִיט מַלְכוּתְךָ וּמַס לְךָ יַגִּישׁוּ, מַס כָּבֵד.</p>

<p>אֵלֶּה יִתֵּן לְךָ, אִם־תֶּחְדַּל מִזַּעֲמֶךָ.</p>

<p>אַךְ אִם־תַּעֵב תְּתַעֵב אֶת־פְּנֵי אֲגַמֶּמְנוֹן הַמֶּלֶךְ,  300</p>

<p>אוֹתוֹ וְאֶת־כָּל־מַתְּנוֹתָיו, נָא רַחֵם עַל־כָּל־הָאֲכַיִּים,</p>

<p>וְהֵמָּה בְצָרָה וּמְצוּקָה – וּכְאַחַד הָאֵלִים יוֹדוּךָ;</p>

<p>שִׁמְךָ יִהְיֶה לִבְרָכָה וְלִתְהִלָּה בְקִרְבָּם. וּבְיַעַן</p>

<p>תַּכֶּה נֶפֶשׁ אֶת־הֶקְטוֹר, כִּי יָזִיד וְיִקְרַב אֵלֶיךָ –</p>

<p>רוּחַ אֲבַדּוֹן וְעִוְעִים נְסוּכָה עָלָיו, כִּי יֹאמַר:  305</p>

<p>אֵין בַּדַּנָּאִים, שֶׁבָּאוּ הֵנָּה בַסְּפִינוֹת, כְּמוֹתוֹ&quot;.
<br><br />
הֵשִׁיב אֲמָרָיו וַיַּעַן אֲכִיל קַל־הָרֶגֶל וַיֹּאמֶר:</p>

<p>בֶּן־לָאֶרְטֵס זְרַע־זֵאוּס, אוֹדִיסֵס הָאִישׁ רַב־הַמְּזִמּוֹת!</p>

<p>עָרֹם יִהְיֶה לְבָבִי, וּכְכָל־אֲשֶׁר אִתִּי אֲדַבֵּר,</p>

<p>אוֹתָהּ אֲגַלֶּה לִפְנֵיכֶם, וּדְבָרַי יֵאָמְנוּ יָבוֹאוּ, 310</p>

<p>וְאַל תְּסַבּוּנִי מִפֹּה וּמִפֹּה בְדִבְרֵי־הֲבָלִים.</p>

<p>תַּעֵב תִּעַבְתִּי אִישׁ מִרְמָה, כְּתַעֲבִי שַׁעֲרֵי הַדֵס,</p>

<p>אַחַת יְדַבֵּר בִּלְשׁוֹנוֹ, וּבְלִבּוֹ בוֹ שֶׁבַע תּוֹעֵבוֹת!</p>

<p>אוּלָם אָנֹכִי אַגִּידָה הַטּוֹבָה בָעֵצוֹת בְּעֵינָי;</p>

<p>אִישׁ מִכֶּם, גַּם־אֲגַמֶּמְנוֹן גַּם־יֶתֶר כָּל־הַדַּנָּאִים, 315</p>

<p>לֹא יְפַתֵּנִי בִדְבָרִים, כִּי הֵם לֹא הִכִּירוּ לִי טוֹבָה,</p>

<p>אַף כִּי נִלְחַמְתִּי בָאוֹיְבִים וּמְנוּחָה אֲנִי לֹא יָדַעְתִּי.</p>

<p>גּוֹרָל אֶחָד לַיּוֹשֵׁב עַל־כֵּלָיו וְלַיּוֹצֵא לַשָּׁעַר;</p>

<p>מוּגֵי־לֵב כָּבוֹד יִנְחָלוּ, כִּכְבוֹד כָּל־אַמִּיצֵי הַלֵּבָב;</p>

<p>אוֹרֵב הַמָּוֶת לִשְׁפַל־יָדַיִם וּלְאִישׁ רַב־פְּעָלִים.  320</p>

<p>אָכֵן, מַה־יִּתְרוֹן בַּעֲמָלִי, וּכְאֵבִי בְלִבִּי נָשָׂאתִי,</p>

<p>שַׂמְתִּי אֶת־נַפְשִׁי בְכַפִּי וּקְרָבוֹת אָסַרְתִּי וָלָחֶם?</p>

<p>צִפּוֹר שׁוֹחֶרֶת לַטֶּרֶף הָיִיתִי, תְּבִיאֶנוּ בְפִיהָ</p>

<p>לְכַלְכֵּל בּוֹ גוֹזָלֶיהָ, וְהִיא נַפְשָׁהּ תִּרְעַב לַצָּיִד,</p>

<p>נָדְדָה שְׁנָתִי בַלַּיְלָה, וְלֵילוֹת נְדוּדִים לִי מִנּוּ,  325</p>

<p>יוֹמָם אֶגָּאֶל בְּדָמִים בְּרִדְתִּי שַׁעַר לַקֶּטֶל,</p>

<p>נִלְחָם בִּגְבָרִים אַדִּירִים עַל־נְשׁוֹתֵיהֶם, בִּגְלָלָן.</p>

<p>עָרִים שְׁתֵּים־עֶשְׂרֵה הֶחֱרַבְתִּי, בְּהַצּוֹתִי עֲלֵיהֶן בַּסְּפִינוֹת,</p>

<p>אַחַת־עֶשְׂרֵה לָכַדְתִּי רַגְלִי בִטְרוֹיָה הַפּוֹרָה;</p>

<p>רַבִּים אוֹצָרוֹת וּסְגֻלּוֹת בָּחַרְתִּי בֶעָרִים לָכַדְתִּי - 330</p>

<p>כֻּלָּם נְשָׂאתִים, הֲבֵאתִים וּנְתַתִּים לַאֲגַמֶּמְנוֹן,</p>

<p>אֲשֶׁר לֹא פָעַל מְאוּמָה וְיָשַׁב בַּסְּפִינוֹת הַקַּלּוֹת,</p>

<p>קִבְּלָם וְחִלֵּק מִעוּטָם, אַךְ רֻבָּם לוֹ הָיוּ לְשָׁלָל;</p>

<p>אָמְנָם לְטוֹבֵי הַמְּלָכִים אָז חָלַק אֶשְׁכָּרֵי הַכָּבוֹד,</p>

<p>וְהֵמָּה שְׁמוּרִים בִּידֵיהֶם; אַךְ מֶנִּי לָקַח אֶת־חֶלְקִי, 335</p>

<p>גָּזַל פִּילַגְשִׁי מְשׂוֹשׂ נַפְשִׁי, יָגִיל בָּהּ וְיִשְׁכַּב שָׁם אִתָּהּ!</p>

<p>לָמָּה זֶה רָגְשׁוּ אַרְגֵּאִים? שַׁלָּמָה יִלָּחֲמוּ בַטְּרוֹיִים?</p>

<p>לָמָּה זֶה גִיֵּס הָעָם אֲגַמֶּמְנוֹן וְהֵנָּה הֱבִיאוֹ?</p>

<p>הֲלֹא בִגְלַל הָעֲדִינָה הֶלֶּנָּה יְפַת־הַמַּחְלָפוֹת?</p>

<p>הֲמִבַּלְעֲדֵי בְנֵי אַטְרֵס אֵין בִּבְנֵי־אָדָם בְּנֵי־תְמוּתָה  340</p>

<p>אִישׁ אֲשֶׁר יֶאֱהַב אִשְׁתּוֹ? הֲלֹא כָל־נְבוֹן־לֵב וְיָשָׁר</p>

<p>חוֹבֵב וּמוֹקִיר אֶת־אִשְׁתּוֹ, כַּאֲשֶׁר אָהַבְתִּי בְכָל־לִבִּי</p>

<p>אוֹתָהּ הָעַלְמָה, וְאִם־בְּרָמְחִי וּבְקֵינִי לִי אוֹתָהּ קָנִיתִי.</p>

<p>וְעַתָּה כִּי־גָזַל תְּשׁוּרָתִי וְאוֹתִי רִמָּה, אַל־יֹאמַר</p>

<p>לְפַתּוֹתֵנִי, תִּכַּנְתִּי אֶת־רוּחוֹ – כִּי לֹא יְפַתֵּנִי.  345</p>

<p>יֵצֵא וְנִמְלַךְ גַּם בְּךָ, אוֹדִיסֵס, גַּם בְּיֶתֶר הַמְּלָכִים,</p>

<p>אֵיזֶה הַדֶּרֶךְ יַדִּיחַ מִצִּיּוֹ הָאֵשׁ הָאֲיֻמָּה.</p>

<p>רַבּוֹת כְּבָר פָּעֲלָה יָדוֹ, וְאַף כִּי אֲנִי לֹא עֲזַרְתִּיו:</p>

<p>בָּנָה הַחוֹמָה וַיַּחֲפֹּר חֲרִיץ הַתְּעָלָה עַל־יָדָהּ,</p>

<p>גְּדוֹלָה, רַחֲבַת־יָדָיִם, וַיִּנְעַץ יְתֵדוֹת בַּתְּעָלָה; 350</p>

<p>וְלַמְרוֹת כָּל־אֵלֶּה לֹא יוּכַל לְהֶקְטוֹר הַהוֹרֵג־בַּגְּבָרִים.</p>

<p>הִנֵּה בִהְיוֹתִי אָנֹכִי עוֹד יוֹצֵא בְקֶרֶב אֲכַיִּים,</p>

<p>הֶקְטוֹר אִם־אָסַר מִלְחָמָה, לֹא הִרְחִיק מֵחוֹמוֹת הַמְּצוּדָה,</p>

<p>בָּא אַךְ עַד־שַׁעֲרֵי סְקַיָּה וְעַד־פְּנֵי עֵץ הָאַלָּה וְלֹא יָסָף;</p>

<p>שָׁמָּה גַּם הוֹחִיל לִי פַעַם וּבְדֵי עָמָל מִלֵּט אֶת־נַפְשׁוֹ.  355</p>

<p>אֵין אֲנִי רוֹצֶה וְלֹא אוֹסִיף לְהִלָּחֵם עִם־הֶקְטוֹר הַנַּעֲלֶה,</p>

<p>מָחָר אַקְרִיבָה קָרְבָּנִי לְזֶבְס וּלְיֶתֶר הָאֵלִים,</p>

<p>אֶטְעַן יָפֶה סְפִינוֹתַי, אַסִּיעֵן בַּיָּם, וְרָאִיתָ,</p>

<p>אִם־יֵשׁ אֶת־נַפְשְׁךָ לִרְאוֹת, וְאִם־אַךְ לְמוֹ־אֵלֶּה דָאַגְתָּ,</p>

<p>אֶת־אֳנִיּוֹתַי עִם־שַׁחַר נִשָּׂאוֹת עַל־פְּנֵי הֶלֵּסְפּוֹנְטוֹס,  360</p>

<p>יָם רַב־הַדָּגָה, מַלָּחַי שׁוֹקְדִים עַל־מָשׁוֹט וְחוֹתְרִים;</p>

<p>וְאִם־אַךְ יַצְלִיחַ אֶת־דַּרְכִּי מַרְגִּיז־הָאָרֶץ הַמְהֻלָּל,</p>

<p>אָשׁוּב בְּעוֹד יָמִים שְׁלֹשָׁה אֶל־פְתִּיָּה הָאָרֶץ הַפּוֹרָה.</p>

<p>רַבִּים אוֹצָרוֹת הִשְׁאַרְתִּי בְרִדְתִּי הֵנָּה לְפִידִי;</p>

<p>רַב מֵהֶם אֶשָּׂא מִפֹּה: נְחֹשֶׁת מַאְדִּימָה וָכָתֶם,  365</p>

<p>נָשִׁים לְבוּשׁוֹת מַחֲלָצוֹת וּמְטִילֵי הַבַּרְזֶל הָאָפֹר-</p>

<p>כָּל שֶׁנָּחַלְתִּי בַגּוֹרָל; אַךְ אֶשְׁכַּר־הַכָּבוֹד לִי נָתַן</p>

<p>גְּזָלוֹ בְחֶזְקַת הַיָּד אֲגַמֶּמְנוֹן הַמּוֹשֵׁל בִּזְדוֹנוֹ.</p>

<p>הַגֶּד־לוֹ כָל־אֲשֶׁר אָשִׂים בְּפִיךָ, קֳבָל־עָם תַּגֵּד,</p>

<p>וְיִחַר בּוֹ אַף גַּם־יֶתֶר בְּנֵי הָאֲכַיִּים, פֶּן־יֹאמַר  370</p>

<p>לַעֲקֹב שׁוּב אִישׁ מִבְּנֵי הַדַּנָּאִים, כִּי זֶה דַרְכּוֹ, דֶּרֶךְ</p>

<p>גֶּבֶר נֶאְפַּד זָדוֹן. וְלֹא יָהִין לְעוֹלָם וְלֹא יוֹסִיף</p>

<p>לַחֲזוֹת פָּנַי, וְאַף אִם־חֻצְפָּתוֹ כְחֻצְפַּת הַכָּלֶב;</p>

<p>לְעוֹלָם לֹא נִהְיֶה חֲבֵרִים לְעֵצָה אוֹ לְפֹעַל יָדָיִם!</p>

<p>הִנֵּה רִמַּנִי כְבָר פַּעַם, הִטְעָנִי; אַךְ עַתָּה יִבָּצֵר  375</p>

<p>מֶנּוֹ לְפַתּוֹתֵנִי. כְּבָר דַּי לוֹ בְאֶחָת! כֵּן יוֹסִיף</p>

<p>אוּץ אֶל־אָבְדָנוֹ, כִּי זֵאוּס לָקַח מִּמֶּנּו בִינָתוֹ.</p>

<p>נִמְאֲסוּ בְעֵינַי אֶשְׁכָּרָיו, נֶחְשַׁב לִי כְאַיִן וּכְאָפֶס.</p>

<p>וְאִם־גַּם יוֹסִיף עֲלֵיהֶם עֲשֶׂרֶת מוֹנִים אוֹ עֶשְׂרִים,</p>

<p>אֲשֶׁר לוֹ בְיָדָיו כַּיּוֹם, וַאֲשֶׁר עוֹד יוֹסִיף וְיִרְכֹּשׁ,  380</p>

<p>וְאִלּוּ גַם שָׁקַל עַל־יָדִי כָל־טוּב אֹרְכוֹמֶנּוֹס בָּהּ נֶעֱרַם,</p>

<p>אוֹצְרוֹת עִיר תֵּבֵּי־מִצְרַיִם, שֶׁשָּׁם נֶעֱרְמוּ מִכְמַנִּים,</p>

<p>אֲשֶׁר שְׁעָרִים לָהּ מֵאָה, וּבְשַׁעַר וָשַׁעַר יָבוֹאוּ</p>

<p>בְּשׁוּרָה מָאתַיִם אִישׁ, הֵם עַל־סוּסֵיהֶם וְעַל־רִכְבָּם;</p>

<p>וְאִלּוּ גַם הוֹסִיף לִי תְשׁוּרוֹת כַּחוֹל וּכָאָבָק לְאֵין מִסְפָּר,  385</p>

<p>הוּא לֹא יְפַתֶּה אֶת־לִבִּי, עַד אִם־יְכַפֵּר אֶת־פָּנָי</p>

<p>עַל־הָעֶלְבּוֹן קוֹרֵעַ הַלֵּב אֲשֶׁר עֲלָבַנִי.</p>

<p>גַּם אֶת־בַּת־אֲגַמֶּמְנוֹן לֹא אֶקַּח וּלְאִשָּׁה לֹא אֶשָּׂא,</p>

<p>וְאִם־גַּם יִיף תָּאֳרָהּ כְּתֹאַר פְּנֵי אַפְרוֹדִיטָה הַזְּהוּבָה,</p>

<p>וְתִדְמֶה בִמְלֶאכֶת כַּפֶּיהָ לְאַתֵּנָה כְחֻלַּת־הָעָיִן,    390</p>

<p>בּוֹ לֹא אֶתְחַתָּן; יְבַקֵּשׁ לוֹ אַחֵר מִבְּנֵי הָאֲכַיִּים,</p>

<p>גֶּבֶר אֲשֶׁר כִּלְבָבוֹ, הָעוֹלֶה עָלַי בַמַּמְלָכָה.</p>

<p>יַעַן כִּי אִם־יִשְׁמְרוּנִי הָאֵלִים, וּלְבֵיתִי אָשׁוּבָה,</p>

<p>יִמְצָא לִי פֵּלֵס בְּעַצְמוֹ אִשָּׁה לְעֵזֶר כְּנֶגְדִּי.</p>

<p>רַבּוֹת בְּנוֹת הָאֲכַיִּים שֶׁבְּהֶלַס וַאֲשֶׁר בִּפְתִּיָּה,  395</p>

<p>בָּנוֹת לָרוֹזְנִים בָּעָם, שֶׁבְּכֹחָם עָרִים תֶּחֱסֶינָה;</p>

<p>אֶבְחַר בְּאַחַת מֵהֶן, אֲשֶׁר תִּיטַב בְּעֵינַי, כִּלְבָבִי.</p>

<p>יַעַן כִּי לִבִּי, לֵב אַמִּיץ, זֶה כְבָר נִכְסַף לָשֵׂאת לִי אִשָּׁה,</p>

<p>לֶאֱרֹשׂ אוֹתָהּ כַּדִּין לִהְיוֹת לִי עֵזֶר כְּנֶגְדִּי,</p>

<p>וְנַפְשִׁי תִתְעַנֵּג עַל־אוֹצְרוֹת פֵּלֵס הַיָּשִׁישׁ לוֹ רָכָשׁ.  400</p>

<p>יַעַן כִּי יָקְרוּ לִי חַיַּי מִשְּׂכִיּוֹת כָּל־חֶמְדָּה, שֶׁהָיוּ</p>

<p>בְּאִלְיוֹס הָעִיר הַנּוֹשֶׁבֶת – כַּמְסֻפָּר בְּפִי כָל־הַבְּרִיוֹת –</p>

<p>עוֹדָהּ שְׁקֵטָה, וּבְטֶרֶם עֲלוֹת הָאֲכַיִּים עָלֶיהָ,</p>

<p>יָקְרוּ מִגִּנְזֵי מִכְמַנִּים בְּהֵיכָלוֹ שֶׁל־פֵיבּוֹס־אַפּוֹלוֹן,</p>

<p>טְמוּנֵי סִפֵּי הָאֶבֶן בְּפִיתּוֹן אֶרֶץ הַסְּלָעִים.   405</p>

<p>בָּקָר וּכְבָשִׂים אֲבוּסִים הֵן יָבֹז הַבּוֹזֵז וְנָשָׂא,</p>

<p>סוּסִים צְהַבְהַבֵּי־הָרַעְמָה יִמָּצְאוּ לָאִישׁ וַחֲצוּבוֹת;</p>

<p>רוּחַ בֶּאֱנוֹשׁ לֹא־כֵן, אִם־עָבְרָה אֶת־גֶּדֶר שִׂפְתוֹתָיו,</p>

<p>הֲיַשִּׂיגֶנָּה אִם־יִרְדֹּף, אִם־תָּשׁוּב וּתְהִי לוֹ כְקֶדֶם?</p>

<p>הִנֵּה דְבַר תֶּטִּיס הוֹרָתִי, הָאֵלָה לָהּ רַגְלֵי הַכָּסֶף, -  410</p>

<p>שְׁנַיִם הֵם שְׁלִיחֵי הַמָּוֶת, שֶׁיּוֹבִילוּנִי מְחוֹז קִצִּי:</p>

<p>פֹּה אִם־אֶשָּׁאֵר בְּהַצּוֹתִי עַל־קִרְיַת הַטְּרוֹיִים, – לֹא אָשׁוּב</p>

<p>לִרְאוֹת אֶת־בֵּיתִי, וְאוּלָם תְּהִלָּתִי לְעוֹלָם עוֹמָדֶת;</p>

<p>אֶפֶס אִם־אָשׁוּב אֶל־בֵּיתִי אֶל־אֶרֶץ אֲבוֹתַי אָהַבְתִּי, –</p>

<p>שְׁמִי בְמַשָּׁאוֹן יְכֻסֶּה, וְאוּלָם אֲנִי אַאֲרִיכָה     415</p>

<p>יָמִים עַל־פְּנֵי הָאֲדָמָה, אַף קִצִּי לֹא יָבוֹא כְחָתֶף.</p>

<p>גַּם לָאֲחֵרִים אִיעָצָה, כִּי כֻלָּם יַפְלִיגוּ בַסְּפִינוֹת</p>

<p>לָשׁוּב אֶל־בֵּיתָם, כִּי לְעוֹלָם לֹא תִזְכּוּ וְתִרְאוּ אֶת־מְצוּדַת</p>

<p>אִלְיוֹס בְּרִדְתָּהּ פְּלָאִים מִגַּפֵּי רָמָתָהּ; כִּי פָרַשׂ</p>

<p>זֶבְס הַמַּרְחִיק־לְהַשְׁקִיף אֶת־זְרוֹעוֹ עָלֶיהָ, וַתֶּחֱזַק  420</p>

<p>רוּחַ הָעָם בָּהּ. אַף אַתֶּם לְכוּ וְדִבַּרְתֶּם בְּאָזְנֵי</p>

<p>רוֹזְנֵי אֲכַיָּה אֶת־דְּבָרָי – וְהוּא מִשְׁפַּט כָּבוֹד לַיְשִׁישִׁים-</p>

<p>יִמְצְאוּ עֵצָה נְכוֹנָה וְטוֹבָה מֵאֲשֶׁר מָצָאוּ,</p>

<p>לְמַעַן יְמַלְּטוּ גַם־צִיָּם גַּם־עַם הָאֲכַיִּים הַנְּחִתִּים</p>

<p>אֵצֶל הַסְּפִינוֹת הַגְּדוֹלוֹת, וּבְיַעַן הוּפְרָה עֲצָתָם,   425</p>

<p>אֲשֶׁר יָעֲצוּ זֶה עָתָּה – חֲמָתִי עֲדֶן לֹא שָׁכָכָה!</p>

<p>אוּלָם בְּעֵינָיו שֶׁל־פֵינִכְּס אִם־יִיטַב הַדָּבָר, יִשָּׁאֵר</p>

<p>פֹּה וּפֹה יָלִין הַלָּיְלָה, וְעִם־שַׁחַר גַּם יַפְלִיג בַּסְּפִינוֹת</p>

<p>לְאֶרֶץ אֲבוֹתָיו שֶׁאָהַב; אַךְ בְּחֹזֶק יָד לֹא אוֹבִילוֹ&quot;.
<br><br />
כָּכָה הִבִּיעַ; וְהֵם הֶחֱרִישׁוּ, נֶאֶלְמוּ דוּמִיָּה,   430</p>

<p>תְּמֵהִים מִשְׁתָּאִים לִדְבָרָיו, כִּי דִבֵּר דְּבָרִים נִמְרָצִים.</p>

<p>שָׁהוּ עַד בּוֹשׁ, וְעָנָהוּ אָז פֵינִכְּס הַפָּרָשׁ הַיָּשִׁישׁ,</p>

<p>רוֹחֵץ בְּדִמְעוֹתָיו הַחַמּוֹת, כִּי דָאַג לְצִי הָאֲכַיִּים:</p>

<p>&quot;הוֹי, אֲכִיל רַב־הַתְּהִלָּה! אִם־אָמְנָם חָרַצְתָּ וְתָשׁוּב,</p>

<p>וְלִבְּךָ גַם־הוּא לֹא יִתֶּנְךָ לְהַדִּיחַ הָאֵשׁ הָאוֹכֶלֶת   435</p>

<p>מֵעַל צִי הָאֲכַיִּים הַמָּהִיר, כִּי חָרָה מְאֹד אַפְּךָ, –</p>

<p>אֵיכָה אֶשָּׁאֵר אֲנִי לְבַדִּי פֹה בִלְעָדֶיךָ?</p>

<p>הִנֵּה פֵּלֵס הַפָּרָשׁ הַיָּשִׁישׁ סִפְּחַנִי אֵלֶיךָ</p>

<p>לְאָרְחָה עִמְּךָ, יוֹם שְׁלָחֲךָ מִפְתִּיָּה אֶל־אֲגַמֶּמְנוֹן,</p>

<p>וְאַתָּה עוּל־יָמִים, וְטֶרֶם נִכְנַסְתָּ בִקְרָבוֹת אֲיֻמִּים, 440</p>

<p>גַּם בְּמוֹעֵצוֹת, מְקוֹם שָׁם יִתְנוֹסְסוּ גְבָרִים דְּגוּלִים;</p>

<p>הִנֵּה לָכֵן שְׁלָחַנִי, אֲשֶׁר אֲלַמֶּדְךָ כִי תִהְיֶה</p>

<p>מֵיטִיב בֵּין נוֹאֲמֵי נְאוּמִים וּבְמַעֲלָלֶיךָ אִישׁ חָיִל.</p>

<p>הִנֵּה לָכֵן הִפָּרֵד לֹא אֶרְצֶה מִמֶּךָּ, בֵּן יַקִּיר,</p>

<p>וְאִלּוּ גַם נִשְׁבַּע לִי אַחַד הָאֵלִים, כִּי יְחַדֵּשׁ אֶת־יָמַי, 445</p>

<p>יָגֹל מֵעָלַי זִקְנָתִי, וְשַׁבְתִּי וְהָיִיתִי עוּל־יָמִים,</p>

<p>נַעַר, כְּבַיּוֹם בּוֹ נָטַשְׁתִּי אֶת־הֶלַס, שֶׁיָּפוֹת נָשֶׁיהָ,</p>

<p>וְנַסְתִּי, כִּי אָנַף בִּי אָבִי אֲמִינְטוֹר בְּנוֹ שֶׁל־אוֹרְמֶנּוֹס,</p>

<p>אַפּוֹ בִי חָרָה בְשֶׁל־פִּילַגְשׁוֹ יְפַת־הַמַּחְלָפוֹת,</p>

<p>יַעַן אֲהֵבָה כְנַפְשׁוֹ וַיִּבְחַל בְּאִשְׁתּוֹ, הִיא אִמִּי;  450</p>

<p>פָּצְרָה־בִי אִמִּי עַד מְאֹד וַתְּחַבֵּק אֶת־בִּרְכַּי, הֶעְתִּירָה</p>

<p>לָבוֹא אֶל־אוֹתָהּ פִּילֶגֶשׁ – וְנִמְאַס בְּעֵינֶיהָ הַזָּקֵן.</p>

<p>בְּקוֹלָהּ שָׁמַעְתִּי וְכֵן עָשִׂיתִי; וַיִּשְׁמַע הַיָּשִׁישׁ,</p>

<p>אָרַר אוֹתִי, קִלְּלַנִי וַיְחַל אֶת־אֱלִילוֹת הַנְּקָמָה:</p>

<p>בֵּן לִי מִיּוֹצְאֵי חֲלָצַי לֹא יֵשֵׁב לְעוֹלָם עַל־בִּרְכָּיו; 455</p>

<p>אַךְ הָאֵלִים מִלְאוּ אֶת־דְּבָרָיו, כָּל־דִּבְרֵי הָאָלָה,</p>

<p>זֶבְס שְׁאוֹל־תַּחַת, הוּא עִם־פֶּרְסֶפוֹנֵיָה הַקָּשָׁה.</p>

<p>בְּקִצְפִּי אָמַרְתִּי אַכֶּנּוּ שָׁם נֶפֶשׁ בַּנְּחֹשֶׁת הַשְּׁנוּנָה;</p>

<p>אֶפֶס בָּא אַחַד הָאֵלִים וְשִׁכֵּךְ חֲמָתִי בְלִבִּי,</p>

<p>הֵעִיר אֶת־לִבִּי אֶל־דִּבַּת הָעָם וְתוֹכַחַת הָרַבִּים,  460</p>

<p>וְאֶהְיֶה לִשְׁנִינָה בִבְנֵי הָאֲכַיִּים כְּהוֹרֵג אֶת־אָבִיו.</p>

<p>לִבִּי לֹא נְתָנַנִי וְכַלְכֵּל נִלְאֵיתִי לְהִשָּׁאֵר</p>

<p>יַחַד עִם־אָבִי בָאַרְמוֹן, וְעֶבְרָתוֹ עֲדֶנָה לִי שְׁמוּרָה.</p>

<p>נוֹעֲדוּ רֵעַי וּקְרוֹבַי, סַבּוּנִי סְבָבוּנִי כֻלָּמוֹ,</p>

<p>יַחְדָּו עָלַי הֶעְתִּירוּ, כִּי עִמָּם אֶשָּׁאֵר בָּאַרְמוֹן;  465</p>

<p>כַּמָּה כְבָשִׂים אֲבוּסִים וְשׁוֹר וּמְרִיא כְפוּפֵי־קַרְנַיִם</p>

<p>זָבְחוּ אָז וַחֲזִירִים מְסֻרְבְּלֵי־חֵלֶב שָׁחֲטוּ,</p>

<p>צָלוּם בָּאֵשׁ, הֶעֱבִירוּם בְּלַבַּת הֵפֵיסְטוֹס וּמוֹקְדוֹ;</p>

<p>כַּמָּה מִזְרְקֵי יַיִן מִיֶּקֶב הַיָּשִׁישׁ הֵרִיקוּ.</p>

<p>תִּשְׁעָה לֵילוֹת שָׁהוּ סָבִיב לִיצוּעִי, כִּתְּרוּנִי,  470</p>

<p>שׁוֹמְרִים חֲלִיפוֹת עָלָי; לֹא כָבְתָה הַמְּדוּרָה הִצִּיתוּ,</p>

<p>אַחַת מְדוּרָה בַמִּסְדְּרוֹן הַנָּאֶה הַבָּנוּי לְתִפְאָרָה</p>

<p>וְאַחַת בִּפְרוֹזְדוֹר הַבַּיִת, סְמוּכָה לְפֶתַח לִשְׁכָּתִי.</p>

<p>אֶפֶס אַךְ חָשַׁךְ לִי לֵילִי, הַלֵּיל הָעֲשִׂירִי, מִהַרְתִּי</p>

<p>נַפֵּץ אֶת־דַּלְתוֹת לִשְׁכָּתִי הַסְּגוּרוֹת יָפֶה, דָּלַגְתִּי  475</p>

<p>מֵעַל לְגֶדֶר הֶחָצֵר בְּנָקֵל, אַף חֶרֶשׁ נַחְבֵּאתִי,</p>

<p>וְעֵינֵי הַגְּבָרִים וְהַשְּׁפָחוֹת הַשּׁוֹמְרִים עָלַי לֹא רָאוּנִי.</p>

<p>כָּכָה בָרַחְתִּי דֶרֶךְ הֶלַס זוֹ רַחֲבַת־הַשָּׂדוֹת,</p>

<p>בָּאתִי לִפְתִּיָּה הַפּוֹרָה, הַכְּבֵדָה בְעַשְׁתְּרוֹת צֹנֶה,</p>

<p>לְהֵיכַל פֵּלֵס הַמּוֹשֵׁל; קִבְּלַנִי בִידִידוּת יְתֵרָה, 480</p>

<p>דָּבְקָה־בִי נַפְשׁוֹ לְאַהֲבָה כְאַהֲבַת אָב בְּנוֹ יְחִידוֹ</p>

<p>אֲשֶׁר אֲהֵבוֹ, לְהוֹרִישׁ לוֹ שֶׁפַע וְכֹבֶד נְכָסָיו,</p>

<p>הֶעֱשִׁירַנִי כָל־טוּב, וַעֲבֻדָּה מְאֹד רַבָּה חַנַּנִי;</p>

<p>הָיְתָה נַחֲלָתִי גְבוּל פְתִּיָּה, וָאֶמְשֹׁל בִּבְנֵי הַדּוֹלוֹפִּים.</p>

<p>אוֹתְךָ, אֲכִילֵס הַנִּמְשָׁל־לָאֵלִים, גִּדַּלְתִּי רוֹמַמְתִּי,  485</p>

<p>נַפְשִׁי בְךָ דָבְקָה לְאַהֲבָה, וְאַתָּה עַל־כֵּן לֹא רָצִיתָ</p>

<p>לִסְעֹד אֶת־לִבְּךָ אוֹ לִטְעֹם מִכָּל־אֲשֶׁר אִתְּךָ בָאוּלָם,</p>

<p>טֶרֶם עָלִיתָ רָכַבְתָּ עַל־בִּרְכַּי, וְאָנֹכִי בָתַרְתִּי</p>

<p>בְּשַׂר מַאֲכָלְךָ וְהִגַּשְׁתִּי לְךָ מִן־הַיַּיִן בַּסָּפֶל.</p>

<p>כַּמָּה פְעָמִים הִזֵּיתָ עַל־חָזִי, לִכְלַכְתָּ כֻתָּנְתִּי  490</p>

<p>עֵת הֲקִיאוֹתָ אֶת־יֵינְךָ, כִּי יֶלֶד עוֹדְךָ רְפֵה־כֹחַ.</p>

<p>רַבּוֹת עָמַלְתִּי עָלֶיךָ, בִּגְלָלְךָ יָגָעְתִּי, זָכַרְתִּי –</p>

<p>יוֹצֵא חֲלָצַי לֹא אֶרְאֶה, כִּי כָךְ עָלַי גָזְרוּ הָאֵלִים;</p>

<p>וְאוֹתְךָ, אֲכִילֵס הַנִּמְשָׁל־לָאֵלִים, אִמַּצְתִּי לְבֵן לִי,</p>

<p>לְהָסִיר מִמֶּנִּי אֶת־חֶרְפַּת הָאָבְדָן לְיָמִים יָבוֹאוּ.  495</p>

<p>אָנָּא, אֲכִיל, כְּבֹשׁ אֶת־לִבְּךָ הַגָּדוֹל! לֹא יָאֶה לְךָ לֵבָב</p>

<p>רַחֵם לֹא יֵדָע; הָאֵלִים גַּם הֵם יֵשׁ יְשַׁנּוּ,</p>

<p>אַף כִּי הֵם עוֹלִים עָלֵינוּ בִצְדָקָה, בִּגְבוּרָה וּבְכָבוֹד;</p>

<p>אֱנוֹשׁ יִתְפַּלֵּל אֲלֵיהֶם וִיכַפֵּר אֶת־פְּנֵיהֶם בְּנֶדֶר,</p>

<p>בְּשִׂיחַ שְׂפָתַיִם וּבְנֶסֶךְ כִּי־יֶעֱרַב וּבְרֵיחַ שֶׁל־חֵלֶב, 500</p>

<p>יְכַפֵּר עַל־נֶפֶשׁ כִּי תֶאְשַׁם וְחָטְאָה אֶת־חֶטְאָהּ לָאֵלִים.</p>

<p>יַעַן הַתְּחִנּוֹת מִבְּנוֹתָיו שֶׁל־זֵאוּס הָעִזּוּז גַּם־הֵנָּה,</p>

<p>נְכוֹת רַגְלַיִם וּקְמוּטוֹת מֵצַח וּפוֹזְלוֹת עֵינַיִם,</p>

<p>אַחַר כָּל־עָוֹן וּפֶשַׁע תָּבֹאנָה מְשָׂרְכוֹת דַּרְכֵיהֶן.</p>

<p>אֶפֶס הַפֶּשַׁע מֶה־חָזָק וּמָהִיר בְּרַגְלָיו, וּבְרוּצוֹ  505</p>

<p>יַחְפֹּז וְהֶעֱבִיר כֻּלָּן, וְחָלַף עַל־פְּנֵי־כָל־הָאָרֶץ,</p>

<p>מֵצִיק וּמֵרַע לָאָדָם; וּתְחִנָּה הִיא תָבוֹא וּתְרַפֵּא.</p>

<p>אִישׁ אֲשֶׁר יָבוֹא לְכַבֵּד אֶת־בְּנוֹתָיו שֶׁל־זֵאוּס בְּבוֹאָן,</p>

<p>הַרְבֵּה לוֹ תַעֲזֹרְנָה וְנַעֲנוּ לוֹ, כִּי יִתְפַּלָּל;</p>

<p>אֶפֶס אִם־יֶאֱטֹם אָזְנָיו וִיגָרְשֵׁן בְּקַשְׁיוּת הָעֹרֶף,  510</p>

<p>הֵן תִּתְחַנַּנָּה בְאָזְנָיו שֶׁל־זֵאוּס בֶּן־קְרוֹנוֹס, וּפִשְׁעוֹ</p>

<p>זֶה יִרְדְּפֶנּוּ עַל־צַוָּאר, וְיִשָּׂא עֲוֹנוֹ בְרָעָה.</p>

<p>כַּבְּדָה גַם־אַתָּה, אֲכִיל, אֶת־בְּנוֹתָיו שֶׁל־זֵאוּס, כְּכַבֵּד</p>

<p>אוֹתָן רַבִּים וְטוֹבִים שֶׁהָפְכוּ אֶת־לִבָּם לְטוֹבָה.</p>

<p>וְאִלּוּ לֹא הֵבִיא לְךָ בֶּן־אַטְרֵס הַתְּשׁוּרוֹת וְלֹא אָמַר 515</p>

<p>לְהוֹסִיף וּלְהָבִיא כָהֵנָּה וְעָמַד בְּמִרְדּוֹ וּבְקִצְפּוֹ,</p>

<p>הֵן לֹא הָיִיתִי מְבַקֵּשׁ כִּי תֶרֶף מֵאַפְּךָ וְתוֹשִׁיעַ</p>

<p>אֶת־הָאַרְגֵּאִים בַּקְּרָב, וְאִם־צְרִיכִים הֵם עֶזְרָתֶךָ;</p>

<p>הַרְבֵּה הוּא נוֹתֵן מִיָּד אַף יֹאמַר עוֹד לְהוֹסִיף וְלָתֵת,</p>

<p>שָׁלַח אֲנָשִׁים אֵלֶיךָ מִבְּחִירֵי כָל־עַם הָאֲכַיִּים,  520</p>

<p>בָּחַר בָּהֶם לְחַלּוֹתְךָ, מֵאֵלֶּה שֶׁיָּקְרוּ בְעֵינֶיךָ</p>

<p>בְּכָל־הָאַרְגֵּאִים; אַל־תָּבוּז לָהֶם, לְשְׁלִיחוּתָם וּלְשִׂיחָם;</p>

<p>אָכֵן, אֵין אִישׁ אֲשֶׁר יִתֵּן כָּל־דֹּפִי בְאַפְּךָ עַד הַיּוֹם.</p>

<p>הִנֵּה שָׁמַעְנוּ גַם־אָנוּ כִי אַנְשֵׁי הַשֵּׁם בִּימֵי קֶדֶם,</p>

<p>אִישִׁים־גִּבּוֹרִים, כְּשֶׁאַפָּם בָּעַר בָּהֶם עַד לְהַשְׁחִית,  525</p>

<p>כִּפְּרוּ אֶת־פְּנֵיהֶם בְּמִנְחָה, בִּתְשׁוּרָה וּבְדִבְרֵי פִיּוּסִים.</p>

<p>הִנֵּה נִזְכַּרְתִּי בְּמַעֲשֶׂה מִיָּמִים מִקֶּדֶם לֹא־עָתָּה;</p>

<p>כֵּיצַד הָיוּ הַדְּבָרִים, אֲסַפֵּרָה בְאָזְנֵיכֶם, חֲבִיבָי.</p>

<p>אָסְרוּ קוּרֵטִים הַקְּרָב עִם־אֵיטוֹלִים אַמִּיצֵי הַלֵּבָב</p>

<p>אֵצֶל הַקִּרְיָה קַלִּידוֹן, וְהָיוּ הוֹרְגִים אִישׁ אָחִיו;  530</p>

<p>חֵיל הָאֵיטוֹלִים נִלְחֲמוּ עַל־עִירָם קַלִּידוֹן הַיָּפָה,</p>

<p>שָׁאֲפוּ צְבָא הַקּוּרֵטִים לְמַגְּרָהּ בְּרַעַם מִלְחָמָה.</p>

<p>שׁוֹאָה הֵמִיטָה עֲלֵיהֶם אַרְטֶמִּיס הַיּוֹשְׁבָה עַל־כֵּס־פָּז,</p>

<p>אַפָּהּ כִּי חָרָה בְאֵינֵס, לֹא הֵבִיא לָהּ רֵאשִׁית בִּכּוּרָיו,</p>

<p>פְּרִי כָל־שְׂדוֹת־תְּנוּבָה; כָּל־יֶתֶר הָאֵלִים הִשְׂבִּיעַ מִזֶּבַח  535</p>

<p>הַהֶקָּטוֹמְבּוֹת, וְאַךְ לָהּ לְבַת־זֵאוּס לְבַדָּהּ לֹא הֵבִיא,</p>

<p>אִם־מִשּׁוּם שָׁכְחוֹ אוֹ לִבּוֹ הִסִּיחַ; אַךְ גָּדְלָה אַשְׁמָתוֹ.</p>

<p>אָנְפָה חוֹבֶבֶת־הַחִצִּים מִזֶּרַע הָאֵלִים, הִתְעַבְּרָה,</p>

<p>שָׁלְחָה־בּוֹ חֲזִיר־יַעַר לְבֶן־מַלְתָּעוֹת וְאַדִּיר,</p>

<p>הָיָה הַלָּז עוֹשֶׂה שַׁמּוֹת בִּשְׂדוֹתָיו שֶׁל־אֵינֵס וּמְחַבְּלָם;  540</p>

<p>כַּמָּה אִילָנוֹת אַדִּירִים עִקֵּר מֵאַדְמַת מַטָּעָם,</p>

<p>אַרְצָה זְרָקָם עַל־גִּזְעָם, עַל־שָׁרְשָׁם וְעַל־נִצָּנֵיהֶם.</p>

<p>וּמֶלֶּאַגְרוֹס בֶּן־אֵיֵנס הֲרָגוֹ, לְאַחַר שֶׁכִּנֵּס</p>

<p>רַבִּים גִּבּוֹרִים צַיָּדִים מֵעָרִים נָכְרִיּוֹת וּכְלָבִים;</p>

<p>יַעַן עִם־עָם אַךְ־מְעַט לֹא יָכֹל לְעוֹלָם לַחַיָּה  545</p>

<p>אֲשֶׁר עָצֵמָה, וְרַבִּים עָלוּ בִגְלָלָהּ עַל־מוֹקֵד.</p>

<p>עוֹרְרָה אַרְטֶמִּיס בֵּינֵיהֶם שָׁאוֹן וַהֲמֻלָּה עַל־דְּבַר רֹאשׁ</p>

<p>אוֹתוֹ חֲזִיר־הַבָּר וְעַל־עוֹרוֹ מְרֻבֵּה־הַשְּׂעָרוֹת,</p>

<p>רָבוּ אָז הַקּוּרֵטִים, הִתְעַשְּׂקוּ עִם־חֵיל הָאֵיטוֹלִים.</p>

<p>כָּל־זְמַן שֶׁיָּצָא בְקֶרֶב הָעָם מֶלֶּאַגְרוֹס יְדִיד־אָרֵס, 550</p>

<p>הָיוּ בְרַע הַקּוּרֵטִים וְלֹא יָכְלוּ לְהִתְבַּצֵּר מֵעֵבֵר</p>

<p>חוֹמַת הָעִיר, אַף־עַל־פִּי שֶׁהָיוּ אֲנָשִׁים מְאֹד רַבִּים;</p>

<p>אֶפֶס כְּשֶׁעָלְתָה חֲמַת מֶלֶּאַגְרוֹס – כִּי יֵשׁ אֲשֶׁר יֶאֱנַף</p>

<p>אִישׁ עַד מְאֹד, וְאִם־גַּם לִבּוֹ בְקִרְבּוֹ לֶב־תְּבוּנוֹת, - וַיִּקְצֹף,</p>

<p>חָרָה אַפּוֹ בְאִמּוֹ אַלְתַּיָּה הוֹרָתוֹ הַיְקָרָה,      555</p>

<p>שָׁהָה עִם־אֵשֶׁת חֵיקוֹ, הִיא קְלֶאוֹפַּטְרָה הַיָּפָה,</p>

<p>בַּת־מַרְפֵּסָה, יְפַת הַקַּרְסֻלִּים, בַּת־אֶבְאֵנוֹס</p>

<p>וְאִידָס – בַּיָּמִים הָהֵם הָאַדִּיר בְּכָל־בְּנֵי הָאָדָם</p>

<p>יוֹשְׁבֵי אֲדָמָה; וְהוּא כוֹנֵן אֶת־קַשְׁתּוֹ אֶל־פֵיבּוֹס־אַפּוֹלוֹן</p>

<p>מַלְכּוֹ, בְּרִיבָם עַל־דְּבַר הָעַלְמָה יְפַת־הַקַּרְסֻלִּים; 560</p>

<p>אִמָּהּ הַגְּבִירָה וְאָבִיהָ קָרְאוּ לָהּ אַלְקִיּוֹנָה</p>

<p>בְּהֵיכַל תִּפְאַרְתָּם, כִּי הָיָה גוֹרָל אֶחָד לְאִמָּהּ</p>

<p>וּלְאַלְקִיּוֹנָה הַנּוּגָה, וְהַרְבֵּה רָחֲצָה בִדְמָעוֹת,</p>

<p>כַּאֲשֶׁר גָּזַל אֶת־בִּתָּהּ אַפּוֹלוֹן הַמַּרְחִיק־לִפְגֹּעַ.</p>

<p>וּמֶלֶּאַגְרוֹס יָנוּחַ עִם־אִשְׁתּוֹ, חֲמָתוֹ נִתֶּכֶת,  565</p>

<p>אָנַף בְּאִמּוֹ הוֹרָתוֹ, כִּי אָרְרָה אוֹתוֹ בִיגוֹנָהּ,</p>

<p>אֶל־הָאֵלִים הִתְפַּלְלָה, צַר לָהּ עַל־אָחִיהָ הֶהָרוּג,</p>

<p>הִרְבְּתָה דָפְקָה בְכַפֶּיהָ עַל־הָאֲדָמָה הַפּוֹרָה,</p>

<p>קָרְאָה הֶעְתִּירָה אֶל־הַדֵס וְאֶל־פֶּרְסֶפוֹנֵיָה הַקָּשָׁה,</p>

<p>רָחֲצָה חָזָהּ בִּדְמָעוֹת אַף בֶּרֶךְ כָּרְעָה, וְשָׁלְחוּ  570</p>

<p>מָוֶת לִבְנָהּ מֶלֶּאַגְרוֹס; בִּתְהוֹם הָעֲלָטָה הֶאֱזִינָה</p>

<p>קוֹלָהּ אֶרִינִיס אַכְזְרִיַּת־הַלֵּב, הַהוֹלֶכֶת בָּאֹפֶל.</p>

<p>מַהֵר הֵרִיעַ קוֹל עֲנוֹת קְרָב וּמְהוּמָה בַשָּׁעַר,</p>

<p>רָעֲשׁוּ מִגְדָּלוֹת מֵעֹצֶר יְרִיָּה; בָּאוּ בִתְחִנָּה</p>

<p>זִקְנֵי אֵיטוֹלִים אַף שָׁלְחוּ מִבְּחִירֵי כֹהֲנֵי הָאֵלִים, 575</p>

<p>חִלּוּ אֶת־פְּנֵי מֶלֶּאַגְרוֹס, כִּי יֵצֵא וְיָגֵן עֲלֵיהֶם;</p>

<p>אֶשְׁכָּר וּתְשׁוּרוֹת חֲמוּדוֹת רַבּוֹת הִבְטִיחוּ לוֹ אֵלֶּה:</p>

<p>יָבֹר הַחֶלְקָה הַיָּפָה בְקֶרֶן בֶּן־שֶׁמֶן בְּקַלִּידוֹן,</p>

<p>צִמְדֵי שָׂדֶה חֲמִשִּׁים – מַחֲצִיתָם מִכַּרְמֵי הָאָרֶץ,</p>

<p>נַחֲלַת שָׂדֶה יֵחָרֵשׁ מַחֲצִיתָם הַשְּׁנִיָּה –לוֹ יִקָּח.  580</p>

<p>רַבּוֹת הִפְגִּיעַ בּוֹ אֵינֵס הָרַכָּב הַיָּשִׁישׁ אַף הֶעְתִּיר,</p>

<p>עָמַד עַל־סַף עֲלִיָּתוֹ הַבְּנוּיָה כְמוֹ־רָמִים, הִתְדַּפֵּק</p>

<p>עֲלֵי־כַנְפוֹת הַדֶּלֶת הַשְּׁלוּבָה, הִתְחַנֵּן אַף כָּרָע;</p>

<p>פָּצְרוּ בוֹ גַם אַחְיוֹתָיו גַּם אִמּוֹ הַגְּבִירָה הוֹרָתוֹ;</p>

<p>אֶפֶס הוּא הוֹסִיף וְהִכְבִּיד אֶת־לִבּוֹ, לֹא שָׁעָה לִתְחִנַּת  585</p>

<p>רֵעָיו עֲמִיתָיו הַיְקָרִים, אֵלֶּה שֶׁהוֹקִיר וְאָהַב;</p>

<p>כֻּלָּם יַחַד לֹא יָכְלוּ לִנְגֹּעַ עַד־לִבּוֹ בְחָזֵהוּ,</p>

<p>עַד שֶׁהִרְבּוּ הַחִצִּים לִפְגֹּעַ בַּלִּשְׁכָּה, כִּי עָלוּ</p>

<p>חֵיל הַקּוּרֵטִים בַּצְּרִיחִים, הִצִּיתוּ הַקִּרְיָה הַגְּדוֹלָה.</p>

<p>חִנְּנָה אָז קוֹלָהּ גַּם אִשְׁתּוֹ יְפַת־הַמַּחֲלָצוֹת וַתָּמֵר, 590</p>

<p>בְּאָזְנָיו שֶׁל־מֶלֶּאַגְרוֹס הִטִּיפָה מִלָּתָהּ וְסִפְּרָה</p>

<p>לוֹ כָל־הָרָעָה, שֶׁתִּמְצָא בְנֵי אָדָם שֶׁנִּלְכְּדָה עִירָם:</p>

<p>הֶרֶג וָקֶטֶל בַּגְּבָרִים, הַקִּרְיָה תֵהָרֵס בַּלָּהַב,</p>

<p>זָרִים יִנְהֲגוּ נָשִׁים לְבוּשׁוֹת מַחֲלָצוֹת וְטַפָּן.</p>

<p>שָׁמַע כָּל־זֹאת מֶלֶּאַגְרוֹס, הִזְדַּעְזַע לִבּוֹ, וַיְמַהֵר, 595</p>

<p>שָׁת עָלָיו מַדָּיו עַל־בְּשָׂרוֹ, כָּל־כְּלֵי הַמִּלְחָמָה הַנּוֹצְצִים.</p>

<p>הֶעֱבִיר מִן־הָאֵיטוֹלִים אֶת־יוֹם הָעֲבָרוֹת בְּעֻזּוֹ,</p>

<p>כָּבַשׁ קַשְׁיוּת עָרְפּוֹ; וְהֵמָּה מָנְעוּ מִמֶּנּוּ</p>

<p>מַתְּנוֹת הַחֶמְדָּה הָרַבּוֹת, וְהֶעֱבִיר הָרָעָה בְלִי־שָׂכָר.</p>

<p>אַתָּה אַל־תַּעַשׂ כְּמַעֲשֵׂהוּ, וְיַהֲפֹךְ אֵל אֶת־לְבָבְךָ  600</p>

<p>וְהָיָה לְאַחֵר, יַקִּירִי! אַךְ יִקְשֶׁה לְהָגֵן עַל־סְפִינוֹת,</p>

<p>אֲשֶׁר אָחֲזָה בָן אֵשׁ; עֲלֵה בְעַד הַתְּשׁוּרוֹת עִמָּנוּ;</p>

<p>כְּאַחַד הָאֵלִים הֲלֹא יְכַבְּדוּךָ כָל־בְּנֵי הָאֲכַיִּים;</p>

<p>אֶפֶס אִם־תֵּרֵד שְׂדֵה קְרָב, הָאוֹכֵל בַּגְּבָרִים, בְּלִי־אֶשְׁכָּר,</p>

<p>יִצְעַר זֶה כְבוֹדְךָ וְיִפְחֹת, וְאִם־יָדְךָ תָעֹז בַּלָּחֶם&quot;.   605
<br><br />
הֵשִׁיב אֲמָרָיו אֲכִילֵס מְהִיר־הָרַגְלַיִם וַיֹּאמֶר:</p>

<p>&quot;הוֹי פֵינִכְּס, יָשִׁישׁ לִי יָקָר מִזַּרְעוֹ שֶׁל־זֵאוּס! הָאֻמְנָם</p>

<p>צָרִיךְ אֲנִי לְאוֹתוֹ כָבוֹד! אֲנִי אִכָּבְדָה בְזֵאוּס,</p>

<p>כְּבוֹדִי יִהְיֶה עִמָּדִי אֵצֶל הַסְּפִינוֹת הַכְּפוּפוֹת,</p>

<p>כָּל־עוֹד לֹא־פָּסְקָה הַנְּשִׁימָה בְחָזִי, וּבִרְכַּי עוֹד זָעוֹת, 610</p>

<p>הִנֵּה אֲדַבְּרָה בְאָזְנֶיךָ, וְשַׂמְתָּ אֶל־לִבְּךָ אֶת־דְּבָרָי:</p>

<p>לִבִּי אַל־תַּעְכֹּר בִּבְכִי וּבִילָלָה, כִּי תַעֲשֶׂה נַחַת</p>

<p>רוּחַ לְבֶן־אַטְרֵס הַגִּבּוֹר; וְלֹא־יָאֶה לְךָ תֶאֱהָבֶנוּ,</p>

<p>נִמְאָס בְּעֵינַי לִי תִהְיֶה, וַאֲנִי אֲהַבְתִּיךָ מִקֶּדֶם.</p>

<p>יָאֶה לְךָ לִהְיוֹת אִתִּי, וּבְעָכְרִי אֶת־עוֹכְרַי תַעֲכְרֵם!   615</p>

<p>מְלָךְ־אִתִּי, חֵלֶק כְּחֵלֶק נְחַלְּקָה הַמְּלוּכָה וְהַכָּבוֹד.</p>

<p>הֵמָּה יָבִיאוּ הַבְּשׂוֹרָה, וְאַתָּה תִשָּׁאֵר עִמָּדִי,</p>

<p>מִטָּה לְךָ רַכָּה יַצִּיעוּ; וּמָחָר עִם־שַׁחַר עוֹד נִבְחַן,</p>

<p>נְעַיֵּן בַּדָּבָר, אִם־נָשׁוּב לְאַרְצֵנוּ אוֹ פֹה נִשָּׁאֵרָה&quot;.
<br><br />
כָּכָה הִבִּיעַ וַיִּרְמֹז בְּגַבּוֹתָיו לְרֵעוֹ פַּטְרוֹקְלוֹס    620</p>

<p>דּוּמָם, וְיַצִּיעַ לְפֵינִכְּס הַמַּצָע הָרָךְ, וְיָחוּשׁוּ</p>

<p>אֵלֶּה וְעָזְבוּ אָהֳלוֹ, וַיִּשָּׂא אִמְרָתוֹ אָז אָיַס</p>

<p>בְּנוֹ שֶׁל־טֶלַּמּוֹן הַנִּמְשָׁל־לָאֵלִים וַיְדַבֵּר בְּאָזְנֵיהֶם:</p>

<p>&quot;בֶּן־לָאֶרְטֶס, זְרַע־זֵאוּס, אוֹדִיסֵס הָאִישׁ רַב־הַמְּזִמּוֹת!</p>

<p>קוּם וְנֵלֵכָה! אֲדַמֶּה, כִּי לֹא זֶה הַדֶּרֶךְ נַשִּׂיגָה    625</p>

<p>מַטְּרַת בּוֹאֵנוּ; נָחוּשָׁה וְנָבִיא לִבְנֵי הַדַּנָּאִים</p>

<p>אֵלֶּה דְבָרֵינוּ, וְאִם־אָמְנָם לֹא טוֹבִים הַדְּבָרִים נְשִׁיבֵם,</p>

<p>יַעַן כִּי עַתָּה הֵם יוֹשְׁבִים וּמְחַכִּים שָׁם לְבוֹאֵנוּ.</p>

<p>הִקְשָׁה אֲכִיל אֶת־לְבָבוֹ הַגֵּאֶה מְאֹד וְהִקְשִׁיחוֹ,</p>

<p>אַכְזָר מְאֹד, וְלֹא תִגַּע עַד־לִבּוֹ אַהֲבַת רֵעָיו,     630</p>

<p>אֲשֶׁר כִּבְּדוּהוּ עַל־פְּנֵי כָל־הַבָּאִים בַּסְּפִינוֹת הַקַּלּוֹת,</p>

<p>זָרִים לוֹ רַחֲמִים; אֱנוֹשׁ, אִם־הָרְגוּ אֶת־אָחִיו אוֹ הִכּוּ</p>

<p>נֶפֶשׁ אֶת־בְּנוֹ אֶת־יְחִידוֹ, גַּם־הוּא יִשָּׂא מַשְׂאֵת כִּפּוּרִים,</p>

<p>וְחַי גַּם מַכֵּה הַנֶּפֶשׁ בְּעַמָּיו, כִּי שִׁלֵּם הַכֹּפֶר,</p>

<p>וְגַם זֶה יַעֲצֹר בְּרוּחוֹ הַנַּעֲלָה, כִּי קִבֵּל הַכֹּפֶר.     635</p>

<p>אֶפֶס אֶת־לִבְּךָ בְחָזְךָ הִקְשִׁיחוּ הָאֵלִים, עָשׂוּהוּ</p>

<p>רַחֵם לֹא יֵדָע, וּבְשֶׁל הָעַלְמָה הָאַחַת כָּל־אֵלֶּה!</p>

<p>שֶׁבַע עֲלָמוֹת נַצִּיעָה לְךָ עַתָּה מִמִּבְחַר הַנָּשִׁים,</p>

<p>וְנוֹסִיף עֲלֵיהֶן מַתָּנוֹת, אַךְ הֶרֶף מֵאַף וְרִחָמְתָּ;</p>

<p>זְכָר־לָנוּ זְכוּת כָּל־אוֹרֵחַ, אָתִינוּ אֵלֶיךָ בִשְׁלִיחוּת  640</p>

<p>עַם־הַדַּנָּאִים, וּמְיַחֲלִים אָנוּ כִּי תְקָרְבֵנוּ,</p>

<p>תִּדְבַּק לְאַהֲבָה בָנוּ עַל־פְּנֵי כָל־שְׁאָר הָאֲכַיִּים&quot;.
<br><br />
הֵשִׁיב אֲמָרָיו אֲכִילֵס מְהִיר־הָרַגְלַיִם וַיְדַבֵּר:</p>

<p>&quot;אָיַס מִזַּרְעוֹ שֶׁל־זֵאוּס, בְּנוֹ שֶׁל־טֶלַּמּוֹן, הַמּוֹשֵׁל!</p>

<p>הִנֵּה כָל־אֲשֶׁר דִּבַּרְתָּ מִלִּבִּי הוֹצֵאתָ מִלֶּיךָ;   645</p>

<p>אֶפֶס חֲמָתִי נִתֶּכֶת עֲצוָּרה בִלְבָבִי, כִּי אֶזְכֹּר</p>

<p>דִּבְרֵי בֶן־אַטְרֵס לִי אָמַר וְאֶת־כָּל־אֲשֶׁר עוֹלֵל לִי נֶגְדָּה</p>

<p>לְכָל־הָאַרְגֵּאִים, גִּנַּנִי כְגַנּוֹת אִישׁ נִקְלֶה, מְשׁוֹטֵט.</p>

<p>לָכֵן אַתֶּם לְכוּ וְהָבִיאוּ בְפִיכֶם הַבְּשׂוֹרָה:</p>

<p>אֶל־הַמִּלְחָמָה לֹא אֵרֵד, וְיָדִי לֹא תִהְיֶה בַגְּבָרִים,  650</p>

<p>טֶרֶם בָּא בֶן־פְּרִיאַמּוֹס הָעִזּוּז, הוּא הֶקְטוֹר הַנֶּהְדָּר,</p>

<p>וְקָרַב אֶל־אָהֳלֵי הַמִּירְמִידוֹנִים וְאֶל־סְפִינוֹתֵינוּ,</p>

<p>וְהִכָּה עַם רַב בָּאַרְגֵּאִים וְשִׁלַּח סְפִינוֹתָם בַּלָּהַב.</p>

<p>אֶפֶס, אֲנִי מֻבְטְחַנִי, עַל־יַד אֳנִיָּתִי הַשְּׁחוֹרָה,</p>

<p>אֵצֶל אָהֳלִי יִמָּנַע הֶקְטוֹר מִקְּרָב, וְאִם־גַּם יִכְסֹף&quot;. 655
<br><br />
שָׂח; וַיִּקַּח אִישׁ כּוֹס פִּיפִיּוֹת וַיִּסּךְ אֶת־נִסְכּוֹ,</p>

<p>פָּנוּ אִישׁ לִסְפִינָתוֹ; וְאוֹדִיסֵס הוֹלֵךְ בְּרֹאשָׁם.</p>

<p>פָּקַד פַּטְרוֹקְלוֹס עַל־נְעָרָיו וְעַל־הָאֲמָהוֹת, וְיַצִּיעוּ</p>

<p>מַהֵר מַצָּע לְפֵינִכְּס, יָצוּעַ רָךְ. וַיִּזְדָּרְזוּ</p>

<p>שָׁמְעוּ בְקוֹלוֹ, הִצִּיעוּ הַמִּשְׁכָּב הָרַךְ, כַּאֲשֶׁר צִוָּה: 660</p>

<p>עוֹרוֹת כְּבָשִׂים שְׂעִירִים, בַּד־מַאֲרָג יָפֶה וּשְׂמִיכָה.</p>

<p>שָׁכַב הַזָּקֵן בַּמִּטָּה וְחִכָּה לַשַּׁחַר הַקָּדוֹשׁ.</p>

<p>גַּם אֲכִיל יָשֵׁן שְׁנָתוֹ בִפְנִים אָהֳלוֹ הֶחָזָק;</p>

<p>שָׁכְבָה לְצִדּוֹ הָאִשָּׁה הַנָּאָה, שֶׁנָּהַג מִלֶּסְבּוֹס,</p>

<p>בִּתּוֹ שֶׁל־פוֹרְבַּס, וְהִיא דִיאוֹמֵדָה יְפַת־הַלְּחָיָיִם. 665</p>

<p>אֲבָל בַּקָּצֶה הַשֵּׁנִי הִצִּיעַ מִטָּתוֹ פַּטְרוֹקְלוֹס;</p>

<p>אִתּוֹ אִיפִיס הַנָּאָה, לוֹ נָתַן אֲכִילֵס הַנֶּהְדָּר</p>

<p>בְּלָכְדוֹ אֶת־בִּירַת אֶנִּיאֵס, אֶת־סְקִירוֹס הַבְּנוּיָה כְּמוֹ רָמִים.
<br><br />
אֶפֶס כְּשֶׁבָּאוּ הַצִּירִים וְנִכְנְסוּ לְאֹהֶל בֶּן־אַטְרֵס,</p>

<p>חָרְדוּ לִקְרָאתָם וְדָרְשׁוּ בִשְׁלוֹמָם כָּל־בְּנֵי הָאֲכַיִּים,  670</p>

<p>כּוֹסוֹת הַזָּהָב בִּידֵיהֶם, וְשׁוֹאֲלִים מַה־יֵּשׁ בְּפִיהֶם;</p>

<p>הִתְחִיל הָרִאשׁוֹן בָּהֶם אֲגַמֶּמְנוֹן הָעוֹצֵר־בַּגְּבָרִים:</p>

<p>&quot;אוֹדִיסֵס רַב־הַתְּהִלּוֹת, פְּאֵר בְּנֵי אֲכַיָּה וְתִפְאַרְתָּם!</p>

<p>דְּבַר אֲכִילֵס הוֹדִיעֵנִי, הֲיַעְצֹר בְּאֵשׁ הָעֲבָרוֹת,</p>

<p>וְאוּלַי יְמָאֵן, חֲמָתוֹ בִלְבָבוֹ עֲדֶנָה עֲצוּרָה?         675
<br><br />
הֵשִׁיב אֲמָרָיו אוֹדִיסֵס הָאִישׁ רַב־הַתְּלָאוֹת וַיַּעַן:</p>

<p>&quot;אֲגַמֶּמְנוֹן בֶּן־אַטְרֵס הַמְהֻלָּל, הָעוֹצֵר־בַּגְּבָרִים,</p>

<p>מָאֵן יְמָאֵן הַלָּז לַעֲצֹר בְּאַפּוֹ, חֲמָתוֹ</p>

<p>הוֹלְכָה מִתְלַקְּחָה וּגְדוֹלָה, וְיִבְחַל גַּם־בְּךָ גַם־בַּתְּשׁוּרוֹת.</p>

<p>בְּעַצְמְךָ שִׁית תָּשִׁית עֵצוֹת בִּצְבָא הָאַרְגֵּאִים וְשָׁפַטְתָּ, 680</p>

<p>כֵּיצַד תַּצִּילָה הַסְּפִינוֹת וְאֶת־נֶפֶשׁ כָּל־עַם הָאֲכַיִּים;</p>

<p>הִנֵּה כֵן אִיֵּם עָלֵינוּ: עִם־שַׁחַר מוֹפִיעַ יַסִּיעַ</p>

<p>יָמָּה אֶת־כָּל־אֳנִיּוֹתָיו הַקְּמוּרוֹת מֻקָּפוֹת־הַמְּשׁוֹטִים.</p>

<p>גַּם לָאֲחֵרִים הוּא יָעַץ, כִּי כֻלָּם יַפְלִיגוּ בַסְּפִינוֹת</p>

<p>לָשׁוּב אֶל־בֵּיתָם, כִּי לְעוֹלָם לֹא תִזְכּוּ וְתִרְאוּ אֶת־מְצוּדַת   685</p>

<p>אִלְיוֹס בְּרִדְתָּהּ פְּלָאִים מִגַּפֵּי רָמָתָהּ; כִּי פָרַשׂ</p>

<p>זֶבְס הַשַּׂגִּיא אֶת־זְרוֹעוֹ עָלֶיהָ, וַיֶּחֱזַק הָעָם בָּהּ.</p>

<p>הִנֵּה כָל־אֲשֶׁר דִּבֵּר; וְאֵלֶּה הֵם עֵדַי לִוּוּנִי –</p>

<p>אָיַס וּשְׁנַיִם הַכָּרוֹזוֹת, אֲנָשִׁים שֶׁלִּבָּם לֶב־תְּבוּנוֹת.</p>

<p>אוּלָם אַךְ פֵינִכְּס הַיָּשִׁישׁ שָׁם נֶעֱצַר לָלוּן – כִּי צֻוָּה –    690</p>

<p>וְיַפְלִיג עִם־שַׁחַר בַּסְּפִינוֹת אֶל־אֶרֶץ אֲבוֹתָיו שֶׁאָהֵב,</p>

<p>נַפְשׁוֹ אִם־תִּרְצֶה בְזֹאת; כִּי בְחֹזֶק יָד לֹא יוֹבִילוֹ&quot;.
<br><br />
כָּכָה הִבִּיעַ; וְהֵם הֶחֱרִישׁוּ, נֶאֶלְמוּ דוּמִיָּה,</p>

<p>תָּמְהוּ הִשְׁתָּאוּ לִדְבָרָיו, כִּי דְבָרִים נִמְרָצִים הִבִּיעַ.</p>

<p>שָׁתְקוּ, הוֹחִילוּ עַד בּוֹשׁ כָּל־בְּנֵי הָאֲכַיִּים אֲבֵלִים;     695</p>

<p>פָּתַח אָז פִּיו דִּיאוֹמֵדֵס הָאַדִּיר הַקּוֹרֵא־בְחָיִל:</p>

<p>&quot;אֲגַמֶּמְנוֹן בֶּן־אַטְרֵס הַמְּהֻלָּל, הָעוֹצֵר־בַּגְּבָרִים!</p>

<p>מוּטָב וְלֹא חִלִּיתָ אֶת־פְּנֵי בְנוֹ שֶׁל־פֵּלֵס הַתָּמִים</p>

<p>וְאֶשְׁכָּר־הַיְקָר לֹא הִבְטַחְתָּ, כִּי לִבּוֹ בוֹ גָבַהּ מֵעוֹלָם,-</p>

<p>עַתָּה הוֹסַפְתָּ כָהֵנָּה וְכָהֵנָּה עַל־רוּחַ גַּאֲוָתוֹ.         700</p>

<p>נֶרֶף מִמֶּנּוּ, וְיַעַשׂ כִּרְצוֹנוֹ, אִם־יֵשֵׁב אוֹ יֵלֵךְ;</p>

<p>גַּם בַּמִּלְחָמָה עוֹד יֵרֵד אִתָּנוּ, אִם־לִבּוֹ בְקִרְבּוֹ</p>

<p>הוּא יִדְּבֶנּוּ, אוֹ אַחַד הָאֵלִים יְעוֹרֵר אֶת־רוּחוֹ.</p>

<p>דַּבֵּר אֲדַבְּרָה בְאָזְנֵיכֶם, וּשְׁמַעְתֶּם בְּקוֹלִי וְכֵן תַּעֲשׂוּ:</p>

<p>שֵׁנָה תְנוּ לְעַפְעַפֵּיכֶם, כִּי לְבַבְכֶם סְעַדְתֶּם, שִׂמַּחְתֶּם 705</p>

<p>בְּצֵידָה, בְּלֶחֶם וְיָיִן, בָּהֶם מְקוֹר אֱיָל וְחַיִּים;</p>

<p>אוּלָם מָחָר בַּבֹּקֶר, עִם עֲלוֹת צְפִירָה יְפֵיפִיָּה</p>

<p>וְרֻדַּת־אֶצְבָּעוֹת, תַּעַרְכָה הַצָּבָא אֶל־מוּל הָאֳנִיּוֹת,</p>

<p>רֶכֶב וְרַגְלִי, תְּעוֹדְדֵם וְתֵצֵא בִגְדוּד הַחֲלוּצִים&quot;.
<br><br />
כָּכָה הִבִּיעַ; וְהִסְכִּימוּ הַמְּלָכִים אֶל־כָּל־אֲשֶׁר דִּבֵּר, 710</p>

<p>תְּמֵהִים וּשְׂמֵחִים לִדְבַר דִּיאוֹמֵדֵס מַכְנִיעַ־הַסּוּסִים.</p>

<p>נָסְכוּ אֶת־נֶסֶךְ קָרְבָּנָם וַיֵּלְכוּ אִישׁ לְאָהֳלוֹ,</p>

<p>שָׁמָּה שָׁכְבוּ לָנוּחַ, וּשְׁנָתָם עָרְבָה עֲלֵיהֶם.</p>
</blockquote>

<h2 id="שִׁירעֲשִׂירִי:מַעֲשֵׂהדוֹלוֹן">שִׁיר עֲשִׂירִי: מַעֲשֵׂה דוֹלוֹן</h2>

<blockquote>
<p>יֶתֶר נְדִיבֵי אֲכַיָּה יְשֵׁנִים כָּל־אוֹתוֹ הַלַּיְלָה</p>

<p>עִם־הָאֳנִיּוֹת הַשְּׁחוֹרוֹת, כִּי שְׁנָתָם הָרַכָּה תְקָפָתַם;</p>

<p>אַךְ אֲגַמֶּמְנוֹן בֶּן־אַטְרֵס הַמְהֻלָּל, רוֹעֵה־הָעַמִּים –</p>

<p>נָדְדָה שְׁנָתוֹ הַמְּתוּקָה, כִּי נִמְלַךְ בְּלִבּוֹ וְכִלְיוֹתָיו.</p>

<p>דּוֹמֶה לְאִישָׁהּ שֶׁל־הֵרָה יְפַת־הַמַּחְלָפוֹת, הַמַּבְרִיק  5</p>

<p>בְּרָקָיו, עֵת יִתֵּן מָטָר סוֹחֵף לְאֵין־תַּכְלִית, אוֹ בָרָד,</p>

<p>סוּפָה אֲיֻמָּה יְכוֹנֵן, וְשֶׁלֶג יְכַסֶּה הַשְּׁדֵמָה,</p>

<p>יֵשׁ אֲשֶׁר יִפְתַּח אֶת־לֹעַ הַקְּרָבוֹת הַגָּדוֹל וְהָאָיֹם, -</p>

<p>כָּכָה הִתְאַנַּח מִקֶּרֶב וָלֵב אֲגַמֶּמְנוֹן הַלַּיְלָה</p>

<p>מִמַּעֲמַקֵּי חָזֵהוּ, וַתִּרְעַד נַפְשׁוֹ בְקִרְבּוֹ.       10</p>

<p>וּמִדֵּי יַבִּיט וְיִרְאֶה שְׂדֵה טְרוֹיָה, יִתְמַהּ, יִשְׁתָּאֶה</p>

<p>לְמַרְאֵה הַמְּדוּרוֹת הָרַבּוֹת, אֶל־מוּל פְּנֵי אִלְיוֹס הֹעָלוּ,</p>

<p>לְקוֹל הַחֲלִילִים וְהַנְּחִילוֹת וּלְקוֹל הֲמוֹן אָדָם בְּרֵעָם;</p>

<p>הָיָה מִתְבּוֹנֵן בַּסְּפִינוֹת וּבְעַם הָאֲכַיִּים וְתוֹלֵשׁ</p>

<p>שַׂעֲרוֹת רֹאשׁוֹ מְלֹא חָפְנָיו, פּוֹשְׁטָן אֶל־זֵאוּס הַשּׁוֹכֵן  15</p>

<p>מְרוֹמֵי שָׁמָיִם, וְלִבּוֹ הַנּוֹדָע לִתְהִלָּה יֵאָנַק.</p>

<p>הָגָה בְלִבּוֹ וּמָצָא עֵצָה זוֹ טוֹבָה בָעֵצוֹת:</p>

<p>לְבַקֵּשׁ אֶת־נֶסְטוֹר בֶּן־נֵלֵס, וּבְטֶרֶם יִפְנֶה אֶל־אַחֵר,</p>

<p>אוּלַי יִוָּעֵץ עִם־זֶה, וּמָצְאוּ הָעֵצָה הַנְּכוֹנָה,</p>

<p>אֵיזֶה הַדֶּרֶךְ יַצִּילוּ אֶת־כָּל־הַדַּנָּאִים מִשּׁוֹאָה.        20</p>

<p>מִהֵר, הִתְעוֹרֵר וַיָּקָם, שָׂם עַל־חָזֵהוּ כֻתָּנְתּוֹ,</p>

<p>קָשַׁר סוּלְיוֹתָיו הַיָּפוֹת אֶל־שְׁתֵּי כַפּוֹת רַגְלָיו הַצַּחוֹת,</p>

<p>עָטַף עוֹר אַרְיֵה צְהָב־שֵׂעָר, עוֹר אֲרִי שַׂגִּיא וְעָצוּם,</p>

<p>אֲשֶׁר הִגִּיעַ עַד כַּפּוֹת רַגְלָיו, וַיִּתְפֹּשׂ הָרֹמַח.
<br><br />
גַּם מֶנֶּלָּאוֹס בְּאֵימָתוֹ – עַפְעַפָּיו לֹא יָדְעוּ הַתְּנוּמָה, 25</p>

<p>דָּאַג, פֶּן־יִרְאֶה בָרָעָה שֶׁתִּמְצָא אֶת־עַם הָאַרְגֵּאִים,</p>

<p>אֲשֶׁר הִפְלִיגוּ בִגְלָלוֹ בְּמֶרְחַב הַמַּיִם הָרַבִּים,</p>

<p>בָּאוּ עַד־אֵצֶל טְרוֹיָה בְרַעַם וּבְרַעַשׁ מִלְחָמָה.</p>

<p>הֵלִיט אֶת־גַּבּוֹ הָרָחָב בְּעוֹר־נָמֵר, עוֹר חֲבַרְבֻּרוֹת,</p>

<p>הֵרִים וְעָטַר לְרֹאשׁוֹ אֶת־קוֹבַע נְחֻשְׁתּוֹ, וּבְיָדוֹ,   30</p>

<p>יָד חֲזָקָה, אָחַז בְּעֵץ הַחֲנִית הָאַדִּירָה.</p>

<p>הֵחִישׁ פְּעָמָיו לְעוֹרֵר אֶת־אָחִיו הַמּוֹלֵךְ בְּעֻזּוֹ</p>

<p>עַל־הָאַרְגֵּאִים וּכְאַחַד הָאֵלִים יְכֻבַּד עַל־עַמּוֹ.</p>

<p>מְצָאוֹ בְיַרְכְּתֵי הַסְּפִינָה, וְהוּא שָׂם עַל־כְּתֵפָיו אֶת־מַדָּיו,</p>

<p>כְּלֵי הַמִּלְחָמָה הַנָּאִים; וַיִּשְׂמַח לִקְרָאתוֹ כִּי אָתָא.   35</p>

<p>פָּתַח וְשָׂח מֶנֶּלָּאוֹס, הַקּוֹרֵא־בְאוֹן בַּמִּלְחָמָה:</p>

<p>&quot;לָמָּה תִּזְדַּיֵּן, יַקִּירִי? הָאֻמְנָם חָפַצְתָּ לִשְׁלֹחַ</p>

<p>אֶחָד מֵאַנְשֵׁי שְׁלוֹמֵנוּ לְרַגֵּל אֶת־מַחֲנֵה הַטְּרוֹיִים?</p>

<p>חוֹשֵׁשׁ אֲנִי, שֶׁאֵין אָדָם יַעֲרֹב לִבּוֹ לְמוֹ־אֵלֶּה –</p>

<p>לָצֵאת יְחִידִי בְלֵיל הָאַמְבְּרוֹסְיָה הַזֶּה אֶל־בֵּין אוֹיְבִים,    40</p>

<p>לָבוֹא לְרַגֵּל מַחֲנֵיהֶם – אִם־לֹא לֵב־אַדִּירִים בְּקִרְבּוֹ&quot;.
<br><br />
הֵשִׁיב אֲמָרָיו וַיַּעַן אֲזַי אֲגַמֶּמְנוֹן הַמּוֹשֵׁל:</p>

<p>&quot;מֶנֶּלָּאוֹס מִזַּרְעוֹ שֶׁל־זֵאוּס! גַּם־שְׁנֵינוּ צְרִיכִים,</p>

<p>אַתָּה וְאָנֹכִי, לָעֵצָה הַטּוֹבָה וְהַנְּכוֹנָה, שֶׁתַּצִּיל</p>

<p>אֶת־הָאַרְגֵּאִים וְאֶת־צִיָּם, כִּי הָפַךְ לֵב־זֵאוּס לְאַחֵר.   45</p>

<p>וַדַּאי קָרְבָּנוֹ שֶׁל־הֶקְטוֹר נָשָׂא חֵן בְּעֵינָיו עַל־כֻּלָּם!</p>

<p>יַעַן אֲנִי לֹא רָאִיתִי מֵאָז וְעַד הַיּוֹם וְלֹא שָׁמַעְתִּי,</p>

<p>אֲשֶׁר אִישׁ יַעֲשֶׂה אֵלֶּה וּבְיוֹם אֶחָד יִפְעַל אֵת פָּעַל</p>

<p>הֶקְטוֹר יְדִידוֹ שֶׁל־זֶבְס, שֶׁעוֹלֵל הַיּוֹם לָאֲכַיִּים</p>

<p>בְּכֹחוֹ וּבְעָצְמוֹ, וְאֵינֶנּוּ בֶן־אֵל אוֹ בְנָהּ שֶׁל־בַּת־אֵלִים.  50</p>

<p>מַאֲמִין אֲנִי כִי עוֹד יָמִים אֲרֻכִּים וְרַבִּים יַזְכִּירוּ</p>

<p>אֶת־עֲלִילוֹתָיו בְּנֵי־אַרְגּוֹס; כִּי הֵרַע מְאֹד לָאֲכַיִּים.</p>

<p>לֵךְ אֶל־הַסְּפִינוֹת וְקָרָאתָ אֶת־אָיַס וְאֶת אִידוֹמֶנֵּס,</p>

<p>חוּשָׁה; וְאָנֹכִי אֵלְכָה אֶל־נֶסְטוֹר הַגֶּבֶר הַנַּעֲלֶה</p>

<p>לְעוֹרְרוֹ כִי יָקוּם מִשְּׁנָתוֹ וְאִם־יֵשׁ אֶת־נַפְשׁוֹ יִלָּוֶה,  55</p>

<p>יֵלֵךְ אֶל־פְּלֻגַּת הַשּׁוֹמְרִים הַקְּדוֹשָׁה לְצַוּוֹת עֲלֵיהֶם.</p>

<p>בְּנֶפֶשׁ חֲפֵצָה יִשְׁמְעוּ בְקוֹלוֹ; כִּי אִתָּם גַּם בְּנוֹ שָׁם,</p>

<p>הוּא רֹאשׁ לַשּׁוֹמְרִים, וְאִתּוֹ גַם מֵרִיאוֹנֵס, זֶה רֵעוֹ</p>

<p>שֶׁל־אִידוֹמֶנֵּס; בָּאֵלֶּה בָטַחְנוּ מִכֹּל בְּמִשְׁמַרְתָּם&quot;.
<br><br />
עָנָה לוֹ מֶנֶּלָּאוֹס הַקּוֹרֵא־בְאוֹן בַּמִּלְחָמָה:     60</p>

<p>אֵיכָה תְצַוֶּה עָלָי, וְאֵיךְ פְּקֻדָּתְךָ אֲמַלֵּא:</p>

<p>אִם־לְהִשָּׁאֵר עִם־אֵלֶּה, אֲחַכֶּה לְךָ עַד שֶׁתָּבוֹא?</p>

<p>אוֹ חִישׁ אֵלֶיךָ אָשׁוּבָה, כִּי־אַעַשׂ כַּאֲשֶׁר צִוִּיתָ?&quot;
<br><br />
הֵשִׁיב אֲמָרָיו וְשָׂח אֲגַמֶּמְנוֹן הָעוֹצֵר־בַּגְּבָרִים:</p>

<p>&quot;שָׁם תִּשָּׁאֵר, פֶּן־נֹאבַד אִישׁ אֶת־רֵעֵהוּ כִּי־נִתְעֶה;  65</p>

<p>יַעַן כִּי רַבּוֹת הַדְּרָכִים הָעוֹבְרוֹת בַּמַּחֲנֶה הַגָּדוֹל.</p>

<p>קְרָא לָמוֹ בְדַרְכְּךָ תֵלֵךְ, עוֹרְרֵם, וְלֹא יִישְׁנוּ הַלָּיְלָה,</p>

<p>אִישׁ אֲשֶׁר תִּפְגַּע כַּנֵּהוּ בְשֵׁם אָבִיו וּבְשֵׁם בֵּית־מִשְׁפַּחְתּוֹ,</p>

<p>רוֹמְמֵם תַּחַת לְשׁוֹנְךָ; וּבְלִבְּךָ אַל־גָּאֹה תִתְגָּאֶה,</p>

<p>נִיגַע כַּיּוֹם, נַעַמְלָה גַם־אָנוּ; כַּנִּרְאֶה, כֵּן גָּזַר     70</p>

<p>זֶבְס בְּגִיחֵנוּ מֵרֶחֶם וְאָצַל מַתְּלָאָה זֹה לָנוּ&quot;.
<br><br />
כָּכָה הִבִּיעַ וַיִּשְׁלַח אֶת־אָחִיו וְכָכָה הוֹרָהוּ.</p>

<p>אֶפֶס הוּא עַצְמוֹ שָׂם פְּעָמָיו אֶל־נֶסְטוֹר רוֹעֵה־הָעַמִּים;</p>

<p>מְצָאוֹ אֵצֶל אָהֳלוֹ עַל־יַד אֳנִיָּתוֹ הַשְּׁחוֹרָה</p>

<p>עַל־הַיָּצוּעַ הָרָךְ, וְנֶשֶׁק רַב־צְבָעִים עַל־יָדוֹ:    75</p>

<p>מָגֵן גִּבּוֹרִים, וּשְׁתַּיִם חֲנִיתוֹת וְקוֹבַע מְנַצְנֵץ;</p>

<p>גַּם חֲגוֹרָה מַזְהִירָה עַל־יָדוֹ, שֶׁבָּהּ הָיָה נֶאְפָּד</p>

<p>אוֹתוֹ הַיָּשִׁישׁ בְּרִדְתּוֹ לְמִלְחָמָה אוֹכֶלֶת בַּגְּבָרִים,</p>

<p>פּוֹקֵד אֶת־עַמּוֹ, וּבְיַעַן לֹא נִכְנַע עוֹד תַּחַת שֵׂיבָתוֹ.</p>

<p>הֵרִים רֹאשׁוֹ, הִזְדַּקֵּף, נִשְׁעַן עֲלֵי מַרְפֵּקוֹ,    80</p>

<p>נָשָׂא אֲמָרָיו וַיְדַבֵּר, שָׂח אֶל־בֶּן־אַטְרֵס וּשְׁאָלוֹ:</p>

<p>&quot;מִי־זֶה הַהוֹלֵךְ יְחִידִי בַמַּחֲנֶה אֵצֶל הַסְּפִינוֹת</p>

<p>בְּלֵיל חֲשֵׁכָה וָאָמֶשׁ, וּבְנֵי אָדָם נָמִים אֶת־שְׁנָתָם?</p>

<p>אוּלַי תְבַקֵּשׁ אֶת־אַחַד הַפְּרָדִים אוֹ גֶבֶר רֵעֶךָ?</p>

<p>פְּתַח פֶּה, שָׂא קוֹלְךָ וְדוּמָם אַל־תִּקְרַב עָדַי! מַה־חֶפְצֶךָ?&quot;  85
<br><br />
הֵשִׁיב אֲמָרָיו וְשָׂח אֲגַמֶּמְנוֹן הָעוֹצֵר־בַּגְּבָרִים:</p>

<p>&quot;נֶסְטוֹר בֶּן־נֵלֵס, תִּפְאַרְתָּם שֶׁל־הָאֲכַיִּים וּפְאֵרָם!</p>

<p>הַכֵּר־נָא אֶת־אֲגַמֶּמְנוֹן, אֶת־בְּנוֹ שֶׁל־אַטְרֵס, לוֹ אָצַל</p>

<p>זֶבְס מַתְּלָאוֹת וְצָרוֹת מִכָּל־בְּנֵי הָאָדָם, כָּל־עוֹד יֵשׁ</p>

<p>רוּחַ בְּחָזִי, וּבִרְכַּי לֹא חָדְלוּ עֲדֶנָה מִתְּנוּעָה.      90</p>

<p>נוֹדֵד אָנֹכִי, וּתְנוּמָה מְתוּקָה לֹא יָדְעוּ עַפְעַפָּי,</p>

<p>דּוֹאֵג לִדְבַר הַמִּלְחָמָה, לַתְּלָאוֹת שֶׁל־הָאֲכַיִּים.</p>

<p>חָרֵד אֲנִי לַדַּנָּאִים, וְרוּחִי לֹא אֵיתָן בְּקִרְבִּי,</p>

<p>רַעַד וָחִיל אֲחָזוּנִי, וְלִבִּי בִי חִשֵּׁב וְיַחְרֹג</p>

<p>מִמִּסְגְּרוֹתָיו, וַאֲבָרַי הַנָּאִים חֲרָדוֹת לָבָשׁוּ.    95</p>

<p>אֲבָל אִם־יֵשׁ אֶת־נַפְשְׁךָ לִפְעֹל, כִּי נָדְדָה שְׁנָתְךָ,</p>

<p>נֵרֵד אֶל־פְּלֻגַּת הַשּׁוֹמְרִים, וְרָאוּ עֵינֵינוּ, נִוָּכַח</p>

<p>אִם־עוֹד כֹּחָם לֹא־תַשׁ מִיגִיעָה רַבָּה וְעָמָל,</p>

<p>וְשֵׁנָה לֹא־תְקָפָתַם, וְלֹא־שָׁכְחוּ חֻקּוֹת מִשְׁמַרְתָּם;</p>

<p>קְרוֹבוֹת מַעַרְכוֹת הָאוֹיֵב; הֲיוֹדְעִים אֲנַחְנוּ מַה־שִּׂיחָם, 100</p>

<p>אוּלַי עוֹד יֹאמְרוּ לְהִשְׂתָּעֵר הַלַּיְלָה עָלֵינוּ בְמִלְחָמָה&quot;.</p>

<p>הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:</p>

<p>&quot;אֲגַמֶּמְנוֹן בֶּן־אַטְרֵס הַמְהֻלָּל, הָעוֹצֵר־בַּגְּבָרִים!</p>

<p>סָפֵק בְּעֵינַי, אִם־זֶבְס חֲכַם־הַמּוֹעֵצוֹת יְמַלֵּא</p>

<p>כָּל־מִשְׁאֲלוֹתָיו שֶׁל־הֶקְטוֹר וְאֶת־כָּל־אֲשֶׁר יַחֲשֹׁב עָתָּה! 105</p>

<p>אַף, סְבוּרַנִי, עוֹד הַרְבֵּה מַתְּלָאוֹת זֶה יִסְבֹּל, כִּי יָסִיר</p>

<p>אֲכִילֵס לִבּוֹ הַנָּדִיב מֵאַחֲרֵי אַפּוֹ הָאָיֹם.</p>

<p>בְּחֵפֶץ לֵב אֵלְכָה אַחֲרֶיךָ; נַאַסְפָה גַם אֶת־הָאֲחֵרִים,</p>

<p>אֶת־אוֹדִיסֵס וְאֶת־בֶּן־טִידֵס הַמְהֻלָּל בֵּין רוֹמֵי־הַכִּידוֹן,</p>

<p>גַּם אֶת־בֶּן פִילֵס הָאַדִּיר וְאֶת אָיַס הַמָּהִיר בַּלָּחֶם.   110</p>

<p>וְלוּ נִמְצָא לָנוּ הַגֶּבֶר, שֶׁיֵּלֵךְ וְיִקְרָא לַשְּׁנַיִם –</p>

<p>לְאָיַס הַנִּמְשָׁל־לָאֵלִים וּלְאִידוֹמֶנֵּס הַמּוֹשֵׁל;</p>

<p>יַעַן כִּי הֵם סְפִינוֹתֵיהֶם רְחוֹקוֹת מִכָּל־הָאֳנִיּוֹת.</p>

<p>אֶפֶס אֶת־מֶנֶּלָּאוֹס, וְאִם־גַּם אֲהַבְתִּיו וְכִבַּדְתִּיו,</p>

<p>חָרֵף אֲנִי אֲחָרְפֶנּוּ –מִמְּךָ לֹא אֲכַסֶּה, וְאִם תִּקְצֹף- 115</p>

<p>הִנֵּה הוּא יָשֵׁן אֶת־שְׁנָתוֹ וְעָמַס עָלֶיךָ הַמְּלָאכָה.</p>

<p>וְעָלָיו הָיָה לָלֶכֶת וּלְשַׁחֵר אֶת־פְּנֵי כָל־הַשָּׂרִים,</p>

<p>לַעֲמֹל אֶצְלָם; כִּי צָרָה נוֹרָאָה מֵהָכִיל קָרֵבָה&quot;.
<br><br />
הֵשִׁיב אֲמָרָיו וְשָׂח אֲגַמֶּמְנוֹן הָעוֹצֵר־בַּגְּבָרִים:</p>

<p>&quot;יָשִׁישׁ, בְּפַעַם אַחֶרֶת לֹא אֶעֱצֹר בְּךָ מֵהוֹכִיחוֹ;  120</p>

<p>לְעִתִּים קְרוֹבוֹת יְפַגֵּר אַף יִבְחַל בְּעָמָל וִיגִיעָה,</p>

<p>לֹא מִשִּׁפְלוּת יָדַיִם, אוֹ לִבּוֹ כִי רֵיק בּוֹ מִשָּׂכֶל,</p>

<p>אַךְ מֵהִתְבּוֹנְנוֹ בִי, מֵחַכּוֹתוֹ, כִּי אֶהְיֶה הָרִאשׁוֹן.</p>

<p>אֶפֶס הַיּוֹם הוּא קִדְּמַנִי וַיָּקָם, וַיָּבֹא לִרְאוֹתִי;</p>

<p>אוֹתוֹ שָׁלַחְתִּי, כִּי יִקְרָא אֶת־אֵלֶּה, שֶׁלָּמוֹ דָרָשְׁתָּ. 125</p>

<p>נָשִׂים פְּעָמֵינוּ לַדָּרֶךְ; נִמְצָאֵם כְּבָר לִפְנֵי הַשַּׁעַר</p>

<p>עִם־הַשּׁוֹמְרִים; בַּמָּקוֹם הַהוּא גַם יִעַדְתִּים לִהְיוֹת&quot;.
<br><br />
הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:</p>

<p>&quot;אָכֵן אִם־כָּךְ, בָּאַרְגֵּאִים אֵין אִישׁ, אֲשֶׁר יִחַר־בּוֹ אַפּוֹ,</p>

<p>אֲשֶׁר לֹא יִשְׁמַע בְּקוֹלוֹ, כִּי יְצַוֶּה לוֹ, כִּי יְעוֹרְרֵהוּ&quot;.   130
<br><br />
כָּכָה הִבִּיעַ הַזָּקֵן וַיָּשֶׂם עַל־חָזוֹ כֻתָּנְתּוֹ,</p>

<p>קָשַׁר סוּלְיוֹתָיו הַיָּפוֹת אֶל־כַּפּוֹת רַגְלָיו הַצַּחוֹת,</p>

<p>רָכַס עַל־גַּבֵּי הַכָּתֵף אַדֶּרֶת־הַשֵּׂעָר הֶעָבָה,</p>

<p>מְעִיל הָאַרְגָּמָן הָרָחָב הֶעָשׂוּי אֵטוּן הַמִּשְׁנֶה.</p>

<p>אָחַז בְּיָדוֹ הָרֹמַח הָאַדִּיר עֲטוּר־חֹד־הַנְּחֹשֶׁת,   135</p>

<p>נֶחְפַּז בֵּין צִי הָאֲכַיִּים עֲדוּיֵי־סוֹחֵרוֹת־נְחֹשֶׁת.</p>

<p>רֵאשִׁית כֹּל הֵעִיר פָּרַשׁ גֶּרֵנְיָה אֶת־בְּנוֹ שֶׁל־לָאֶרְטֵס,</p>

<p>אֲשֶׁר חָכְמָתוֹ כְחָכְמַת בֶּן־קְרוֹנוֹס, הֵעִירוֹ בְקוֹלוֹ,</p>

<p>הִרְעִים עָלָיו; וַיַּחְדֹּר קוֹלוֹ אֶל־לִבּוֹ, וְנֵעוֹר,</p>

<p>יָצָא מִפֶּתַח אָהֳלוֹ, וַיִּשָּׂא אֲמָרָיו וַיֹּאמֶר:     140</p>

<p>&quot;לָמָּה תָנוּדוּ בַמַּחֲנֶה, תִּתְעוּ עַל־יַד הָאֳנִיּוֹת</p>

<p>יְחִידִים בְּלֵיל הָאַמְבְּרוֹסְיָה? מָה אָכַף אַכְפּוֹ עֲלֵיכֶם?&quot;
<br><br />
הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:</p>

<p>&quot;בֶּן־לָאֶרְטֵס זְרַע־זֵאוּס, אוֹדִיסֵס הָאִישׁ רַב־הַמְּזִמּוֹת!</p>

<p>אַל־נָא תִּתְמַרְמָר, כִּי צָרָה הִקִּיפָה אֶת־חֵיל הָאֲכַיִּים!  145</p>

<p>לֵךְ אִתָּנוּ, וְנָעִיר גְּבָרִים אֲחֵרִים הַטּוֹבִים</p>

<p>לָעוּץ עֲצָתָם, מַה־נִּבְחַר: הֲלָנוּס אוֹ לְהִלָּחֵם&quot;.
<br><br />
כָּכָה שָׂח; וְאֶל אָהֳלוֹ שָׁב אוֹדִיסֵס רַב־הַדָּעַת,</p>

<p>נָתַן צִנַּת צִבְעוֹנִים עַל־כְּתֵפָיו וַיֵּצֵא אֲלֵיהֶם.</p>

<p>הָלְכוּ אֶל־אֹהֶל בֶּן־טִידֵס, אֶל־דִּיאוֹמֵדֵס, מְצָאוּהוּ  150</p>

<p>חוּץ לְאָהֳלוֹ עִם־נִשְׁקוֹ; וְהָעָם אִתּוֹ חוֹנִים סְבִיבוֹתָיו,</p>

<p>וּמָגִנֵּיהֶם מִתַּחַת לְרֹאשׁ אִישׁ וָאִישׁ, וַחֲנִיתוֹ</p>

<p>מְעוּכָה בָאָרֶץ מְרַאֲשׁוֹתָיו – וּנְחֻשְׁתָּהּ מַבְרִיקָה לְמֵרָחוֹק,</p>

<p>מַרְאֵה חֲזִיזוֹ שֶׁל־זֶבְס אָבִינוּ; וְהַגִּבּוֹר נָם שְׁנָתוֹ</p>

<p>רִפֵּד יְצוּעוֹ לוֹ עוֹרוֹ שֶׁל־שׁוֹר־פָּר מִבַּהֲמוֹת שָׂדֶה,  155</p>

<p>תַּחַת לְרֹאשׁוֹ הִצִּיעַ הַמַּרְבָד הַמֵּפִיק נְגֹהוֹת.</p>

<p>קָרַב עָדָיו, בָּא נֶסְטוֹר פָּרַשׁ גֶּרֵנְיָה וּדְחָפוֹ</p>

<p>בְּרַגְלוֹ, הֱעִירוֹ מִשְּׁנָתוֹ, מְעוֹרְרוֹ, מוֹכִיחוֹ עַל־פָּנָיו:</p>

<p>&quot;עוּרָה, בֶּן־טִידֵס! הַאֻמְנָם תָּנוּחַ, תִּישַׁן הַלָּיְלָה?</p>

<p>חָנוּ הַטְּרוֹיִים עַל־מְרוֹמֵי הַשָּׂדֶה וְעַל־יַד הָאֳנִיּוֹת –  160</p>

<p>וְאַתָּה לֹא תֵדַע? וּמִצְעָר הַמֶּרְחָק בֵּינָם וּבֵינֵינוּ&quot;.
<br><br />
כָּכָה הִבִּיעַ; וַיִּיקַץ עַד־רֶגַע בֶּן־טִידֵס מִשְּׁנָתוֹ,</p>

<p>הֵשִׁיב אֲמָרָיו, וַיַּעַן וַיֹּאמֶר אֶת־אִמְרוֹת־הַכָּנָף:</p>

<p>&quot;אָיֹם הִנְךָ, הַיָּשִׁישׁ, וּמִן־הָעֲבוֹדָה לֹא תַרְפֶּה!</p>

<p>כְּלוּם חָדְלוּ בְנֵי הָאֲכַיִּים, הַנְּעָרִים הַצְּעִירִים מִמֶּךָּ,  165</p>

<p>אֲשֶׁר יָפוּצוּ בַמַּחֲנֶה, יָחוּשׁוּ אֶל־מֶלֶךְ וָמֶלֶךְ</p>

<p>לְהָעִיר אוֹתָם מִשְּׁנָתָם? אַךְ־אַתָּה לֹא־תִיעַף, לֹא־תִלְאֶה!&quot;
<br><br />
הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:</p>

<p>&quot;אָמְנָם, יַקִּירִי, דְּבָרֶיךָ דִבַּרְתָּ יְשָׁרִים וּנְכֹחִים!</p>

<p>יֵשׁ לִי בָנִים תְּמִימִים, וְהָעָם אֲשֶׁר־אִתִּי מָה־רַבִּים,   170</p>

<p>אֶחָד מֵהֶם הָיָה יָכוֹל לַחֲזֹר עֲלֵיהֶם וּלְקָרְאָם;</p>

<p>אֶלָּא שֶׁתָּקְפָה מַתְּלָאָה אֶת־חֵיל הָאֲכַיִּים וּמְצוּקָה;</p>

<p>עַתָּה עוֹמְדִים הַדְּבָרִים עַל־חֻדּוֹ שֶׁל־תַּעַר לְכֻלָּם:</p>

<p>אִם־אָבְדָן מַחְפִּיר אוֹ חַיִּים נָכוֹנוּ לְחֵיל הָאֲכַיִּים.</p>

<p>קוּמָה הָעִירָה אֶת־אָיַס הַמָּהִיר בַּקְּרָב וְאֶת־בֶּן־פִילֵס,  175</p>

<p>אִם־צַר לְךָ עָלַי, וְגַם צָעִיר אַתָּה מִמֶּנִּי!&quot;
<br><br />
שָׂח, וְזֶה נָתַן עַל־שִׁכְמוֹ עוֹר אַרְיֵה צְהָב־שֵׂעָר וְעִזּוּז,</p>

<p>אֲשֶׁר הִגִּיעַ עַד כַּפּוֹת רַגְלָיו, וַיִּתְפֹּשׂ הָרֹמַח.</p>

<p>נֶחְפַּז הַגִּבּוֹר וְהֵעִיר מִשְּׁנָתָם הַמְּלָכִים וֶהֱבִיאָם.
<br><br />
וּכְשֶׁבָּאוּ אֶל־בֵּינוֹת גְּדוּדֵי הַשּׁוֹמְרִים, וַיִּמְצְאוּ  180</p>

<p>אֶת־מַנְהִיגֵיהֶם, וְהִנֵּה אֵין אִישׁ אֲשֶׁר יָנוּם אֶת־שְׁנָתוֹ,</p>

<p>עֵרִים כֻּלָּם – וּכְלֵי מִלְחַמְתָּם עֲלֵיהֶם – יָשָׁבוּ.</p>

<p>כְּאוֹתָם הַכְּלָבִים הַנּוֹטְרִים עַשְׁתְּרוֹת צֹנֶה בַגְּדֵרָה,</p>

<p>רוֹגְזִים וַחֲרֵדִים, בְּשָׁמְעָם שַׁאֲגַת חַיָּה טוֹרֶפֶת,</p>

<p>צַעֲדֵי אוֹנָהּ, כִּי גָלְשָׁה מִתּוֹעֲפוֹת הַר אֶל־הַחֹרְשָׁה,  185</p>

<p>שָׁאוֹן יָקִימוּ גַם־אָדָם גַּם־כֶּלֶב, וְנָדְדָה שְׁנָתָם, –</p>

<p>כָּכָה נָדְדָה שְׁנַת הַמַּנְהִיגִים בְּלֵיל הָעֲבָרוֹת;</p>

<p>הֵם עַל־מִשְׁמַרְתָּם, מַשְׁקִיפִים עַל־פְּנֵי הָעֲרָבָה, מַקְשִׁיבִים,</p>

<p>אוּלַי יִשְׁמְעוּ פַעֲמֵי הַטְּרוֹיִים הַהוֹלְכִים וּקְרֵבִים.</p>

<p>שָׂמַח הַזָּקֵן לִרְאוֹתָם, וַיָּרַע לְעֻמָּתָם וַיְעוֹדְדֵם,     190</p>

<p>נָשָׂא אִמְרָתוֹ אֲלֵיהֶם וַיְדַבֵּר אֶת־אִמְרֵי הַכָּנָף:</p>

<p>&quot;אָכֵן, כֵּן תַּעֲשׂוּ, בָּנַי, וְכָכָה תוֹסִיפוּ; וּתְנוּמָה</p>

<p>אַל־נָא תֵדְעוּ הַלָּיְלָה, וְאַל־יַעַלְזוּ אוֹיְבֵינוּ!&quot;
<br><br />
כָּכָה דִבֵּר וַיַּעֲבֹר הַתְּעָלָה; וְאַחֲרָיו הֶחֱרוּ</p>

<p>מַלְכֵי בְנֵי אַרְגוֹס, כָּל־אֲשֶׁר נִקְרְאוּ אֶל־הַמּוֹעֵצָה.    195</p>

<p>עִמָּם בֶּן־נֶסְטוֹר הַנַּעֲלֶה וְגַם מֵרִיאוֹנֵס, כִּי קָרְאוּ</p>

<p>לָמוֹ לָלֶכֶת עִמָּהֶם לְהַמְתִּיק יַחְדָּו אֶת־סוֹדָם.</p>

<p>וּכְשֶׁעָבְרוּ הַתְּעָלָה כָרוּהָ, יָשְׁבוּ בְיַחַד</p>

<p>עַל־פְּנֵי טָהֳרוֹ שֶׁל־שָׂדֶה, שֶׁאֵין בּוֹ כָל־פְּגָרִים חֲלָלִים,</p>

<p>אֲשֶׁר מִשָּׁם עַל־עֲקֵבָיו שָׁב הֶקְטוֹר הָעִזּוּז מֵהַכּוֹת    200</p>

<p>אֶת־הָאַרְגֵּאִים, כִּי יָרַד הַלַּיְלָה וְהֵלִיט הַסְּבִיבָה;</p>

<p>שָׁם הֵם יָשְׁבוּ וְשָׁם גַּם נִדְבְּרוּ אִישׁ אֶל־רֵעֵהוּ.</p>

<p>פָּתַח בְּקִרְבָּם אָז נֶסְטוֹר פָּרַשׁ גֶּרֵנְיָה וַיֹּאמֶר:</p>

<p>&quot;רֵעַי, הַאֻמְנָם אֵין גֶּבֶר, שֶׁלִּבּוֹ לֵב אַמִּיץ מְלָאוֹ</p>

<p>רֶדֶת אֶל־מַחֲנֵה הַטְּרוֹיִים אַמִּיצֵי הַלֵּב – אוּלַי יִשְׁבֶּה  205</p>

<p>אֶת־אַחַד הַנֶּחֱשָׁלִים מִמַּחֲנֵה הָאוֹיֵב אוֹ יִשְׁמַע</p>

<p>שִׂיחַת הַטְּרוֹיִים בְּדַבְּרָם בֵּינֵיהֶם, אֶת אֲשֶׁר חָרָצוּ,</p>

<p>כָּל־אֲשֶׁר בְּלִבָּם, אִם־יֹאמְרוּ לְהִשָּׁאֵר עוֹד הַרְחֵק מֵעִירָם</p>

<p>פֹּה עִם־הַסְּפִינוֹת, אוֹ נַפְשָׁם תִּבְחַר לָשׁוּב הָעִירָה</p>

<p>הָנְתְּקוּ מִמֶּנָּה, כִּי יָדָם כְּבָר רָמָה עַל־חֵיל הָאֲכַיִּים.   210</p>

<p>יַחְקֹר לָדַעַת אֶל־נָכוֹן כָּל־זֹאת וְיָשׁוּב בְּשָׁלוֹם;</p>

<p>וְהָיְתָה תְהִלָּתוֹ עוֹמֶדֶת תַּחַת שָׁמַיִם, וְנָחַל</p>

<p>כָּבוֹד מִכָּל־בְּנֵי הָאָדָם; וְנָשָׂא אֶת־מַשְׂאַת הַכָּבוֹד,</p>

<p>יַעַן אִישׁ אִישׁ מִן־הַנְּשִׂיאִים, אֲשֶׁר יָשׂרוּ בַסְּפִינוֹת,</p>

<p>לוֹ אֶת־הָאֶשְׁכָּר יַגִּישׁוּ כִבְשָׂה אַחַת שְׁחוֹרָה,    215</p>

<p>אוֹתָהּ וְהַטָּלֶה שֶׁתֵּינִיק, מַתָּת אֲשֶׁר אֵין עֲרֹךְ לָהּ;</p>

<p>אַף לֹא יִפָּקֵד לְעוֹלָם מְקוֹמוֹ בְמִשְׁתֶּה וָזָבַח&quot;.
<br><br />
כָּכָה הִגִּיד; אַךְ הֵם הֶחֱרִישׁוּ, נֶאֶלְמוּ דוּמִיָּה.</p>

<p>פָּתַח וְשָׂח דִּיאוֹמֵדֵס הַקּוֹרֵא־בְאוֹן בַּמִּלְחָמָה:</p>

<p>&quot;נֶסְטוֹר, הֵן לִבִּי יִדְּבֵנִי, וּגְבוּרַת גְּבָרִים תְּעוֹדְדֵנִי  220</p>

<p>לַחֲדֹר בְּמַחֲנֵה אַנְשֵׁי טְרוֹיָה שׂוֹנְאֵינוּ הַקְּרוֹבִים.</p>

<p>אַךְ אִם־יִלָּוֶה עָלַי אִישׁ לִהְיוֹת עִמִּי – וְחָזַק,</p>

<p>יֶאֱמַץ לִבִּי בְקִרְבִּי, וְגָדַל בִּטְחוֹנִי וִיהָבִי.</p>

<p>שְׁנַיִם כִּי יֵלְכוּ, הָאֶחָד יֵשׁ יַקְדִּים וְרָאָה מַה־יִּיטָב;</p>

<p>אוּלָם הַהוֹלֵךְ יְחִידִי, אִם־רָאָה וְאִם־גַּם הִתְבּוֹנָן,  225</p>

<p>רוּחוֹ לֹא אֵיתָן בְּקִרְבּוֹ, וּמְזִמַּת תַּקִּיפִים לוֹ אָיִן&quot;.
<br><br />
שָׂח, וְנִכְסְפוּ רַבִּים לְהִלָּווֹת עַל־דִּיאוֹמֵדֵס:</p>

<p>נִכְסְפוּ שְׁנֵי הָאָיַסִּים, עַבְדֵי אָרֵס הַזּוֹעֵם,</p>

<p>נִכְסַף גַּם מֵרִיאוֹנֵס, גַּם בֶּן־נֶסְטוֹר נִכְסְפָה נַפְשׁוֹ,</p>

<p>נִכְסַף גַּם מֶנֶּלָּאוֹס, הַמְצֻיָּן בֵּין תּוֹפְשֵׂי־הַכִּידוֹן,  230</p>

<p>נִכְסַף גַּם אוֹדִיסֵס, הָאִישׁ שְׂבַע־הַתְּלָאוֹת, לְהִתְגַּנֵּב</p>

<p>אֶל־בֵּין הַטְּרוֹיִים וַהֲמוֹנָם, כִּי לִבּוֹ לְעוֹלָם לֵב אַמִּיץ.</p>

<p>נָשָׂא אֲמָרָיו וְשָׂח אֲגַמֶּמְנוֹן הָעוֹצֵר־בַּגְּבָרִים:</p>

<p>&quot;דִּיאוֹמֵדֵס בֶּן־טִידֵס, הַגֶּבֶר שֶׁאָהֲבָה נַפְשִׁי!</p>

<p>בְּחַר לְךָ אֶת אֲשֶׁר תִּבְחַר, וְאָרַח עִמְּך, אֶת־הַגִּבּוֹר  235</p>

<p>בְּכָל הַנִּצָּבִים, כִּי רַבִּים נִכְסָפִים לְלַוּוֹתֶךָ.</p>

<p>רְאֵה וְאַל־תֵּחַת בְּלִבְּךָ, פֶּן־תִּפְסַח עַל־בְּחִיר הַגִּבּוֹרִים</p>

<p>וּמִיִּרְאָתְךָ תְבַכֵּר עַל־פָּנָיו אִישׁ רָפֶה מִמֶּנּוּ,</p>

<p>תַּבִּיט עַל־גֶּזַע מַחְצַבְתּוֹ, אוֹ יַעַן כִּי גָדַל בִּמְלוּכָה&quot;.
<br><br />
כָּכָה הִבִּיעַ, כִּי דָאַג לָאִישׁ מֶנֶּלָּאוֹס הַצְּהַבְהָב.  240</p>

<p>נָשָׂא אֲמָרָיו וְשָׂח דִּיאוֹמֵדֵס הַמַּרְעִים־בַּקְּרָבוֹת:</p>

<p>&quot;אִם־תְּצַוּוּנִי – וְאֶבְחַר בְּעַצְמִי אִישׁ יֶאֱרַח עִמִּי,</p>

<p>אֵיכָה אֶשְׁכַּח אֲנִי אֶת־אוֹדִיסֵס הָאִישׁ הָאֱלֹהִי,</p>

<p>אֲשֶׁר גְּבוּרָתוֹ בְלִבּוֹ, וְרוּחוֹ בְלִי־חָת בַּמַּתְּלָאָה</p>

<p>וּבַסַּכָּנָה, וּפַּלַּס־אַתֵּנָה הִיא אֲהֵבַתּוּ!      245</p>

<p>הוּא אִם־יִלָּוֶה עָלַי, גַּם־מִמּוֹקֵד שְׁנֵינוּ נִנָּצֵל,</p>

<p>שְׁלֵמִים נִמָּלֵט מִלָּהַב, כִּי אֵין עוֹלֶה עָלָיו בְּחָכְמָה&quot;.
<br><br />
עָנָה לוֹ אוֹדִיסֵס הָאֱלֹהִי שְׂבַע־הַמַּתְּלָאוֹת:</p>

<p>&quot;אַל־נָא תַפְרִיזָה, בֶּן־טִידֵס, אִם־תְּהַלְלֵנִי וְאִם־תְּחָרֵף:</p>

<p>אֶל־הָאַרְגֵּאִים דִּבַּרְתָּ, וְאָכֵן הֵם יוֹדְעִים כָּל־אֵלֶּה.   250</p>

<p>נֶלְכָה, כִּי חוֹלֵף הַלָּיְלָה, הַצְּפִירָה הוֹלֶכֶת וּקְרֵבָה,</p>

<p>כְּבָר הִרְחִיקוּ בְלֶכְתָּם כּוֹכָבִים, וְרָב־לַיְלָה עָבָר,</p>

<p>שְׁתַּיִם אַשְׁמוּרוֹת נָגוֹזוּ, עוֹד זֹאת הָאַשְׁמוּרָה הָאֶחָת&quot;.
<br><br />
כָּכָה אָמְרוּ וְשָׂמוּ עֲלֵיהֶם הַנֶּשֶׁק הָאָיֹם.</p>

<p>נָתַן אָז תְּרַסִּימֵדֵס אִישׁ הַמִּלְחָמָה לְבֶן־טִידֵס   255</p>

<p>חֶרֶב פִּיפִיּוֹת – כִּי נָטַשׁ הַלָּז אֶת־שֶׁלּוֹ בָאֳנִיָּה –</p>

<p>צִנָּה לוֹ נָתַן וְקוֹבַע־עוֹר שָׂם עַל־רֹאשׁוֹ, וְהַקּוֹבַע</p>

<p>אֵין לוֹ כַרְבֹּלֶת וְאֵין צִיצִית, וְקַסְדָּה קְטַנָּה יְכֻנֶּה,</p>

<p>סוֹכֵךְ לְרֹאשָׁם שֶׁל־צְעִירֵי הַיּוֹרְדִים לַקְּרָב, מֵרִיאוֹנֵס</p>

<p>נָתַן לְאוֹדִיסֵס אֶת־קַשְׁתּוֹ שֶׁלּוֹ וְאַשְׁפָּתוֹ וָחָרֶב,    260</p>

<p>חָבַשׁ לְרֹאשׁוֹ קוֹבַע עָשׂוּי עוֹר־פָּר וּמִתְקַמֵּר</p>

<p>מִבִּפְנִים, כִּי מְתָחוּהוּ רְצוּעוֹת רַבּוֹת, וְשִׁנַּיִם</p>

<p>צְחוֹרוֹת לוֹ מִבַּחוּץ, שִׁנֵּי חֲזִיר לְבֶן־מַלְתָּעוֹת,</p>

<p>זְרוּעוֹת עָלָיו מִכָּל־צַד בְּשׁוּרוֹת צְפוּפוֹת וּקְבוּעוֹת</p>

<p>הֵיטֵב וְיָפֶה מְאֹד, וְתוֹכוֹ רָצוּף הַלָּבֶד.     265</p>

<p>קוֹבַע זֶה אַבְטוֹלִיקוֹס גְּזָלוֹ לְפָנִים בְּאֶלֶּאוֹן,</p>

<p>בְּפָרְצוֹ מִבְצַר אֲמִינְטוֹר בְּנוֹ שֶׁל־אוֹרְמֶנּוֹס, וּנְתָנוֹ</p>

<p>זֶה לְאָמְפִידַמַס, הוּא אִישׁ קִתֵּרָה, לָשֵׂאת לִסְקַנְדֵּיָה;</p>

<p>וְאָמְפִידַמַס נְתָנוֹ אֶשְׁכַּר הַכָּבוֹד לְמוֹלוֹס,</p>

<p>וְזֶה מְסָרָהוּ לִבְנוֹ, הֲלֹא הוּא מֵרִיאוֹנֵס, לְשֵׂאתוֹ, -  270</p>

<p>וְעַתָּה חָפַף עַל־רֹאשׁ אוֹדִיסֵס לְהָגֵן בַּעֲדוֹ.
<br><br />
וּכְשֶׁשָּׂמוּ עֲלֵיהֶם הַשְּׁנַיִם הַנֶּשֶׁק הָאָיֹם,</p>

<p>נֶחְפְּזוּ וְנָטְשׁוּ בַמָּקוֹם הַהוּא אֶת־גִּבּוֹרֵי הֶחָיִל.</p>

<p>וְשָׁלְחָה פַּלַּס־אַתֵּנָה בַּדֶּרֶךְ בָּהּ הָלְכוּ, מִימִינָם,</p>

<p>אֶת הָאֲנָפָה; וְאוּלָם עֵינֵיהֶם לֹא רָאוּ הַצִּפּוֹר  275</p>

<p>בְּלֵיל הַחֲשֵׁכָה, אַךְ שָׁמְעוּ קוֹל מַשַּׁק כַּנְפֵי הַצִּפּוֹר.</p>

<p>שָׁמַח אוֹדִיסֵס לָאוֹת, וַיִּתְפַּלֵּל לְאַתֵּנָה וַיֹּאמֶר:</p>

<p>&quot;שִׁמְעִי קוֹלִי, בַּת־זֵאוּס תּוֹפֵשׂ־הָאֵיגִיס, בְּכָל־עֵת אַתְּ</p>

<p>עוֹמְדָה לִימִינִי בַצָּרָה, אַךְ דַּרְכִּי אֶל־כָּל־אֲשֶׁר אֵלֵךְ</p>

<p>הֵן מִמֵּךְ לֹא נִסְתָּרָה: עֲשִׂי אִתִּי חֶסֶד גַּם־עָתָּה,   280</p>

<p>אָנָּא אַתֵּנָה, תְּנִי לָנוּ וְנָשׁוּב לַסְּפִינוֹת בִּתְהִלָּה,</p>

<p>גְּדוֹלָה עֲלִילָה נְבַצַּע, לֹא תָמוּשׁ מִזִּכְרוֹן הַטְּרוֹיִים&quot;.
<br><br />
גַּם דִּיאוֹמֵדֵס הַקּוֹרֵא־בְאוֹן בַּמִּלְחָמָה הִתְפַּלָּל:</p>

<p>&quot;שִׁמְעִי גַּם קוֹלִי אָנֹכִי, בַּת־זֵאוּס, הַבַּת לֹא־נֻצָּחָה!</p>

<p>אִתִּי הֲיִי כִהְיוֹתֵךְ עִם־אָבִי עִם־טִידֵס הַנַּעֲלֶה,   285</p>

<p>בְּלֶכְתּוֹ לְתֵּבֵּי, וְהוּא מַלְאָךְ שָׁלוּחַ מֵאֵת הָאֲכַיִּים</p>

<p>עוֹטֵי־שִׁרְיוֹנוֹת־הַנְּחֹשֶׁת, וּנְטָשָׁם עַל־נַחַל אֲסוֹפּוֹס.</p>

<p>פָּנָה אָז אֶל־בְּנֵי קַדְמוֹס, וּדְבָרִים מְתוּקִים בְּפִיהוּ;</p>

<p>רַבּוֹת עֲלִילוֹת נוֹרָאוֹת אָז פָּעֲלָה יָדוֹ בְשׁוּבוֹ,</p>

<p>בְּעֻזֵּךְ, בַּת־אֵלִים הַקְּדוֹשָׁה, כִּי אַתְּ הָיִית בְּעֶזְרָתוֹ.  290</p>

<p>עִמְדִי בִּרְצוֹנֵךְ כַּיּוֹם גַּם לִימִינִי, הֲיִי לִי לְמָגֵן!</p>

<p>עֵגֶל בֶּן־שָׁנָה רְחַב־מֵצַח אַקְרִיבָה לָךְ קָרְבַּן מִנְחָה,</p>

<p>אֲשֶׁר לֹא עֻבַּד בּוֹ, אֲשֶׁר לֹא נִסָּה עֲדֶנָה בְעֻלּוֹ;</p>

<p>אוֹתוֹ אַקְרִיבָה לָךְ, פַּלַּס, וְצִפִּיתִי אֶת־קַרְנָיו בַּזָּהָב!&quot;
<br><br />
כָּכָה הִתְפַּלְלוּ שְׁנֵיהֶם, וּפַּלַּס לָהֶם נֶעְתָּרָה;   295</p>

<p>אַךְ כְּכַלּוֹתָם לְהִתְפַּלֵּל לְבִתּוֹ שֶׁל־זֵאוּס הָעִזּוּז,</p>

<p>נֶחְפְּזוּ, נִדְמוּ לִשְׁנַיִם אֲרָיוֹת בְּמוֹ־לַיְלָה אָפֵל</p>

<p>בֵּינוֹת חֲלָלִים וָמָוֶת, בֵּין דָּמִים שְׁחוֹרִים וָנָשֶׁק.
<br><br />
וְהֶקְטוֹר לֹא נָתַן לַטְּרוֹיִים אַמִּיצֵי הַלֵּב וְיָנוּמוּ</p>

<p>שְׁנָתָם הַלָּיְלָה, כִּי כִנֵּס כָּל־טוֹבֵי הָעָם לַעֲצָרָה,  300</p>

<p>כָּל־הַמַּנְהִיגִים וְכָל־רָאשֵׁי הָעָם, אֲשֶׁר הָיוּ לַטְּרוֹיִים;</p>

<p>וּכְשֶׁהִקְהִיל אֶת־כֻּלָּם, וַתְּהִי זֹאת עֲצָתוֹ הַטּוֹבָה:</p>

<p>&quot;מִי בָכֶם אֲשֶׁר יֹאמַר וְיַעַשׂ לִי אֵלֶּה וְיִפְעַל</p>

<p>חֵלֶף הָאֶשְׁכָּר הַיָּקָר? מַשְׂכֻּרְתּוֹ תְהִי נֶאֱמָנָה!</p>

<p>הִנֵּה הָרֶכֶב וְצֶמֶד הַסּוּסִים אֲרֻכֵּי־הַצַוָּאר,   305</p>

<p>מֵיטַב הַסּוּסִים שֶׁאֵצֶל אֳנִיּוֹת אֲכַיִּים הַמְּהִירוֹת,</p>

<p>אֶתְנָה לְאִישׁ, אֲשֶׁר יַעֲרֹב לִבּוֹ, שֶׁם־עוֹלָם לוֹ יַעַשׂ,</p>

<p>יֵלֵךְ וְיִקְרַב עַד־אֵצֶל הַסְּפִינוֹת הַמְמַהֲרוֹת־לָשׁוּט,</p>

<p>יִדְרֹשׁ, אִם־יֵשׁ לָאֳנִיּוֹת שׁוֹמְרִים לָהֶן כְּמוֹ עַד־עָתָּה,</p>

<p>וְאוּלַי, מִהְיוֹת בָּם יָדֵנוּ הַקָּשָׁה לְהַכְנִיעָם, הֵם אוֹמְרִים  310</p>

<p>לְמַלֵּט אֶת־נַפְשָׁם, לִבְרֹחַ, וִיגֵעִים מִתְּלָאוֹת וְעָמָל</p>

<p>לֹא עוֹד יַחְפְּצוּ לְהַפְקִיד שׁוֹמְרִים עֲלֵיהֶן בַּלָּיְלָה&quot;.
<br><br />
כָּכָה הִבִּיעַ, וְהֵם כֻּלָּם נֶאֱלְמוּ הֶחֱרִישׁוּ.</p>

<p>הָיָה אִישׁ בֵּין הַטְּרוֹיִים, שְׁמוֹ דוֹלוֹן, וְהוּא בֵן לְכָרוֹז</p>

<p>אִישׁ אֱלֹהִי –לְאֶבְמֵדֵס – עָשִׁיר בְּזָהָב וּנְחֹשֶׁת;   315</p>

<p>הָיָה אִישׁ מָשְׁחַת־הַתֹּאַר, אַךְ מָהִיר בְּרַגְלָיו בְּרוּצוֹ;</p>

<p>וְהוּא בֵן יָחִיד לְאָבִיו, וְחָמֵשׁ אֲחָיוֹת לוֹ הָיוּ.</p>

<p>נָשָׂא אֲמָרָיו וַיַּעַן אֶת־הֶקְטוֹר וְאֶת־כָּל־אַנְשֵׁי טְרוֹיָה:</p>

<p>&quot;הֶקְטוֹר, הֵן לִבִּי יִדְּבֵנִי, וְרוּחַ גְּבוּרָה תְעוֹדְדֵנִי</p>

<p>רֶדֶת עַד־אֵצֶל הַסְּפִינוֹת הַמְמַהֲרוֹת־לָשׁוּט וְלִדְרֹש.  320</p>

<p>אוּלָם שָׂא אַתָּה שַׁרְבִיטְךָ וְהִשָּׁבְעָה כַיּוֹם לִי, שֶׁתִּתֵּן</p>

<p>לִי אֶת־הַסּוּסִים וְהָרֶכֶב הַמַּבְרִיק בְּתִפְאֶרֶת נְחֻשְׁתּוֹ,</p>

<p>אֲשֶׁר יִשְׂאוּ אֶת־בְּנוֹ שֶׁל־פֵּלֵס הַנָּקִי מִסָּלֶף.</p>

<p>מְרַגֵּל מִתְהַלֵּל עַל־שֶׁקֶר לֹא אֶהְיֶה, תִּקְוָתְךָ לֹא אַכְזִיב,</p>

<p>יַעַן כִּי אֶעְבְּרָה אֲשׁוֹטֵט בַּמַּחֲנֶה עַד גִּשְׁתִּי עַד־סְפִינַת  325</p>

<p>אֲגַמֶּמְנוֹן, אֶל־נָכוֹן שָׁם נוֹעֲדוּ טוֹבֵי הָעַמִּים,</p>

<p>יַחְדָּו יַמְתִּיקוּ שָׁם סוֹד, הֲלָנוּס אוֹ לְהִלָּחֵם&quot;.
<br><br />
כָּכָה אָמַר; וְהֶקְטוֹר תָּפַשׂ שַׁרְבִיטוֹ וְנִשְׁבָּע:</p>

<p>&quot;זֶבְס הוּא יִרְאֶה, וְיִשְׁמַע אִישׁ הֵרָה הַמַּרְעִים־בַּמְּרוֹמִים,</p>

<p>אָדָם אִם־יִרְכַּב וְלֹא אַתָּה מִכָּל־בְּנֵי הַטְּרוֹיִים בָּרֶכֶב,  330</p>

<p>עַתָּה וּלְנֵצַח נְצָחִים תִּתְנוֹסֵס בְּמוֹ־אֵלֶּה, נִשְׁבָּעְתִּי!&quot;
<br><br />
כָּכָה שָׂח וַיִּשָּׁבַע לַשָּׁוְא, אַךְ עוֹרֵר לֶב־דּוֹלוֹן.</p>

<p>נֶחְפַּז וַיָּשֶׂם עַל־כְּתֵפָיו אֶת־קַשְׁתּוֹ הַכְּפוּפָה וַיַּעֲטֹף</p>

<p>עוֹרוֹ שֶׁל־זְאֵב אֲפֹר־שֵׂעָר, הִתְעַטֵּף בּוֹ, חָבַשׁ לְרֹאשׁוֹ</p>

<p>קוֹבַע עָשׂוּי עוֹר נְמִיָּה וַיִּקַּח הַשֵּׁבֶט הַשָּׁנוּן,   335</p>

<p>נֶחְפַּז שָׂם פְּעָמָיו מֵעֵבֶר הַמַּחֲנֶה אֶל־הָאֳנִיּוֹת;</p>

<p>אֶפֶס לֹא זָכָה, כִּי יָשׁוּב וְיָשִׁיב אֶת־דְּבָרוֹ לְהֶקְטוֹר.</p>

<p>הוּא אַךְ־עָבַר אֶת־כָּל־הֲמוֹן הָאֲנָשִׁים וְהַסּוּסִים,</p>

<p>הִתְחִיל מְמַהֵר וְנֶחְפָּז בַּדֶּרֶךְ הָעוֹלָה לְפָנָיו-</p>

<p>הִרְגִּישׁ בּוֹ אוֹדִיסֵס, זְרַע־זֵאוּס, וְשָׂח לְדִיאוֹמֵדֵס:   340</p>

<p>&quot;הוֹי דִיאוֹמֵדֵס, הִתְבּוֹנֵן: אִישׁ בָּא מִן־הַמַּחֲנֶה, וְלֹא אֵדַע,</p>

<p>אִם־סְפִינוֹתֵינוּ אֲנַחְנוּ יְרַגֵּל, אוֹ נִכְסְפָה נַפְשׁוֹ</p>

<p>לְפַשֵּׁט אֶת־הַחֲלָלִים וּלְנַצֵּל אֶת־נִשְׁקָם עֲלֵיהֶם.</p>

<p>הָבָה נִתְּנָה לָזֶה וְיַעֲבֹר עָלֵינוּ בַמִּישׁוֹר;</p>

<p>אַחֲרֵי־כֵן נִתְפְּשֶׂנּוּ, כִּי עָלָיו נִשְׂתָּעֵר בְּכֹחַ;  345</p>

<p>אוּלָם אִם־רַגְלָיו קַלּוֹת, וְיַעַל עָלֵינוּ בִמְרוּצָה,</p>

<p>שָׂא עָלָיו קֵינְךָ, רָדְפֵהוּ אֶל־נֹכַח הַסְּפִינוֹת, הַרְחִיקוֹ</p>

<p>מִן־הַמַּחֲנֶה וָהָלְאָה, גָּרְשֶׁנּוּ, וְלֹא יִבְרַח הָעִירָה&quot;.
<br><br />
כָּכָה נִדְבְּרוּ הֵם וְנֶחְבְּאוּ בֵין הַחֲלָלִים</p>

<p>אֵצֶל הַדָּרֶךְ; וְהוּא חֲסַר־לֵב עָבַר נֶחְפָּז עַל־פְּנֵיהֶם.   350</p>

<p>חָלַף וְהִרְחִיק מְלֹא כִבְרַת אֶרֶץ, שֶׁיַּעֲשֶׂה צֶמֶד</p>

<p>פְּרָדִים בְּחָרְשָם – כִּי טוֹבִים פְּרָדִים מִבָּקָר עַל־קַרְקַע</p>

<p>בְּתוּלָה תֵחָרֵשׁ לִמְשֹׁךְ בַּמַּחֲרֵשָׁה הַכְּבֵדָה, –</p>

<p>אַחֲרָיו רָדְפוּ הַשְּׁנָיִם, וְעָמַד, כִּי שָׁמַע קוֹל צְעָדִים;</p>

<p>יַעַן כִּי אָמַר בְּלִבּוֹ, הֵם רֵעָיו הַבָּאִים מִטְּרוֹיָה   355</p>

<p>לַהֲשִׁיבֵהוּ הַמַּחֲנֶה, כִּי הֶקְטוֹר צִוָּהוּ וְיָשׁוּב.</p>

<p>אֶפֶס עֵת קָרְבוּ הֵם עָדָיו כִּמְטַחֲוֵי רֹמַח אוֹ פָחוֹת,</p>

<p>הִכִּיר הָאִישִׁים הַצָּרִים וְנֶחְפַּז לִבְרֹחַ, וּבִרְכָּיו</p>

<p>חָשׁוֹת מִתְנוֹעֲעוֹת; וְהֵמָּה יִרְדְּפוּ אַחֲרָיו לְהַדְבִּיקוֹ.</p>

<p>כְּאוֹתָם שְׁנֵי כְלָבִים חַדֵּי־שִׁנַּיִם וּמְלֻמְּדֵי צֵיד חַיָּה,  360</p>

<p>אֲשֶׁר לֹא יַרְפּוּ בְרָדְפָם אַרְנֶבֶת אוֹ עֹפֶר־אַיָּלִים</p>

<p>בְּכִכַּר הַיַּעַר, וְהַחַיָּה נֶחְפְּזָה לִפְנֵיהֶם וְגוֹעָה, –</p>

<p>כָּכָה דְלָקוּהוּ בֶן־טִידֵס וְאוֹדִיסֵס מְקַרְקֵר־הַקְּרִיּוֹת,</p>

<p>חָשׁוּ הִפְרִידוּ בֵינוֹ וּבֵין בְּנֵי עַמּוֹ וְלֹא הִרְפּוּ.</p>

<p>אוּלָם כְּשֶׁהִקְרִיב בְּנוּסוֹ עַד הָאֳנִיּוֹת וְהַשּׁוֹמְרִים, 365</p>

<p>עוֹרְרָה אַתֵּנָה אֶת־לֵב דִּיאוֹמֵדֵס, וְלֹא יָהִין אִישׁ אַחֵר</p>

<p>מִן־הָאֲכַיִּים הָעוֹטִים־שִׁרְיוֹנוֹת־הַנְּחֹשֶׁת לְהִתְפָּאֵר,</p>

<p>אֲשֶׁר הִקְדִּים לְפָגְעוֹ, וְזֶה יָבוֹא אַחֲרָיו לְהַכּוֹת.</p>

<p>הֵנִיף אֲזַי דִיאוֹמֵדֵס הָאַדִּיר אֶת־רָמְחוֹ וַיִּקְרָא:</p>

<p>&quot;עִמְדָה, פֶּן־אַטִּיל בְּךָ אֶת־רָמְחִי! מֻבְטְחַנִי, לֹא תוֹסִיף  370</p>

<p>מַלֵּט אֶת־נַפְשְׁךָ מֵאָבְדָן, כִּי תִהְיֶה בְךָ יָדִי הַחֲזָקָה!&quot;
<br><br />
דִּבֵּר, וַיָּטֶל חֲנִיתוֹ וְלֹא הִכָּה בָאִישׁ בְּמִתְכַּוֵּן.</p>

<p>עָבַר רָמְחוֹ הַחַד עַל־כְּתֵפוֹ שֶׁל־יָמִין וְלֹא פְצָעוֹ,</p>

<p>נִנְעַץ עֻקְצוֹ בָאָרֶץ; וְעָמַד הַלָּז, אֲחָזוּהוּ</p>

<p>רַעַד וָחִיל, הָיוּ נוֹקְשׁוֹת כָּל שִׁנָּיו בְּפִיו, נִבְהַל, מִלְמֵל,  375</p>

<p>פָּנָיו הִלְבִּינוּ, אַךְ הֵם הִדְבִּיקוּהוּ וְאָחֲזוּ בְיָדָיו</p>

<p>נוֹשְׁמִים בִּכְבֵדוּת; חִנֵּן אֶת־קוֹלוֹ, דִּמְעוֹתָיו נִגָּרוֹת:</p>

<p>&quot;נָא, אַל־תְּמִיתוּנִי, וְאֶת־כָּפְרִי אָנֹכִי אָבִיאָה; כִּי יֵשׁ־לִי</p>

<p>זָהָב וּנְחֹשֶׁת בְּבֵיתִי וּבַרְזֶל עָשׂוּי בְעָמָל;</p>

<p>יִתֵּן לָכֶם מֵהֶם אָבִי כֹפֶר נַפְשִׁי הוֹן עָצוּם,     380</p>

<p>אִם־אַךְ יִשְׁמַע, כִּי חַי בְנוֹ וְנֶעֱצַר בִּסְפִינוֹת אֲכַיִּים&quot;.
<br><br />
הֵשִׁיב אֲמָרָיו אוֹדִיסֵס הָאִישׁ רַב־הַדַּעַת וַיֹּאמֶר:</p>

<p>&quot;אַךְ הֵרָגַע וְגֹל מֵעַל לִבְּךָ פַחֲדֵי מָוֶת!</p>

<p>אוּלָם כַּיּוֹם תּוֹדִיעֵנִי, וְהָיוּ דְבָרֶיךָ נְכוֹנִים,</p>

<p>לָמָּה יָצָאתָ יְחִידִי בַלַּיְלָה אֶל־פְּנֵי הָאֳנִיּוֹת    385</p>

<p>מִן־הַמַּחֲנֶה בַחֹשֶׁךְ, וּבְנֵי אָדָם נָמִים אֶת־שְׁנָתָם?</p>

<p>אוּלַי אָמַרְתָּ לְפַשֵּׁט אֶת־אַחַד הַחֲלָלִים בַּסֵּתֶר?</p>

<p>אוּלַי שְׁלָחֲךָ הֶקְטוֹר לְרַגֵּל אֶת־עֶרְוַת הַסְּפִינוֹת</p>

<p>תְּלוּלוֹת־הַדְּפָנוֹת, אוֹ לִבְּךָ אַתָּה נְדָבְךָ לָלֶכֶת?&quot;
<br><br />
הֵשִׁיב אֲמָרָיו לוֹ דוֹלוֹן, וְכָל אֲבָרָיו מַרְעִידִים:  390</p>

<p>&quot;הֶקְטוֹר פִּתַּנִי וָאֶפָּת, שׁוֹלָל הוּא הוֹלִיכַנִי,</p>

<p>כִּי הִבְטִיחַ לִי לָתֵת אֶת־סוּסָיו תְּמִימֵי־הַפַּרְסָה</p>

<p>אֲשֶׁר לְבֶן־פֵּלֵס וְאֶת־רִכְבּוֹ הַמְקֻשָּׁט בִּנְחֹשֶׁת מַבְרִיקָה,</p>

<p>וְאֵלְכָה וְאֶקְרַב עַד־אֵצֶל הַגְּבָרִים הַצָּרִים וְהָאוֹיֵב</p>

<p>חֶרֶשׁ וּבְחֶשְׁכַת הַלַּיְלָה הַשָּׁחוֹר הַנֶּחְפָּז וְחוֹלֵף,   395</p>

<p>לִדְרֹשׁ, אִם־יֵשׁ לָאֳנִיּוֹת שׁוֹמְרִים לָהֶן כְּמוֹ עַד־עָתָּה,</p>

<p>וְאוּלַי, כִּי הָיְתָה יָדֵנוּ בָכֶם לְהַכְנִיעֲכֶם, תֹּאמְרוּ</p>

<p>לְמַלֵּט אֶת־נַפְשְׁכֶם, לִבְרֹחַ, וִיגֵעִים מִתְּלָאוֹת וְעָמָל</p>

<p>לֹא עוֹד תַּחְפְּצוּ לְהַפְקִיד שׁוֹמְרִים עֲלֵיהֶן בַּלָּיְלָה&quot;.
<br><br />
עָנָה לוֹ אוֹדִיסֵס רַב־הַדַּעַת וְחִיֵּךְ בְּדַבְּרוֹ:    400</p>

<p>&quot;אָכֵן נַפְשְׁךָ עָרְגָה לְאֶשְׁכַּר־יְקָרוֹת, לַסּוּסִים</p>

<p>אֲשֶׁר לְנֶכֶד אֵאַקּוֹס! אֲבָל לֹא יוּכַל הַדְבִּירֵם</p>

<p>אִישׁ מִבְּנֵי־תְמוּתָה בָּאָרֶץ, וְיִכְבַּד מְאֹד לִנְהֹג בָּמוֹ</p>

<p>לְאִישׁ מִבַּלְעֲדֵי אֲכִיל, כִּי אִמּוֹ מִבְּנוֹת הָאַלְמָוֶת.</p>

<p>אוּלָם כַּיּוֹם תּוֹדִיעֵנִי, וְהָיוּ דְבָרֶיךָ נְכוֹנִים:   405</p>

<p>אֵיפֹה נָטַשְׁתָּ אֶת־הֶקְטוֹר, אֶת־רוֹעֵה הָעָם, בְּצֵאתֶךָ?</p>

<p>אֵיפֹה מֻנָּחִים כְּלֵי מִלְחַמְתּוֹ, וְאַיֵּה הֵם סוּסָיו?</p>

<p>אֵיכָה יַחֲנוּ הַטְּרוֹיִים וְאֵיךְ הֶעֱמִידוּ שׁוֹמְרֵיהֶם?</p>

<p>מַה הִיא הָעֵצָה יָעָצוּ; הֲיֵשׁ אֶת־נַפְשָׁם לְהִשָּׁאֵר</p>

<p>הַרְחֵק פֹּה אֵצֶל הַסְּפִינוֹת, אוֹ אוֹמְרִים הֵם לָשׁוּב לְאָחוֹר  410</p>

<p>אֶל־בֵּין הַחוֹמוֹת, כִּי הָיְתָה יָדָם בְּחֵיל הָאֲכַיִּים?&quot;
<br><br />
הֵשִׁיב אֲמָרָיו וַיַּעַן לוֹ דוֹלוֹן בְּנוֹ שֶׁל־אֶבְמֵדֵס:</p>

<p>&quot;הִנְנִי לַעֲנוֹת לָךְ, וְהָיוּ כָל־דְּבָרַי נְכוֹנִים.</p>

<p>קָרָא הֶקְטוֹר לְכָל־מֵיטִיבֵי הַטַּעַם עֲצָרָה</p>

<p>לָעוּץ עֵצוֹת עִמָּהֶם לְיַד קֶבֶר אִילוֹס הַנַּעֲלֶה  415</p>

<p>הַרְחֵק מִשְּׁאוֹן הַמִּלְחָמָה. לַשּׁוֹמְרִים שָׁאַלְתָּ; הוֹי גִּבּוֹר:</p>

<p>שׁוֹמְרִים לַמַּחֲנֶה אַיִן לִהְיוֹת לְמַחֲסֶה לַצָּבָא.</p>

<p>אַךְ עִם־הַמְּדוּרוֹת הֹעֲלוּ שָׁם עֵרִים הַטְּרוֹיִים עַל־כָּרְחָם</p>

<p>עַל־הַמִּשְׁמָר וְקוֹרְאִים שָׁם אִישׁ אֶל־רֵעֵהוּ, וְיִשְׁמֹרוּ;</p>

<p>אַךְ בְּנֵי בְרִיתָם הַבָּאִים מֵאֶרֶץ רְחוֹקָה יִישָׁנוּ;    420</p>

<p>עָזְבוּ לַטְּרוֹיִים – וְיִדְאֲגוּ הֵמָּה לְמִשְׁמַר הַמַּחֲנֶה:</p>

<p>יַעַן נְשֵׁיהֶם וְטַפָּם לֹא פֹה אִתָּם וְלֹא בְקִרְבָתָם&quot;.
<br><br />
עָנָה וְשָׂח אוֹדִיסֵס הָאִישׁ רַב־הַדַּעַת וַיֹּאמֶר:</p>

<p>&quot;אֵיכָה יִישָׁנוּ, הֲיַחְדָּו עִם־טְרוֹיִים מַכְנִיעֵי־הַסּוּסִים,</p>

<p>אוֹ נִפְרָדִים מֵהֶם? הוֹדִיעֵנִי, כִּי דַעַת חָפָצְתִּי&quot;.   425
<br><br />
הֵשִׁיב אֲמָרָיו לוֹ דוֹלוֹן בְּנוֹ שֶׁל־אֶבְמֵדֵס וַיַּעַן:</p>

<p>&quot;הִנֵּה גַם זֹאת לְךָ אֲגַלֶּה, וּדְבָרַי יִהְיוּ נְכוֹנִים.</p>

<p>לְחוֹף יָם חוֹנִים פֵּיאוֹנִים, מוֹשְׁכֵי־קֶשֶׁת כְּפוּפָה,</p>

<p>קָרִים, לֶלֶּגִּים,וְקַבְקוֹנִים וְחֵיל הַפֶּלַּסְגִּים הַנַּעֲלִים;</p>

<p>לִיקִים, וּמִיסִים אַדִּירִים, וּפְרִיגִים מַכְנִיעֵי־הַסּוּסִים,  430</p>

<p>גְּדוּדֵי מֵאוֹנִים הַיּוֹצְאִים בְּרֶכֶב – נְחִתִּים מוּל תִּמְבְּרָה.</p>

<p>אֶפֶס מַדּוּעַ תִּדְרְשוּ לָדַעַת כָּל־אֵלֶּה, תַּחְקֹרוּ?</p>

<p>אִם־אֲמַרְתֶּם לְהִשְׂתָּעֵר עַל־מַחֲנֶה הַטְּרוֹיִים –לְבָדָד</p>

<p>חוֹנִים הַתְּרֵקִים, זֶה בָאוּ, וְהֵמָּה הַמְאַסֵּף לַמַּחֲנֶה;</p>

<p>רֵסוֹס בְּנוֹ שֶׁל־אֵיוֹנֵס הַמֶּלֶךְ בְּתוֹכָם, וּכְסוּסָיו    435</p>

<p>אַיִן לְיֹפִי וּלְגֹדֶל, כְּמוֹהֶם עֲדֶן לֹא רָאִיתִי:</p>

<p>צַחִים מִשֶּׁלֶג יַלְבִּינוּ, מְמַהֲרִים לָרוּץ כָּרוּחוֹת.</p>

<p>רִכְבּוֹ בוֹ יִרְכַּב עָשׂוּי בַזָּהָב הַטּוֹב וּבַכָּסֶף;</p>

<p>אַךְ כְּלֵי נִשְׁקוֹ עֲצוּמִים, כְּלֵי זָהָב, וְיָפִים לְהַפְלִיא,</p>

<p>הֵבִיא לוֹ אִתּוֹ, וְיָאֶה לְהִשְׁתַּמֵּשׁ בָּהֶם לִבְנֵי אֵלִים  440</p>

<p>הוֹיִם לְנֵצַח נְצָחִים וְלֹא לִבְנֵי אָדָם בְּנֵי תְמוּתָה.</p>

<p>אֶפֶס כָּעֵת הוֹלִיכוּנִי עַד־אֵצֶל הַסְּפִינוֹת הַמְּהִירוֹת,</p>

<p>אוֹ אִסְרוּנִי בִכְבָלִים אַכְזָרִים וּפֹה תַשְׁאִירוּנִי,</p>

<p>עַד אִם־הֲלַכְתֶּם וּבְחַנְתֶּם אֶת־דְּבָרַי דִבַּרְתִּי, וְנוֹכַחְתֶּם,</p>

<p>הֲיֵאָמְנוּ כָל־דְּבָרַי, וְאִם־אֱמֶת כָּל־אֲשֶׁר אָמַרְתִּי&quot;.  445
<br><br />
אַךְ דִּיאוֹמֵדֵס הֶחָסֹן הִתְבּוֹנֵן בּוֹ זְעוּמוֹת וַיַּעַן:</p>

<p>&quot;דּוֹלוֹן, אַל־נַפְשְׁךָ תַשְׁלֶה, כִּי אָמְנָם תִּמָּלֵט וְתִבְרַח</p>

<p>אַחַר נָפַלְתָּ בְיָדִי, וְאִם־טוֹבָה תְשׁוּבָתְךָ וּנְכוֹנָה.</p>

<p>יַעַן, אִם־נְשַׁלְּחֶךָּ, אַתָּה שׁוּב תָּשׁוּב הֵנָּה</p>

<p>אֶל־הָאֳנִיּוֹת הַקַּלּוֹת שֶׁל־בְּנֵי הָאֲכַיִּים לְרַגֵּל,   450</p>

<p>אוֹ לִקְרָאתֵנוּ תֵצֵא בַמַּעֲרָכָה לְהִלָּחֵם;</p>

<p>אוּלָם אִם־נֶפֶשׁ אַכֶּכָּה, כִּי תִהְיֶה בְךָ יָדִי, לְעוֹלָם</p>

<p>אַתָּה לֹא תוֹסִיף וְתִהְיֶה לְמוֹקֵשׁ לְחֵיל הָאַרְגֵּאִים&quot;.
<br><br />
שָׂח; וְזֶה בָא לְהִתְחַנֵּן, נוֹגֵעַ בְּיָדוֹ הַחֲזָקָה</p>

<p>בְּסַנְטֵר בֶּן־טִידֵס; אַךְ הוּא הֵנִיף אֶת־חַרְבּוֹ, וַיִּפְגַע  455</p>

<p>בְּעָרְפּוֹ בָאֶמְצָע וְהִתִּיז שְׁנֵי גִידֵי מַפְרַקְתּוֹ בֶחָרֶב;</p>

<p>עוֹד עַל־לְשׁוֹנוֹ מִלָּתוֹ, וְרֹאשׁוֹ הִתְפַּלֵּשׁ בֶּעָפָר.</p>

<p>הֵמָּה פָרְקוּ מֵעָלָיו אֶת־קוֹבַע הַנְּמִיָּה, וְאַדֶּרֶת</p>

<p>עוֹרוֹת הַזְּאֵבִים, וְאֶת־קַשְׁתּוֹ הַגְּמִישָׁה וְהַכִּידוֹן הָאָרֹךְ;</p>

<p>הֵנִיף כֻּלָּם בְּכַפּוֹ אוֹדִיסֵס הַנַּעֲלֶה לְאַתֵּנָה,     460</p>

<p>הִיא חוֹנֶנֶת הַשָּׁלָל, הִתְפַּלֵּל וַיִּשָּׂא אֲמָרָיו:</p>

<p>&quot;שֶׁבַח לָךְ, בַּת־הָאֵלִים! אֵלַיִךְ נִקְרָא רִאשׁוֹנָה</p>

<p>בֵּין כָּל־אֵלֵי אוֹלִימְפּוֹס הַהֹוִים לָעַד; וְגַם עָתָּה</p>

<p>נָא נַהֲגִינוּ עַד סוּסֵי הַתְּרֵקִים וְעַד אָהֳלֵיהֶם!&quot;
<br><br />
כָּכָה הִבִּיעַ, וְהֵנִיף הַכֵּלִים לְמַעְלָה וַיִּתְּנֵם     465</p>

<p>עַל־פְּנֵי הָאֵשֶׁל; וְסִמָּן לוֹ עָשָׂה בוֹ יַכִּיר בְּנָקֵל –</p>

<p>עַנְפֵי אֵשֶׁל מְלַבְלֵב וְסוֹף אֲשֶׁר צָבַר – לְמַעַן</p>

<p>יִמְצְאוּ הַמָּקוֹם בְּשׁוּבָם בָּאֹפֶל בַּלַּיְלָה הַחוֹלֵף.</p>

<p>הֵמָּה הֵחִישׁוּ פַעֲמֵיהֶם בֵּין נֶשֶׁק וְדָמִים מַשְׁחִירִים,</p>

<p>מַהֵר הִגִּיעוּ עַד־אֵצֶל גְּדוּד אַנְשֵׁי תְּרֵקָה. וְאֵלֶּה   470</p>

<p>נָפְלָה עֲלֵיהֶם תַּרְדֵּמָה, כִּי עָיְפוּ מְאֹד בַּעֲמָלָם,</p>

<p>כָּל־כְּלֵי מִלְחַמְתָּם הַיָּפִים עַל־פְּנֵי הָאֲדָמָה עֲרוּכִים</p>

<p>שָׁלֹשׁ מַעֲרָכוֹת בְּטוּב־טַעַם; אִישׁ אִישׁ צֶמֶד רִכְבּוֹ עַל־יָדוֹ.</p>

<p>רֵסוֹס בֵּינֵיהֶם בַּתָּוֶךְ, וְעַל־יָדוֹ סוּסָיו הַמְּהִירִים</p>

<p>הָיוּ אֲסוּרִים בִּרְצוּעוֹת לִשְׂפַת הָרֶכֶב מֵאָחוֹר.    475</p>

<p>רָאָה אוֹתוֹ אוֹדִיסֵס, הֶרְאָה עָלָיו לְדִיאוֹמֵדֵס:</p>

<p>&quot;הִנֵּה הָאִישׁ, דִּיאוֹמֵדֵס, וְאֵּלֶּה הַסּוּסִים, עֲלֵיהֶם</p>

<p>סִפֶּר לָנוּ דוֹלוֹן, הָאִישׁ הֲרַגְנוּהוּ זֶה־עָתָּה.</p>

<p>הַרְאֵה כַיּוֹם אֶת־גְּבוּרָתְךָ וְאֶת –אֹמֶץ לִבֶּךָ; לֹא יָאֶה</p>

<p>לַעֲמֹד פֹּה בָטֵל וְנִשְׁקְךָ בְיָדֶךָ; פַּתְּחָה הַסּוּסִים,   480</p>

<p>אוֹ אַתָּה תַכֶּה בַגְּבָרִים, וְאָנֹכִי לַסּוּסִים אֶדְאָגָה&quot;.
<br><br />
כָּכָה הִבִּיעַ; וְאַתֵּנָה נָטְעָה בְלֵב דִּיאוֹמֵדֵס</p>

<p>גְּבוּרָה, וַיַּךְ עַל־סְבִיבוֹתָיו; וַיַּעַל קוֹל נַאֲקַת חֲלָלִים</p>

<p>אָיֹם, קוֹל מְטֹעֲנֵי חָרֶב, וַתֶּאְדַּם הָאָרֶץ מִדָּמִים.</p>

<p>כְּמַרְאֵה הָאַרְיֵה הַנּוֹפֵל בְּעֶדְרֵי רְחֵלִים אוֹ עִזִּים,  485</p>

<p>אֲשֶׁר אֵין שׁוֹמְרִים לָהֶם, וּמְזִמּוֹת רֶשַׁע בִּלְבָבוֹ, –</p>

<p>כָּכָה הִשְׂתָּעֵר בֶּן־טִידֵס עַל־גְּדוּד אַנְשֵׁי תְּרֵקָה בְחַרְבּוֹ,</p>

<p>עַד שֶׁהִכְרִיעַ שְׁנֵים־עָשָׂר; וְהָיָה מִדֵּי יַךְ בֶּן־טִידֵס</p>

<p>בְּחַרְבּוֹ, וּבָא בֶן־לָאֶרְטֵס, הָאִישׁ רַב־הַמְּזִמָּה, וְאָחַז</p>

<p>בְּרַגְלוֹ וְשָׁמַט נִבְלָתוֹ הַצִּדָּה וְהִרְחִיקוֹ, כִּי אָמַר  490</p>

<p>בְּלִבּוֹ לְפַנּוֹת הַמָּקוֹם לַסּוּסִים חֲמוּדֵי־הָרַעְמָה,</p>

<p>וְיַעַבְרוּ בֶטַח בֵּינֵיהֶם וְלֹא יִזְדַּעְזְעוּ לַמַּרְאֶה</p>

<p>בְּצַעֲדָם עַל־הַחֲלָלִים – וְהֵמָּה לֹא נִסּוּ בָאֵלֶּה.</p>

<p>אַךְ כְּשֶׁהִגִּיעַ בֶּן־טִידֵס עַד רֵסוֹס הַמֶּלֶךְ, בָּא לָקַח</p>

<p>חַיָּיו הַמְּתוּקִים – וְהוּא הַשְּׁלֹשָׁה־עָשָׂר – וְהָיָה  495</p>

<p>נוֹשֵׁם בִּכְבֵדוּת, כִּי עָמַד בַּלַּיְלָה הַהוּא חֲלוֹם אָיֹם</p>

<p>לִמְרַאֲשׁוֹתָיו – נִין־אֵינֵס הַבָּא בַעֲצָתָהּ שֶׁל־פַּלַּס.</p>

<p>הוּא עוֹשֶׂה שָׁם, וְאוֹדִיסֵס הַיַּצִּיב פִּתַּח הַסּוּסִים</p>

<p>תְּמִימֵי־הַפַּרְסָה, וְזֶה אֶל־זֶה אֲסָרָם בִּרְצוּעוֹת,</p>

<p>גֵּרְשָׁם מִקֶּרֶב הַמַּחֲנֶה, הִכָּם בַּקֶּשֶׁת, כִּי שָׁכַח  500</p>

<p>קַחַת בְּיָדָיו הַשּׁוֹט הַמְנוֹצֵץ מֵרִכְבּוֹ הַנָּאֶה.</p>

<p>שָׁרַק בִּשְׂפָתָיו לְאוֹת לְבֶן־טִידֵס הַנִּמְשָׁל־לָאֵלִים.
<br><br />
עָמַד זֶה מְהַרְהֵר, מַה־יִּפְעַל בְּעֹז־לֵב אֵין גָּדוֹל מִמֶּנּוּ:</p>

<p>יֶאֱחֹז בְּמוֹט אוֹתוֹ רֶכֶב, בּוֹ צָבוּר הַנֶּשֶׁק הַמַּבְרִיק,</p>

<p>אַף יוֹצִיאֵהוּ, אוֹ אִם־יְרִימֵהוּ, בַּכַּף יִשָּׂאֶנּוּ,    505</p>

<p>וְאוּלַי עוֹד יוֹסִיף לָקַחַת נֶפֶשׁ תְּרֵקִים יְשֵׁנִים.</p>

<p>עוֹדוֹ מִתְיָעֵץ בְּלִבּוֹ וְנִמְלָךְ בְּכִלְיוֹתָיו, וַתִּקְרַב</p>

<p>אֵלָיו אַתֵּנָה וַתֹּאמֶר אֶל־דִּיאוֹמֵדֵס הַנַּעֲלֶה:</p>

<p>&quot;זְכָר־נָא, בֶּן־טִידֵס הַגִּבּוֹר, לָשׁוּב לַסְּפִינוֹת הַקְּמוּרוֹת,</p>

<p>לְמַעַן לֹא יִהְיֶה עָלֶיךָ עוֹד לָנוּס מִפֹּה וּלְהִמָּלֵט,    510</p>

<p>אַחַד הָאֵלִים כִּי יָבוֹא וְיָעִיר אֶת־חֵיל אַנְשֵׁי טְרוֹיָה&quot;.
<br><br />
כָּכָה הִבִּיעָה; וַיַּכֵּר אֶת־קוֹל בַּת־הָאֵל הַמְדַבֶּרֶת,</p>

<p>עָלָה חִישׁ עַל־הַסּוּסִים; וַיִּדְפּוֹק אוֹתָם אוֹדִיסֵס,</p>

<p>דָּפַק בְּקַשְׁתּוֹ, וְהֵמָּה טָסוּ עַד סְפִינוֹת אֲכַיִּים.
<br><br />
אֶפֶס לֹא שָׁוְא שָׁקַד הִבִּיט אַפּוֹלוֹן לוֹ קֶשֶׁת־הַכֶּסֶף, 515</p>

<p>כַּאֲשֶׁר רָאָה אֶת־פַּלַּס בְּשָׁקְדָהּ עַל־יַד דִּיאוֹמֵדֵס;</p>

<p>אָנַף בָּהּ וְנִכְנַס בְּתוֹךְ הֲמוֹן חֵיל הַטְּרוֹיִים הָרַבִּים,</p>

<p>הֵעִיר אֶת הִפּוֹקוֹאוֹן, הַיּוֹעֵץ הַטּוֹב בֵּין הַתְּרֵקִים,</p>

<p>הוּא בֶן־דּוֹדוֹ הַנָּדִיב שֶׁל־רֵסוֹס הַמֶּלֶךְ. וְרָאָה</p>

<p>וְהִנֵּה הַמָּקוֹם, שָׁם עָמְדוּ הַסּוּסִים מְהִירֵי־הַפַּרְסָה, 520</p>

<p>רֵיק מֵאֵין סוּס, וְהַגְּבָרִים מְפַרְפְּרִים אַחֲרֵי הַטֶּבַח, –</p>

<p>הֵרִים אֶת־קוֹלוֹ בִילָלָה וַיִּקְרָא בְשֵׁם לַעֲמִיתוֹ.</p>

<p>קָמָה יְלָלָה נוֹרָאָה וְזַעֲקַת שֶׁבֶר אֲיֻמָּה,</p>

<p>צָעֲקוּ טְרוֹיִים הַבָּאִים הֲמוֹנִים הֲמוֹנִים; הִשְׁתּוֹמְמוּ</p>

<p>לִרְאוֹת מַה־פָּעֲלוּ אֵלֶּה הַשָּׁבִים אֶל־אֳנִיּוֹתֵיהֶם.   525
<br><br />
הֵם עִם־הַמָּקוֹם, שָׁם הָרְגוּ מְרַגְּלוֹ שֶׁל־הֶקְטוֹר, אֶת דּוֹלוֹן,</p>

<p>חָשׁ אוֹדִיסֵס יְדִיד־זֶבְס וְעָצַר בַּסּוּסִים הַמְּהִירִים,</p>

<p>קָפַץ בֶּן־טִידֵס לָאָרֶץ וְתָקַע בִּידֵי בֶן־לָאֶרְטֵס</p>

<p>אֶת הַנֶּשֶׁק הַמְגֹאָל בְּדָמִים, שׁוּב עָלָה וְרָכַב,</p>

<p>דָּפַק הַסּוּסִים, וְהֵמָּה הֵחִישׁוּ פַעֲמֵיהֶם בְּרָצוֹן,  530</p>

<p>טָסוּ בְנֶפֶשׁ חֲפֵצָה אֶל־הָאֳנִיּוֹת הַקְּמוּרוֹת.</p>

<p>נֶסְטוֹר הוּא שָׁמַע הָרִאשׁוֹן קוֹל שַׁעֲטַת הַסּוּסִים וַיֹּאמֶר:</p>

<p>&quot;רֵעַי עֲמִיתַי, מַנְהִיגֵי הָעָם הָאַרְגֵּאִי וְשָׂרָיו!</p>

<p>הֲיֵאָמְנוּ דְבָרַי, אוֹ אֶשְׁגֶּה? הֲלֹא יְצִיקֵנִי</p>

<p>לִבִּי לְדַבֵּר! קוֹל דַּהֲרוֹת סוּסִים מְהִירִים בְּאָזְנָי;  535</p>

<p>לוּ יְהִי זֶה אוֹדִיסֵס וְדִיאוֹמֵדֵס הָעִזּוּז הַמְּנִיסִים</p>

<p>סוּסִים תְּמִימֵי־הַפַּרְסָה מֵאֵצֶל מַחֲנֵה הַטְּרוֹיִים!</p>

<p>אֶלָּא יָרֵאתִי מְאֹד, פֶּן־קָרָה הָאָסוֹן לַטּוֹבִים</p>

<p>אֲשֶׁר בִּנְשִׂיאֵי בְנֵי אַרְגּוֹס בְּקֶרֶב הֲמוֹנֵי הַטְּרוֹיִים&quot;.
<br><br />
עוֹד עַל־לְשׁוֹנוֹ מִלָּתוֹ, וּשְׁנֵיהֶם הוֹפִיעוּ וּבָאוּ. 540</p>

<p>קָפְצוּ וַיֵּרְדוּ לָאָרֶץ, וַיָּגֶל לֵב כֻּלָּם לִקְרָאתָם,</p>

<p>קִדְּמוּם בְּשָׁלוֹם בִּימִינָם וּבְדִבְרֵי יְדִידוּת וְרֵעוּת.</p>

<p>פָּתַח נֶסְטוֹר פָּרַשׁ גֶּרֵנְיָה וַיִּדְרֹשׁ הָרִאשׁוֹן:</p>

<p>&quot;הוֹי, אוֹדִיסֵס רַב־הַתְּהִלָּה, פְּאֵר הָאֲכַיִּים וְתִפְאַרְתָּם!</p>

<p>אֵיזֶה הַדֶּרֶךְ לְקַחְתֶּם הַסּוּסִים הָאֵלֶּה? הַפְּשַׁטְתֶּם   545</p>

<p>בְּמַחֲנֵה הַטְּרוֹיִים בֶּהָמוֹן, אוֹ אֵל אֶחָד הִקְרָם לִפְנֵיכֶם?</p>

<p>אָכֵן מַרְאֵיהֶם וְתָאֳרָם כְּתֹאַר קַרְנֵי הַחַמָּה!</p>

<p>הֵן גַּם אֲנִי אֶשְׂתָּעֵר בַּטְּרוֹיִים וְאֵינֶנִּי מִסְתַּתֵּר</p>

<p>אֶל־הָאֳנִיּוֹת – וְאִם־אָמְנָם אֲנִי לוֹחֵם זָקֵן הִנֵּנִי –</p>

<p>אוּלָם אֲנִי עַד־הַיּוֹם לֹא רָאִיתִי כַסּוּסִים הָאֵלֶּה. 550</p>

<p>אֵין זֶה כִי אַחַד הָאֵלִים שֶׁפָּגַשׁ אֶת־שְׁנֵיכֶם חֲנַנְכֶם,</p>

<p>יַעַן כִּי אֲהֵבוּכֶם גַּם־זֶבְס זֶה כוֹנֵס־הַנְּשִׂיאִים</p>

<p>גַּם בַּת־זֶבְס תּוֹפֵשׂ־הָאֵיגִיס, אַתֵּנָה כְחֻלַּת־הָעָיִן&quot;.
<br><br />
הֵשִׁיב אֲמָרָיו אוֹדִיסֵס הָאִישׁ רַב־הַדַּעַת וַיַּעַן:</p>

<p>&quot;נֶסְטוֹר בֶּן־נֵלֵס, תִּפְאַרְתָּם שֶׁל־הָאֲכַיִּים וְהוֹדָם! 555</p>

<p>בֶּן־הָאֵלִים לוּ חָפֵץ, הֲלֹא יִתֶּן־לָנוּ בְנָקֵל</p>

<p>סוּסִים גַּם־טוֹבִים מֵאֵלֶּה, כִּי יַד הָאֵלִים כָּל תּוּכָל.</p>

<p>וְאֵלֶּה הַסּוּסִים, שֶׁלָּמוֹ דָרַשְׁתָּ, הוֹי סָבָא, אַךְ בָּאוּ</p>

<p>עַתָּה מִתְּרֵקָה; וְאוּלָם הָאִישׁ דִּיאוֹמֵדֵס הַגִּבּוֹר</p>

<p>הִכָּה אֶת־בַּעֲלֵיהֶם וּשְׁנֵים־עָשָׂר אִיש מֵאַדִּירָיו.   560</p>

<p>וְעוֹד אֶחָד מְרַגֵּל הָרַגְנוּ עַל־יַד הָאֳנִיּוֹת הַקַּלּוֹת –</p>

<p>וְהוּא הַשְּׁלֹשָׁה־עָשָׂר – וְהֶקְטוֹר וְיֶתֶר אֲצִילֵי</p>

<p>טְרוֹיָה שְׁלָחוּהוּ לְרַגֵּל אֶת־עֶרְוַת מַחֲנֵנוּ אֲנָחְנוּ&quot;.
<br><br />
כָּכָה הִבִּיעַ וַיִּנְהַג הַסּוּסִים תְּמִימֵי־הַפַּרְסָה</p>

<p>דֶּרֶךְ הַתְּעָלָה, שָׂמֵחַ; בִּתְרוּעָה לִוּוּהוּ גַם־יִתְרָם.  565</p>

<p>וּכְשֶׁהִגִּיעוּ עַד אֹהֶל בֶּן־טִידֵס הַבָּנוּי לְתִפְאָרָה,</p>

<p>אָסְרוּ הַסּוּסִים בִּרְצוּעוֹת חֲתוּכוֹת לְתִפְאָרָה אֶל־אֵבוּס</p>

<p>סוּסָיו, שָׁם עָמְדוּ גַם יֶתֶר הַסּוּסִים מְהִירֵי־הַפַּרְסָה</p>

<p>שֶׁל־הָאִישׁ דִּיאוֹמֵדֵס וְלָעֲסוּ חִטָּה מְתוּקָה,</p>

<p>אֶפֶס אֶת־נִשְׁקוֹ שֶׁל־דּוֹלוֹן הַמְגֹאָל בְּדָמִים הִנִּיחַ   570</p>

<p>בְּנוֹ שֶׁל־לָאֶרְטֵס בְּיַרְכְּתֵי סְפִינָתוֹ לְקַדְּשׁוֹ לְאַתֵּנָה.</p>

<p>וְהֵם יָרְדוּ, טָבְלוּ בַיָּם, הִדִּיחוּ הַזֵּעָה הָרַבָּה</p>

<p>אֲשֶׁר עַל־עָרְפָּם וְעַל־שׁוֹקֵיהֶם וְיַרְכוֹתֵיהֶם.</p>

<p>אוּלָם אַחַר שֶׁשָּׁטְפוּ גַלֵּי הַיָּם אֶת־הַזֵּעָה</p>

<p>אֲשֶׁר עַל־בְּשָׂרָם הָרַבָּה, וְהֵשִׁיבוּ אֶת־נַפְשָׁם וְאֶת־לִבָּם, 575</p>

<p>יָרְדוּ וְטָבְלוּ אֶת־בְּשָׂרָם בְּאַמְבַּטְיוֹת מְצֻחְצָחוֹת לְמִשְׁעִי.</p>

<p>כִּלּוּ לִרְחֹץ אֶת־בְּשָׂרָם, מְשָׁחוּהוּ בַשֶּׁמֶן הַמַּבְרִיק,</p>

<p>יָשְׁבוּ אֶל־סְעוּדַת הָעֶרֶב וְשָׁאֲבוּ מְלוֹא מִזְרְקֵיהֶם</p>

<p>יַיִן מָתוֹק כַּדְּבָשׁ – הוּא קָרְבַּן נִסְכָּם לְאַתֵּנָה.</p>
</blockquote>

<h2 id="שִׁיראַחַדעָשָׂר:גְּבוּרוֹתאֲגַמֶּמְנוֹן">שִׁיר אַחַד עָשָׂר: גְּבוּרוֹת אֲגַמֶּמְנוֹן</h2>

<blockquote>
<p>וְאֵאוֹס קָמָה מִיצוּעָהּ מֵאֵצֶל טִיתּוֹנוֹס הַנֶּחְמָד</p>

<p>וְעָלְתָה לְהָבִיא הָאוֹר לִבְנֵי הָאַלְמָוֶת וְהַתְּמוּתָה;</p>

<p>וְזֵאוּס שָׁלַח אֶת־אֶרִיס הַבַּת הָאֲיֻמָּה אֶל־סְפִינוֹת</p>

<p>עַם הָאֲכַיִּים הַמְּהִירוֹת, וּבְיָדָהּ הָאוֹת לַמִּלְחָמָה.</p>

<p>קָרְבָה וְעָמְדָה עַל־יַד הָאֳנִיָּה הַגְּדוֹלָה הַשְּׁחוֹרָה  5</p>

<p>שֶׁל־אוֹדִיסֵס – וְהִיא בָאֶמְצָע – כִּי יִשְׁמְעוּ אֵלֶּה וְאֵלֶּה</p>

<p>קוֹלָהּ בְּקָרְאָה עַד־אָהֳלֵי אָיַס הָאִישׁ בֶּן־טֶלַּמּוֹן</p>

<p>וְאָהֳלֵי אֲכִילֵס, שֶׁהֵם סְפִינוֹתֵיהֶם הִסִּיעוּ לַקְּצָווֹת,</p>

<p>יַעַן כִּי בָטְחוּ בְרוּחַ גְּבוּרָתָם וּזְרוֹעַ יְמִינָם;</p>

<p>נִצְּבָה שָׁם בַּת־הָאֵלִים, הֵרִיעָה בְקוֹל אָיֹם וְנוֹרָא,  10</p>

<p>נָטְעָה בְלֵב הָאֲכַיִּים, בִּלְבַב אִישׁ וָאִישׁ, רוּחַ גְּבוּרָה</p>

<p>לֶאֱסֹר מִלְחָמָה וּקְרָב, לָרֶדֶת לַשַּׁעַר וְלֹא יֵחָת.</p>

<p>נִדְמָה לָהֶם יוֹתֵר עָרֵב הַקְּרָב וְהַקֶּטֶל מֵהַפְלִיג</p>

<p>בִּסְפִינוֹתֵיהֶם הַחֲלוּלוֹת אֶל־אֶרֶץ אֲבוֹתָם אָהֵבוּ.
<br><br />
וַאֲגַמֶּמְנוֹן הֵרִיעַ בְּקוֹלוֹ וַיְצַו לָאַרְגֵּאִים   15</p>

<p>כִּי יִתְאַזָּרוּ; וַיִּלְבַּשׁ גַּם־הוּא כְלֵי הַנְּחֹשֶׁת הַנּוֹצְצָה.</p>

<p>תְּחִלָּה שָׂם עַל־פְּנֵי שׁוֹקָיו הַמְּצָחוֹת הַנָּאוֹת, וְלַמְּצָחוֹת</p>

<p>פֻּרְפּוֹת־קַרְסֻלִּים הֲדוּקוֹת עֲשׂוּיוֹת כֶּסֶף לְרָכְסָן;</p>

<p>אַחֲרֵי־כֵן בָּא וְעִטֵּר סָבִיב לֶחָזֶה הַשִּׁרְיָן,</p>

<p>אֲשֶׁר לוֹ נָתַן לְפָנִים קִינִירֵס תְּשׁוּרָה שֶׁל־אוֹרְחִים.  20</p>

<p>יַעַן כִּי בְכַפְתֹּר הִגִּיעָה עַד־אָזְנָיו הַבְּשׂוֹרָה הַגְּדוֹלָה,</p>

<p>אֲשֶׁר מִתְכּוֹנְנִים אֲכַיִּים לַעֲלוֹת עַל־טְרוֹיָה בִסְפִינוֹת, -</p>

<p>נָתַן לוֹ אוֹתוֹ הַשִּׁרְיָן מַתָּנָה לַמֶּלֶךְ לְעַנְּגוֹ.</p>

<p>עֶשֶׂר רְצוּעוֹת בַּשִּׁרְיָן – בַּרְזֶל־עָשׁוֹת כְּחַלְחַל,</p>

<p>עֶשְׂרִים רְצוּעוֹת שֶׁל־בְּדִיל וּשְׁתֵּים־עֶשְׂרֵה רְצוּעוֹת שֶׁל־זָהָב. 25</p>

<p>שְׁלֹשָׁה דְרָקוֹנִים בַּשִּׁרְיָן מִזֶּה וּמִזֶּה וּמִתְרוֹמְמִים</p>

<p>עַד־פְּנֵי הַצַּוָּאר, עֲשׂוּיִים בַּרְזֶל־עָשׁוֹת, כְּחַלְחַלִּים,</p>

<p>כְּקֶשֶׁת בֶּן־קְרוֹנוֹס נִמְתַּחַת בֶּעָבִים לְאוֹת לִבְנֵי אָדָם.</p>

<p>שָׂם עַל־כְּתֵפָיו אֶת־חַרְבּוֹ; וּמַסְמְרוֹת זָהָב מַבְרִיקִים</p>

<p>זְרוּעִים, קְבוּעִים בַּשֶּׁלַח הַנָּתוּן בְּתַעַר שֶׁל־כֶּסֶף   30</p>

<p>תָּלוּי עַל־שַׁרְשְׁרוֹת זָהָב. וַיִּקַּח הַשֶּׁלֶט הַגָּדוֹל,</p>

<p>מָגֵן גִּבּוֹרִים עוֹטֵר לָאָדָם וְעָשׂוּי לְתִפְאָרָה,</p>

<p>נֶהְדָּר, עִגּוּלִים לַשֶּׁלֶט, חֲשׁוּקֵי נְחֹשֶׁת עֲשָׂרָה,</p>

<p>עֶשְׂרִים גַּבְשׁוּשִׁים מַלְבִּינִים, גַּבְשׁוּשֵׁי בְדִיל עָלָיו בּוֹלְטִים,</p>

<p>וְאֶחָד בָּאֶמְצָע עָשׂוּי בַרְזֶל־עָשׁוֹת כְּחַלְחָל.   35</p>

<p>צֶלֶם פְּנֵי גוֹרְגוֹ הַמְּפִיצָה בַלָּהוֹת מַקִּיף הַשָּׂפָה,</p>

<p>זְוָעָה מְזָרוֹת עֵינֵיהָ, וְסָבִיב לָהּ מָגוֹר וָפָחַד,</p>

<p>תֶּלְיוֹ עָשׂוּי בַכָּסֶף; וּדְרָקוֹן שָׁת עָלָיו מִתְפַּתֵּל,</p>

<p>עָשׂוּי מִבַּרְזֶל־עָשׁוֹת, הַבַּרְזֶל הַכָּחֹל־שְׁחַרְחַר,</p>

<p>רָאשִׁים לוֹ שְׁלֹשָׁה מִסְתַּבְּכִים וְעוֹלִים בַּצַּוָּאר הָאֶחָד;  40</p>

<p>חָבַשׁ לְרֹאשׁוֹ הַקּוֹבַע הַנֶּאְפָּד אַרְבַּע טוֹטָפוֹת,</p>

<p>וְרַעְמַת סוּס תַּעְטְרֶנוּ, אֲיֻמָּה מִדֵּי תִזְדַּעְזֵעַ.
L
אָחַז בִּשְׁתַּיִם חֲנִיתוֹת אַדִּירוֹת מְצֻפּוֹת נְחֹשֶׁת</p>

<p>חַדָּה וּמְפִיקָה אֶת־נֹגַהּ זַרְחָהּ עַד־לֶב־הַשָּׁמָיִם.</p>

<p>רַעַם בַּמְּרוֹמִים הִרְעִימוּ אָז הֵרָה וְאַתֵּנָה לְכַבֶּד  45</p>

<p>בּוֹ אֶת־הַמֶּלֶךְ הַמּוֹלֵךְ בְּמִיקֵנֵי הַכְּבֵדָה בַזָּהָב.
<br><br />
צִוָּה אִישׁ אִישׁ אֶת־רַכָּבוֹ עַל־סוּסָיו, לִהְיוֹת הַסּוּסִים</p>

<p>עוֹמְדִים עֲרוּכִים בְּסֵדֶר וּנְכוֹנִים אֶל הַתְּעָלָה,</p>

<p>וְהֵמָּה כְלֵי נִשְׁקָם עֲלֵיהֶם נֶחְפָּזִים מִשְׂתָּעֲרִים רַגְלִים;</p>

<p>עָלְתָה צְוָחָה לֹא־תִכְבֶּה לִקְרַאת הַצְּפִירָה הָעוֹלָה.  50</p>

<p>הֵמָּה הִקְדִּימוּ הֶעֱבִירוּ אֶת־חֵיל הַפָּרָשִׁים וְעָרְכוּ</p>

<p>אֵצֶל הַתְּעָלָה, וְאַחֲרֵיהֶם הִזְדָּרְזוּ הָרוֹכְבִים וּבָאוּ.</p>

<p>שָׁאוֹן וּמְהוּמָה נוֹרָאָה אָז הֵקִים בְּקִרְבָּם בֶּן־קְרוֹנוֹס,</p>

<p>הִמְטִיר מִמְּרוֹמֵי הָאֵיתֶּר רְסִיסֵי טַל נוֹטֵף דָּמִים,</p>

<p>יַעַן כִּי חָפֵץ לְהוֹרִיד רָב־רָאשֵׁי אַדִּירִים שְׁאוֹלָה.  55
<br><br />
וְחֵיל אַנְשֵׁי טְרוֹיָה הֵם עָרְכוּ מֵעֵבֶר מִזֶּה עַל־הָרָמָה,</p>

<p>סַבּוּ עַל־הֶקְטוֹר הָעִזּוּז, עַל־פּוּלִידַמַס הַתָּמִים,</p>

<p>גַּם עַל־אֵינֵיַאס – וְהַטְּרוֹיִים כִּבְּדוּהוּ כְאַחַד הָאֵלִים –</p>

<p>וְעַל־בְּנֵי אַנְטֵנוֹר הַשְּׁלֹשָׁה: פּוֹלִבּוֹס וַאֲגֵנוֹר הַנַּעֲלֶה,</p>

<p>גַּם אֲקַמַס הַצָּעִיר, הַגִּבּוֹר הַנִּמְשָׁל־לָאֵלִים.   60</p>

<p>וְהֶקְטוֹר נוֹשֵׂא מָגִנּוֹ הַמָּעְגָּל בִּקְהַל הַחֲלוּצִים.</p>

<p>כְּאוֹתוֹ כוֹכַב אֲבַדּוֹן שֶׁבָּקַע וְצָץ מִתּוֹךְ עָבִים,</p>

<p>יַבְהִיק בְּנָגְהוֹ, אַךְ שׁוּב יִסְתַּתֵּר בְּעָבִים מְצִלִּים –</p>

<p>מַרְאֵה פְנֵי הֶקְטוֹר בְּפָקְדוֹ, מוֹפִיעַ בִּקְהַל הַחֲלוּצִים</p>

<p>אוֹ בִגְדוּדֵי הַמְאַסֵּף; הִזְהִיר בִּנְחֻשְׁתּוֹ כְבָרָק,   65</p>

<p>אֲשֶׁר יְשַׁלַּח אָבִינוּ זֵאוּס תּוֹפֵשׂ־הָאֵיגִיס.
<br><br />
כְּמַרְאֵה הַקּוֹצְרִים בַּצֶּבֶת הַצּוֹעֲדִים אֵלֶּה מוּל אֵלֶּה</p>

<p>בְּחֶלְקַת חִטִּים אוֹ שְׂעוֹרִים לְאִישׁ, אֲשֶׁר הוֹן לוֹ וּנְכָסִים,</p>

<p>נוֹפְלִים לִפְנֵיהֶם עֳמָרִים תְּכוּפִים, - כָּכָה הִתְנַפְּלוּ</p>

<p>חֵיל הַטְּרוֹיִים וְחֵיל הָאֲכַיִּים אֵלֶּה עַל־אֵלֶּה,    70</p>

<p>הוֹרְגִים זֶה אֶת־זֶה, וְלֹא זָכַר אִישׁ מְנוּסַת כִּלָּיוֹן.</p>

<p>מִסְפָּר אֶחָד וְרָאשִׁים אֲחָדִים, כִּזְאֵבִים סָעָרוּ.</p>

<p>וְאֶרִיס עֲשִׁירַת־הַנְּאָקוֹת שָׂמְחָה כִי רָאֲתָה אֵלֶּה;</p>

<p>יַעַן מִכָּל־בְּנֵי הָאֵלִים אַךְ הִיא בָאָה בֵין הַנִּלְחָמִים,</p>

<p>אוּלָם כָּל־יֶתֶר הָאֵלִים הֵמָּה לֹא בָאוּ בֵינוֹתָם,  75</p>

<p>אֶלָּא שְׁלֵוִים וּשְקֵטִים יָשְׁבוּ בְאַרְמְנוֹת תִּפְאַרְתָּם,</p>

<p>אִישׁ אִישׁ בְּהֵיכָלוֹ שֶׁלּוֹ הַבָּנוּי בִנְקִיקֵי אוֹלִימְפּוֹס.</p>

<p>כֻּלָּם מַאֲשִׁימִים אֶת־קְרוֹנְיוֹן עֲטוּף־הָעֲנָנִים־הַשְּׁחוֹרִים,</p>

<p>יַעַן כִּי רָצָה לָחֹן אֶת־צִבְאוֹת הַטְּרוֹיִים הַתְּהִלָּה.</p>

<p>אֶפֶס אֲבִיהֶם לֹא שָׁעָה לְאֵלֶּה, כִּי רָחַק מִתְבּוֹדֵד,   80</p>

<p>יָשַׁב מִתְיַחֵד עִם־עַצְמוֹ, מִתְגָּאֶה בִשְׁמוֹ וּתְהִלָּתוֹ,</p>

<p>מַשְׁקִיף עַל־פְּנֵי עִיר הַטְּרוֹיִים וְעַל־סְפִינוֹת בְּנֵי הָאֲכַיִּים,</p>

<p>עַל־פְּנֵי נְחֹשֶׁת מַבְרִיקָה, עַל־הוֹרְגִים וְעַל־נֶהֱרָגִים.
<br><br />
עַד שֶׁהַצְּפִירָה בְהִלָּה וְהוֹלֵךְ וְגָדוֹל יוֹם־קֹדֶשׁ,</p>

<p>עָפוּ חִצֵּיהֶם שֶׁל־אֵלֶּה וְאֵלֶּה, וְנָפְלוּ חֲלָלִים;   85</p>

<p>אַךְ כְּשֶׁהִגִּיעָה הַשָּׁעָה, בָּהּ יִיעַף גּוֹדֵעַ הָעֵצִים</p>

<p>בְּנִקְרוֹת הָהָר, כִּי זְרוֹעוֹתָיו תִּיגַעְנָה מְאֹד בַּעֲמָלוֹ</p>

<p>לִכְרֹת עֵצִים נִשָּׂאִים, וְנַפְשׁוֹ נִלְאֲתָה, וְלִבּוֹ</p>

<p>כָּמַהּ לְמָזוֹן שֶׁיָּשִׁיב אֶת־נַפְשׁוֹ, וְעָרַךְ סְעוּדָתוֹ, -</p>

<p>גָּבְרוּ בְנֵי הַדַּנָּאִים וּבִקְּעוּ אֶת־טוּרֵי הָאוֹיֵב,   90</p>

<p>קוֹרְאִים אִישׁ אֶל־עֲמִיתוֹ בַשּׁוּרוֹת. וַאֲגַמֶּמְנוֹן</p>

<p>רִאשׁוֹן הִשְׂתָּעֵר וַיַּךְ אֶת־רוֹעֵה־הָעָם אֶת־בִּיאֵנוֹר,</p>

<p>אוֹתוֹ וְאֶת־גֶּבֶר עֲמִיתוֹ אוֹאִילֵס הַנּוֹהֵג בְּסוּסָיו.</p>

<p>קָפַץ אוֹאִילֵס מֵרִכְבּוֹ וַיֵּצֵא לִקְרָאתוֹ – וַיִּפְגַּע</p>

<p>בּוֹ אֲגַמֶּמְנוֹן בְּרָמְחוֹ הַשָּׁנוּן בְּמִצְחוֹ, עוֹדֶנּוּ   95</p>

<p>עָלָיו מִשְׂתָּעֵר, וְלֹא עָמְדוּ לְרָמְחוֹ לְשָׂטָן גַּם שׁוּלָיו</p>

<p>כִּבְדֵי הַנְּחֹשֶׁת הַסּוֹכְכִים לַקּוֹבַע, כִּי חָדַר גֻּלְגָּלְתּוֹ,</p>

<p>מֹחוֹ הִתְעָרֵב בְּדָמָיו; בְּהִשְׂתָּעֲרוֹ שָׁם הִכְרִיעָהוּ.</p>

<p>וַאֲגַמֶּמְנוֹן הָעוֹצֵר־בַּגְּבָרִים שָׁם הִשְׁלִיךְ נִבְלוֹתָם,
<br><br />
חָזָם מוֹפִיעַ וּמַלְבִּין, כִּי הֵסִיר מֵהֶם שִׁרְיוֹנֵיהֶם;  100</p>

<p>פָּנָה מֵהֶם, וְהִכְרִיעַ אֶת־אִיסוֹס וַיַּךְ אֶת־אַנְטִיפוֹס-</p>

<p>שְׁנֵיהֶם מִזֶּרַע פְּרִיאַמּוֹס,לוֹ יָלְדוּ פִילַגְשׁוֹ וְאִשְׁתּוֹ, -</p>

<p>וְהֵמָּה בָרֶכֶב הָאֶחָד; וַיְהִי בֶן־הָאָמָה הָרַכָּב,</p>

<p>וְנִלְחָם עַל־יָדוֹ אַנְטִיפוֹס; וּבְנִקְרַת הַר אִידָה אֲסָרָם</p>

<p>פַּעַם אֲכִיל בְּסוּרֵי עָרָב, כְּשֶׁתְּפָסָם בִּרְעוֹתָם אֶת־צֹאנָם,  105</p>

<p>אוּלָם שְׁלָחָם לְנַפְשָׁם, כִּי קִבֵּל הַכֹּפֶר הֶעָצוּם.</p>

<p>וַאֲגַמֶּמְנוֹן הַמּוֹשֵׁל פָּצַע בְּרָמְחוֹ אֶת־אִיסוֹס</p>

<p>בְּחָזוֹ מִמַּעַל לַדַּד, וַיַּךְ אֶת־אַנְטִיפוֹס בַּחֶרֶב</p>

<p>אֵצֶל אָזְנוֹ וּמִגְּרוֹ אַרְצָה מֵעַל הַמֶּרְכָּבָה.</p>

<p>מִהֵר אֲלֵיהֶם וַיִּקַּח מֵהֶם אֶת־כְּלֵי זֵינָם הַיָּפִים,  110</p>

<p>הִכִּיר אֶת־שְׁנֵיהֶם, כִּי פַעַם כְּבָר רָאָם עַל־יַד הָאֳנִיּוֹת</p>

<p>קַלּוֹת־הַמֵּרוֹץ, כְּשֶׁנְּהָגָם אֲכִיל קַל־הָרֶגֶל מֵאִידָה.</p>

<p>מָשָׁל לְאַרְיֵה הַפּוֹרֵץ בְּרֵבֶץ אַיָּלָה שְׁלוּחָה,</p>

<p>יֹאחַז בְּמַלְתְּעוֹת אַדִּירִים אֶת־אֻרְזִילֶיהָ הַפּוֹעִים,</p>

<p>יִגְרְמֵם בְּנָקֵל וְיָשֹׁד מֵהֶם אֶת־חַיָּתָם הָרַכָּה,    115</p>

<p>וְהִיא לֹא תוּכַל תּוֹשִׁיעַ, וְאִם־מְאֹד קָרְבָה אֲלֵיהֶם,</p>

<p>יַעַן כִּי רַעַד וְחִיל אֲחָזוּהָ, וְהִיא טָסָה וְנִשֵּׂאת</p>

<p>דֶּרֶךְ הַסְּבַךְ וְהַחֹרְשָׁה, זֵעָתָהּ רוֹעֶפֶת מִמֶּנָּה,</p>

<p>נָסָה מֵאֵימַת הַחַיָּה הַהִיא הַטּוֹרֶפֶת, הַחֲזָקָה, -</p>

<p>כָּכָה לֹא יָכֹל אִישׁ מִן־הַטְּרוֹיִים לְהַצִּילָם מֵאָבְדָן, 120</p>

<p>יַעַן כִּי הֵמָּה בְעַצְמָם נָסוּ מִפְּנֵי הָאַרְגֵּאִים.
<br><br />
פָּגַע בִּבְנֵי אַנְטִימָכוֹס הַנָּבוֹן – וְהֵם הִפּוֹלוֹכוֹס</p>

<p>אַמִּיץ־הַלֵּב וּפֵּיסַנְדְּרוֹס – וְהוּא הָאִישׁ, אֲשֶׁר עָצַר</p>

<p>יוֹתֵר מִכֹּל אֶת־הַטְּרוֹיִים, מִתֵּת לָאִישׁ מֶנֶּלָּאוֹס</p>

<p>אֶת הֶלֶּנָּה, כִּי נָתַן לוֹ פָּרִיס רֹב זָהָב וּתְשׁוּרוֹת, -  125</p>

<p>מְצָאָם בָּרֶכֶב הָאֶחָד כָּעֵת אֲגַמֶּמְנוֹן הַמּוֹשֵׁל,</p>

<p>שְׁנֵיהֶם עֲמֵלִים לַעֲצֹר בַּסּוּסִים הַמְּהִירִים, כִּי נִשְׁמְטוּ</p>

<p>מוֹסְרוֹת הַסּוּסִים הַנּוֹצְצוֹת מִבֵּין אֶצְבְּעוֹתֵיהֶם, נָפָלוּ,</p>

<p>נִבְעֲתוּ פִתְאֹם הַסּוּסִים. הִשְׂתָּעֵר עֲלֵיהֶם בֶּן־אַטְרֵס</p>

<p>כְּאוֹתוֹ הָאַרְיֵה, וְחִנְּנוּ אֵלָיו אֶת־קוֹלָם מֵרִכְבָּם:  130</p>

<p>&quot;אַל־נָא, בֶּן־אַטְרֵס, תְּמִיתֵנוּ, קַח אֶת־הַכֹּפֶר הֶעָצוּם!</p>

<p>גִּנְזֵי מַטְמוֹנִים וְאוֹצָרוֹת בִּזְבוּל אַנְטִימָכוֹס אָבִינוּ,</p>

<p>זָהָב וּנְחֹשֶׁת וּבַרְזֶל עָשׂוּי בְּעָמָל וִיגִיעָה;</p>

<p>יִתֶּן־לְךָ מֵהֶם כֹּפֶר בְּנֶפֶשׁ חֲפֵצָה אָבִינוּ,</p>

<p>אִם־אַךְ יִשְׁמַע, כִּי חַיִּים אֲנַחְנוּ עִם־צִי הָאֲכַיִּים&quot;.  135
<br><br />
כָּכָה הִתְחַנְּנוּ לַמֶּלֶךְ, וְעֵיֵניֶהם הוֹרִידוּ דְמָעוֹת,</p>

<p>שְׂפַת חֲלָקוֹת דִּבֵּרוּ, אַךְ מָרָה תְשׁוּבָתָם שָׁמֵעוּ:</p>

<p>&quot;אָכֵן אִם־אַתֶּם בְּנֵי אַנְטִימָכוֹס הַגֶּבֶר הַנָּבוֹן,</p>

<p>הוּא אֲשֶׁר יָעַץ לְפָנִים לַטְּרוֹיִים לָקַחַת אֶת־נַפְשׁוֹ</p>

<p>שֶׁל־מֶנֶּלָּאוֹס – שֶׁבָּא עִם־אוֹדִיסֵס הָאִישׁ הָאֱלֹהִי,  140</p>

<p>מַלְאָךְ שָׁלוּחַ – לְמַעַן לֹא יָשׁוּב אֶל־חֵיל הָאֲכַיִּים,</p>

<p>אַתֶּם תְּכַפְּרוּ כַיּוֹם זְדוֹן לֶב־אֲבִיכֶם וְחֻצְפָּתוֹ&quot;.
<br><br />
אָמַר, וַיַּךְ אֶת פֵּיסַנְדְּרוֹס בְּרָמְחוֹ בֶחָזֶה וּמִגְּרוֹ</p>

<p>אַרְצָה מִן־הַמֶּרְכָּבָה; וַיִּפֹּל הַלָּז אֲחוֹרַנִּית.</p>

<p>חָשׁ הִפּוֹלוֹכוֹס וְקָפָץ; וְהִכָּהוּ עַל־פְּנֵי הָאֲדָמָה,  145</p>

<p>כָּרַת בְּחַרְבּוֹ אֶת־יָדָיו, וַיַּתֵּז מֵעָלָיו צַוָּארוֹ</p>

<p>וַיַּשְׁלִיכֵהוּ כְגָלִיל, שֶׁהָלַךְ וְהִתְגַּלְגֵּל בֶּהָמוֹן.</p>

<p>נָטַשׁ הַשְּׁנַיִם וַיָּחָשׁ לַמָּקוֹם, שָׁם נִלְחֲצוּ בְיוֹתֵר</p>

<p>שׁוּרוֹת הַלּוֹחֲמִים, וְעִמּוֹ אֲכַיִּים עֲדוּיֵי־מְצָחוֹת.</p>

<p>רַגְלִים הִשְׁחִיתוּ בְרַגְלִים נִמְלָטִים עַל־נַפְשָׁם עַל־כָּרְחָם, 150</p>

<p>רוֹכְבִים בְּרוֹכְבִים, – וַיַּעַל אֲבַק הַעֲרָבָה, הִתְרוֹמֵם</p>

<p>אָבָק מִתַּמֵּר מִתַּחַת הַפְּרָסוֹת הַהוֹלְמוֹת בְּרָעַם, –</p>

<p>בְּנֶשֶׁק נְחֹשֶׁת נִלְחָמוּ, וַאֲגַמֶּמְנוֹן הַמּוֹשֵׁל</p>

<p>דּוֹלֵק וּמֵמִית עַל־סְבִיבָיו וּמְפַקֵּד אֶת־צְבָא הָאַרְגֵּאִים.</p>

<p>כְּאֵשׁ אוֹכֶלֶת שֶׁנָּפְלָה בְיַעַר לֹא־עָלָה בוֹ כוֹרֵת,   155</p>

<p>וְסַעַר יְסָעֲרָהּ סָבִיב אֶל־כָּל־הָעֲבָרִים, וְנָפְלוּ</p>

<p>גִּזְעֵי אִילָנוֹת עֲנֵפִים עַל־שָׁרְשָׁם בַּלַּהַב הָעִזּוּז, -</p>

<p>כָּכָה הִתְגַּלְגְּלוּ רָאשֵׁי טְרוֹיִים נִמְלָטִים עַל־נַפְשָׁם</p>

<p>לִפְנֵי הָאִישׁ אֲגַמֶּמְנוֹן, וְסוּסִים אֲרֻכֵּי־הַצַּוָּאר</p>

<p>רַבִּים מַרְעִימִים בְּרִכְבָּם הָרֵיק עַל־שְׂדֵה הַמִּלְחָמָה,  160</p>

<p>אֵין רַכָּבֵיהֶם הַתְּמִימִים, כִּי הֵמָּה מִתְפַּלְשִׁים בֶּעָפָר,</p>

<p>יָקַר מַרְאֵיהֶם בְּעֵינֵי הַדַּיּוֹת מִבְּעֵינֵי נְשֵׁיהֶם.
<br><br />
וְזֵאוּס הוֹצִיא אֶת־הֶקְטוֹר מִתּוֹךְ הָאָבָק וְהַחִצִּים,</p>

<p>מִנִּי קֶטֶל יָשֹׁד בַּגְּבָרִים, מִדָּם וּשְׁאוֹן־קְרָבוֹת;</p>

<p>וַאֲגַמֶּמְנוֹן בָּא דוֹלֵק הַטְּרוֹיִים, מְעוֹדֵד דַּנָּאִים.  165</p>

<p>וְאֵלֶּה נָסִים בּוֹאֲכָה קִבְרוֹ שֶׁל־אִילוֹס הַקַּדְמוֹן,</p>

<p>דֶּרֶךְ הַשָּׂדֶה בַתָּוֶךְ, בּוֹאֲכָה גִבְעַת הַתְּאֵנָה,</p>

<p>שׁוֹאֲפִים לָבוֹא הָעִירָה; אוּלָם בֶּן־אַטְרֵס לֹא הִרְפָּה,</p>

<p>דָּלַק, הֵרִיעַ, וְכַפָּיו אֵין־לְכָבְשָׁן נְגֹאֲלוּ בְדָמִים.</p>

<p>אַךְ כְּשֶׁהִגִּיעוּ וּבָאוּ עַד־שַׁעֲרֵי סְקַיָּה וְהָאַלָּה,  170</p>

<p>עָמְדוּ מִנּוּסָם, מְחַכִּים לְבוֹא הָאֲחֵרִים גַּם־הֵמָּה.</p>

<p>וְאֵלֶּה נָסִים בַּשָּׂדֶה בַתָּוֶךְ כְּאוֹתָן הַפָּרוֹת,</p>

<p>אֲשֶׁר הִבְהִילָן הָאַרְיֵה בַּלַּיְלָה לְעֵת הַחֲלִיבָה,</p>

<p>אֶפֶס כְּבָר נָכוֹן אֵידָה שֶׁל־אַחַת מֵהֶן, אֲשֶׁר יַדְבִּיק,</p>

<p>יֹאחַז בָּהּ בְּמַלְתְּעוֹת אַדִּירִים, לֹא יִרֶף וִישַׁבֵּר מַפְרַקְתָּהּ,  175</p>

<p>אַחַר יְלַחֵךְ דָּמֶיהָ וִיכַרְסֵם מֵעַיִם וָקֶרֶב, –</p>

<p>כָּכָה דָלַק וְלֹא הִרְפָּה מֵהֶם אֲגַמֶּמְנוֹן הַמּוֹשֵׁל,</p>

<p>מְזַנֵּב בָּהֶם הַנֶּחְשָׁלִים; וְהֵמָּה נִמְלָטִים עַל־נַפְשָׁם.</p>

<p>רַבִּים נָפְלוּ מֵרִכְבָּם אַפַּיִם וַאֲחוֹרַנִּית –</p>

<p>כֻּלָּם מִיַּד בְּנוֹ שֶׁל־אַטְרֵס הַזּוֹעֵם נוֹרָאוֹת בְּרָמְחוֹ.  180</p>

<p>עוֹד מְעַט וּבָא עַד־הָעִיר וְעַד־אֵצֶל הַחוֹמָה הַגְּבוֹהָה,</p>

<p>וְזֵאוּס אֲבִי הָאֲנָשִׁים וּבְנֵי־הָאֵלִים בָּא יָשַׁב</p>

<p>עַל־מְרוֹם אִידָה, הָהָר הַזָּן מַעְיָנִים וּנְחָלִים,</p>

<p>יָרַד לָאָרֶץ מִשָּׁמָיו, וּבְיָדָיו הַבָּרָק הָאָיֹם.</p>

<p>שָׁלַח אֶת־אִירִיס הַטָּסָה־עַל־כַּנְפֵי־הַזָּהָב לְבַשֵּׂר:  185</p>

<p>&quot;מַהֲרִי, אִירִיס הַקַּלָּה, אֶל־הֶקְטוֹר וְכֹה לוֹ תֹאמֵרִי:</p>

<p>כָּל־עוֹד יִרְאֶה אֶת־פְּנֵי אֲגַמֶּמְנוֹן רוֹעֵה־הָעַמִּים</p>

<p>אוֹסֵר מִלְחָמָה בִּקְהַל הַחֲלוּצִים וּמַשְׁחִית בַּפְּלֻגּוֹת –</p>

<p>יִרְחַק יִנָּזֵר מִקְּרָב, אַךְ לְיֶתֶר הָעָם הוּא יְצַוֶּה</p>

<p>לָצֵאת לִקְרַאת מְשַׂנְאֵיהֶם, לָרֶדֶת שְׂדֵה קֶטֶל וּמָגוֹר; 190</p>

<p>אַךְ, אִם־חֲנִית תִּפְצָעֶנּוּ, אוֹ חֵץ מִקֶּשֶׁת בּוֹ יִפְגַּע</p>

<p>וְעָלָה בְרִכְבּוֹ הַלָּה, - וְאִזַּרְתִּי אֶת־הֶקְטוֹר תַּעֲצוּמָה</p>

<p>לַהֲרֹג, עַד־יִקְרַב עַד־אֵצֶל הַסְּפִינוֹת מְרֻבּוֹת־הַמְּשׁוֹטִים,</p>

<p>תִּשְׁקַע הַחַמָּה, וְקָרְבוּ וּבָאוּ מַחְשַׁכֵּי הַקֹּדֶשׁ&quot;.
<br><br />
שָׂח, וְנִשְׁמְעָה אִירִיס הַקַּלָּה־כַסְּעָרָה־בִמְעוּפָה,  195</p>

<p>חָשָׁה מִמְּרוֹמֵי הַר אִידָה וַתָּבוֹא לְאִלְיוֹס הַקְּדוֹשָׁה.</p>

<p>מָצְאָה אֶת־הֶקְטוֹר הָאִישׁ הַנַּעֲלֶה, אֶת־בְּנוֹ שֶׁל־פְּרִיאַמּוֹס</p>

<p>גִּבּוֹר־הַחַיִל, וְהוּא נִצַּב עַל־סוּסָיו וְרֶכֶב מָעֻזּוֹ;</p>

<p>נִגְשָׁה אֵלָיו אִירִיס מְהִירַת־הָרֶגֶל וַתַּעַן:</p>

<p>&quot;הֶקְטוֹר בְּנוֹ שֶׁל־פְּרִיאַמּוֹס הַדּוֹמֶה לְזֶבְס בְּחָכְמָתוֹ!   200</p>

<p>זֶבְס אָבִינוּ שְׁלָחַנִי, כִּי אַגִּיד־לְךָ דְּבָרָיו אֵלֶּה:</p>

<p>כָּל־עוֹד תִּרְאֶה אֶת־פְּנֵי אֲגַמֶּמְנוֹן רוֹעֵה־הָעַמִּים</p>

<p>אוֹסֵר מִלְחָמָה בִּקְהַל הַחֲלוּצִים וּמַשְׁחִית בַּפְּלֻגּוֹת –</p>

<p>תִּרְחַק תִּנָּזֵר מִקְּרָב, אַךְ לְיֶתֶר הַצָּבָא תְצַוֶּה</p>

<p>לָצֵאת לִקְרַאת מְשַׂנְאֵיהֶם, לָרֶדֶת שְׂדֵה קֶטֶל וּמָגוֹר;  205</p>

<p>אַךְ, אִם־חֲנִית תִּפְצָעֶנּוּ, אוֹ חֵץ מִקֶּשֶׁת בּוֹ יִפְגַּע,</p>

<p>וְעָלָה בְרִכְבּוֹ הַלָּה, - אֲזַי יְאַזֶּרְךָ תַעֲצוּמָה</p>

<p>לַהֲרֹג, עַד־תִּקְרַב עַד־אֵצֶל הַסְּפִינוֹת מְרֻבּוֹת־הַמְּשׁוֹטִים,</p>

<p>תִּשְׁקַע הַחַמָּה, וְקָרְבוּ וּבָאוּ מַחְשַׁכֵּי הַקֹּדֶשׁ&quot;.
<br><br />
כָּכָה הִגִּידָה וְנִסְתַּלְּקָה אִירִיס מְהִירַת־הָרֶגֶל;  210</p>

<p>וְהֶקְטוֹר קָפַץ מֵרִכְבּוֹ לָאָרֶץ חָגוּר כְּלֵי נִשְׁקוֹ,</p>

<p>מְנוֹפֵף כִּידוֹנָיו הַחַדִּים, עָבַר מְשׁוֹטֵט בַּצָּבָא,</p>

<p>מְעוֹדְדָם צֵאת לִקְרַאת נֶשֶׁק, וַיָּעַר מִלְחָמָה אֲיֻמָּה.</p>

<p>מִהֲרוּ הִפְנוּ אֶת־פְּנֵיהֶם וַיֵּצְאוּ לִקְרַאת הָאֲכַיִּים,</p>

<p>אַךְ הָאַרְגֵּאִים גַּם הֵמָּה הִגְבִּירוּ אֶת־מַעַרְכוֹתֵיהֶם. 215</p>

<p>אָז הִתְלַקַּח הַקְּרָב, וַיַּעַמְדוּ אִישׁ לִקְרַאת אָחִיו.</p>

<p>וַאֲגַמֶּמְנוֹן מִשְׂתָּעֵר, חָשׁ לִהְיוֹת הָרִאשׁוֹן בַּלּוֹחֲמִים.
<br><br />
עַתָּה הַגֵּדְנָה לִי, מוּזוֹת, הַשּׁוֹכְנוֹת בְּהַר הָאוֹלִימְפּוֹס,</p>

<p>מִי הוּא הָרִאשׁוֹן שֶׁיָּצָא לִקְרַאת אֲגַמֶּמְנוֹן בֶּחָרֶב,</p>

<p>אִם־מִן־הַטְּרוֹיִים וְאִם־מִבַּעֲלֵי בְרִיתָם הָעַזִּים.   220
<br><br />
הוּא אִיפִידַמַס הַגָּדוֹל וְהֶחָסֹן, בְּנוֹ שֶׁל־אַנְטֵנוֹר,</p>

<p>אֶרֶץ תְּרֵקָה הַפּוֹרָה מְזִינַת־הָרְחֵלִים גִּדְּלַתּוּ;</p>

<p>קִיסֵס אָבִיו זְקֵנוֹ, הוּא אֲבִי אִמּוֹ תֶּאַנּוֹ</p>

<p>יְפַת־הַלְּחָיַיִם, גִּדְּלָהוּ בְּבֵיתוֹ, בִּהְיוֹתוֹ עוֹד יֶלֶד;</p>

<p>אַךְ כְּשֶׁהִגִּיעַ עַד־גְּמַר נְעוּרָיו רַבֵּי־הַתְּהִלָּה,    225</p>

<p>עָצֹר עֲצָרוֹ בְּבֵיתוֹ וַיִּתֶּן־לוֹ בִתּוֹ לְאִשָּׁה;</p>

<p>נָשָׂא אִשְׁתּוֹ, אַךְ נֶחְפַּז מִלִּשְׁכַּת חֻפָּתוֹ לְשֵׁמַע</p>

<p>בּוֹא הָאֲכַיִּים, וְאִתּוֹ שְׁתֵּים־עֶשְׂרֵה סְפִינוֹתָיו הַקְּמוּרוֹת,</p>

<p>אֲשֶׁר לִוּוּהוּ; בְּפֶּרְקוֹטָה שָׁם נָטַשׁ סְפִינוֹתָיו הַקַּלּוֹת,</p>

<p>אוּלָם בְּעַצְמוֹ פָּנָה לָלֶכֶת רַגְלִי לְאִלְיוֹס.     230</p>

<p>וְהוּא הוּא שֶׁיָּצָא אֲזַי לִקְרַאת אֲגַמֶּמְנוֹן בֶּן־אַטְרֵס.</p>

<p>הֵמָּה הוֹלְכִים וּקְרֵבִים בְּצַעֲדָם אִישׁ לִקְרַאת אָחִיו,</p>

<p>הֶחֱטִיא אֶת הַמַּטָּרָה בֶּן־אַטְרֵס, טָס רָמְחוֹ הַצִּדָּה,</p>

<p>אַךְ אִיפִידַמַס פְּגָעוֹ בָאֵזוֹר אֶל־תַּחַת הַשִּׁרְיוֹן,</p>

<p>סָמַךְ עַל־רָמְחוֹ בְכֹחַ, כִּי בָטַח בְּאֶזְרוֹעוֹ הַקָּשָׁה;  235</p>

<p>אֶפֶס לֹא בִתֵּק הָאֵזוֹר מֵפִיק־הַנְּגֹהוֹת, כִּי רָמְחוֹ</p>

<p>פָּגַע בַּכֶּסֶף בְּהַכּוֹתוֹ, וְעֻקְצוֹ הִתְכּוֹפֵף כְּעוֹפֶרֶת.</p>

<p>וַאֲגַמֶּמְנוֹן הַמּוֹשֵׁל עַל־רַבִּים הוּא תָפַשׂ הַכִּידוֹן,</p>

<p>גָּבַר כַּלָּבִיא, מְשָׁכוֹ בְעֶבְרָה, חֲטָפוֹ מִיָּדוֹ;</p>

<p>הֵנִיף אֶת־חַרְבּוֹ, הִכָּהוּ בְצַוָּארוֹ וַיַּתֵּר אֲבָרָיו.  240</p>

<p>כָּכָה שָׁם קָרַס הָאֻמְלָל, וּשְׁנַת נְחֹשֶׁת תְּקָפַתּוּ,</p>

<p>נִלְחַם עַל־כָּל־בְּנֵי אַרְצוֹ וְהַרְחֵק מֵאִשְׁתּוֹ לוֹ אֵרַשׂ,</p>

<p>טֶרֶם גְּמָלַתּוּ אֶת־חֶסֶד נְעוּרֶיהָ, וְאִם־הִרְבָּה לָהּ אֶשְׁכָּר:</p>

<p>תְּחִלָּה נָתַן לָהּ מֵאָה בָקָר וְהִבְטִיחַ עוֹד לָתֵת</p>

<p>אֶלֶף עִזִּים וּכְבָשִׂים אֲשֶׁר לְאֵין־מִסְפָּר בַּעֲדָרָיו.   245</p>

<p>וַאֲגַמֶּמְנוֹן בֶּן־אַטְרֵס פָּרַק מֵעָלָיו אֶת־נִשְׁקוֹ,</p>

<p>הָלַךְ בִּקְהַל הָאֲכַיִּים נוֹשֵׂא אֶת־כֵּלָיו הַיָּפִים.
<br><br />
הִבִּיט וְרָאָה זֹאת קוֹאוֹן, הַגֶּבֶר הַמְצֻיָּן־בַּגְּבָרִים,</p>

<p>וְהוּא בֶן־אַנְטֵנוֹר וּבְכוֹרוֹ, - וַיֵּצֵר לוֹ מְאֹד עַל־אָחִיהוּ,</p>

<p>תּוּגָה אֲיֻמָּה הֵעִיבָה אֶת־עֵינָיו, כִּי נָפַל בֶּן־אִמּוֹ.   250</p>

<p>עָמַד לוֹ מִן־הַצַּד – לֹא רָאָה בֶן־אַטְרֵס הַנַּעֲלֶה –</p>

<p>מְחָצוֹ בְרָמְחוֹ בְיָדוֹ בָאֶמְצַע תַּחַת הַמַּרְפֵּק,</p>

<p>עָבַר עֹקֶץ כִּידוֹנוֹ הַמַּזְהִיר וּבָלַט מִנָּגֶד.</p>

<p>וַאֲגַמֶּמְנוֹן הָעוֹצֵר־בַּגְּבָרִים הִתְחַלְחֵל עַד־רָגַע,</p>

<p>אֶפֶס לֹא נָטַשׁ הַקְּרָב, לֹא עָזַב אֶת־שְׂדֵה הַמַּעֲרָכָה,   255</p>

<p>בְּיָדוֹ חֲנִיתוֹ הַמְּהִירָה כָרוּחַ – הִשְׂתָּעֵר עַל קוֹאוֹן.</p>

<p>וְקוֹאוֹן מוֹשֵׁךְ בְּחָזְקָה אֶת־גּוּף אִיפִידַמַס אָחִיהוּ,</p>

<p>אוֹחֵז בְּרַגְלוֹ, וְקוֹרֵא וּמַזְעִיק אֶת־כָּל־הַגִּבּוֹרִים;</p>

<p>הוּא עוֹדוֹ מוֹשֵׁךְ אֶת־אָחִיו בֶּהָמוֹן, וַיַּךְ אֲגַמֶּמְנוֹן</p>

<p>בְּרֹמַח נְחֻשְׁתּוֹ תַחַת מָגִנּוֹ וְהִתִּיר אֲבָרָיו;     260</p>

<p>קָפַץ הִשְׂתָּעֵר וַיַּתֵּז אֶת־רֹאשׁוֹ עַל־פְּנֵי אִיפִידַמַס.</p>

<p>הִנֵּה כֵן מִלְאוּ גוֹרָלָם שְׁנֵי בְנֵי אַנְטֵנוֹר גַּם־יַחַד</p>

<p>בְּיַד בֶּן־אַטְרֵס הַמֶּלֶךְ וַיֵּרְדוּ אֶל־מִשְׁכְּנוֹת הַדֵס.
<br><br />
הָיָה זֶה עוֹבֵר מְשׁוֹטֵט בְּשׁוּרוֹת יֶתֶר הַגְּבָרִים,</p>

<p>נִלְחַם בְּחַרְבּוֹ, בַּכִּידוֹן וּבְאַבְנֵי הַשָּׂדֶה הַגְּדוֹלוֹת,  265</p>

<p>וְדָמָיו הַחַמִּים נִגָּרִים וּמְקַלְּחִים מִפִּצְעוֹ הֶעָמֹק.</p>

<p>אֶפֶס כְּשֶׁיָּבֵשׁ הַפֶּצַע, וְעָמְדוּ הַדָּמִים מִקְּלֹחַ,</p>

<p>חָדְרוּ צִירִים נִמְרָצִים בְּנֶפֶשׁ בֶּן־אַטְרֵס הַמּוֹשֵׁל.</p>

<p>כְּאוֹתוֹ חֵץ שָׁנוּן וְנוֹקֵב הַחוֹדֵר בְּאִשָּׁה יוֹלֵדָה,</p>

<p>אֲשֶׁר תְּשַׁלַּחְנָה יְדֵי הָאֵילֵיתְּיוֹת מוֹלִידוֹת הַצִּירִים, 270</p>

<p>יְדֵי בְנוֹת הֵרָה הַמְּמֻנּוֹת עַל־חֶבְלֵי הַלֵּדָה הַמָּרִים, –</p>

<p>כָּכָה חָדְרוּ צִירִים נִמְרָצִים בְּנֶפֶשׁ בֶּן־אַטְרֵס.</p>

<p>קָפַץ עַל־רִכְבּוֹ וְצִוָּה לָרַכָּב וְיַהֲפֹךְ יָדוֹ</p>

<p>אֶל־הָאֳנִיּוֹת הַקְּמוּרוֹת, כִּי נֶעֱצַב לִבּוֹ בְקִרְבּוֹ.</p>

<p>נָשָׂא אֶת־קוֹלוֹ קוֹל גָּדוֹל וַיְשַׁמַּע אֶת־חֵיל הַדַּנָּאִים: 275</p>

<p>&quot;רֵעַי עֲמִיתַי, מַנְהִיגֵי הָעָם הָאַרְגֵּאִי וְשָׂרָיו!</p>

<p>עַתָּה הִדְפוּ־נָא אַתֶּם אֶת־קֶטֶל הַמָּגוֹר מֵאֵצֶל</p>

<p>אֳנִיּוֹתֵינוּ הַיּוֹרְדוֹת בַּיַּמִּים, כִּי זֶבְס רַב־הָעֵצוֹת</p>

<p>לֹא נְתָנֵנִי הַפַּעַם לְהִלָּחֵם יוֹם תָּמִים בַּטְּרוֹיִים&quot;.
<br><br />
מִלֵּל, וַיִּדְפֹּק הָרַכָּב הַסּוּסִים הֲדוּרֵי־הָרַעְמָה  280</p>

<p>נֹכַח אֶל־פְּנֵי הָאֳנִיּוֹת – וּבְנֶפֶשׁ חֲפֵצָה דָהָרוּ,</p>

<p>רוֹחֲצִים חָזָם בְּקֶצֶף, וְאָבָק מְכַסָּם מִתָּחַת,</p>

<p>נוֹשְׂאִים מִשְּׂדֵה הַמִּלְחָמָה הַמֶּלֶךְ הַנִּלְאֶה, כִּי הָחֳלָה.
<br><br />
וְהֶקְטוֹר כַּאֲשֶׁר רָאָה, כִּי הָלַךְ לוֹ אֲגַמֶּמְנוֹן,</p>

<p>קָרָא בְקוֹל גָּדוֹל אֶל־חֵיל הַלִּיקִים וְהַטְּרוֹיִים וַיֹּאמֶר:  285</p>

<p>&quot;טְרוֹיִים וְלִיקִים וְדַרְדַּנִּים הַיּוֹצְאִים בְּמִלְחֶמֶת־יָדָיִם!</p>

<p>רֵעַי, הֱיוּ אַנְשֵׁי חַיִל, זִכְרוּ גְבוּרוֹת מִלְחָמָה!</p>

<p>הָלַךְ הָרֹאשׁ בַּגִּבּוֹרִים, וְזֶבְס בֶּן־קְרוֹנוֹס לִי נָתַן</p>

<p>תְּהִלָּה גְדוֹלָה! הָסֵבּוּ סוּסֵיכֶם מוּצָקֵי־הַפַּרְסָה</p>

<p>יָשָׁר אֶל־מוּל הַדַּנָּאִים הָעַזִּים וּנְחַלְתֶּם הַתְּהִלָּה!&quot;  290
<br><br />
כָּכָה הִבִּיעַ וַיָּעַר בִּלְבַב אִישׁ וָאִישׁ רוּחַ גְּבוּרָה.</p>

<p>כְּאוֹתוֹ הַצַּיָּד הַיּוֹצֵא בְעִקְּבוֹת חֲזִיר־בָּר אוֹ אַרְיֵה,</p>

<p>אֲשֶׁר יְשַׁלַּח בָּם כְּלָבִים מַלְבִּינֵי־מַלְתָּעוֹת וִיסִיתֵם,-</p>

<p>כָּכָה הֵסִית אָז הֶקְטוֹר בְּנוֹ שֶׁל־פְּרִיאָם אֶת־הַטְּרוֹיִים,</p>

<p>עַזֵּי־הַלֵּב, בָּאֲכַיִּים וְנִדְמָה לְאָרֵס הַקַּטְלָן.      295</p>

<p>הָלַךְ בִּקְהַל הַחֲלוּצִים, כִּי שָׁאֲפָה נַפְשׁוֹ לִגְדוֹלוֹת,</p>

<p>טָס וַיִּתְנַפֵּל בַּקְּרָב כְּסַעַר מִתְפָּרֵץ מִמְּרוֹמִים,</p>

<p>נוֹפֵל עַל־פְּנֵי הַיָּם, מְזַעְזֵעַ הַמְּצוּלָה הַכְּחֻלָּה.
<br><br />
אֶפֶס מִי הָיָה הָרִאשׁוֹן וּמִי הוּא הָאַחֲרוֹן, הִכָּהוּ</p>

<p>הֶקְטוֹר בְּנוֹ שֶׁל־פְּרִיאַמּוֹס, עֵת זֵאוּס חֲנָנוֹ הַתְּהִלָּה?  300</p>

<p>תְּחִלָּה פָּגַע בְּאַסֵּיוֹס, בְּאוֹפִּיטֵס וּבְאַבְטוֹנוֹאוֹס,</p>

<p>פָּגַע בְּדוֹלוֹפְּס בֶּן־קְלִיטְיוֹס, בְּאוֹפֶלְטְיוֹס וּבַאֲגֶלָּאוֹס,</p>

<p>גַּם בְּאֵיסִמְנוֹס וּבְאוֹרוֹס וּבְהִפּוֹנוֹאוֹס הַגִּבּוֹר –</p>

<p>כֻּלָּם מַנְהִיגֵי דַנָּאִים, וַיַּכְּתֵם וְגַם בָּעָם הִשְׁחִית,</p>

<p>כְּרוּחַ מַעֲרָבִית מְפִיצָה עֲנָנִים נִשָּׂאִים עַל־כַּנְפֵי   305</p>

<p>רוּחַ דְּרוֹמִית סוֹעֶרֶת וּתְקַדֵּם אֶת־פְּנֵיהֶם בְּסוֹעָה;</p>

<p>יִגְאוּ מִשְׁבָּרִים זֵידוֹנִים, קִלּוּחֵי הַקֶּצֶף יַמְרִיאוּ,</p>

<p>רַבִּים יִתְפּוֹצְצוּ לִרְסִיסִים בְּרוּחַ הַסְּעָרָה הַמְנַשְּׁבָה, -</p>

<p>כָּכָה הִתְעוֹפְפוּ רָאשֵׁי הַגְּבָרִים מִתִּגְרַת יַד הֶקְטוֹר.
<br><br />
וְהָיְתָה שְׁלֵמָה תְבוּסָתָם, וְאֵרְעוּ עֲלִילוֹת נוֹרָאוֹת,   310</p>

<p>וְהָיוּ נָסִים כָּל־חֵיל הָאֲכַיִּים עַל־נַפְשָׁם לַסְּפִינוֹת,</p>

<p>לוּלֵא קָרָא אוֹדִיסֵס לָאִישׁ דִּיאוֹמֵדֵס בֶּן־טִידֵס:</p>

<p>&quot;מַה־זֹּאת נִהְיָתָה, בֶּן־טִידֵס, כִּי גְבוּרוֹת מִלְחָמָה שָׁכָחְנוּ?</p>

<p>צְלַח וּבוֹא הֵנָּה, יַקִּירִי, אֵלַי גְשָׁה, כִּי חֶרְפָּה תְהִי לָנוּ,</p>

<p>אִם־סְפִינוֹתֵינוּ תִפֹּלְנָה בְיַד הֶקְטוֹר מְנוֹפֵף־הַקּוֹבָע&quot;.   315</p>

<p>עָנָה לוֹ דִּיאוֹמֵדֵס בֶּן־טִידֵס הָעִזּוּז וַיֹּאמֶר:</p>

<p>&quot;אָכֵן אָנֹכִי עַל־עָמְדִי אֶעֱמֹד; וְאוּלָם מְעַט קָט</p>

<p>יִהְיֶה מְשׂוֹשֵׂנוּ, כִּי זֵאוּס כּוֹנֵס־הֶעָבִים הֵן אָמַר</p>

<p>לְבַכֵּר הַטְּרוֹיִים עָלֵינוּ וַיֶּאֱצַל לָמוֹ תְשׁוּעָתוֹ&quot;.
<br><br />
שָׂח וּמִגֵּר בַּחֲנִית אֶת־תִּמְבְּרַיּוֹס מֵרִכְבּוֹ לָאָרֶץ,  320</p>

<p>בְּדַדּוֹ הַשְּׂמָאלִי הִכָּהוּ; וְאוֹדִיסֵס פָּגַע בְּרַכָּבוֹ</p>

<p>מְשָׁרְתוֹ שֶׁל־אוֹתוֹ הַשַׁלִּיט: בְּמוֹלְיוֹן הַנִּמְשָׁל־לָאֵלִים.</p>

<p>שָׁם נְטָשׁוּם בַּשָּׂדֶה, הִנִּיחוּ לָהֶם מִמִּלְחָמָה;</p>

<p>פָּרְצוּ וְהָמוּ בֶהָמוֹן כִּשְׁנַיִם חֲזִירִים מִיַּעַר</p>

<p>עַזֵּי פָנִים וָלֵב הַנּוֹפְלִים עַל־כַּלְבֵי הַצַּיִד –   325</p>

<p>כָּכָה הִכּוּ בַטְּרוֹיִים, וּפָנוּ אֲלֵיהֶם מֵחָדָשׁ;</p>

<p>שָׁאַף רוּחַ כָּל־חֵיל הָאֲכַיִּים הַנָּס מִפְּנֵי הֶקְטוֹר.
<br><br />
וְהֵמָּה הִדְבִּיקוּ הָרֶכֶב, שְׁנֵי נְדִיבֵי הָעָם בּוֹ נִצָּבוּ,</p>

<p>שְׁנֵי בְנֵי מֶרֹפְּס הָאִישׁ הַפֶּרְקוֹטִי הַטּוֹב שֶׁבַּחוֹזִים –</p>

<p>וְהָיָה מוֹנֵעַ אֶת־בָּנָיו מֵרֶדֶת בַּקְּרָב, בְּמִלְחֶמֶת   330</p>

<p>דָּמִים אוֹכֶלֶת בִּגְבָרִים; וְאוּלָם הֵמָּה לֹא שָׁמְעוּ</p>

<p>בְּקוֹלוֹ, כִּי שְׁלִיחֵי הַמָּוֶת הַשָּׁחוֹר סָחֹף סְחָפוּם.</p>

<p>דִּיאוֹמֵדֵס בֶּן־טִידֵס, הַמְצֻיָּן בֵּין תּוֹפְשֵׂי־הַכִּידוֹן,</p>

<p>שָׁלַל מֵהֶם רוּחַ אַפָּם וְחַיָּתָם וַיְנַצֵּל אֶת־נִשְׁקָם,</p>

<p>וְאֶת הִפּוֹדַמּוֹס הִכְרִיעַ אוֹדִיסֵס וְאֶת הִפֵּירוֹכוֹס.  335
<br><br />
וְזֶבְס הִתְבּוֹנֵן מֵאִידָה וַיַּעַשׂ לְאֵלֶּה וּלְאֵלֶּה</p>

<p>שָׁווֹת תּוֹצְאוֹת מִלְחַמְתָּם; וְהֵמָּה מַשְׁחִיתִים אִישׁ בְּאָחִיו.</p>

<p>וְאֶת אֲגַסְטְרוֹפוֹס בֶּן־פֵּיוֹן הַגִּבּוֹר אָז מָחַץ בֶּן־טִידֵס</p>

<p>בְּרָמְחוֹ, דְּקָרוֹ בִירֵכוֹ; אַךְ רָחֲקוּ מֶנּוּ הַסּוּסִים</p>

<p>לָנוּס לְהִמָּלֵט עַל־נַפְשׁוֹ, וְרוּחוֹ נָבוֹכָה בְקִרְבּוֹ. 340</p>

<p>יַעַן כִּי הָיָה רַכָּבוֹ וְהַסּוּסִים מִמֶּנּוּ וָהָלְאָה,</p>

<p>רַגְלִי בָא בֵין הַחֲלוּצִים, הִשְׂתָּעֵר וְאִבֵּד חַיָּתוֹ.</p>

<p>הֶקְטוֹר הִתְבּוֹנֵן עַד־רֶגַע בָּהֶם בֵּין הַשּׁוּרוֹת וְהִתְפָּרֵץ,</p>

<p>נוֹתֵן בְּקוֹלוֹ קוֹל אָיֹם, וְאַחֲרָיו מַעַרְכוֹת הַטְּרוֹיִים.</p>

<p>רָאָה אוֹתוֹ וְחָל דִּיאוֹמֵדֵס הַקּוֹרֵא־בְחַיִל,     345</p>

<p>חָשׁ וַיֹּאמֶר לְאוֹדִיסֵס, אֲשֶׁר עָמַד בְּקִרְבָתוֹ:</p>

<p>&quot;הִנֵּה רָעָה בָאָה עָלֵינוּ, זֶה הֶקְטוֹר הָאֵיתָן!</p>

<p>הָבָה נִתְחַזֵּק נַעַמְדָה בְפָנָיו, וְיֶאֱמַץ לִבֵּנוּ!&quot;
<br><br />
אָמַר, וַיָּטֵל חֲנִיתוֹ אֲרֻכַּת־הַצֵּל וַיְשַׁלְּחֶנָּה,</p>

<p>גַּם לֹא־הֶחֱטִיא אֶת הַמַּטָּרָה, כִּי בְכוֹנְנוֹ לְרֹאשׁוֹ  350</p>

<p>פָּגַע שִׂיא קוֹבַע מִלְחַמְתּוֹ; וַתִּתַּר נְחֹשֶׁת מִנְּחֹשֶׁת,</p>

<p>בְּשָׂרוֹ הַיָּפֶה לֹא מָחַץ, כִּי הָיָה קוֹבָעוֹ הַמְשֻׁלָּש,</p>

<p>זֶה גְבַהּ־הַכִּפָּה, לוֹ לְמַחֲסֶה – וְהוּא מַתְּנַת פֵּיבּוֹס־אַפּוֹלוֹן.</p>

<p>הֶקְטוֹר חָשׁ נִרְתַּע לְאָחוֹר אַף הִרְחִיק הִתְעָרֵב בֶּהָמוֹן,</p>

<p>כָּרַע קָרַס עַל־בִּרְכָּיו וּבְיָדוֹ, הַיָּד הָאַמִּיצָה,     355</p>

<p>נִשְׁעַן בָּאָרֶץ; וְלַיְלָה שָׁחוֹר הֵלִיט אֶת־עֵינָיו.</p>

<p>אוּלָם בִּהְיוֹת בֶּן־טִידֵס פּוֹסֵעַ בִּגְדוּד הַחֲלוּצִים,</p>

<p>הוֹלֵךְ בְּעִקְּבוֹת הַכִּידוֹן, שֶׁהִרְחִיק וְנִמְעַךְ בָּאָרֶץ –</p>

<p>וְהֶקְטוֹר שָׁאַף הָרוּחַ, הִתְחַזֵּק וַיִּקְפֹּץ בָּרֶכֶב,</p>

<p>הִרְחִיק מִשָּׁם אֶל־הֶהָמוֹן וְנִמְלַט מִגְּזֵרָה שְׁחוֹרָה.   360</p>

<p>אַךְ דִּיאוֹמֵדֵס הָעִזּוּז הִשְׂתָּעֵר בְּקֵינוֹ וַיֹּאמֶר:</p>

<p>&quot;אָכֵן, הַכֶּלֶב, נִמְלַטְתָּ שׁוּב מִמָּוֶת וְאָבְדָן!</p>

<p>אָכֵן מַה־קָּרְבוּ עָדֶיךָ; שׁוּב חִלֵּץ נַפְשְׁךָ אַפּוֹלוֹן,</p>

<p>אֲשֶׁר אֵלָיו תִּתְפַּלֵּל, כִּי תֵצֵא לִקְרַאת שְׁאוֹן כִּידוֹנִים.</p>

<p>אֲבָל מִיָּדִי תִכָּחֵד, כִּי אָשׁוּב וְאֶפְגַּע בְּךָ שֵׁנִית,    365</p>

<p>אִם־אַךְ יֵשׁ בִּבְנֵי אֵלִים אֶחָד הַיּוֹצֵא לְעֶזְרָתִי.</p>

<p>עַתָּה אֶשְׂתָּעֵר אֶתְנַפֵּל עַל־כָּל־אֲשֶׁר יָבוֹא לְיָדִי!&quot;
<br><br />
אָמַר וַיִּפְרֹק אֶת־נֶשֶׁק בֶּן־פֵּיוֹן הַמְצֻיָּן בַּכִּידוֹן.</p>

<p>אַךְ אֲלֶכְּסַנְדְּרוֹס, הוּא בַעַל הֶלֶּנָּה יְפַת־הַמַּחְלָפוֹת,</p>

<p>דָּרַךְ אֶת־קַשְׁתּוֹ וַיְכוֹנֵן אֶל־רוֹעֵה־הָעַמִּים, בֶּן־טִידֵס,  370</p>

<p>נִשְׁעָן עַל־עַמּוּד הַצִּיּון, פֹּעַל יְדֵי אָדָם לְתִפְאָרָה,</p>

<p>אֲשֶׁר לְאִילוֹס בֶּן־דַּרְדָּן הַמּוֹשֵׁל בָּעָם בִּימוֹת קֶדֶם.</p>

<p>וְיַד דִּיאוֹמֵדֵס פּוֹרֶקֶת מֵעַל אֲגַסְטְרוֹפוֹס הַגִּבּוֹר</p>

<p>שִׁרְיַן חָזֵהוּ, מָגִנּוֹ הַנּוֹצֵץ מִכְּתֵפָיו וְקוֹבָעוֹ</p>

<p>זֶה כְּבַד־הַמִּשְׁקָל; וְזֶה לָחַץ אֶת־נִצַּב הַקֶּשֶׁת,     375</p>

<p>וְאָמְנָם לֹא שָׁוְא שָׁלְחָה יָדוֹ אֶת־חִצּוֹ מִקַּשְׁתּוֹ, כִּי נִתְקַע</p>

<p>בְּשֹׁרֶשׁ רַגְלוֹ הַיְמָנִית; וַיַּחֲלֹף הַחֵץ וְגַם יָצָא,</p>

<p>נִתְקַע בָּאָרֶץ. וַיִּתֵּן קוֹלוֹ בִצְחוֹק אֲלֶכְּסַנְדְּרוֹס,</p>

<p>קָפַץ מִמְּקוֹם מַאֲרָבוֹ וַיִּשָּׂא אֲמָרָיו מִתְהַלֵּל:</p>

<p>&quot;הִנֵּה פָצֹעַ פְּצַעְתִּיךָ וְלֹא שָׁוְא בְך חִצִּי שָׁלַחְתִּי;  380</p>

<p>לוּ בַמִּפְשָׂעָה פְצַעְתִּיךָ וְלָקַחְתִּי מִמְּךָ אֶת־חַיֶּיךָ!</p>

<p>אוּלַי יָנוּחַ לַטְּרוֹיִים מֵרָעָה וְשָׁאֲפוּ רוּחַ,</p>

<p>יַעַן כִּי אַתָּה תְבַעֲתֵמוֹ כַכְּפִיר אֶת־הָעִזִּים הַגּוֹעוֹת&quot;.
<br><br />
אַךְ דִּיאוֹמֵדֵס הָאַדִּיר לֹא־נִבְהַל מִמֶּנּוֹ וַיַּעַן:</p>

<p>&quot;אִי־לְךָ מִתְגָּאֶה בַקֶּשֶׁת, הַנָּבָל, הָאוֹרֵב לַנְּעָרוֹת!  385</p>

<p>אִלּוּ עָרַבְתָּ אֶת־לִבְּךָ לָצֵאת אֵלַי בַאֲזֵנְךָ,</p>

<p>הֵן לֹא־הוֹעִילוּ לְךָ חִצֶּיךָ הָרַבִּים וְקַשְׁתֶּךָ:</p>

<p>עַתָּה שָׂרַטְתָּ שָׂרֶטֶת בְּכַף רַגְלִי וְהֶבֶל תִּתְהַלָּל.</p>

<p>מַה־לִּי וְלָזֶה, וּכְאִלּוּ פְצָעַתְנִי יַד אִשָּׁה אוֹ קָטָן,</p>

<p>רָפֶה הֵן חִצּוֹ שֶׁל־מוּג־לֵב, אֵין אוֹנִים חֵץ נִקְלֶה־בַגְּבָרִים. 390</p>

<p>אָכֵן לֹא־כֵן חֵץ שֶׁלִּי, חֵץ שָׁנוּן, וְאִם־גַּם אַךְ־קַלָּה</p>

<p>תִּהְיֶה פְגִיעָתוֹ, וְנָפַל הַגֶּבֶר, וְרוּחַ כְּבָר אֵין בּוֹ;</p>

<p>אִשְׁתּוֹ תִשְׂרֹט שָׂרֶטֶת בִּשְׁתֵּי לְחָיֶיהָ, תַּשְׁחִיתֵן,</p>

<p>בָּנָיו יִתְיַתְּמוּ, וְהוּא דָמָיו יְאַדְּמוּ הָאָרֶץ וְנָמֵק,</p>

<p>וְרַבּוֹת עַל־סְבִיבָיו הַדַּיּוֹת וְעָצְמוּ מִמִּסְפַּר הַנָּשִׁים!&quot;  395
<br><br />
כָּכָה הִבִּיעַ; וְאוֹדִיסֵס, הַמְצֻיָּן בֵּין תּוֹפְשֵׂי־הַכִּידוֹן,</p>

<p>קָרַב וְעָמַד מִלְּפָנָיו; וְזֶה יָשַׁב מֵאַחֲרָיו וַיּוֹצִיא</p>

<p>אוֹתוֹ הַחֵץ הַקַּל מֵרַגְלוֹ – וּכְאֵב מַר עֲבָרוֹ.</p>

<p>קָפַץ עַל רִכְבּוֹ וַיְצַו לְמַנְהִיג הַסּוּסִים, כִּי יִפְנֶה</p>

<p>אֶל־הָאֳנִיּוֹת הַקְּמוּרוֹת, כִּי נֶעֱצַב לִבּוֹ בְקִרְבּוֹ.    400
<br><br />
עָמַד אֲזַי אוֹדִיסֵס, הַמְצֻיָּן בֵּין תּוֹפְשֵׂי־הַכִּידוֹן,</p>

<p>לְבַדּוֹ, וּמִן־הָאַרְגֵּאִים אֵין אִישׁ, כִּי אֲחָזָם הַפָּחַד;</p>

<p>נֶאֱנַח מָרָה, וַיַּעַן וַיֹּאמֶר אֶל־לִבּוֹ הַנָּדִיב:</p>

<p>&quot;אוֹי־לִי, מַה יִּהְיֶה בְסוֹפִי? כִּי גָדוֹל הַשֶּׁבֶר, אִם־אֵחַת</p>

<p>וְאֶסּוֹג, כִּי רַבִּים כִּתְּרוּנִי, וְעוֹד רַע מִזֶּה, אִם־יִלְכְּדוּנִי  405</p>

<p>אוֹתִי לְבַדִּי, כִּי הֵפִיץ בֶּן־קְרוֹנוֹס אֶת־בְּנֵי הַדַּנָּאִים.</p>

<p>אוּלָם עַל־מַה־זֶּה אָנֹכִי פֹה נוֹעָץ בְּכִלְיוֹתַי וּבְלִבִּי?</p>

<p>אָכֵן יָדַעְתִּי: רַק מוּג־לֵב מִסְתַּלֵּק מִסַּעַר מִלְחָמָה,</p>

<p>אוּלָם הָאִישׁ הַמִּצְטַיֵּן בַּקְּרָבוֹת הוּא יַעֲמֹד אֵיתָן –</p>

<p>נַפְשׁוֹ אִם־יַסְגִּיר לִמְמוֹתְתִים, אוֹ הוּא יָדוֹ תְמוֹתֵת אֲחֵרִים&quot;.  410
<br><br />
עוֹדוֹ כֹה נִמְלָךְ בְּלִבּוֹ וְנוֹעָץ בְּנַפְשׁוֹ, וְשׁוּרוֹת</p>

<p>טְרוֹיִים נוֹשְׂאֵי מָגִנִּים קָרְבוּ אֵלָיו, כִּתְּרוּהוּ,</p>

<p>שָׁתוּ עָלָיו, הִצִּיגוּ מַשְׁחִיתָם וּמְכַלָּם בְּקִרְבָּם.</p>

<p>מָשָׁל לַחֲזִיר־בָּר, אֲשֶׁר כְּלָבִים וּגְבָרִים חֲסִינִים</p>

<p>שָׁתוּ עָלָיו, כִּתְּרוּהוּ, כִּי יֵצֵא מִתּוֹךְ עֲבִי־יַעַר,   415</p>

<p>לוֹטֵשׁ מַלְתְּעוֹתָיו הַלְּבָנוֹת בְּקֶרֶב לִסְתוֹתָיו הַכְּפוּפוֹת,</p>

<p>עָלָיו יִשְׂתָּעֲרוּ יַחֲנוּ, וְנִשְׁמַע קוֹל כִּשְׁכּוּשׁ מַלְתְּעוֹתָיו,</p>

<p>וְהֵם אֵינָם מַרְפִּים מִמֶּנּוּ, וְאִם־אָיֹם הוּא וְנוֹרָא עַל־סְבִיבָיו,-</p>

<p>כָּכָה שִׁית שָׁתוּ הַטְּרוֹיִים עֲלֵי־אוֹדִיסֵס יְדִיד־זֵאוּס;</p>

<p>וְהוּא תְחִלָּה פָצַע בַּכָּתֵף אֶת־דֵּאִיאוֹפִּיטֵס הַתָּמִים,    420</p>

<p>עָלָיו הִשְׂתָּעֵר מִמַּעַל, וּבְיָדוֹ הָרֹמַח הַשָּׁנוּן,</p>

<p>אַחֲרֵי־כֵן הֵמִית אֶת־תּוֹאוֹן, וַיַּךְ אֶת־אֶנּוֹמוֹס, וְאַחַר-</p>

<p>אֶת־כֶרְסִידַמַס, כְּשֶׁזֶּה חָשׁ־קוֹפֵץ מֵרִכְבּוֹ לָאָרֶץ,</p>

<p>דָּקַר בַּכִּידוֹן בְּבִטְנוֹ מִלְפָנָיו אֶל־תַּחַת מָגִנּוֹ;</p>

<p>נָפַל לָאָרֶץ בָּאָבָק מְתַפֵּשׂ הַקַּרְקַע בְּכַפָּיו.    425</p>

<p>זְנָחָם וַיַּךְ בְּכִידוֹנוֹ אֶת־כָרֹפְּס אֶת בְּנוֹ שֶׁל־הִפַּסּוֹס,</p>

<p>אָחִיו שֶׁל־סוֹקוֹס, בֶּן־אִמּוֹ, מִגֶּזַע אֲצִילִים וּנְדִיבִים.</p>

<p>מִהֵר אָז סוֹקוֹס, הַגִּבּוֹר הַנִּמְשָׁל־לָאֵלִים לְעֶזְרַת</p>

<p>אָחִיו, קָרַב הִתְיַצֵּב, וַיִּשָּׂא אֲמָרָיו וַיַּעַן:</p>

<p>&quot;אָכֵן, אוֹדִיסֵס הַמְהֻלָּל, לֹא־שָׂבַע מַתְּלָאָה וּמְזִמָּה,  430</p>

<p>הַיּוֹם תִּתְהַלֵּל בְּהַכּוֹתְךָ אֶת־שְׁנֵי בְנֵי הִפַּסּוֹס בְּיוֹם אֶחָד,</p>

<p>אַנְשֵׁי חַיִל כְּמוֹתָם, וְתָשֹׁל אֶת־כְּלֵי מִלְחֲמוֹתָם,</p>

<p>וְאוּלַי תֵרֵד שְׁאוֹלָה, כִּי נֶפֶשׁ אַכֶּכָּה בְרָמְחִי&quot;.
<br><br />
כָּכָה הִבִּיעַ וַיִּפְגַּע בַּמָּגֵן הֶעָגֹל עַל־סְבִיבָיו,</p>

<p>נִנְעַץ כִּידוֹנוֹ הָאַדִּיר וַיַּחְדֹּר הַמָּגֵן הַמַּבְרִיק,   435</p>

<p>חָלַף הַשִּׁרְיוֹן הַנָּאֶה, מַעֲשֵׂה אָמָּן לְתִפְאָרָה,</p>

<p>קָרַע מֵעַל גַּב הַצְּלָעוֹת אֶת־עוֹרָן עֲלֵיהֶן; וְלֹא נָתְנָה</p>

<p>פַּלַּס־אַתֵּנָה, כִּי יַחְדֹּר הַכִּידוֹן בְּקִרְבֵי הַגָּבֶר.</p>

<p>יָדַע אוֹדִיסֵס, כִּי נִפְצַע בְּמָקוֹם שֶׁאֵין בּוֹ סַכָּנָה,</p>

<p>נָסוֹג אָחוֹר כִּמְעָט, וַיַּעַן אֶת סוֹקוֹס וַיֹּאמֶר:  440</p>

<p>&quot;אֻמְלָל, אָכֵן עוֹד רֶגַע וְיָקִיץ עָלֶיךָ קִצֶּךָ.</p>

<p>אָמְנָם בִּגְלָלְךָ לֹא אוּכַל לָצֵאת בַּקְרָב עַל־הַטְּרוֹיִים,</p>

<p>אוּלָם זֹאת אֹמַר לְךָ: פֹּה עוֹד הַיּוֹם יְבוֹאוּךָ</p>

<p>מָוֶת וּשְׁחוֹר הַכִּלָּיוֹן, וְרָמְחִי הוּא הוּא יַכְרִיעֶךָ,</p>

<p>תִּתֶּן־לִי תְהִלָּה וְאֶת־נַפְשְׁךָ – לְהַדֵס הַמְצֻיָּן־בְּסוּסָיו&quot;. 445
<br><br />
כָּכָה הִבִּיעַ; וְסוֹקוֹס אָמַר לִבְרֹחַ וַיִּסֹּב,</p>

<p>אֶפֶס כְּשֶׁהִפְנָה אֶת־עָרְפּוֹ, נָעַץ חֲנִיתוֹ בְגַבּוֹ</p>

<p>בֵּין הַכְּתֵפַיִם בָּאֶמְצָע, וַתַּעֲבֹר דֶּרֶךְ הֶחָזֶה.</p>

<p>נָפַל בְּשָׁאוֹן; וְאוֹדִיסֵס הָאִישׁ הָאֱלֹהִי הִתְהַלָּל:</p>

<p>&quot;סוֹקוֹס, בְּנוֹ שֶׁל־הִפַּסּוֹס הַנָּבוֹן מַכְנִיעַ־הַסּוּסִים!  450</p>

<p>מוֹתְךָ קִדְּמֶךָ, לֹא נַסְתָּ וְגַם לֹא מִלַּטְתָּ נַפְשֶׁךָ!</p>

<p>אֻמְלָל, אָבִיךָ וְאִמְּךָ הַגְּבִירָה לֹא־הֵמָּה יְכַסּוּ</p>

<p>אֶת־עַפְעַפֶּיךָ בְמוֹתְךָ, אַךְ צִפּוֹר דּוֹרֶסֶת, אוֹכֶלֶת</p>

<p>בָּשָׂר תִּסְחָבְךָ, תְּכַסְּךָ בְאֶבְרָתָהּ מְרֻבַּת הַנּוֹצוֹת;</p>

<p>אֶפֶס כִּי־אָמוּת – וְיִקְבְּרוּנִי נְדִיבֵי אֲכַיָּה בְכָבוֹד&quot;.   455
<br><br />
כָּכָה הִבִּיעַ וַיּוֹצֵא מִבְּשָׂרוֹ וּמִמָּגִנּוֹ</p>

<p>בַּעַל הַטַּבּוּר כִּידוֹנוֹ הָאַדִּיר שֶׁל־סוֹקוֹס הַנָּבוֹן;</p>

<p>וּכְשֶׁהוֹצִיאוֹ, זִנְּקוּ דָמָיו, הִפְחִידוּ אֶת־לִבּוֹ.</p>

<p>רָאוּ הַטְּרוֹיִים הַנְּדִיבִים אֶת־דַּם אוֹדִיסֵס, וְקָרְאוּ</p>

<p>אִישׁ אֶל־רֵעֵהוּ בֶהָמוֹן, וּסְבִיבָיו הִתְאַסְּפוּ נִקְהָלוּ.   460</p>

<p>אוּלָם הוּא נָסוֹג אָחוֹר וַיִּקְרָא אֶל־רֵעָיו עֲמִיתָיו.</p>

<p>שָׁלֹשׁ פְּעָמִים אָז קָרָא מִמְּלוֹא חֲלַל פִּיהוּ, וְשָׁלֹשׁ</p>

<p>פְּעָמִים שָׁמַע הַקּוֹל מֶנֶּלָּאוֹס יְדִידוֹ שֶׁל־אָרֵס.</p>

<p>תֵּכֵף עָנָה וְאָמַר לְאָיַס הָעוֹמֵד עַל־יָדוֹ:</p>

<p>&quot;אָיַס, נִין־זֵאוּס, בְּנוֹ שֶׁל־טֶלַּמּוֹן הַמּוֹשֵׁל־בַּגּוֹיִים!   465</p>

<p>בָּא אֵלַי קוֹל אוֹדִיסֵס, הַגֶּבֶר הַתַּקִּיף בַּתְּלָאוֹת,</p>

<p>נִדְמֶה, לְבַדּוֹ שָׁם נוֹתַר, וְהַטְּרוֹיִים לוֹחֲצִים אוֹתוֹ</p>

<p>וּבְמִלְחֶמֶת הַמָּגוֹר הִפְרִידוּ בֵינוֹ וּבֵינֵינוּ;</p>

<p>אֵלָיו נַבְקִיעַ בֶּהָמוֹן, כִּי יָפֶה לְהָחִישׁ לוֹ עֶזְרָה.</p>

<p>אִירָא, פֶּן־אָסוֹן יִקְרֶנּוּ, וְהוּא אֶחָד בֵּין כָּל־אַנְשֵׁי טְרוֹיָה,  470</p>

<p>אַף־כִּי עַז־לֵב הוּא; וְלוֹ יִכְמַהּ כָּל־עַם הַדַּנָּאִים, כִּי יֶחְסָר&quot;.
<br><br />
אָמַר וַיֵּלֶךְ, וְאַחֲרָיו הַגֶּבֶר הַנִּמְשָׁל־לָאֵלִים.</p>

<p>מָצְאוּ אֲזַי אֶת־אוֹדִיסֵס יְדִידוֹ שֶׁל־זֶבְס; וְהַטְּרוֹיִים</p>

<p>שָׁתוּ עָלָיו כְּאוֹתָם שׁוּעָלִים אֲדֻמִּים, שֶׁשָּׁתוּ</p>

<p>בְּרָמוֹת הֶהָרִים עַל־צְבִי בַּעַל־קַרְנַיִם פָּצוּעַ,    475</p>

<p>צַיָּד פְּגָעָהוּ בְחִצּוֹ מִמֵּיתַר הַקֶּשֶׁת, וְהוּא נִמְלַט,</p>

<p>כָּל־עוֹד דָּמָיו בּוֹ חַמִּים, וְאַרְכּוּבוֹתָיו עוֹד זָעוֹת;</p>

<p>אֶפֶס כְּשֶׁהִכְרִיעָהוּ הַחֵץ בֶּן־הָאַשְׁפָּה הַמָּהִיר,</p>

<p>סַבּוּ עָלָיו בֶּהָרִים שׁוּעָלִים זוֹלְלֵי בָשָׂר,</p>

<p>בְּיַעַר מֵצֵל טְרָפוּהוּ; וַיְמַן הָאֵל אֶת־הָאַרְיֵה, 480</p>

<p>שׁוֹאֵף לְדָם; הַשּׁוּעָלִים נִבְהֲלוּ נָסוּ, וְהוּא בוֹלְעוֹ, -</p>

<p>כָּכָה אָז שָׁתוּ טְרוֹיִים גִּבּוֹרֵי מִלְחָמָה עֲצוּמִים</p>

<p>סָבִיב לְאוֹדִיסֵס הַנָּבוֹן, הָאִישׁ רַב־הַמְּזִמּוֹת וְהַתְּבוּנָה,</p>

<p>וְהָיָה מִשְׂתָּעֵר בְּרָמְחוֹ וְדוֹחֶה אֶת־יוֹם הָעֲבָרוֹת;</p>

<p>וְאָיַס הִתְקָרֵב, בָּא נוֹשֵׂא הַצִּנָּה הַדּוֹמָה לְמִגְדָּל,   485</p>

<p>נִצָּב עַל־יָדוֹ; הִתְפַּזְּרוּ זֶה בְכֹה וְזֶה בְכֹה חֵיל הַטְּרוֹיִים.</p>

<p>וְאוֹתוֹ הוֹצִיא מִתּוֹךְ הַהֲמֻלָּה הָאִישׁ מֶנֶּלָּאוֹס,</p>

<p>בְּיָדוֹ אֲחָזוֹ, עַד קָרַב הַנַּעַר הַמְשָׁרֵת עִם־סוּסָיו.
<br><br />
וְאָיַס הִתְנַפֵּל עַל־טְרוֹיִים, הִכְרִיעַ בְּאוֹן אֶת־דּוֹרִיקְלוֹס,</p>

<p>וְהוּא בֶן־פְּרִיאַמּוֹס לוֹ יָלְדָה פִילַגְשׁוֹ, וַיַּךְ אֶת־פַּנְדּוֹקוֹס, 490</p>

<p>יָדוֹ הָיְתָה בְלִיסַנְדְּרוֹס, בְּפִּירַסּוֹס וְגַם בְּפִּילַרְטֵס.</p>

<p>כְּשֶׁטֶף אַבִּירִים, מֵימָיו כִּי־יִגְאוּ, יִתְפָּרֵץ לַמִּישׁוֹר,</p>

<p>יִפֹּל מֵרָמוֹת הֶהָרִים, כִּי מִטְרוֹת מֵי זֵאוּס מִלְאוּהוּ,</p>

<p>יִגְרֹף בְּאוֹנוֹ אַלּוֹנִים יְבֵשִׁים, אֳרָנִים הֲמוֹנִים,</p>

<p>יִשָּׂא עַל־גַּלָּיו וְיִסְחַף הַיָּמָּה רָב־בֹּץ וְרָב־רָפֶשׁ –     495</p>

<p>כָּכָה אָז טָס בָּעֲרָבָה אָיַס הַנֶּהְדָּר, מְמוֹתֵת</p>

<p>סוּסִים וְאָדָם בְּעֶבְרָתוֹ. וְהֶקְטוֹר הוּא דָבָר לֹא יָדַע,</p>

<p>יַעַן כִּי יָרַד לַקְּרָב מִשְּׂמֹאל לַמַּעֲרָכָה, עַל־חוֹפֵי</p>

<p>נַחַל סְקַמַּנְדְּרוֹס, בַּמָּקוֹם אֲשֶׁר שָׁם רַבּוּ בְיוֹתֵר</p>

<p>רָאשֵׁי הַגְּבָרִים הַנּוֹפְלִים, וְקוֹל עֲנוֹת עוֹלֶה לֹא־יֶחְדַּל  500</p>

<p>סָבִיב לְנֶסְטוֹר הָעִזּוּז וּסְבִיב אִידוֹמֶנֵּס הַגִּבּוֹר.</p>

<p>הֶקְטוֹר שָׁם אָסַר מִלְחָמָה, שָׁם הֶרְאָה עֲלִילוֹת נוֹרָאוֹת</p>

<p>בְּרָמְחוֹ וּבְרֶכֶב מִלְחַמְתּוֹ, מַכֶּה בִפְלֻגּוֹת הַנְּעָרִים;</p>

<p>אוּלָם נְדִיבֵי אֲכַיָּה לֹא הָיוּ נְסוֹגִים מִפָּנָיו,</p>

<p>לוּלֵא פָּרִיס, הוּא בַעַל הֶלֶּנָּה יְפַת־הַמַּחְלָפוֹת,   505</p>

<p>לוּלֵא עִכֵּב בְּחֵץ זֶה שְׁלָשׁ־הַשִּׁנַּיִם וּפָצַע</p>

<p>אֶת־אִישׁ הַחַיִל הַשַּׁלִּיט מָכָאוֹן בְּכָתֵף שֶׁל־יָמִין,</p>

<p>חָרְדוּ לוֹ הָאֲכַיִּים אַמִּיצֵי הַלֵּב מִיִּרְאָתָם,</p>

<p>פֶּן־יְמִיתוּהוּ הָאוֹיְבִים בְּהִשְׁתַּנּוֹת פְּנֵי הַמִּלְחָמָה.</p>

<p>הָיָה דְבַר אִידוֹמֶנֵּס בְּאָזְנָיו שֶׁל־נֶסְטוֹר הַנָּדִיב:   510</p>

<p>&quot;נֶסְטוֹר בֶּן־נֵלֵס הַגִּבּוֹר, פְּאֵר הָאֲכַיִּים וְהוֹדָם!</p>

<p>צְלַח וּרְכַב עַל־מֶרְכַּבְתְּךָ, וְיַעֲלֶה מָכָאוֹן אֵלֶיךָ,</p>

<p>הָחֵשׁ סוּסֶיךָ תְמִימֵי־הַפַּרְסָה אֶל־פְּנֵי הָאֳנִיּוֹת,</p>

<p>יַעַן כִּי יָקַר הַגֶּבֶר הָרוֹפֵא מֵרַבִּים אֲחֵרִים,</p>

<p>הוּא אֲשֶׁר תּוֹלֵשׁ הַחִצִּים וְשָׂם סַמֵּי רִפְאוּת מַרְגִּיעִים&quot;.  515
<br><br />
אֵלֶּה דְבָרָיו; וְלֹא סֵרַב לוֹ נֶסְטוֹר הוּא פָרַשׁ גֶּרֵנְיָה.</p>

<p>מִהֵר וַיַּעַל בְּרִכְבּוֹ, וַיַּעַל מָכָאוֹן וַיַּעֲמֹד</p>

<p>אֶצְלוֹ, הוּא בֶן־אַסְקְלֵפִּיוֹס הָרוֹפֵא הַנָּקִי מִדֹּפִי,</p>

<p>דָּפַק אֶת־סוּסָיו, וְהֵם בְּחֵפֶץ־לֵב מִהֲרוּ רָצוּ</p>

<p>אֶל־הָאֳנִיּוֹת הַקְּמוּרוֹת, כִּי נַפְשָׁם עָרְגָה בוֹא שָׁמָּה.  520
<br><br />
אַךְ קֶבְּרִיאוֹנֵס הִתְבּוֹנֵן וַיַּרְא אֶת־מְבוּכַת הַטְּרוֹיִים,</p>

<p>עָמַד אֲזַי לְיַד הֶקְטוֹר, וַיִּשָּׂא אֲמָרָיו וַיֹּאמֶר:</p>

<p>&quot;הֶקְטוֹר, הִנֵּה אֲנַחְנוּ נִלְחָמִים פֹּה בְחֵיל הַדַּנָּאִים</p>

<p>הַרְחֵק בִּקְצֵה מַעֲרֶכֶת הַדָּם הַנּוֹרָאָה, וְאוּלָם</p>

<p>יֶתֶר הַטְּרוֹיִים נְבוּכִים, הִתְעָרְבוּ סוּסִים וְאָדָם.  525</p>

<p>אָיַס בְּנוֹ שֶׁל־טֶלַּמּוֹן שָׁם סוֹעֵר; אָנֹכִי הִכַּרְתִּיו;</p>

<p>הִנֵּה צִנָּתוֹ הָרְחָבָה הַמְכַסָּה לִכְתֵפָיו. בִּי, נֶפֶן</p>

<p>שָׁמָּה סוּסֵינוּ וְרִכְבֵּנוּ, לַמָּקוֹם שָׁם מַרְבִּים בְּיוֹתֵר</p>

<p>לַהֲרֹג גֶּבֶר בְּאָחִיו, כִּי אָסְרוּ מִלְחָמָה אֲיֻמָּה</p>

<p>רַגְלִים וְרוֹכְבֵי הַסּוּסִים, וְקוֹל עֲנוֹת עוֹלֶה לֹא־יֶחְדָּל&quot;.  530
<br><br />
כָּכָה הִבִּיעַ וַיִּדְפֹּק אֶת־סוּסָיו הֲדוּרֵי־הָרַעְמָה,</p>

<p>הֵנִיף אֶת שׁוֹטוֹ הַמְצַלְצֵל; וְהֵם אֵימַת הַמַּגְלָב עֲלֵיהֶם,</p>

<p>נָשְׂאוּ בִמְרוּצָה אֶת־רִכְבָּם בֵּין חֵיל הָאֲכַיִּים וְהַטְּרוֹיִים,</p>

<p>רוֹמְסִים מָגִנִּים וּפְגָרִים; נְגֹאֲלוּ בְדָם גַּם הַסַּדָּן</p>

<p>אֲשֶׁר מִתַּחַת לָרֶכֶב גַּם מַעֲקֵה הָרֶכֶב לוֹ סָבִיב –  535</p>

<p>טִפּוֹת הַדָּם, אֲשֶׁר נִתְּזוּ מִתַּחַת פַּרְסוֹת הַסּוּסִים</p>

<p>וּמֵחִשּׁוּקֵי גַלְגַּלִּים, וְהֶקְטוֹר הִשְׁתּוֹקֵק לִכָּנֵס</p>

<p>בְּאֶמְצַע הֶהָמוֹן הָרַב, וּבִסְעָרָה בָּהֶם לְהַבְקִיעַ;</p>

<p>עָלָה עֲלֵיהֶם וַיְהֻמֵּם, אַךְ רֶגַע קַל רָמְחוֹ יַרְגִּיעַ.</p>

<p>עָלָה וּפָרַץ לְתוֹךְ מַעַרְכוֹת גְּבָרִים אֲחֵרִים,  540</p>

<p>נִלְחַם בַּכִּידוֹן, בַּחֶרֶב וּבְאַבְנֵי הַשָּׂדֶה הַגְּדוֹלוֹת,</p>

<p>וְאוּלָם הוּא נִזְהַר מֵאָיַס וְלֹא נִלְחַם בִּבְנוֹ שֶׁל־טֶלַּמּוֹן,</p>

<p>יַעַן כִּי זֵאוּס הֱנִיאוֹ, וְלֹא יִלְחַם בְּגִבּוֹר מִמֶּנּוּ.
<br><br />
וְזֵאוּס רוֹכֵב עֲרָבוֹת הֵרַךְ אֶת־לִבּוֹ שֶׁל־אָיַס;</p>

<p>נִדְהָם נִצַּב וְהִפְשִׁיל עַל־גַּבּוֹ מָגִנּוֹ הֶעָשׂוּי     545</p>

<p>שִׁבְעָה עוֹרוֹת, וּמַפְנֶה לִרְגָעִים אֶת־רֹאשׁוֹ כְחַיָּה,</p>

<p>מַבִּיט בֶּהָמוֹן וּמַחֲלִיף לְאִטּוֹ אַרְכּוּבָה בְאַרְכּוּבָה.</p>

<p>כְּאַרְיֵה מִתְעַבֵּר, שֶׁכְּלָבִים וְאִכָּרִים גֵּרְשׁוּהוּ מֵאַחַר</p>

<p>גִּדְרוֹת הַבָּקָר וְלֹא יִתְּנוּ לוֹ לִגְזֹל מִפֶּדֶר בְּנֵי בָקָר,</p>

<p>שֵׁנָה לֹא יֵדְעוּ בַלָּיְלָה; וְהוּא נַפְשׁוֹ רְעֵבָה לְבָשָׂר, 550</p>

<p>עָלָיו יִתְנַפֵּל, יִתְגּוֹלֵל, אַךְ נִבְצְרָה מֶנּוּ לְקַחְתּוֹ,</p>

<p>כִּי יָדַיִם אַמִּיצוֹת מַטִּילוֹת בּוֹ שְׁבָטִים בְּהָמוֹן,</p>

<p>אוּדֵי אֵשׁ וַאֲבוּקוֹת בּוֹעֲרוֹת בְּפָנָיו יִזְרֹקוּ;</p>

<p>יֵחַת מִפְּנֵיהֶם אַף יִסּוֹג, וְאִם־נַפְשׁוֹ תַעֲרֹג אֵלָיו;</p>

<p>שַׁחַר כִּי יַעֲלֶה – יִרְחָק, אֶל־לִבּוֹ יִתְעַצֵּב בִּיגוֹנוֹ, – 555</p>

<p>כָּכָה הִתְרַחֵק אָז אָיַס מֵעַל חֵיל הַטְּרוֹיִים, וְלֹא רוּחוֹ,</p>

<p>לִבּוֹ בוֹ נֶעֱצַב, כִּי דָאַג מְאֹד לָאֳנִיּוֹת אֲכַיִּים.</p>

<p>מָשָׁל לַחֲמוֹר שְׁפַל־רַגְלַיִם אֲשֶׁר יְסָרֵב לִנְעָרִים,</p>

<p>כַּמָּה שְׁבָטִים כְּבָר נִשְׁבְּרוּ עַל־גַּבּוֹ, כִּי בְעָבְרוֹ בַשָּׂדֶה</p>

<p>נִכְנַס וְרָעָה בַקָּמָה, הוּא הוֹלֵךְ וּמַרְחִיק וְלוֹעֵס;   560</p>

<p>בְּשָׂרוֹ יָדוּשׁוּ בִשְׁבָטִים, אַךְ שָׁוְא כֹּחַ קְטַנִּים – לוֹ יִלְעָג;</p>

<p>רַק בְּדֵי־עָמָל יְגֹרָשׁ, אַךְ נַפְשׁוֹ כְבָר שָׂבְעָה מַכֹּלֶת, –</p>

<p>כָּכָה הִתְגּוֹדְדוּ הַטְּרוֹיִים אַמִּיצֵי הַלֵּב וּבְנֵי בְרִיתָם</p>

<p>גְּדוּדִים עֲצוּמִים סָבִיב לְאָיַס הֶחָסֹן וְהֶעָצוּם,</p>

<p>זוֹרְקִים רְמָחִים בְּצִנָּתוֹ בָאֶמְצַע וְהוֹלְכִים בְּעִקְבוֹתָיו;  565</p>

<p>יֵשׁ אֲשֶׁר אָיַס יִתְעוֹרֵר וְנִזְכַּר בְּסַעַר גְּבוּרָתוֹ,</p>

<p>יִפֶן אֶת־פָּנָיו כְּלַפֵּי הַטְּרוֹיִים מַכְנִיעֵי־הַסּוּסִים,</p>

<p>יַעֲצֹר בִּפְלֻגּוֹת הָאוֹיֵב, וְיֵשׁ אֲשֶׁר יָשׁוּב וְיָנֹס.</p>

<p>אוּלָם לֹא נָתַן לְאִישׁ לְהִתְקָרֵב עַד־פְּנֵי הָאֳנִיּוֹת,</p>

<p>הָיָה מִתְפָּרֵץ וְצוֹעֵד בֵּין חֵיל הָאֲכַיִּים וְהַטְּרוֹיִים;  570</p>

<p>אַךְ הַחֲנִיתוֹת הוּטְלוּ בְיָדַיִם אַמִּיצוֹת, מֵהֶן יֵשׁ</p>

<p>נִשְׁאֲרוּ תְקוּעוֹת בַּמָּגֵן הֶעָצוּם בִּמְעוּפָן, אַךְ רַבּוֹת</p>

<p>נִנְעֲצוּ בְלֶב־הָאֲדָמָה וְלֹא נָגְעוּ בִבְשָׂרוֹ הַלָּבָן,</p>

<p>אַף־עַל־פִּי שֶׁהִשְׁתּוֹקְקוּ וְכָמְהוּ לִשְׂבֹּעַ בְּשַׂר־אָדָם.
<br><br />
אַךְ אֶבְרִיפִּילוֹס הַנֶּהְדָּר בְּנוֹ שֶׁל־אֶבְאֵימוֹן רָאָהוּ  575</p>

<p>וְהִנֵּה סַבּוּהוּ הַחִצִּים, בְּנֵי אַשְׁפָּה הֲמוֹנִים מֵרְרוּהוּ,</p>

<p>נִגַּשׁ אֵלָיו, הִתְיַצֵּב עַל־יָדוֹ וַיָּטֶל חֲנִיתוֹ,</p>

<p>הִכָּה אֶת אַפִּיסָאוֹן הַשַּלִּיט, הוּא בְנוֹ שֶׁל־פַבְסִיאַס,</p>

<p>פִּלַּח אֶת־כְּבֵדוֹ תַחַת סַרְעַפְתּוֹ וַיַּתֵּר אֶת־בִּרְכָּיו;</p>

<p>קָפַץ וְחָשׁ אֶבְרִיפִּילוֹס וַיִּפְרֹק מִכְּתֵפָיו כְּלֵי זֵינוֹ.   580</p>

<p>חָזָה בוֹ אֲלֶכְּסַנְדְּרוֹס הַנִּמְשָׁל־לָאֵלִים, וְהוּא פוֹרֵק</p>

<p>כֵּלָיו שֶׁל־אַפִּיסָאוֹן, וַיִּדְרֹךְ אֶת־קַשְׁתּוֹ וַיְכוֹנֵן</p>

<p>אֶל־אֶבְרִיפִּילוֹס, וּבְחִצּוֹ הִכָּהוּ אֶל־יֶרֶךְ יְמִינוֹ;</p>

<p>נִשְׁבַּר הַקָּנֶה, קְנֵה חִצּוֹ, וְהָיָה לְטֹרַח עַל־שׁוֹקוֹ.</p>

<p>מִהֵר וַיִּסּוֹג אֶל־קְהַל כָּל־מֵרֵעָיו וְנִמְלַט מִמָּוֶת,    585</p>

<p>נָשָׂא אֶת־קוֹלוֹ בְכֹחַ וַיִּקְרָא אֶל־בְּנֵי הַדַּנָּאִים:</p>

<p>&quot;רֵעַי עֲמִיתַי, מַנְהִיגֵי הָעָם הָאַרְגֵּאִי וְשָׂרָיו!</p>

<p>קִרְבוּ הֵאָסְפוּ וּפְנִיתֶם אֶל־מוּל פְּנֵי הָאוֹיֵב, הַרְחִיקוּ</p>

<p>יוֹמוֹ הָאַכְזָר שֶׁל־אָיַס, כִּי רַבּוּ הַחִצִּים מֵרְרוּהוּ.</p>

<p>אֵין אֲנִי סָבוּר כִּי הוּא יִנָּצֵל מֵאוֹתוֹ קְרָב סוֹעֵר.   590</p>

<p>עִמְדוּ בִפְנֵיהֶם וְסֹבּוּ אֶת־בְּנוֹ שֶׁל־טֶלָּמּוֹן הַכַּבִּיר!&quot;
<br><br />
כָּכָה שָׂח אֶבְרִיפִּילוֹס הַנִּפְצָע; וְהֵמָּה סַבּוּהוּ,</p>

<p>נִצְבוּ עַל־יָדוֹ, וְצִנּוֹתָם נְטוּיוֹת עַל־גַּבֵּי כִתְפֵיהֶם,</p>

<p>נוֹפְפִים חֲנִיתוֹתֵיהֶם; וְאָיַס בָּא נִצַּב לִקְרָאתָם,</p>

<p>הִפְנָה אֶת־פָּנָיו, כִּי פָגַע בְּמַחֲנֵה רֵעָיו עֲמִיתָיו.  595
<br><br />
כָּכָה נִלְחֲמוּ הֵמָּה, כְּאֵשׁ מִתְלַקַּחַת גָּבֵרוּ;</p>

<p>וְסוּסֵי נֵלֵס מַזִּיעִים, מַסִּיעִים מִשְּׂדֵה הַמִּלְחָמָה,</p>

<p>נוֹשְׂאִים אֶת־נֶסְטוֹר וְאֶת מָכָאוֹן רוֹעֵה־הָעַמִּים.</p>

<p>רָאָה אֲכִילֵס, הָאִישׁ הָאֱלֹהִי הַמָּהִיר, וְהִכִּירוֹ,</p>

<p>יַעַן כִּי עָמַד עַל־יַרְכְּתֵי סְפִינָתוֹ הַגְּדוֹלָה מִתְבּוֹנֵן  600</p>

<p>בְּאוֹתָהּ הַצָּרָה הַגְּדוֹלָה בָאָתַם, בַּקְּרָב רַב־הַדְּמָעוֹת.</p>

<p>אַחַר נָשָׂא אִמְרָתוֹ אֶל־רֵעוֹ פַּטְרוֹקְלוֹס וַיַּעַן,</p>

<p>קוֹרֵא אֵלָיו מִן־הַסְּפִינָה; וַיִּשְׁמַע פַּטְרוֹקְלוֹס בְּאָהֳלוֹ,</p>

<p>וְיָצָא, וּפָנָיו פְּנֵי אָרֵס, - הִיא תְחִלַּת הָרָעָה בָאַתּוּ.</p>

<p>רִאשׁוֹן פָּתַח וַיְדַבֵּר בְּנוֹ שֶׁל־מֶנֵּיטְיוֹס הַגִּבּוֹר:   605</p>

<p>&#8220;לָמָּה, אֲכִילֵס, לִי תִקְרָא? וּמַה־לְּךָ אֵלַי, כִּי נִזְעָקְתָּ?&#8221;</p>

<p>הֵשִׁיב אֲמָרָיו אֲכִילֵס מְהִיר־הָרַגְלַיִם וַיֹּאמֶר:</p>

<p>&quot;בֶּן־מֶנֵּיטְיוֹס הַנַּעֲלֶה, בְּחִירִי בוֹ רָצְתָה נַפְשִׁי!</p>

<p>עַתָּה וַדַּאי יָבוֹאוּ בְנֵי הָאֲכַיִּים לְחַבֵּק</p>

<p>בִּרְכַּי בִתְחִנָּה, כִּי אָמְנָם הֵמָּה בְרָעָה גְדוֹלָה.     610</p>

<p>אָנָּא, פַּטְרוֹקְלוֹס יְדִיד־זֶבְס, שְׁאַל אֶת־פִּי נֶסְטוֹר, וְיַגִּיד,</p>

<p>מִי הוּא הָאִישׁ הַפָּצוּעַ, שֶׁנְּהָגוֹ מִשְּׂדֵה הַמִּלְחָמָה.</p>

<p>כִּי מֵאֲחוֹרָיו מַרְאֵהוּ כְמַרְאֵה מָכָאוֹן וּכְצֶלֶם</p>

<p>בְּנוֹ שֶׁל־אַסְקְלֵפְּיוֹס, וְאָכֵן אֶת־עֵינֵי הָאִישׁ לֹא רָאִיתִי,</p>

<p>סוּסָיו כִּי עָבְרוּ עַל־פָּנַי נִשָּׂאִים בְּשֶׁטֶף וּמְרוּצָה&quot;.   615
<br><br />
כָּכָה הִבִּיעַ; וַיִּשְׁמַע פַּטְרוֹקְלוֹס בְּקוֹל רֵעוֹ אֲהוּבוֹ,</p>

<p>מִהֵר רָץ עַד־אָהֳלֵי חֵיל הָאֲכַיִּים וְצִיָּם.
<br><br />
וְאֵלֶּה הַשְּׁנַיִם הִגִּיעוּ וּבָאוּ עַד־אֹהֶל בֶּן־נֵלֵס,</p>

<p>יָרְדוּ מֵרִכְבָּם לָאָרֶץ הַזָּנָה בְרוּאֶיהָ הָרַבִּים,</p>

<p>חָשׁ אֶבְרִימֶדּוֹן מְשָׁרֵת הַיָּשִׁישׁ וַיְפַתַּח הַסּוּסִים.   620</p>

<p>הֵמָּה יִבְּשׁוּ כֻתָּנְתָּם, שֶׁרָטְבָה מִזֵּעָה כִסָּתַם,</p>

<p>נִצְּבוּ עַל־שְׂפַת מֵי הַיָּם כְּנֶגֶד רוּחַ נוֹשָׁבֶת;</p>

<p>אַחַר בָּאוּ בָאֹהֶל וַיֵּשְׁבוּ עַל־כִּסְאוֹת לָנוּחַ.</p>

<p>מִזְגָּם הֵכִינָה לָהֶם הֶקַּמֵּדָה יְפַת־הַמַּחְלָפוֹת,</p>

<p>בַּת־אַרְסִינוֹאוֹס הַנָּדִיב, וְהַזָּקֵן לְקָחָהּ בְּטֶנֶּדּוֹס,  625</p>

<p>עֵת הֶחֱרִיבָהּ אֲכִילֵס, וְנָתְנוּ לוֹ הָאֲכַיִּים</p>

<p>אוֹתָהּ מִנְחָה לְנֶסְטוֹר, כִּי עָלָה עַל־כֹּל בַּעֲצָתוֹ.</p>

<p>תְּחִלָּה הִגִּישָׁה לִפְנֵיהֶם שֻׁלְחָן מְמֹרָט לְתִפְאָרָה,</p>

<p>נָאֶה, וּכְרָעָיו מַכְחִילוֹת, וְאַחַר עָלָיו הִצִּיגָה</p>

<p>טַס שֶׁל־נְחֹשֶׁת עִם־בָּצָל לְתַבֵּל הַמַּשְׁקֶה הַמְעֹרָב,   630</p>

<p>נָתְנָה גַם דְּבַשׁ כֻּלּוֹ כָתֹם אַף קֶמַח מִשְּׂעוֹרֵי הַקֹּדֶשׁ,</p>

<p>סֵפֶל תִּפְאָרָה הִגִּישָׁה, שֶׁהֵבִיא הַזָּקֵן מִבֵּיתוֹ;</p>

<p>הָיוּ תְקוּעִים בּוֹ מַסְמְרוֹת זָהָב, וְיָדוֹת לוֹ אַרְבַּע,</p>

<p>יוֹנוֹת זָהָב מְנַקְּרוֹת שְׁתַּיִם שְׁתַּיִם לָאֶחָת,</p>

<p>רוֹעוֹת עַל־יָדָהּ, וּשְׁנַיִם לוֹ כַנִּים לַסֵּפֶל מִתָּחַת.  635</p>

<p>וְהָיָה כִּי נִמְלָא הַסֵּפֶל הַיַּיִן הַטּוֹב, וְיַסִּיעוֹ</p>

<p>אַךְ בְּדֵי־עָמָל מַסִּיעוֹ – וְהַיָּשִׁישׁ הֱרִימוֹ בְנָקֵל.</p>

<p>בְּסֵפֶל זֶה עִרְבְּבָה הַמַּשְׁקֶה הָאִשָּׁה הַנָּאָה כְבַת־אֵלִים,</p>

<p>לָקְחָה יֵין־פְּרַמְנָה, וְשָׁחֲקָה עָלָיו גְּבִינָה שֶׁל־עִזִּים.</p>

<p>שָׁחֹק בְּמִגְרֶרֶת נְחֹשֶׁת וְזָרֹה מִקֶּמַח שְׂעוֹרִים,    640</p>

<p>כִּלְּתָה אֶת־מְלֶאכֶת הַמַּשְׁקֶה וַתִּקְרָא לַגְּבָרִים כִּי יִשְׁתוּ.</p>

<p>אַחַר שֶׁשָּתוּ הַשְּׁנַיִם וְשָׁבְרוּ צָרֶבֶת צִמְאוֹנָם,</p>

<p>לִבָּם הֵיטִיבוּ בִדְבָרִים, מְסַפְּרִים אִישׁ בְּאָזְנֵי רֵעֵהוּ,</p>

<p>נִכְנַס פַּטְרוֹקְלוֹס, הַגֶּבֶר הַדּוֹמֶה־לָאֵלִים, בַּפֶּתַח.</p>

<p>רָאָה אוֹתוֹ הַיָּשִׁישׁ וַיֶּחֱרַד מִכִּסְאוֹ הַמַּבְהִיק, 645</p>

<p>אָחַז בְּיָדוֹ, הִכְנִיסוֹ לָאֹהֶל, בִּקְשָׁהוּ לָשָׁבֶת.</p>

<p>הֵשִׁיב רֵיקָם אֶת־פָּנָיו פַּטְרוֹקְלוֹס, וַיַּעַן וַיֹּאמֶר:</p>

<p>&quot;יָשִׁישׁ מִזַּרְעוֹ שֶׁל־זֵאוּס, לֹא עֵת שֶׁבֶת עָתָּה, אַל־תַּעְתִּיר.</p>

<p>נִכְבָּד וְאָיֹם הָאִישׁ, שֶׁהֵנָּה שְׁלָחַנִי כִּי אֶשְׁאַל,</p>

<p>מִי הוּא הַנִּפְצָע הֵבֵאתָ; אַךְ עַתָּה הִכַּרְתִּיו גַּם־אָנִי,  650</p>

<p>עֵינַי הָרוֹאוֹת אֶת־פְּנֵי מָכָאוֹן זֶה רוֹעֵה־הָעַמִּים.</p>

<p>עַתָּה אָשִׁיבָה אֶל־שׁוֹלְחִי אֲכִיל כָּל־הַדְּבָרִים הָאֵלֶּה.</p>

<p>אַתָּה, מִמְּךָ לֹא נֶעֱלַם, הוֹי, יָשִׁישׁ מִזַּרְעוֹ שֶׁל־זֵאוּס,</p>

<p>אֲשֶׁר מְאֹד אָיֹם הַגֶּבֶר; גַּם נָקִי יַרְשִׁיעַ בְּחָפְזוֹ&quot;.
<br><br />
נָשָׂא אֲמָרָיו וַיַּעַן לוֹ נֶסְטוֹר הוּא פָרַשׁ גֶּרֵנְיָה: 655</p>

<p>&quot;לָמָּה זֶה יִדְאַג כָּל־כָּךְ אֲכִילֵס לִבְנֵי הָאֲכַיִּים,</p>

<p>אֲשֶׁר נִפְצְעוּ בְחֵץ? נֶעֶלְמָה מֶנּוּ הָרָעָה,</p>

<p>אֲשֶׁר מָצְאָה הֶחָיִל; כִּי הִנֵּה הַטּוֹבִים בֵּינֵינוּ</p>

<p>שׁוֹכְבִים בְּתוֹךְ הָאֳנִיּוֹת, מְטֹעֲנֵי־חִצִּים וּרְמָחִים:</p>

<p>פְּצוּעַ־חֵץ – דִּיאוֹמֵדֵס הָעִזּוּז בֶּן־טִידֵס, וּפְצוּעֵי  660</p>

<p>רֹמַח – אוֹדִיסֵס הַמְצֻיָּן בְּתוֹפְשֵׂי־חֲנִית וַאֲגַמֶּמְנוֹן;</p>

<p>גַּם אֶבְרִיפִּילוֹס פָּצוּעַ, כִּי פִלַּח חֵץ שָׁנוּן אֶת־שׁוֹקוֹ;</p>

<p>הִנֵּה הַגֶּבֶר הֵבֵאתִי מִשְּׂדֵה הַמִּלְחָמָה, עֲבָרוֹ</p>

<p>חֵץ בֶּן־מֵיתָר. וְאוּלָם אֲכִילֵס, וְאִם־לִבּוֹ לֵב נָדִיב,</p>

<p>הוּא לַדַּנָּאִים לֹא יִדְאַג, אֵינֶנּוּ מְרַחֵם עֲלֵיהֶם.  665</p>

<p>אוּלַי יְחַכֶּה, עַד תֹּאחַז הָאֵשׁ בָּאֳנִיּוֹת הַמְּהִירוֹת</p>

<p>אֲשֶׁר עַל־שְׂפַת מֵי הַיָּם לִמְגִנַּת לֵב הָאַרְגֵּאִים,</p>

<p>וְאָנוּ נִתַּם לִגְוֹעַ? וּבְיַעַן אֵין כֹּחִי כְכֹחִי,</p>

<p>אֲשֶׁר הָיָה לְפָנִים בַּאֲבָרַי הַגְּמִישִׁים. מִי יִתֵּן</p>

<p>וְשָׁב אֵלַי כֹחִי לֹא־תַשׁ וְהָיָה כִהְיוֹתוֹ בְאִבִּי,  670</p>

<p>יוֹם בּוֹ אָסַרְנוּ מִלְחָמָה עִם־בְּנֵי הָאֵלֵיִים עַל־אֹדוֹת</p>

<p>בָּקָר שֶׁגָּזְלוּ מִמֶּנּוּ אַךְ אֶת־בֶּן־הִפֵּירוֹכוֹס,</p>

<p>וְאֶת אִיטִימוֹנֵס הַגִּבּוֹר אֲשֶׁר יָשַׁב בְּאֵלִיס,</p>

<p>גְּמוּלָם שִׁלַּמְתִּי בְרֹאשָׁם. הוּא מֵגֵן עַל־בְּקָרוֹ, הִכִּיתִיו</p>

<p>בְּרָמְחִי הִטַּלְתִּי בִזְרוֹעִי, וַיִּפֹּל הָרִאשׁוֹן וַיִּכְרָע,     675</p>

<p>אוּלָם הָעָם אֲשֶׁר אִתּוֹ –אִכָּרִים – הִתְפַּזְּרוּ, כִּי חָתּוּ.</p>

<p>שָׁלָל רַב אָנוּ נָחַלְנוּ מֵאֲשֶׁר בַּזּוֹנוּ בַשָּׂדֶה:</p>

<p>בָּקָר חֲמִשִּׁים עֲדָרִים אַף עֶדְרֵי הַצֹּאן כְּמִסְפָּרָם,</p>

<p>עִזִּים מְשׁוֹטְטוֹת וַחֲזִירִים חֲמִשִּׁים חֲמִשִּׁים עֲדָרִים,</p>

<p>סוּסִים אֲמֻצֵּי הַשֵּׂעָר בַּזּוֹנוּ שָׁם מֵאָה וַחֲמִשִּׁים,   680</p>

<p>סוּסוֹת כֻּלָּהַן, וְרַבּוֹת – סְיָחִים נִטְפְּלוּ עֲלֵיהֶן.</p>

<p>דְּפַקְנוּם כָּל־אוֹתוֹ הַלַּיְלָה – בּוֹאֲכָה עִיר פִּילוֹס, עִיר נֵלֵס,</p>

<p>נְהַגְנוּם; וַיִּחַדְּ לֵב־נֵלֵס לְמַרְאֵה הַבִּזָּה הָרַבָּה</p>

<p>אֲשֶׁר הֵבֵאתִי, וּבְיַעַן עוּל יָמִים עוֹדֶנִּי בְצֵאתִי.</p>

<p>שַׁחַר אַךְ־עָלָה הוֹפִיעַ – וּבְקוֹל רָם הִזְעִיקוּ הַכָּרוֹזוֹת,   685</p>

<p>אֲשֶׁר יִתְאַסֶּף כָּל־אִישׁ, אֲשֶׁר יַשֶּׁה בְאֵלִיס הַקְּדוֹשָׁה;</p>

<p>בָּאוּ נְשִׂיאֵי עִיר פִּילוֹס וַיְחַלְּקוּ הַשָּׁלָל בַּקָּהָל,</p>

<p>יַעַן כִּי רַבִּים בֵּינֵינוּ הַנּוֹשִׁים בְּאֶפֵּיִים – אֲנַחְנוּ</p>

<p>אַנְשֵׁי מִסְפָּר בְּפִּילוֹס, וְהֵם לְחָצוּנוּ בִזְדוֹנָם;</p>

<p>יַעַן כִּי עוֹד בִּימֵי קֶדֶם אָתָא הֵרַקְלֵס הָאַדִּיר,   690</p>

<p>הֵרַע לָנוּ מְאֹד וַיַּכְרֵת כָּל־אָצִיל בְּתוֹכֵנוּ;</p>

<p>אָנוּ הָיִינוּ שְׁנֵים־עָשָׂר בְּנֵי נֵלֵס הַנָּקִי מִסָּלֶף,</p>

<p>הִנֵּה נוֹתַרְתִּי אֲנִי הָאֶחָד, וְיִתְרָם נִכְחָדוּ;</p>

<p>בָּאוּ אֶפֵּיִים לוֹבְשֵׁי־שִׁרְיוֹנוֹת־הַנְּחֹשֶׁת, וַיִּגְבַּהּ</p>

<p>לִבָּם בְּקִרְבָּם, וּבְלִבָּם בָּזוּנוּ, הֵצִיקוּ בִזְדוֹנָם. – 695</p>

<p>בָּרַר הַיָּשִׁישׁ מֵהֶם עֵדֶר גָּדוֹל בִּשְׁבִילוֹ,</p>

<p>בָּקָר שְׁלֹשׁ מֵאוֹת וְצֹאן שְׁלֹשׁ מֵאוֹת, הֵם וְרוֹעֵיהֶם,</p>

<p>יַעַן גַּם־הוּא נָשָׁה הַרְבֵּה בְאֵלִיס הַקְּדוֹשָׁה: אַרְבָּעָה</p>

<p>סוּסִים עֲטוּרֵי־נִצָּחוֹן עִם־הַמֶּרְכָּבָה, וְהֵמָּה</p>

<p>בָּאוּ לְהִתְחָרוֹת בְּמֵרוֹץ, בִּשְׁבִיל הַחֲצוּבָה הִתְחָרוּ; 700</p>

<p>אוּלָם אַבְגֵּיַס הַמּוֹשֵׁל־בַּגְּבָרִים עֲצָרָם וַיְשַׁלַּח</p>

<p>אַךְ אֶת־הָרַכָּב לְנַפְשׁוֹ, נֶעֱצָב עַל־אֹדוֹת הַסּוּסִים.</p>

<p>אָנַף הַזָּקֵן עַל־אֹדוֹת הַדְּבָרִים, עֲלִילַת הָרֶשַׁע,</p>

<p>לָקַח הַכֹּפֶר הֶעָצוּם וַיִּתֵּן הַנּוֹתָר לְעַמּוֹ,</p>

<p>לְמַעַן יְחַלְּקוּ בֵינָם, וְלֹא יִגָּרַע חֶלְקוֹ שֶׁל־אָדָם. 705</p>

<p>הַכֹּל הִשְׁלַמְנוּ וַנַּקְרֵב אֶת־קָרְבְּנוֹת הַתּוֹדָה לָאֵלִים</p>

<p>סָבִיב לָעִיר; וּבַשְּׁלִישִׁי עָלוּ עָלֵינוּ אֶפֵּיִים</p>

<p>מַחֲנֶה כָבֵד מְאֹד, גַּם־הֵם גַּם־סוּסֵיהֶם הַקַּלִּים,</p>

<p>בָּאוּ כְחֶטֶף, וְעִמָּהֶם שְׁנֵי בְנֵי מוֹלִיּוֹנָה חֲמוּשִׁים,</p>

<p>עוֹדָם נְעָרִים וְטֶרֶם מִגְּבוּרַת מִלְחָמָה טָעָמוּ.   710</p>

<p>יֶשְׁנָהּ עִיר אַחַת וּשְׁמָהּ תְּרִיאוֹאֶסָּה, בְּנוּיָה עַל־רָמָה</p>

<p>הַרְחֵק לְחוֹפֵי אָלְפֵיוֹס בִּקְצֵה פִּילוֹס אֶרֶץ הַחוֹלוֹת, –</p>

<p>עָלוּ וְצָרוּ עַל־אוֹתָהּ הָעִיר, כִּי לְשַׁחֲתָהּ אָמָרוּ.</p>

<p>הֵמָּה אַךְ עָבְרוּ הַשָּׂדֶה, וְאַתֵּנָה מִהֲרָה יָרְדָה</p>

<p>מִן־הָאוֹלִימְפּוֹס בַּלַּיְלָה, וּבְשׂוֹרָה בְּפִיהָ וְנֵחָלֵץ;   715</p>

<p>וְאַנְשֵׁי פִּילוֹס כָּל־אֲשֶׁר הִזְעִיקָה לֹא הָיוּ מְסָרְבִים,</p>

<p>כֻּלָּם הִשְׁתּוֹקְקוּ לִלְחֹם. וְלֹא נָתַן אַךְ־לִי אָבִי נֵלֵס</p>

<p>רֶדֶת לַקְּרָב לְהִזְדַּיֵּן, וַיַּחְבִּיא מִמֶּנִּי הַסּוּסִים,</p>

<p>יַעַן אֲנִי לֹא נִסִּיתִי עֲדֶנָה בַקְּרָב וּבַלָּחֶם.</p>

<p>אֶפֶס אֲנִי הִצְטַיַּנְתִּי בֵין רוֹכְבֵי הַסּוּסִים, וְאִם־כִּי   720</p>

<p>רַגְלִי יָרַדְתִּי לַקְּרָב, כִּי פַּלַּס נוֹהֶגֶת הַקְּרָבוֹת.</p>

<p>יֶשְׁנוֹ נַחַל, וּשְׁמוֹ מִינִאֵיוֹס, וְהוּא נִשְׁפָּךְ הַיָּמָּה</p>

<p>סָמוּךְ לְאָרֵנָה, – שָׁמָּה חִכִּינוּ פָרָשֵׁי עַם פִּילוֹס</p>

<p>לַעֲלוֹת צְפִירַת הַקֹּדֶשׁ, וְהָרַגְלִים מִתְכַּנְּסִים בִּגְדוּדִים.</p>

<p>חַשְׁנוּ הָלַכְנוּ מִשָּׁם, וּכְלֵי מִלְחַמְתֵּנוּ עָלֵינוּ,    725</p>

<p>בַּצָּהֳרַיִם הִגַּעְנוּ עַד חוֹפֵי אָלְפֵיוֹס הַקָּדוֹשׁ.</p>

<p>שָׁמָּה קָרְבְּנוֹת תִּפְאָרָה הִקְרַבְנוּ לְזֵאוּס הַשַּׂגִּיא,</p>

<p>פַּר לְאָלְפֵיוֹס הַנַּחַל וּפַר בֶּן־בָּקָר לְפּוֹסֵידוֹן,</p>

<p>פָּרָה רוֹעָה בָעֵדֶר לְפַּלַּס כְּחֻלַּת־הָעָיִן,</p>

<p>אַחַר אָכַלְנוּ אֶת־סְעוּדַת הָעֶרֶב, שָׁכַבְנוּ לָנוּחַ   730</p>

<p>גְּדוּדִים גְּדוּדִים בַּמַּחֲנֶה, אִישׁ אִישׁ וְעָלָיו אֲזֵנוֹ,</p>

<p>עַל־פְּנֵי חוֹפֵי אָלְפֵיוֹס. וְאֶפֵּיִים גֵּאִים כְּבָר צָרִים</p>

<p>עַל־הָעִיר תְּרִיאוֹאֶסָּה, כִּי אָמְרוּ בְלִבָּם לְשַׁחֲתָהּ.</p>

<p>אוּלָם עוֹד הֻטְּלָה עֲלֵיהֶם עֲבוֹדַת אָרֵס הַקָּשָׁה;</p>

<p>יַעַן, אַךְ־עָלְתָה הַחַמָּה בִנְגֹהוֹת הָאוֹר עַל־הָאָרֶץ,   735</p>

<p>אָנוּ אָסַרְנוּ מִלְחָמָה, שִׁוַּעְנוּ אֶל־זֶבְס וְאֶל־פַּלַּס.</p>

<p>אֶפֶס אַךְ־פָּשַׁט הַקְּרָב בֵּין בְּנֵי פִּילוֹס וְאֶפֵּיִים,</p>

<p>הָיְתָה יָדִי בְגֶבֶר, וָאֶגְזֹל אֶת־סוּסָיו הַמְּהִירִים:</p>

<p>מוּלְיוֹס חֲתַן אַבְגֵּיַס לוֹקֵחַ בִּתּוֹ הַבְּכִירָה,</p>

<p>הִיא אֲגַמֵּדָה הַצְּהֻבָּה, שֶׁיָּדְעָה כָל־עִשְׂבֵי הַשָּׂדֶה,  740</p>

<p>עִשְׂבֵי הָרִפְאוּת הַמְרֻבִּים, תּוֹצְאוֹת כָּל־כַּנְפוֹת הָאָרֶץ, -</p>

<p>אוֹתוֹ הָרַגְתִּי בְרֹמַח נְחֻשְׁתִּי, כִּי יָצָא לִקְרָאתִי,</p>

<p>קָרַס נָפַל בָּאָבָק; וְאָנֹכִי עָלִיתִי עַל־רִכְבּוֹ,</p>

<p>בֵּין הַחֲלוּצִים נִצָּבְתִּי. וְהָאֶפֵּיִים הַגֵּאִים</p>

<p>חַתּוּ אַף נָסוּ אֶל־כָּל־הָעֲבָרִים, כִּי רָאוּ גִבּוֹרָם    745</p>

<p>נוֹפֵל, מְפַקֵּד רוֹכְבֵיהֶם, הָרִאשׁוֹן בֵּין אוֹסְרֵי מִלְחָמָה.</p>

<p>אוּלָם אָנֹכִי עָלִיתִי עֲלֵיהֶם כְּסוּפָה אֲפֵלָה,</p>

<p>רֶכֶב חֲמִשִּׁים שָׁלַלְתִּי, וּשְׁנַיִם אֲנָשִׁים גִּבּוֹרִים</p>

<p>כִּרְסְמוּ אֶרֶץ סְבִיב רֶכֶב וָרֶכֶב, הִכְנַעְתִּים בְּרָמְחִי.</p>

<p>הוֹרֵג הָיִיתִי אֶת־שְׁנֵי בְנֵי אַקְטוֹר, אֶת־בְּנֵי מוֹלִיּוֹנָה,   750</p>

<p>לוּלֵא חָשׁ אָז אֲבִיהֶם, הַמּוֹשֵׁל מַרְגִּיז־הָאָרֶץ,</p>

<p>מִלְּטָם מִשְּׂדֵה הַמִּלְחָמָה, הֱלִיטָם בְּעַב הָעֲרָפֶל.</p>

<p>הִגְדִּיל בַּיּוֹם הַהוּא זֶבְס אֶת־חַסְדּוֹ עִם־חֵיל אַנְשֵׁי פִּילוֹס;</p>

<p>דָּלֹק דְּלַקְנוּם בַּשָּׂדֶה רְחַב־הַיָּדַיִם וַנַּכְּתֵם,</p>

<p>מְזַנְּבִים בָּהֶם הַנֶּחְשָׁלִים וּמְאַסְּפִים הַנֶּשֶׁק הַנָּאֶה,   755</p>

<p>עַד שֶׁבָּאוּ סוּסֵינוּ בֻּפְּרַסְיוֹן הַכְּבֵדָה בַחִטִּים,</p>

<p>וְסֶלַע אוֹלֶנְיָה וְהַגִּבְעָה לָהּ גִּבְעַת אֲלֵיסְיוֹן יֵאָמַר;</p>

<p>אֶפֶס מִשָּׁם שָׁב הָעָם, אַתֵּנָה צִוַּתּוֹ כִי יָשׁוּב.</p>

<p>שָׁם הִכִּיתִי נֶפֶשׁ גַּם אֶת־הָאַחֲרוֹן וּזְנַחְתִּיו;</p>

<p>אַךְ הָאֲכַיִּים הֵם הִפְנוּ סוּסֵיהֶם מִשָּׁם לְעִיר פִּילוֹס,   760</p>

<p>הוֹדוּ וְהִלְלוּ לְזֶבְס בָּאֵלִים וּלְנֶסְטוֹר בָּאָדָם.</p>

<p>הִנֵּה גְבוּרָתִי בֵין גְּבָרִים, מִי יִתֵּן וְהָיִיתִי כְקֶדֶם!</p>

<p>אוּלָם אֲכִילֵס זֶה חֶפְצוֹ לֵהָנוֹת אַךְ־הוּא מִגְּבוּרָתוֹ;</p>

<p>לִבִּי בָטוּחַ, עוֹד יָרִיד, אִם־יִפֹּל הָעָם אֲשֶׁר אִתּוֹ.</p>

<p>זְכָר־נָא, יְדִידִי, אֶת־דִּבְרֵי מֶנֵּיטְיוֹס אָבִיךָ, שֶׁהִטִּיף   765</p>

<p>לְךָ בְיוֹם בּוֹ שְׁלָחֲךָ מִפְתִּיָה אֶל־אֲגַמֶּמְנוֹן.</p>

<p>שְׁנֵינוּ, אֲנִי וְאוֹדִיסֵס הָאִישׁ הָאֱלֹהִי, בַּהֵיכָל,</p>

<p>הִנֵּה אָזְנֵינוּ זֹאת שָׁמְעוּ בָאוּלָם, עֵת־הִטִּיף אִמְרָתוֹ,</p>

<p>יַעַן כִּי בָאנוּ לְבֵיתוֹ שֶׁל־פֵּלֵס הַבָּנוּי לְתִפְאָרָה,</p>

<p>חַיִל אָסַפְנוּ מְלוֹא רֹחַב אֲכַיָּה הַזָּנָה רָב־אָדָם.   770</p>

<p>שָׁם, בִּפְנִים זֶה נָוֵהוּ, פָּגַעְנוּ בְמֶנֵּיטְיוֹס הַגִּבּוֹר,</p>

<p>בַּאֲכִילֵס וָבָךְ. וּפֵּלֵס הַפָּרָשׁ הַיָּשִׁישׁ</p>

<p>מַעֲלֶה עוֹלָה לְזֶבְס חוֹבֵב־הַחֲזִיזִים בֶּחָצֵר</p>

<p>שׁוֹקֵי בֶן־בָּקָר דְּשֵׁנוֹת, וּבְיָדוֹ גָבִיעַ שֶׁל־זָהָב,</p>

<p>הִזָּה, הִרְעִיף מִיֵּינוֹ הַמַּבְרִיק עַל־קָרְבַּן הָאִשֶּׁה.   775</p>

<p>אַתֶּם עֲסוּקִים בִּבְשַׂר אוֹתוֹ פָּר, וַאֲנַחְנוּ הַשְּׁנַיִם</p>

<p>עוֹמְדִים בַּמִּסְדְּרוֹן; וַיְמַהֵר אֲכִילֵס מִשְׁתָּאֶה לְהַכְנִיס,</p>

<p>אָחַז אוֹתָנוּ בְיָדֵינוּ וְהוֹשִׁיבָנוּ עַל־כִּסְאוֹת,</p>

<p>הִגִּישׁ לָנוּ מַתָּנוֹת, כַּנָּהוּג לְתִתָּן לְאוֹרְחִים.</p>

<p>אַךְ כְּשֶׁהֵיטַבְנוּ לִבֵּנוּ בְמַאֲכָל וּבְמִשְׁתֶּה לְשָׂבְעָה,     780</p>

<p>שְׂפָתַי פָתַחְתִּי בִדְבָרִים, כִּי שְׁנֵיכֶם תִּלָּווּ עָלֵינוּ;</p>

<p>בְּנֶפֶשׁ חֲפֵצָה נַעֲנֵיתֶם, וְהֵמָּה מַטִּיפִים הַמּוּסָר.</p>

<p>פֵּלֵס הַיָּשְׁישׁ הוּא צִוָּה לִבְנוֹ לַאֲכִילֵס, כִּי יִהְיֶה</p>

<p>תָּמִיד הַטּוֹב בַּגִּבּוֹרִים וְנַעֲלֶה עַל־כָּל־בְּנֵי הֶחָיִל;</p>

<p>אַךְ כֹּה דִבֵּר אֵלֶיךָ מֶנֵּיטְיוֹס בֶּן־אַקְטוֹר וְכֵן אָמַר:   785</p>

<p>&quot;בְּנִי שֶׁאָהַבְתִּי, הֵן גָּדוֹל מִמְּךָ אֲכִילֵס בְּיַחַשׂ,</p>

<p>אוּלָם בְשָׁנִים עָלִיתָ, וְהוּא עוֹלֶה עָלֶיךָ בִגְבוּרָה.</p>

<p>אַתָּה תְדַבֵּר דְּבָרִים נְכֹחִים, תִּיעַץ לוֹ עֵצוֹת,</p>

<p>תּוֹרֶה לוֹ דֶרֶךְ –וְהוּא יִשְׁמַע לְךָ כִי לְטוֹב לוֹ&quot;.</p>

<p>כָּכָה צִוְךָ הַיָּשִׁישׁ, אַךְ אַתָּה אֶת־דְּבָרָיו שָׁכַחְתָּ.    790</p>

<p>אוּלָם גַּם־עַתָּה אֱמָר־זֹאת לַאֲכִיל – אוּלַי יִשְׁמָע.</p>

<p>מִי יוֹדֵעַ? יִתָּכֵן כִּי בְעֶזְרַת אֵל תַּטֶּה לְבָבוֹ,</p>

<p>אַתָּה תְפַתֶּנוּ, כִּי אָכֵן מַה־טּוֹבָה עֲצָתוֹ שֶׁל־רֵעַ!</p>

<p>אוּלָם אִם־נַפְשׁוֹ יְרֵאָה מֵאוֹת מִשָּׁמַיִם וּנְבוּאָה,</p>

<p>וְאִמּוֹ הַכְּבוּדָּה אִם־גָּלְתָה אֶת־אָזְנוֹ דָבָר מִזֵּאוּס, –   795</p>

<p>יִתֵּן לְמִצְעָר לְךָ לָלֶכֶת, וְהַמִּירְמִידוֹנִים</p>

<p>יֵלְכוּ אַחֲרֶיךָ, וְאוּלַי עוֹד תִּהְיֶה אוֹר לַדַּנָּאִים;</p>

<p>יִתֶּן־לְךָ אֶת־כְּלֵי נִשְׁקוֹ הַנָּאִים לָרֶדֶת לַקָּטֶל,</p>

<p>וְאוּלַי יִרְאוּ הַטְּרוֹיִים פָּנֶיךָ כִרְאוֹת פְּנֵי אֲכִילֵס</p>

<p>וְיַעַצְרוּ מִלְּחֹם, וְהָיְתָה הָרְוָחָה לִבְנֵי־הָאֲכַיִּים,   800</p>

<p>אַנְשֵׁי הַחַיִל הַיְגֵעִים, כִּי מְעַטָּה הַמְּנוּחָה בַּקָּטֶל.</p>

<p>יֵקַל לָכֶם, רַעֲנַנִּים, לְגָרֵשׁ אֶת־חֵיל הָעֲיֵפִים</p>

<p>מִן־הָאֹהָלִים וְהַסְּפִינוֹת עַד קָרוֹב לְחוֹמוֹת הַקִּרְיָה&quot;.
<br><br />
כָּכָה הִבִּיעַ; וְנָגַע עַד־לִבּוֹ בְחֻבּוֹ הַדָּבָר,</p>

<p>מִהֵר רָץ לְאֹרֶךְ הַסְּפִינוֹת אֱלֵי־אֲכִיל נִין־אֵאַקּוֹס.   805</p>

<p>הָיָה פַּטְרוֹקְלוֹס עִם־סְפִינוֹת אוֹדִיסֵס הָאִישׁ הָאֱלֹהִי,</p>

<p>מְקוֹם שָׁם יִתְאַסֵּף הַחַיִל אַף שָׁמָּה יִוָּעֵד לַמִּשְׁפָּט,</p>

<p>וְשָׁם גַּם הַבָּמוֹת שֶׁבָּנוּ לִבְנֵי הָאֵלִים, וְהִנֵּה</p>

<p>בָּא אֶבְרִיפִּילוֹס לִקְרָאתוֹ, הוּא בְנוֹ שֶׁל־אֶבְאֵימוֹן הָאָצִיל,</p>

<p>שָׁב מִן־הַקְּרָב, בָּא צוֹלֵעַ, כִּי פִלַּח חֵץ שָׁנוּן אֶת־שׁוֹקוֹ;   810</p>

<p>אֶגְלֵי הַזֵּעָה מְכַסִּים לִכְתֵפָיו וּלְרֹאשׁוֹ, אַף יוֹרְדִים</p>

<p>נַהֲרוֹת נַחֲלֵי זֵעָה, וְדָמוֹ הַשָּׁחוֹר קוֹלֵחַ,</p>

<p>שׁוֹתֵת מִפִּצְעוֹ הַנּוֹרָא, אַךְ רוּחוֹ עוֹד חָזָק בְּקִרְבּוֹ.</p>

<p>רָאָה אוֹתוֹ פַּטְרוֹקְלוֹס הַגִּבּוֹר, וּמֵעָיו לוֹ הָמוּ,</p>

<p>הֵילִיל תַּמְרוּרִים, וַיֹּאמֶר אֶת־אִמְרֵי הַכָּנָף וַיַּעַן:   815</p>

<p>&quot;הוֹי אֲמֵלָלִים, מַנְהִיגֵי צְבָא הַדַּנָּאִים וּמְפַקְּדָיו,</p>

<p>גְּזֵרָה הִיא אֲשֶׁר הַרְחֵק מֵאֶרֶץ מְכוֹרַתְכֶם וְרֵעֵיכֶם</p>

<p>כַּלְבֵי טְרוֹיָה הַמְּהִירִים מִבְּשַׂרְכֶם הַצָּחוֹר תַּשְׂבִּיעוּ!</p>

<p>אוּלָם הַגֵּד, אֶבְרִיפִּילוֹס, הוֹי, גִּבּוֹר מִזַּרְעוֹ שֶׁל־זֵאוּס,</p>

<p>כֹּחַ אִם־יֵשׁ לָאֲכַיִּים לַעֲמֹד בְּפָנָיו שֶׁל־הֶקְטוֹר     820</p>

<p>נֶאְדַּר הַגְּבוּרָה, אוֹ כֻלָּם יַכְנִיעַ בְּרָמְחוֹ הַשָּׁנוּן?&quot;
<br><br />
עָנָה לוֹ אֶבְרִיפִּילוֹס הַמְטֹעָן חֵץ שָׁנוּן וַיֹּאמֶר:</p>

<p>&quot;אָכֵן, פַּטְרוֹקְלוֹס הַנָּדִיב, אֵין תִּקְוָה לְחֵיל הָאֲכַיִּים,</p>

<p>כִּי נָפֹל יִפְּלוּ וְיֹאבְדוּ בְתוֹךְ הָאֳנִיּוֹת הַשְּׁחוֹרוֹת!</p>

<p>הִנֵּה כָל־אַנְשֵׁי הַחַיִל, הַטּוֹבִים שֶׁהָיוּ בְקִרְבֵּנוּ,    825</p>

<p>שׁוֹכְבִים בְּתוֹךְ הָאֳנִיּוֹת, מְטֹעֲנֵי־חִצִּים וּרְמָחִים,</p>

<p>הָיְתָה בָהֶם יַד הַטְּרוֹיִים הַהוֹלְכִים הָלֹךְ וְגָבֹר.</p>

<p>אַתָּה מַלְּטֵנִי הַפָּעַם, נַהֲגֵנִי לַסְּפִינָה הַשְּׁחוֹרָה,</p>

<p>גְּזֹר אֶת־הַחֵץ מִן־הַשּׁוֹק, וְהַדַּח בְּמַיִם חֲמִימִים</p>

<p>דָּמַי הַשְּׁחוֹרִים וְשִׂים עֲשָׂבִים מְקִלֵּי מַכְאוֹבוֹת,     830</p>

<p>כַּאֲשֶׁר הוֹרָה אוֹתְךָ אֲכִיל, לְפִי דִבְרֵי הֶהָמוֹן,</p>

<p>הוֹרָה אוֹתוֹ כֵירוֹן, הַצַּדִּיק בְּכָל־הַקֶּנְטַבְרִים.</p>

<p>יַעַן מֵאֵלֶּה רוֹפְאֵינוּ, מָכָאוֹן וּפּוֹדַלֵּירִיּוֹס,</p>

<p>לִבִּי בָטוּחַ, הָאֶחָד יִשְׁכַּב בָּאֹהֶל פָּצוּעַ,</p>

<p>נִצְרָךְ בְּעַצְמוֹ לְרוֹפֵא מְנֻסֶּה שֶׁיָּבוֹא לְעֶזְרָתוֹ,   835</p>

<p>אַךְ בִּשְׂדֵה טְרוֹיִים יֵאָבֵק הַשֵּׁנִי עִם־זַעְמוֹ שֶׁל־אָרֵס&quot;.
<br><br />
נָשָׂא אֶת־קוֹלוֹ וַיַּעַן בְּנוֹ שֶׁל־מֶנֵּיטְיוֹס הָאַדִּיר:</p>

<p>&quot;אוּלָם מַה־קֵּץ הַחִזָּיוֹן? אֲהָהּ, אֶבְרִיפִּילוֹס, מַה נָּעַשׂ?</p>

<p>הִנְנִי הוֹלֵךְ לְדַבֵּר בְּאָזְנֵי אֲכִילֵס הַנָּבוֹן</p>

<p>אֲשֶׁר־שָׂם בְּפִי נֶסְטוֹר, מָעֻזָּם שֶׁל־בְּנֵי הָאֲכַיִּים,   840</p>

<p>אִישׁ גֶּרֵנְיָה; אַךְ גַּם־מִמְּךָ לֹא אֶתְעַלֵּם בַּצַּר לָךְ&quot;.
<br><br />
אָמַר, אֲחָזוֹ מִתַּחַת לֶחָזֶה וְהוֹלִיכוֹ לָאֹהֶל;</p>

<p>רָאָה הַנַּעַר וַיִּפְרֹשׂ עוֹרוֹת שֶׁל־שְׁוָרִים. עֲלֵיהֶם</p>

<p>הִשְׁכִּיב אוֹתוֹ, וְגָזַר הַחֵץ בְּמַאֲכַלְתּוֹ מִשּׁוֹקוֹ,</p>

<p>חֵץ הַמַּכְאוֹבוֹת הַשָּׁנוּן, וּבְמַיִם חֲמִימִים הֵדִיחַ    845</p>

<p>דָּמָיו הַשְּׁחוֹרִים, וְשֹׁרֶשׁ מְרִירִי מֵקֵל מַכְאוֹבוֹת</p>

<p>נָתַן מִמַּעַל, בְּיָדָיו שְׁחָקוֹ, וַיְכֻלּוּ מַכְאוֹבָיו;</p>

<p>קָרַם הַפֶּצַע וַיִּבָשׁ, וַיַּעַמְדוּ דָמָיו מִקְּלֹחַ.</p>
</blockquote>

<h2 id="שִׁירשְׁנֵיםעָשָׂר:הַמִּלְחָמָהאֵצֶלהַחוֹמָה">שִׁיר שְׁנֵים עָשָׂר: הַמִּלְחָמָה אֵצֶל הַחוֹמָה</h2>

<blockquote>
<p>כָּכָה אָז רִפֵּא בָאֹהֶל בְּנוֹ שֶׁל־מֶנֵּיטְיוֹס הָאַדִּיר</p>

<p>אֶת אֶבְרִיפִּילוֹס הַנִּפְצָע; וּטְרוֹיִים נִלְחָמִים בְּאַרְגֵּאִים,</p>

<p>גְּדוּדִים גְּדוּדִים נִלְחָמוּ. כִּמְעַט וְלֹא עָמְדוּ לְמַחֲסֵה</p>

<p>עֹז לַדַּנָּאִים הַתְּעָלָה כָרוּהָ וְהַחוֹמָה הָרְחָבָה</p>

<p>אֲשֶׁר עָלֶיהָ לְמִשְׂגָּב לַסְּפִינוֹת, וְהַתְּעָלָה לָהּ סָבִיב;  5</p>

<p>כִּי בְהִבָּנוֹתָהּ לֹא נָדְבוּ אֶת־קָרְבְּנוֹת הַתּוֹדָה לָאֵלִים,</p>

<p>לִהְיוֹת הַחוֹמָה לְמָגֵן לַסְּפִינוֹת הַמְּהִירוֹת וְלַשָּׁלָל,</p>

<p>אוֹצְרוֹת הַבִּזָּה אָסָפוּ; בָּנוּהָ עַל־אַפָּם וַחֲמָתָם</p>

<p>שֶׁל־הָאֵלִים הַנִּצְחִים, עַל־כֵּן גַּם יָמֶיהָ מָעָטוּ.</p>

<p>כָּל־עוֹד הֶקְטוֹר בַּחַיִּים, וַאֲכִילֵס עוֹמֵד בְּאַפּוֹ,    10</p>

<p>וְקִרְיַת פְּרִיאַמּוֹס הַמּוֹשֵׁל עַל־תִּלָּהּ עוֹמֶדֶת, לֹא חָרְבָה, –</p>

<p>עָמְדָה עַל־עָמְדָהּ גַּם חוֹמַת בְּנֵי הָאֲכַיִּים הַגְּדוֹלָה.</p>

<p>אוּלָם עֵת תַּמּוּ גִּבּוֹרֵי הַטְּרוֹיִים כֻּלָּמוֹ, וְהוּמְתוּ</p>

<p>רַבִּים מִבְּנֵי הָאַרְגֵּאִים, אוֹ נוֹתְרוּ מֵהֶם עוֹד בַּחַיִּים,</p>

<p>וְחָרְבָה קִרְיַת פְּרִיאַמּוֹס מִקֵּץ עֶשֶׂר שָׁנִים וַתֵּשָׁם,   15</p>

<p>וְשָׁבוּ אַרְגֵּאִים בִּסְפִינוֹת אֶל־אֶרֶץ אֲבוֹתָם אָהֵבוּ, –</p>

<p>גָּזְרוּ פּוֹסֵידוֹן וְאַפּוֹלוֹן לִנְתֹּץ הַחוֹמָה הַגְּבֹהָה,</p>

<p>שָׁלְחוּ בָהּ מַיִם אַדִּירִים, חֲמַת מַעְיָנִים וּזְרָמִים,</p>

<p>אֲשֶׁר יִשְׁפְּכוּ מֵימֵיהֶם מֵרָמוֹת הַר אִידָה הַיָּמָּה,</p>

<p>מִשְׁבְּרֵי רֵסוֹס וְרוֹדְיוֹס, קָרֵסוֹס וּמֵי הֶפְּטַפּוֹרוֹס,  20</p>

<p>נַחַל גְּרֵנִיקוֹס וְאֵיסֵפּוֹס, סְקַמַּנְדְּרוֹס הַנִּפְלָא וְסִימוֹאֵיס,</p>

<p>מָקוֹם שָׁם צָנְחוּ לָאָבָק מָגִנֵּי עוֹר שְׁוָרִים וְקוֹבָעִים,</p>

<p>קָרְסוּ הֲמוֹנִים, שְׁבָטִים אַדִּירִים, בְּנֵי אֵלִים לְמֶחֱצָה;</p>

<p>הִטָּה פֵיבּוֹס־אַפּוֹלוֹן פִּיּוֹת כָּל־אוֹתָם הַנְּחָלִים</p>

<p>כְּלַפֵּי הַחוֹמָה וַיְשַׁלַּח בָּהּ תִּשְׁעָה יָמִים זִרְמֵיהֶם;  25</p>

<p>וְזֶבְס הוּא הִמְטִיר עָלֶיהָ לְמַהֵר וּלְשַׁקְּעָהּ בַּגַּלִּים.</p>

<p>שָׁקַד גַּם מַרְגִּיז־הָאָרֶץ בַּמַּלְגֵּז זֶה שְׁלֹשׁ־הַשִּׁנָּיִם,</p>

<p>עָקַר וְהִשְׁלִיךְ בַּגַּלִּים כָּל־כָּפְתֵי הָעֵץ וְהָאֲבָנִים</p>

<p>אֲשֶׁר בַּמַּסָּד, בּוֹ עָמְלוּ וְיָגְעוּ כָל־חֵיל הָאֲכַיִּים,</p>

<p>הֵישִׁיר אֶת־פְּנֵי הֶחָרָבָה עַל־יַד הֶלֵּסְפּוֹנְטוֹס הַסּוֹעֵר,   30</p>

<p>צִפָּה מֵחָדָשׁ בְּחוֹל אֶת־חוֹף הַיָּם רְחַב־הַיָּדָיִם,</p>

<p>אַחַר הָרְסוֹ הַחוֹמָה, וַיָּשֶׁב מֵחָדָשׁ הַמַּיִם</p>

<p>אֶל־אֲפִיקֵיהֶם בַּנְּחָלִים, שָׁם נָהֲרוּ צַחִים מֵימֵיהֶם.
<br><br />
אֵלֶּה עֲלִילוֹת פּוֹסֵידוֹן וְאַפּוֹלוֹן לְיָמִים עֲתִידִים;</p>

<p>אֶפֶס בַּיָּמִים הָהֵם מִסָּבִיב לַחוֹמָה הַבְּצוּרָה     35</p>

<p>סַעַר מִלְחָמָה, קוֹל־קְרָב, שְׁאוֹן קוֹרוֹת מִגְדָּלִים יֻכָּתּוּ.</p>

<p>אַךְ הָאַרְגֵּאִים נֶעֱצָרִים עַל־יַד הָאֳנִיּוֹת הַקְּמוּרוֹת,</p>

<p>יַעַן כִּי הָיָה בָם שִׁבְטוֹ שֶׁל־זֶבְס לְהַכְנִיעַ אֶת־גְּאוֹנָם,</p>

<p>חַתּוּ מִפָּנָיו שֶׁל־הֶקְטוֹר הַמְעוֹרֵר מְנוּסַת הָאֵימָה;</p>

<p>אוּלָם הוּא הוֹסִיף וְנִלְחַם כְּקֶדֶם, דּוֹמֶה לְסוּפָה.    40</p>

<p>כַּחֲזִיר־בָּר וּכְאַרְיֵה הַנָּתוּן בֵּין כְּלָבִים וְצַיָּדִים,</p>

<p>אֲשֶׁר יְזַנֵּק לְכָאן וּלְכָאן, כִּי בְעֻזּוֹ הוּא יִבְטָח;</p>

<p>הֵמָּה יָבוֹאוּ בִגְדוּדִים וּרְצוּפִים יִתְיַצְּבוּ לִקְרָאתוֹ,</p>

<p>שְׁבָטִים בּוֹ וַחֲנִיתוֹת יָטִילוּ בְהָמוֹן מִיָּדָם,</p>

<p>אֲבָל לִבּוֹ לֵב אַמִּיץ, לְעוֹלָם לֹא יֵחַת, לֹא יִפְחָד,   45</p>

<p>לָנוּס לֹא יֹאמַר כִּי נָמֵס, גְּבוּרָתוֹ הִיא תִהְיֶה בְעוֹכְרָיו;</p>

<p>יַפְנֶה אֶת־רֹאשׁוֹ לִרְגָעִים כִּמְנַסֶּה אֶת־שׁוּרוֹת הַגְּבָרִים,-</p>

<p>וְהָיָה אֶל־כָּל־אֲשֶׁר יִפְנֶה, וְנָסוֹגוּ שָׁם שׁוּרוֹת הַגְּבָרִים,-</p>

<p>כָּכָה צָעַד אָז הֶקְטוֹר בֶּהָמוֹן, מְעוֹדֵד עֲמִיתָיו</p>

<p>לַעֲבֹר אוֹתָהּ הַתְּעָלָה. וְאוּלָם הַסּוּסִים הַקַּלִּים    50</p>

<p>הֵמָּה לֹא עָרְבוּ אֶת־לִבָּם, הֵם אַךְ בְּקוֹל רָם צָהָלוּ,</p>

<p>בְּעָמְדָם עַל־שְׂפַת הַתְּעָלָה; נָמוֹגוּ כִּי רָאוּ מָה רָחֲבָה,</p>

<p>רָחֲקָה שָׂפָה מִשָּׂפָה, וְלֹא נָקֵל גַּם לִדְלֹג עָלֶיהָ</p>

<p>גַּם לַעֲבֹר בָּהּ, כִּי זִיזִים תְּלוּיִים עַל־שְׁתֵּי שְׂפוֹתֶיהָ</p>

<p>לְאֹרֶךְ הַתְּעָלָה כֻלָּהּ, וִיתֵדוֹת בּוֹלְטוֹת מִמַּעַל    55</p>

<p>תְּקוּעוֹת רְצוּפוֹת וּגְדוֹלוֹת, מְחֻדָּדוֹת לְמַעְלָה, שֶׁשָּׂמוּן</p>

<p>בְּנֵי הָאֲכַיִּים, וְהָיוּ לְמַחֲסֶה מִפְּנֵי מְשַׂנְאֵיהֶם.</p>

<p>קָשֶׁה לַסּוּס, אֲשֶׁר נִרְתַּם אֶל־רֶכֶב יְפֵה־גַלְגַּל, וְיַעֲבֹר</p>

<p>אוֹתָהּ הַתְּעָלָה, אַךְ רַגְלִים הִרְהֲרוּ אוּלַי יַצְלִיחוּ.</p>

<p>קָרַב אָז פּוּלִידַמַס וַיְדַבֵּר אֶל־הֶקְטוֹר הַגִּבּוֹר;    60</p>

<p>&quot;הֶקְטוֹר וְכָל־יֶתֶר נְגִידֵי הַטְּרוֹיִים וּבַעֲלֵי בְרִיתָם!</p>

<p>אָכֵן רְעוּת־רוּחַ הִיא לִנְהֹג הַסּוּסִים מֵעֵבֶר לַתְּעָלָה;</p>

<p>קָשֶׁה מְאֹד לַעֲבֹר אוֹתָהּ, כִּי שְׁנוּנוֹת הַיְתֵדוֹת בָּהּ תְּקוּעוֹת,</p>

<p>וּמֵאֲחוֹרֵי הַיְתֵדוֹת שָׁם חוֹמַת בְּנֵי־הָאֲכַיִּים.</p>

<p>אָנוּ הָרוֹכְבִים לֹא נוּכַל לָרֶדֶת לָאָרֶץ וְלִלְחֹם,    65</p>

<p>יַעַן כִּי צַר הוּא הַמָּקוֹם, יָרֵאתִי, פֶּן־יִפְּלוּ נִפְצָעִים.</p>

<p>זֶבְס הַמַּרְעִים־בַּמְּרוֹמִים אִם־חָרַשׁ עֲלֵיהֶם הָרָעָה,</p>

<p>יָזַם לְכַלּוֹתָם עַד אֶחָד וַיְצַו אֶת־תְּשׁוּעָתוֹ לַטְּרוֹיִים, –</p>

<p>זֶה אַדִּיר חֶפְצִי, כִּי יָקוּם וְיִהְיֶה הַדָּבָר עַד־רָגַע,</p>

<p>וְכָל־הָאֲכַיִּים יִשָּׁמְדוּ פֹה הַרְחֵק מֵאַרְגּוֹס בְּחֶרְפָּה;   70</p>

<p>אֶפֶס אִם־יַפְנוּ אֶת־פְּנֵיהֶם אַף שׁוּב יִשְׂתָּעֲרוּ עָלֵינוּ</p>

<p>מִן־הָאֳנִיּוֹת, וְאָנוּ נִתָּפֵשׂ בִּתְעָלָה זוּ כָרוּ, –</p>

<p>לִבִּי אָנֹכִי בָטוּחַ, גַּם אִישׁ לֹא יִמָּלֵט הָעִירָה</p>

<p>לָבוֹא וּלְהַגִּיד מַה קָּרָה, אִם־יַפְנוּ אֲכַיִּים אֶת־פְּנֵיהֶם.</p>

<p>אֲבָל שְׁמָעוּנִי הַפָּעַם, עֲשׂוּ כְּכָל־אֲשֶׁר אַגִּידָה:   75</p>

<p>מָסֹר הַסּוּסִים לַנְּעָרִים, וְעָמְדוּ עֲלֵי־שְׂפַת הַתְּעָלָה,</p>

<p>אָנוּ נִשְׁקֵנוּ עָלֵינוּ נֵחָלְצָה כֻלָּנוּ עִם־הֶקְטוֹר,</p>

<p>רַגְלִים נִלָּחֵם וּצְפוּפִים נֵצֵאָה; וְאִם־אָמְנָם כְּבָר כָּלְתָה</p>

<p>אֶל־הָאֲכַיִּים הָרָעָה, לֹא יַעַמְדוּ עוֹד בְּפָנֵינוּ&quot;.</p>

<p>שָׂח פּוּלִידַמַס; וְיָשְׁרוּ דְבָרָיו בְּעֵינָיו שֶׁל־הֶקְטוֹר,   80</p>

<p>מִהֵר קָפַץ לָאָרֶץ מֵרִכְבּוֹ, כְּלֵי נִשְׁקוֹ עַל־גַּבּוֹ.</p>

<p>יֶתֶר הַטְּרוֹיִים גַּם־הֵם לֹא הוֹסִיפוּ הִתְכַּנֵּס בָּרֶכֶב,</p>

<p>קָפְצוּ לָאָרֶץ כֻּלָּמוֹ, כִּי רָאוּ אֶת־הֶקְטוֹר הַנַּעֲלֶה.</p>

<p>צִוָּה אִישׁ אִישׁ אֶת־רַכָּבוֹ עַל־סוּסָיו לִהְיוֹת הַסּוּסִים</p>

<p>עוֹמְדִים עֲרוּכִים בְּסֵדֶר וּנְכוֹנִים אֵצֶל הַתְּעָלָה;   85</p>

<p>הֵמָּה הִתְפָּרְדוּ וְאַחַר הָתְפָּקְדוּ וְהָיוּ חֲמִשָּׁה</p>

<p>רָאשִׁים, צְפוּפִים אִישׁ לְאָחִיו הִתְגּוֹדְדוּ עַל־מְפַקְּדֵיהֶם.</p>

<p>אֵלֶה הַמְרֻבִּים, כָּל־עַזֵּי הַלֵּב שֶׁבֵּינֵיהֶם, הָתְפָּקְדוּ</p>

<p>עַל־פּוּלִידַמַס וְעַל־הֶקְטוֹר, הֵם הֵם אֲשֶׁר נַפְשָׁם שׁוֹאֶפֶת</p>

<p>לִנְתֹּץ הַחוֹמָה וְלֶאֱסֹר הַקְּרָב עִם־הַסְּפִינוֹת הַגְּדוֹלוֹת;   90</p>

<p>אִתָּם גַּם קֶבְּרִיאוֹנֵס, הוּא הָיָה הַשְּׁלִישִׁי, כִּי הֶקְטוֹר</p>

<p>עָזַב עִם־רִכְבּוֹ אִישׁ אַחֵר הַנּוֹפֵל מִמֶּנּוּ בְכֹחַ.</p>

<p>פָּרִיס, אַלְקַתּוֹס וַאֲגֵנוֹר הַמְפַקְּדִים לַמַּחֲנֶה הַשֵּׁנִי,</p>

<p>מַחֲנֶה שְׁלִישִׁי – מְפַקְּדָיו הֶלֶּנּוֹס אַף דֵּאִיפוֹבּוֹס,</p>

<p>שְׁנֵי בְנֵי פְּרִיאַמּוֹס, וּשְׁלִישִׁי עִמָּהֶם – אַסְיוֹס הַגִּבּוֹר,   95</p>

<p>אַסְיוֹס בְּנוֹ שֶׁל־הִירְטַקּוֹס, מֵחוֹפֵי סֶלֵּאֵיס הֵבִיאוּ</p>

<p>אוֹתוֹ הַסּוּסִים הָעַזִּים, וְאָתָא מִקִּרְיַת אֲרִסְבָּה;</p>

<p>מַחֲנֶה רְבִיעִי – מְפַקְּדָיו אֵינֵיאַס הָעַז בֶּן־אַנְכִיסֵס</p>

<p>וְאִתּוֹ שְׁנֵי בְנֵי אַנְטֵנוֹר – אֲקַמַס וְגַם אַרְכֶלּוֹכוֹס,</p>

<p>מֻמְחִים בַּקְּרָב וַחֲכָמִים בְּדַרְכֵי מִלְחָמָה בָאָרֶץ.   100</p>

<p>אֲבָל סַרְפֵּדוֹן מְפַקֵּד עַל־בַּעֲלֵי הַבְּרִית הַמְצֻיָּנִים,</p>

<p>בָּחַר לוֹ אֶת־גְּלַבְקוֹס וְאֶת־אַסְטֶרוֹפַּיּוֹס הַגִּבּוֹר,</p>

<p>יַעַן כִּי אֵלֶּה לוֹ נִרְאוּ עוֹלִים עַל־יֶתֶר הַגְּבָרִים,</p>

<p>רַק עַד אֵלָיו לֹא בָאוּ, כִּי גָבַר עַל־כָּל־בְּנֵי הֶחָיִל.</p>

<p>וְהֵמָּה הִשְׂתָּעֲרוּ עָלוּ עַל־חֵיל הַדַּנָּאִים, הִתְגּוֹדְדוּ   105</p>

<p>גְּדוּדִים גְּדוּדִים, בְּצִנּוֹת יָפוֹת, עֲשׂוּיוֹת עוֹר שְׁוָרִים,</p>

<p>אָמְרוּ, הֵן קוּם לֹא יוֹסִיפוּ, יִתַּמּוּ בַסְּפִינוֹת הַשְּׁחוֹרוֹת.
<br><br />
שָׁמְעוּ הַטְּרוֹיִים וּבַעֲלֵי בְרִיתָם הַבָּאִים מֵרָחוֹק,</p>

<p>עָשׂוּ כְּכָל־אֲשֶׁר יָעַץ לָהֶם פּוּלִידַמַס הַתָּמִים;</p>

<p>אַךְ בֶּן־הִירְטַקּוֹס, הוּא אַסְיוֹס הַנָּגִיד־לַגְּבָרִים, לֹא אָבָה  110</p>

<p>לַעֲזֹב שָׁם אֶת־הַסּוּסִים וְאֶת־נַעֲרוֹ הַנּוֹהֵג בַּסּוּסִים,</p>

<p>קָרַב הִשְׂתָּעֵר בְּרִכְבּוֹ עַל־הָאֳנִיּוֹת הַמְּהִירוֹת –</p>

<p>הוֹי חֲסַר־לֵב, כִּי לֹא נִגְזְרָה עָלָיו וְיִמָּלֵט מִמָּוֶת,</p>

<p>וְיָשׁוּב מִתְגָּאֶה בְרִכְבּוֹ וּבְסוּסָיו הַנָּאִים מֵאֵצֶל</p>

<p>צִי הָאֲכַיִּים וְיִכָּנֵס בְּאִלְיוֹס הַפְּרוּצָה לָרוּחוֹת;   115</p>

<p>יַעַן מְנָת חֶלְקוֹ וּמְצָרֵי הַמָּוֶת הָאָרוּר קִדְּמוּהוּ</p>

<p>בְּרָמְחוֹ שֶׁל־אִידוֹמֶנֶּס הַנֶּהְדָּר הוּא בְּנוֹ שֶׁל־דֶּבְקַלְיוֹן.</p>

<p>כִּי הִתְפָּרֵץ אֶל־שְׂמֹאל הָאֳנִיּוֹת, שֶׁשָּׁם הָאֲכַיִּים</p>

<p>נָהֲגוּ לָשׁוּב מֵאֵצֶל הַמִּישׁוֹר בְּרֶכֶב וְסוּסִים:</p>

<p>שָׁמָּה נָהַג אֶת־סוּסָיו וְאֶת־רִכְבּוֹ וַיִּמְצָא הַשַּׁעַר  120</p>

<p>וְהִנֵּה צַלְעוֹתָיו לֹא סֻגְּרוּ, וְהַבְּרִיחַ הַגָּדוֹל אֵינֶנּוּ,</p>

<p>אַנְשֵׁי הַמִּשְׁמָר לֹא סְגָרוּן, לְמַעַן יִכָּנֵס כָּל־פָּלִיט,</p>

<p>אֲשֶׁר יִמָּלֵט עַל־נַפְשׁוֹ מִסַּעַר הַקְּרָב אֶל־הַסְּפִינוֹת.</p>

<p>שָׁמָּה הִפְנָה אֶת־סוּסָיו, הִשְׂתָּעֵר, וַיַּעֲלוּ אַחֲרָיו,</p>

<p>קוֹלָם הֵרִימוּ; הוֹי חַסְרֵי לֵב, יַעַן אָמְרוּ, אֵין תְּקוּמָה  125</p>

<p>כְּבָר לָאֲכַיִּים, כִּי יִפְּלוּ יִתַּמּוּ בַסְּפִינוֹת הַשְּׁחוֹרוֹת,</p>

<p>וְהִנֵּה בַשַּׁעַר שָׁם שְׁנַיִם מִטּוֹבֵי הַגְּבָרִים בַּצָּבָא,</p>

<p>בָּנִים אַמִּיצֵי לֵבָב לַלַּפִּתִּים מְטִילֵי־הָרְמָחִים,</p>

<p>בֶּן־פֵּירִתּוֹאוֹס הָאֶחָד, הוּא פּוֹלִפֵּיטֵס הָאַדִּיר,</p>

<p>הָיָה הַשֵּׁנִי לֶאוֹנְטֵס הַנִּמְשָׁל לְאָרֵס הַקַּטְלָן;   130</p>

<p>עָמְדוּ הַשְּׁנַיִם בְּפֶתַח הַשְּׁעָרִים הַגְּבֹהִים מִתְנוֹסְסִים,</p>

<p>דּוֹמִים לִשְׁנַיִם אַלּוֹנִים עִם־גָּבְהֵי־אֲמִירִים בֶּהָרִים,</p>

<p>אֲשֶׁר יָבוּזוּ לַסַּעַר וּלְמִטְרוֹת עֹז יוֹם יוֹם יֵרֵדוּ,</p>

<p>הָכֵן יַעַמְדוּ, כִּי הִכּוּ שָׁרָשִׁים, הֶעֱמִיקוּ, הֶאֱרִיכוּ, –</p>

<p>כָּכָה אָז חִכּוּ הַשְּׁנַיִם לְאַסְיוֹס הָאַדִּיר הַקָּרֵב,   135</p>

<p>בּוֹטְחִים בִּזְרוֹעָם וְעֻזָּם, וְלֹא חַתּוּ מִפָּנָיו, לֹא נָסוּ.</p>

<p>וְאֵלֶּה הוֹלְכִים נִכְחָם אֶל־מוּל פְּנֵי הַחוֹמָה הַבְּצוּרָה,</p>

<p>מְרִימִים שִׁלְטֵי הָעוֹרוֹת הַיְבֵשִׁים, מַרְעִימִים בְּקוֹלָם,</p>

<p>עוֹטְרִים לְאַסְיוֹס הַמּוֹשֵׁל, לְיַמֶּנּוֹס אַף לְאוֹרֶסְטֵס,</p>

<p>גַּם לַאֲדַמַס, בֶּן־אַסְיוֹס וּלְתּוֹאוֹן וְגַם לְאֵינוֹמָאוֹס. 140</p>

<p>אֵלֶּה הַשְּׁנַיִם מְעוֹדְדִים אֶת־חֵיל הָאֲכַיִּים הָעוֹטִים</p>

<p>מִצְחוֹת הַפְּאֵר הַנִּמְצָאִים פְּנִימָה לְהָגֵן עַל־צִיָּם;</p>

<p>אֶפֶס כְּשֶׁרָאוּ וְהִנֵּה הַטְּרוֹיִים מִתְקָרְבִים לַחוֹמָה,</p>

<p>וְצוֹוְחִים בְּנֵי הַדַּנָּאִים נְבוּכִים, כִּי חַתּוּ נִבְהָלוּ,</p>

<p>קָפְצוּ הַשְּׁנַיִם עַד לִפְנֵי הַשַּׁעַר וְנִלְחֲמוּ שָׁמָּה    145</p>

<p>כְּמוֹ חֲזִירֵי הַיַּעַר הָעוֹמְדִים בִּפְנֵיהֶם שֶׁל־גְּדוּדֵי</p>

<p>אָדָם וּכְלָבִים מִתְנַפְּלִים עֲלֵיהֶם עַל־רָמוֹת הֶהָרִים,</p>

<p>יִפְנוּ יִתְפָּרְצוּ הַצִּדָּה וִיפוֹצְצוּ עַל־סְבִיבָם עֵץ־יָעַר,</p>

<p>כַּרְסֵם הָעֵץ עַד שָׁרָשָׁיו, קוֹל שִׁקְשׁוּק שִׁנֵּיהֶם יִשָּׁמַע,</p>

<p>עַד שֶׁיִּפְגָּעֵם הָרוֹבֶה אַף יִקַּח בְּחִצּוֹ נַפְשׁוֹתָם, –   150</p>

<p>כָּכָה צִלְצְלָה הַנְּחֹשֶׁת הָאוֹרָה עַל־פְּנֵי חֲזוֹת שְׁנֵיהֶם,</p>

<p>עֵת בָּהֶם יָרוּ מִפָּנִים; כִּי בְאֹמֶץ לִבָּם נִלְחָמוּ,</p>

<p>לִבָּם בּוֹטֵחַ בָּעוֹמְדִים עַל־מְרוֹמֵי הַחוֹמָה וּבְעֻזָּם.</p>

<p>וְאֵלֶּה מַשְׁלִיכִים אֲבָנִים מֵעַל הַמִּגְדָּלִים הַבְּצוּרִים,</p>

<p>גּוֹנְנִים עַל־אָהֳלֵיהֶם, עַל־נַפְשָׁם וְעַל־צִיָּם הַמָּהִיר.    155</p>

<p>מָשָׁל לְפִתֵּי הַשֶּׁלֶג הַנּוֹפְלוֹת עַל־פְּנֵי הָאֲדָמָה,</p>

<p>רוּחַ סְעָרָה כִּי יַשֵּׁב, יַסִּיעַ עֲנָנִים מְצִלִּים,</p>

<p>יַשְׁלִיךְ הַפִּתִּים הֲמוֹנִים לְכַסּוֹת הָאָרֶץ הַפּוֹרָה, –</p>

<p>כָּכָה הִמְטִירוּ חִצֵּיהֶם הַטְּרוֹיִים וּבְנֵי הָאֲכַיִּים;</p>

<p>רָעֲמוּ קוֹבְעֵי מִלְחָמָה, מָגִנִּים עֲדוּיֵי טַבּוּרִים,  160</p>

<p>נָתְנוּ קוֹל אָטוּם, כִּי פָגְעוּ בָהֶם הָאֲבָנִים הַזְּרוּקוֹת.</p>

<p>מָרָה צָעַק אָז אַסְיוֹס בְּנוֹ שֶׁל־הִירְטַקּוֹס, הִצְרִיחַ,</p>

<p>הִכָּה בְיָדָיו עַל־שׁוֹקָיו וַיְדַבֵּר רְתֵת, כִּי הִתְעַבָּר:</p>

<p>&quot;זֶבְס אָבִינוּ! הַאֻמְנָם גַּם־אַתָּה מִרְמָה תִבְחָרָה?</p>

<p>הַאֲמֵן לֹא הֶאֱמַנְתִּי, כִּי בְּפָנֵינוּ יַעַמְדוּ     165</p>

<p>אֵלֶּה גִבּוֹרֵי אֲכַיָּה, יָבוּזוּ לִגְבוּרַת יָדֵנוּ;</p>

<p>וְהֵמָּה כַּצְּרָעוֹת הַגְּמִישׁוֹת בְּאֶמְצַע גּוּפֵיהֶן, כַּדְּבוֹרִים,</p>

<p>אֲשֶׁר קִנְּנוּ בַצּוּרִים בִּנְתִיב עֲקַלְקַלּוֹת, שֶׁאֵינָן</p>

<p>נוֹטְשׁוֹת קִנָּן הַנָּבוּב, אֲבָל תִּשָּׁאַרְנָה לְהָגֵן</p>

<p>עַל־וַלְדוֹתֵיהֶן הַקְּטַנִּים, לִתְגָּר קְרָב עִם־צַיָּדִים, –  170</p>

<p>כָּכָה לֹא אָבוּ גַם־אֵלֶּה לִנְטֹשׁ הַשַּׁעַר, וְאִם־שְׁנַיִם,</p>

<p>טֶרֶם יַכְרִיעוּם לַטֶּבַח אוֹ שְׁבִי שׁוֹבֵיהֶם יִקָּחוּם&quot;.
<br><br />
כָּכָה אָמַר, וְלֹא נָגְעוּ עַד לֶב־זֵאוּס דְּבָרָיו הִבִּיעַ,</p>

<p>יַעַן כִּי חָרַץ בְּלִבּוֹ לָחֹן אֶת־הֶקְטוֹר הַתְּהִלָּה.
<br><br />
גַּם הַנּוֹתָרִים נִלְחֲמוּ עַל־שְׁעָרִים אֲחֵרִים; וְאוּלָם  175</p>

<p>קָשֶׁה מִמֶּנִּי לְסַפֵּר – וְלֹא אֵל אֲנִי – כָּל־עֲלִילוֹתָם,</p>

<p>יַעַן אֵין מָקוֹם מִסָּבִיב לְחוֹמַת הָאֶבֶן, שֶׁאֵין שָׁם</p>

<p>אֵשׁ אֱלֹהִים מִתְלַקָּחַת; וְאַרְגֵּאִים, אִם־כִּי בַמְּצוּקָה,</p>

<p>נִלְחֲמוּ עַל־סְפִינוֹתֵיהֶם עַל־כָּרְחָם. וְכָל־בְּנֵי הָאֵלִים,</p>

<p>כָּל־הַתּוֹמְכִים בִּימִינָם, לִבָּם לִבְנֵי הַדַּנָּאִים.    180</p>

<p>עִמָּם עָמְדוּ לַפִּתִּים בְּסַעַר הַקְּרָב וְהַמִּלְחָמָה.</p>

<p>וּפּוֹלִפֵּיטֵס הָאַדִּיר בֶּן־פֵּירִתּוֹאוֹס הוּא דָקַר</p>

<p>אֶת־דַּמַּסּוֹס בְּעַד הַקַּסְדָּה עִם־לֶחְיֵי הַנְּחֹשֶׁת;</p>

<p>קוֹבַע הַנְּחֹשֶׁת לֹא הֵגֵן עָלָיו, כִּי עֹקֶץ נְחֻשְׁתּוֹ</p>

<p>נִפֵּץ הָעֶצֶם, וּמֹחוֹ הִתְגָּאֵל פְּנִימָה בְדָמָיו;    185</p>

<p>נֶפֶשׁ הִכָּהוּ עֵת זֶה הִשְׂתָּעֵר עָלָיו, וְאַחַר</p>

<p>הָרַג אֶת־פִּילוֹן וְאֶת־אוֹרְמֶנּוֹס וַיְפַשֵּׁט אֶת־שְׁנֵיהֶם.</p>

<p>אַךְ לֶאוֹנְטֵס זְרַע־אָרֵס דָּקַר בְּעַד הַחֲגוֹרָה</p>

<p>אֶת־הִפּוֹמָכוֹס אֶת־בְּנוֹ שֶׁל־אַנְטִימָכוֹס בָּרֹמַח.</p>

<p>חָזַר וְשָׁלַף מִנְּדָנָה אֶת־חַרְבּוֹ הַשְּׁנוּנָה, וּפָרַץ   190</p>

<p>בֵּין כָּל־הֶהָמוֹן וַיַּךְ אֶת־הָאִישׁ אַנְטִיפַטֵס מִקָּרוֹב,</p>

<p>פָּתַח בּוֹ, וְזֶה נָפַל אַפַּרְקִיד לָאָרֶץ; וְאַחַר</p>

<p>נָגַף אֶת מֶנּוֹן וְאֶת־יַמֶּנּוֹס וְגַם אֶת־אוֹרֶסְטֵס,</p>

<p>מִגְּרָם זֶה אַחַר זֶה לָאָרֶץ חוֹנֶנֶת הַמְּזוֹנוֹת.
<br><br />
הֵמָּה פּוֹרְקִים הַנֶּשֶׁק הַמַּבְרִיק מֵעַל הַחֲלָלִים,  195</p>

<p>וְאֵלֶּה הַנְּעָרִים הַנִּלְוִים עַל־הֶקְטוֹר וְעַל פּוּלִידַמַס-</p>

<p>וְהֵמָּה הָרַבִּים וְהַטּוֹבִים הַשּׁוֹאֲפִים בְּנַפְשָׁם וּמְאֹדָם</p>

<p>לִפְרֹץ בַּחוֹמָה וּלְשַׁלַּח בָּאֵשׁ אֶת־הַסְּפִינוֹת הַמְּהִירוֹת –</p>

<p>עָמְדוּ מְפַקְפְּקִים בְּנַפְשָׁם, נְבוּכִים עַל־שְׂפַת הַתְּעָלָה.</p>

<p>יַעַן בִּהְיוֹתָם נְכוֹנִים לַעֲבֹר אוֹתָהּ, וְהִנֵּה     200</p>

<p>נֶשֶׁר מַגְבִּיהַּ לְעוֹפֵף בּוֹקֵעַ הַצָּבָא מִשְּׂמֹאלָם,</p>

<p>אוֹחֵז בְּצִפָּרְנָיו דְּרָקוֹן מְאֹד גָּדוֹל אָדֹם וְחַכְלִיל,</p>

<p>עוֹדוֹ בַחַיִּים וּמְפַרְפֵּר, לֹא עוֹד אָמַר נוֹאָשׁ וְנִלְחָם;</p>

<p>נָשַׁךְ אֶת־תּוֹפְשׂוֹ אֶת־טוֹרְפוֹ בֶחָזֶה סָמוּךְ לַצַּוָּאר,</p>

<p>כִּי לַאֲחוֹרָיו הִתְעַקֵּל; וַיִּזְרְקוֹ זֶה עַל־הָאָרֶץ,    205</p>

<p>מַר לוֹ מֵעָצְמַת מַכְאוֹבָיו, הִפִּילוֹ בְקֶרֶב הַקָּהָל;</p>

<p>אֶפֶס הוּא טָס צוֹרֵחַ, הִתְנַשֵּׂא עַל־כַּנְפֵי הָרוּחַ.</p>

<p>אֲבָל הַטְּרוֹיִים נָמוֹגוּ, כִּי רָאוּ הַנָּחָשׁ מִתְעַקֵּל</p>

<p>שׁוֹכֵב בְּקֶרֶב הָעֵדָה, אוֹת זֵאוּס זֶה תוֹפֵשׂ־הָאֵיגִיס.</p>

<p>נִגַּשׁ אֲזַי פּוּלִידַמַס וַיְדַבֵּר אֶל־הֶקְטוֹר הַגִּבּוֹר:   210</p>

<p>&quot;הֶקְטוֹר, הֲלֹא כָל־הַיָּמִים דֹּפִי נָתַתָּ בִדְבָרַי,</p>

<p>אֲשֶׁר יָעַצְתִּי בְמוֹעֵצָה, וְאִם־טוֹבָה עֲצָתִי; וְלֹא יָאֶה</p>

<p>אֲשֶׁר יְסָרֵב לְךָ אַחַד הָעָם בַּמּוֹעֵצָה</p>

<p>אוֹ בַקְּרָב, אֶלָּא יוֹסִיף יְקָר עַל־כְּבוֹד שִׁמְךָ בָרַבִּים;</p>

<p>אוּלָם אֲדַבְּרָה הַפַּעַם כַּאֲשֶׁר נִרְאֶה לְטוֹב לִי:   215</p>

<p>עַתָּה אַל־נֵצֵא לְהִלָּחֵם עִם־חֵיל הַדַּנָּאִים עַל־צִיָּם,</p>

<p>יַעַן כִּי לִבִּי לִי אוֹמֵר, וְאָמְנָם כֵּן יֶהִי, אִם־אָכֵן</p>

<p>צִפּוֹר זֹה הָיְתָה אוֹת לִטְרוֹיִים מִתְכּוֹנְנִים לַעֲבֹר,</p>

<p>נֶשֶׁר מַגְבִּיהַּ לְעוֹפֵף בּוֹקֵעַ הַצָּבָא מִשְּׂמֹאלָם,</p>

<p>דְּרָקוֹן אַדִּירִים וְחַכְלִיל בְּצִפָּרְנָיו, עוֹדֶנּוּ בַחַיִּים,  220</p>

<p>פִּתְאֹם הִשְׁלִיכוֹ לָאָרֶץ וּבְטֶרֶם הִגִּיעַ עַד־קִנּוֹ,</p>

<p>אוּלָם עַד שָׁם לֹא־הֱבִיאוֹ, לִהְיוֹתוֹ טֶרֶף לְגוֹזָלָיו, –</p>

<p>כָּכָה גַם נַחְנוּ, וְאִם־נִתֹּץ בְּאוֹן אֶת־הַשַּׁעַר וְהַחוֹמָה,</p>

<p>וְחֵיל הָאֲכַיִּים אִם־יִמּוֹג וּלְאָחוֹר אִם־יִסּוֹג, אֲנַחְנוּ</p>

<p>בְּמִשְׁטָר לֹא נָשׁוּב מֵעַל־פְּנֵי הַסְּפִינוֹת בַּדֶּרֶךְ עָלִינוּ;  225</p>

<p>רַבִּים מֵחֵיל אַנְשֵׁי טְרוֹיָה נַשְׁאִירָה שָׁם, אֲשֶׁר יְמִיתוּם</p>

<p>בְּנֵי הָאֲכַיִּים בִּנְחֻשְׁתָּם בְּגוֹנְנָם עַל־הָאֳנִיּוֹת.</p>

<p>כָּכָה יִפְתֹּר כָּל־חוֹזֶה, שֶׁדַּעַת הָאוֹתוֹת בְּלִבּוֹ,</p>

<p>אוֹתוֹ הָאוֹת וְהַמּוֹפֵת, וּבְקוֹלוֹ יִשְׁמְעוּ עַמִּים&quot;.
<br><br />
וְהֶקְטוֹר מְנוֹפֵף־הַקּוֹבַע הִבִּיט זְעוּמוֹת וַיַּעַן:   230</p>

<p>&quot;פּוּלִידַמַס, דְּבָרֶיךָ לֹא־נָעֲמוּ לִי וְלֹא־עָרְבוּ;</p>

<p>וְאַתָּה עֵצוֹת תָּעוּץ טוֹבוֹת מֵאֵלֶּה וּנְכֹחוֹת.</p>

<p>אֶפֶס אִם־בְּלִבְּךָ נוֹעַצְתָּ וַתֹּאמֶר אֶת־אֲשֶׁר אָמַרְתָּ,</p>

<p>אֵין זֶה כִּי אִם בְּנֵי־הָאֵלִים כְּבָר לָקְחוּ בִינָתְךָ מִמֶּךָּ,</p>

<p>יַעַן כִּי תִדְרֹשׁ שֶׁאֶשְׁכַּח עֲצָתוֹ שֶׁל־זֵאוּס הַמַּרְעִים,  235</p>

<p>אֲשֶׁר יְעָצַנִי בְעַצְמוֹ, הִבְטִיחַ וּבְרֹאשׁוֹ הֵנִיעַ;</p>

<p>תִּדְרֹשׁ וְאִשָּׁמַע לְצִפּוֹר־נַחַשׁ אֲרֻכַּת־כְּנָפַיִם,</p>

<p>לֹא יְדַעְתִּיהָ, וְלֹא אָשִׂים אֵלֶיהָ אֶת־לִבִּי, לֹא אֶדְאַג,</p>

<p>אִם־יָמִינָה הִיא עָפָה אֶל־מוּל פְּנֵי הַצְּפִירָה וְהַשָּׁמֶשׁ,</p>

<p>אוֹ אֶל־שְׂמֹאל הִיא מוּעָפָה לָעֶרֶב הָאָפֵל הַמְעֻרְפָּל.  240</p>

<p>הָבָה נוֹסִיפָה וְנִשְׁמַע בַּעֲצָתוֹ שֶׁל־זֵאוּס הָעִזּוּז,</p>

<p>אֲשֶׁר מֶמְשַׁלְתּוֹ נְסוּכָה עַל־בְּנֵי־הָאֵלִים וְעַל־אָדָם.</p>

<p>אֶחָד הָאוֹת וְהוּא הַטּוֹב: לְהָגֵן עַל־אֶרֶץ מוֹלָדֶת!</p>

<p>לָמָּה זֶה תִּירָא מִקָּטֶל, נִבְהַלְתָּ מִלָּחֶם בַּשָּׁעַר?</p>

<p>וְאִלּוּ כָרַעְנוּ נָפַלְנוּ מִסָּבִיב לְצִי הָאַרְגֵּאִים,   245</p>

<p>תַּמְנוּ לִגְוֹעַ כֻּלָּנוּ, – מָה אַתָּה כִּי־תִירָא הַמָּוֶת,</p>

<p>וְאַתָּה אִישׁ יָרֵא וְרַךְ־לֵבָב וּבְמִלְחָמָה לֹא תַחְפֹּץ!</p>

<p>אוּלָם אִם־תֶּאֱסֹף יָדְךָ וְלֹא תֵצֵא בַקְּרָב אוֹ בִדְבָרִים</p>

<p>תְּפַתֶּה אֶת־אַחַד הָעָם, וְלֹא יֵצֵא גַם־הוּא בַמִּלְחָמָה,</p>

<p>תֵּכֶף בַּכִּידוֹן הַלָּז אָנֹכִי נֶפֶשׁ אַכֶּכָּה&quot;.      250
<br><br />
כָּכָה הִבִּיעַ וַיִּצְעַד לִפְנֵיהֶם, וַאַחֲרָיו כֻּלָּמוֹ,</p>

<p>צוֹרְחִים בְּקוֹל רָם וּמְרִיעִים, וְזֶבְס הַשָּׂשׂ־לִקְרַאת־רַעַם</p>

<p>הֵעִיר רוּחַ סְעָרָה מִתּוֹעֲפוֹת אִידָה, וַיִּשָּׂא</p>

<p>אָבָק בִּכְנָפָיו אֶל־מוּל הָאֳנִיּוֹת; וַיִּקַּח אֶת־בִּינַת</p>

<p>בְּנֵי הָאֲכַיִּים וַיִּתֵּן הַתְּהִלָּה לַטְּרוֹיִים וּלְהֶקְטוֹר.   255</p>

<p>רָאוּ הָאוֹת וַיִּבְטָחוּ בוֹ וּבִגְבוּרַת עֻזָּמוֹ,</p>

<p>נִסּוּ לְהַבְקִיעַ הַחוֹמָה הַגְּדוֹלָה אֲשֶׁר לָאֲכַיִּים.</p>

<p>נָתְצוּ רָמוֹת מִגְדָּלִים, הִפִּילוּ הַמַּעֲקִים אַרְצָה</p>

<p>וְאֶת הַכְּלוֹנְסָאוֹת הַבּוֹלְטִים הִסִּיעוּ מִקַּרְקַע מִשְׁקָעָם,</p>

<p>תְּקָעוּם שָׁם הָאֲכַיִּים לִהְיוֹת מִשְׁעֲנוֹת מִגְדָּלִים;   260</p>

<p>עִקְּרוּם וְקִוּוּ לְהַבְקִיעַ אֶת־חוֹמַת בְּנֵי הָאֲכַיִּים.</p>

<p>אַךְ הַדַּנָּאִים לֹא־זָזוּ מִמְּקוֹמָם, לֹא אָחוֹר נָסוֹגוּ,</p>

<p>מַעֲקֶה וּמַעֲקֶה הִקִּיפוּ מָגִנִּים עֲשׂוּיִים עוֹר שְׁוָרִים,</p>

<p>קָלְעוּ מִשָּׁם אֶל־אוֹיְבֵיהֶם, שֶׁקָּרְבוּ אֶל־תַּחַת הַחוֹמָה.
<br><br />
וְהָאָיַסִּים הַשְּׁנַיִם מְפַקְּדִים עַל־פְּנֵי הַמִּגְדָּלִים,   265</p>

<p>סָבִיב לָהֶם יִתְהַלָּכוּ, מְעוֹדְדִים אֶת־חֵיל הָאֲכַיִּים,</p>

<p>בְּמֶתֶק שִׂפְתֵיהֶם יוֹכִיחוּ אֶת־אֵלֶּה, וְאֶת־אֵלֶּה – בִדְבָרִים</p>

<p>קָשִׁים, אִם־רָאוּ אִישׁ שֶׁאָסַף אֶת־יָדָיו מִלָּחֶם:</p>

<p>&quot;רֵעַי בְּנֵי אַרְגּוֹס, כָּל־עַזֵּי הַלֵּב אֲשֶׁר בְּקִרְבְּכֶם וְאֵלֶּה</p>

<p>שִׁפְלֵי הַיָּד וְהַבֵּינוֹנִים, – כִּי אִישׁ אִישׁ וְכֹחוֹ בַקְּרָבוֹת,  270</p>

<p>אִישׁ וּגְבוּרָתוֹ, – הֵן עַתָּה עֲבוֹדָה לְגֶבֶר וָגֶבֶר;</p>

<p>אַתֶּם כֻּלְּכֶם יְדַעְתֶּם כָּל־זֹאת. אַל־יֶפֶן מִכֶּם אִישׁ</p>

<p>פָּנָיו אָחוֹר לַצִּי, אַף אִם־יִשְׁמַע אֵלָיו קוֹל קוֹרֵא,</p>

<p>כֻּלְּכֶם פִּרְצוּ עֲלוּ, וְעוֹדְדוּ אִישׁ אָחִיו בִּדְבָרִים!</p>

<p>אוּלַי עוֹד יְחָנֵּנוּ זֶבְס מְשַׁלֵּחַ־הַבְּרָקִים,    275</p>

<p>יַרְחִיק מִמֶּנּוּ הַקְּרָב, וּנְגָרֵשׁ הָאוֹיְבִים הָעִירָה&quot;.
<br><br />
כָּכָה הֵרִיעוּ הַשְּׁנָיִם, הֵעִירוּ לַקְּרָב הָאֲכַיִּים.</p>

<p>כְּפִתֵּי הַשֶּׁלֶג הָרַבּוֹת הַיּוֹרְדוֹת וְנוֹפְלוֹת בְּיוֹם חֹרֶף,</p>

<p>זֵאוּס חֲכַם־הַמּוֹעֵצוֹת כִּי־יָקוּם לְפַזֵּר הַשֶּׁלֶג,</p>

<p>וְרָאוּ בְנֵי אָדָם גְּבוּרָתוֹ, וּבְחִצָּיו יִגָּלֶה אֲלֵיהֶם;  280</p>

<p>יִפְקֹד עַל־רוּחוֹת, וְתָנַחְנָה, וְיוֹסִיף וְיַשְׁלִיךְ, עַד כֻּסּוּ</p>

<p>תּוֹעֲפוֹת גְּבָעוֹת וְרָאשֵׁי הֶהָרִים הַגְּבֹהִים וְרָמוֹתָם,</p>

<p>כָּרִים שֶׁהֶעֱלוּ לוֹטוֹס וְשַׁדְמוֹת בְּנֵי אָדָם פּוֹרִיּוֹת;</p>

<p>יָלִיט אֶת־מְבוֹאוֹת הַיַּמִּים הַמַּעֲלִים שֵׂיבָה וְחוֹפֵיהֶם,</p>

<p>בְּדָכְיָם יִנְעֲרוּ אוֹתוֹ אַךְ מִשְׁבְּרֵי יַמִּים; וְאוּלָם   285</p>

<p>הַכֹּל יְכַסֶּה וְיָלִיט הַסַּגְרִיר כִּי־יָבוֹא מִזֵּאוּס, –</p>

<p>כָּכָה הִתְעוֹפְפוּ אֲבָנִים מִכָּאן וּמִכָּאן בַּהֲמוֹנִים:</p>

<p>אֵלֶּה נִזְרְקוּ בַטְּרוֹיִים, וְאֵלֶּה בִּבְנֵי הָאֲכַיִּים,</p>

<p>זְרָקוּן הַטְּרוֹיִים; וַיָּקָם קוֹל שָׁאוֹן עַל־פְּנֵי כָל־הַחוֹמָה.
<br><br />
אוּלָם הֶקְטוֹר הַנֶּהְדָּר וְהַטְּרוֹיִים לֹא הָיוּ מַגִּיעִים  290</p>

<p>לִפְרֹץ בְּשַׁעַר הַחוֹמָה וּבְרִיחוֹ הַגָּדוֹל, אִלְמָלֵא</p>

<p>זֶבְס רַב־הָעֵצָה שֶׁהֵסִית אֶת־בְּנוֹ אֶת־סַרְפֵּדוֹן בְּצִבְאוֹת</p>

<p>הָאַרְגֵּאִים, כְּאַרְיֵה בִּבְקָרִים עֲקֻמֵּי קַרְנָיִם.</p>

<p>תֵּכֶך כּוֹנֵן מִלְּפָנָיו מָגִנּוֹ הֶעָגֹל עַל־סְבִיבָיו,</p>

<p>מָגֵן נְחֹשֶׁת כְּלִיל יֹפִי, מַעֲשֵׂה מַסְגֵּר מַטְבִּיעַ,   295</p>

<p>וּמִבִּפְנִים כּוֹנְנָהוּ מֵעוֹרוֹת שֶׁל־פָּרִים מְרֻבִּים,</p>

<p>שָׁלַב אוֹתָם בְּמַסְמְרוֹת זָהָב רְצוּפִים בְּעִגּוּל;</p>

<p>כּוֹנֵן מָגִנּוֹ מִלְּפָנָיו וּמְנוֹפֵף שְׁתַּיִם חֲנִיתוֹת,</p>

<p>נֶחְפַּז סַרְפֵּדוֹן וּבָא כִּכְפִיר לִמּוּד הָרִים, שֶׁחָסַר</p>

<p>כַּמָּה וְכַמָּה הַבָּשָׂר, וְלִבּוֹ לֵב אַמִּיץ יַשִּׂיאוֹ    300</p>

<p>לִנְפֹּל בְּעֶדְרֵי הַצֹּאן וְלִפְרֹץ בִּגְדֵרָה בְצוּרָה;</p>

<p>אִם־גַּם יִפְגַּע בְּרוֹעִים שׁוֹמְרִים אֶת־עֶדְרֵי הַצֹּנֶה,</p>

<p>אֲשֶׁר אִתָּם גַּם כְּלָבִים וּרְמָחִים, הוּא אֵינוֹ אוֹמֵר</p>

<p>לָשׁוּב מֵאַחַר הַגְּדֵרָה, טֶרֶם יְנַסֶּה אֲלֵיהֶם,</p>

<p>יַעֲלֶה כְּחֶתֶף, וְקָפַץ, וְטָרַף וְנָשָׂא, אוֹ יִכְרַע   305</p>

<p>מְטֹעַן הַכִּידוֹן הַשָּׁנוּן הֵטִילָה בוֹ יָד נַעֲרָצָה, –</p>

<p>כָּכָה שָׁאַף סַרְפֵּדוֹן הַנִּמְשָׁל־לָאֵלִים, וְלִבּוֹ</p>

<p>נְשָׂאוֹ לַעֲלוֹת בַּשּׁוּר וּלְהַבְקִיעַ הַמַּעֲקִים עָלָיו.</p>

<p>נָשָׂא אֲמָרָיו וַיַּעַן אֶל־גְּלַבְקוֹס הוּא בֶּן־הִפּוֹלוֹכוֹס:</p>

<p>&quot;גְּלַבְקוֹס, מַדּוּעַ זֶה נִנְחַל שְׁנֵינוּ הַכָּבוֹד בְּלִיקְיָה?  310</p>

<p>הִנֵּה מְקוֹמֵנוּ בָרֹאשׁ, הַטּוֹבִים בַּנְּתָחִים אַךְ לָנוּ,</p>

<p>מְלֵאָה כוֹסֵנוּ, אֵלֵינוּ עֵינַיִם יִשְׂאוּ כְאֶל־אֵלִים,</p>

<p>לָנוּ הַחֶלְקָה הַגְּדוֹלָה עַל־חוֹפֵי כְּסַנְתּוֹס הַנָּהָר,</p>

<p>קַרְקַע בֶּן־כְּרָמִים נֶהְדָּרִים וְשָׂדֶה צוֹמֵחַ רָב־חִטִּים.</p>

<p>הִנֵּה עַל־כֵּן עָלֵינוּ לָצֵאת בִּקְהַל הַחֲלוּצִים   315</p>

<p>אֲשֶׁר בִּגְדוּד הַלִּיקִיִּים וּלְגַבֵּר חֲיָלִים בַּקְּרָבוֹת,</p>

<p>לְמַעַן יַגִּיד כָּל־לִיקִי עוֹטֵה־שִׁרְיוֹן־אַדִּירִים:</p>

<p>אָכֵן, לֹא לְלֹא־תְהִלָּה יָשׂרוּ מְלָכֵינוּ בְלִיקְיָה,</p>

<p>צֹנֶה וּמְרִיאִים יִשְׂבָּעוּ אַף לִבָּם יֵיטִיבוּ בְיַיִן</p>

<p>טוֹב, אֲשֶׁר יִמְתַּק מִדְּבָשׁ; כִּי עַל־כֵּן יָדָם גָּבְרָה בַקְּרָבוֹת, 320</p>

<p>יַעַן כִּי בֵין הַחֲלוּצִים בִּגְדוּד הַלִּיקִיִּים יִלְחָמוּ!</p>

<p>רֵעִי, וְאִלּוּ מִלַּטְנוּ נַפְשֵׁנוּ מִתּוֹךְ הַמִּלְחָמָה,</p>

<p>זִקְנָה לָעַד לֹא יָגֹרְנוּ וְחַיֵּי אַלְמָוֶת חֶלְקֵנוּ, –</p>

<p>הֵן לֹא הָיִיתִי אָז יוֹרֵד לַקְּרָב אֶל־בֵּין כָּל־הַחֲלוּצִים</p>

<p>אַף לֹא שׁוֹלֵחַ גַּם־אוֹתְךָ בַקְּרָב, הוּא תְהִלָּתוֹ שֶׁל־גָּבֶר; 325</p>

<p>אֶפֶס כָּעֵת, כִּי סַבּוּנוּ כָל־מוֹקְשֵׁי הַמָּוֶת הָרַבִּים,</p>

<p>אֲשֶׁר אֵין מָנוֹס מֵהֶם וּמִפְלָט לְבֶן־תְּמוּתָה – הָבָה</p>

<p>נֵצֵא וְנִתֵּן לְאַחֵר, אוֹ הוּא יִתֶּן לָנוּ, הַתְּהִלָּה!&quot;
<br><br />
כָּכָה הִבִּיעַ; וּגְלַבְקוֹס לֹא־הִפְנָה אֶת־עָרְפּוֹ, בָּא בְרָצוֹן;</p>

<p>שְׁנֵיהֶם הִשְׂתָּעֲרוּ נוֹהֲגִים אֶת־גְּדוּד הַלִּיקִיִּים הֶעָצוּם.    330</p>

<p>רָאָם מֶנֶּסְתֵּס וַיִּמּוֹג, בְּנוֹ שֶׁל־פֶּטֶּאוֹס – וְנִבְהַל,</p>

<p>יַעַן כִּי קָרְבוּ אֶל־צְרִיחוֹ, וּבְיָדָם אֲבַדּוֹן וָהָרֶס.</p>

<p>נָשָׂא אֶת־עֵינָיו לַצָּבָא, מִתְבּוֹנֵן, אִם־אֵין בֵּין הַמְּלָכִים</p>

<p>אִישׁ אֲשֶׁר יָבוֹא וְיַרְחִיק אֲבַדּוֹן וְכִלָּיוֹן מֵרֵעָיו;</p>

<p>רָאָה אֶת־שְׁנֵי הָאָיַסִּים, שֶׁשָּׂבְעָה לֹא־יֵדְעוּ בַקָּטֶל,  335</p>

<p>וְטֶבְקְרוֹס עוֹמֵד עַל־יָדָם, זֶה עַתָּה אַךְ־בָּא מִן־הָאֹהֶל;</p>

<p>אֶפֶס קוֹלוֹ לֹא חָדַר עַד אָזְנֵי הַשְּׁנַיִם, וְאִם־הִרְעִים,</p>

<p>יַעַן כִּי גָדְלָה הַצְּעָקָה וַתַּעַל עַד לֶב־הַשָּׁמַיִם:</p>

<p>צִלְצוּל מָגִנִּים וְקוֹבָעִים עֲטוּרֵי־הָרַעְמָה וְרַעַם</p>

<p>שְׁעָרִים בָּם פָּגְעוּ, כִּי כֻלָּם סֻגְּרוּ מִבּוֹא, וְהַצָּרִים  340</p>

<p>מְנַסִּים לִפְרָץ־בָּם פֶּרֶץ וְלַחֲדֹר פְּנִימָה בְּכֹחַ.</p>

<p>חָשׁ שָׁלַח מַלְאָךְ אֶל־אָיַס וַיְצַו עַל־הָאִישׁ עַל־תּוֹאוֹטֵס:</p>

<p>&quot;לֶךְ־נָא, תּוֹאוֹטֵס הַנַּעֲלֶה, חוּשָׁה וּקְרָא־לִי אֶת־אָיַס,</p>

<p>מוּטָב אִם־תִּקְרָא אֶת־שְׁנֵיהֶם; וְאֵין טוֹב מִזֶּה וְאֵין יָפֶה,</p>

<p>יַעַן כִּי גְדוֹלָה הָרָעָה, וּכְלָיָה תִּפָּתַח פֹּה עָתָּה;    345</p>

<p>שָׂרֵי לִיקְיָה צְרָרוּנִי, שֶׁהֵמָּה מִכְּבָר יִשְׂתָּעֲרוּ</p>

<p>בְּיָד נַעֲרָצָה בַקְּרָב, בְּמִלְחֶמֶת הַדָּם הָאֲיֻמָּה.</p>

<p>אַךְ אִם־נָכוֹנוּ לָהֶם גַּם־שָׁם סַעַר קְרָבוֹת וִיגִיעָה,</p>

<p>יָבוֹא אַךְ בְּנוֹ שֶׁל־טֶלַּמּוֹן, הוּא אָיַס הָעִזּוּז, לְמִצְעָר,</p>

<p>יֶאֱרַח עִמּוֹ גַּם־טֶבְקְרוֹס הַמּוֹשֵׁךְ־בַּקֶּשֶׁת הַנַּעֲלֶה&quot;.   350
<br><br />
כָּכָה הִבִּיעַ; וַיִּשְׁמַע בְּקוֹלוֹ הַכָּרוֹז וְלֹא סֵרַב,</p>

<p>הֵחִישׁ פְּעָמָיו לְאֹרֶךְ חוֹמָתָם שֶׁל־בְּנֵי הָאֲכַיִּים</p>

<p>עוֹטֵי־שִׁרְיוֹנוֹת־הַנְּחֹשֶׁת, וּבָא אֶל־הַשְּׁנַיִם וַיֹּאמֶר:</p>

<p>&quot;הוֹי, הָאָיַסִּים, מַנְהִיגֵי בְנֵי אַרְגּוֹס בְּשִׁרְיוֹנוֹת־הַנְּחֹשֶׁת!</p>

<p>בְּנוֹ שֶׁל־פֵּטֶּאוֹס הַנַּעֲלֶה, חֲבִיבוֹ, מְבַקֵּשׁ אֶת־פְּנֵיכֶם,   355</p>

<p>חוּשׁוּ אֵלָיו וְנִלְחַמְתֶּם, וְלוּ אַךְ לְשָׁעָה מְאֹד קַלָּה,</p>

<p>מוּטָב, אִם־שְׁנֵיכֶם תָּבוֹאוּ; וְאֵין טוֹב מִזֶּה וְאֵין יָפֶה,</p>

<p>יַעַן כִּי גְדוֹלָה הָרָעָה, וּכְלָיָה תִפָּתַח שָׁם עָתָּה;</p>

<p>שָׂרֵי לִיקְיָה צְרָרוּהוּ, שֶׁהֵמָּה מִכְּבָר יִשְׂתָּעֲרוּ</p>

<p>בְּיָד נַעֲרָצָה בַקְּרָב, בְּמִלְחֶמֶת הַדָּם הָאֲיֻמָּה.   360</p>

<p>אַךְ אִם־נָכוֹנוּ לָכֶם גַּם־פֹּה סַעַר קְרָבוֹת וִיגִיעָה,</p>

<p>יָבוֹא אַךְ בְּנוֹ שֶׁל־טֶלַּמּוֹן, הוּא אָיַס הָעִזּוּז, לְמִצְעָר,</p>

<p>יֶאֱרַח עִמּוֹ גַם־טֶבְקְרוֹס הַמּוֹשֵׁךְ־בַּקֶּשֶׁת הַנַּעֲלֶה&quot;.
<br><br />
כָּכָה הִבִּיעַ, וְלֹא סֵרַב־לוֹ אָיַס הַגָּדוֹל, אַךְ תֵּכֶף</p>

<p>עָנָה אֶת־בְּנוֹ שֶׁל־אוֹאִילֵס וַיֹּאמֶר אֶת־אִמְרֵי הַכָּנָף:  365</p>

<p>&quot;אָיַס, הִתְיַצֵּב־נָא אַתָּה וְהָאִישׁ לִיקוֹמֵדֵס הָעִזּוּז,</p>

<p>עוֹדְדוּ אֶת־הַדַּנָּאִים, וּבְעֹז יִלָּחֵמוּ וּבְכֹחַ;</p>

<p>אוּלָם אָנֹכִי אָחוּשָׁה וְאֵרֵד שָׁם בַּמִּלְחָמָה;</p>

<p>וְהָיָה כִּי אֶתֵּן הַתְּשׁוּעָה, אָחוּשָׁה, אָשׁוּבָה אֲלֵיכֶם&quot;.</p>

<p>כָּכָה הִבִּיעַ וַיֵּלֵךְ־לוֹ אָיַס הָאִישׁ בֶּן־טֶלַּמּוֹן,    370</p>

<p>מִהֵר וְאָרַח גַּם־טֶבְקְרוֹס עִמּוֹ, הוּא אָחִיו בֶּן־אָבִיו,</p>

<p>אִתָּם גַּם־פַּנְדִיּוֹן נוֹשֵׂא אֶת־קַשְׁתּוֹ הַכְּפוּפָה שֶׁל־טֶבְקְרוֹס.</p>

<p>וּכְשֶׁבָּאוּ עַד־מִגְדַּל מֶנֶּסְתֵּס הַגִּבּוֹר, מְמַהֲרִים</p>

<p>לְיַד הַחוֹמָה בַתָּוֶךְ, מַגִּיעִים עַד־אֵצֶל הַנְּתוּנִים</p>

<p>בְּמֵצָר, – וְשָׂרֵי הַלִּיקִים אַמִּיצֵי הַלֵּב וּמְפַקְּדֵיהֶם  375</p>

<p>עוֹלִים בְּמַעֲקֵי הַחוֹמָה, מִשְׂתָּעִרים כְּסַעַר מַחְשַׁכִּים;</p>

<p>אֵלֶּה בְאֵלֶּה פָּגָעוּ, וַתַּעַל הַצְּוָחָה וַתֶּחֱזָק.
<br><br />
הֵחֵל בְּנוֹ שֶׁל־טֶלַּמּוֹן וַיַּךְ אֶת־אֶפִּיקְלֵס הַגִּבּוֹר,</p>

<p>רֵעַ סַרְפֵּדוֹן, פְּגָעוֹ, כִּי הִשְׁלִיךְ בּוֹ אֶבֶן, חֲטִיבָה</p>

<p>גְּדוֹלָה מְאֹד וּמְשֻׁנָּנָה, מֻנָּחָה בַחוֹמָה בַתָּוֶךְ     380</p>

<p>אֵצֶל הַמַּעֲקֶה מִמָּעַל; וּכְבֵדָה הִיא מֵהֲרִימָה</p>

<p>לְאִישׁ אֲשֶׁר עוֹדוֹ בְאִבּוֹ, וְלוּ גַם אֲחָזָהּ בִּשְׁתָּיִם,</p>

<p>אִישׁ אֲשֶׁר הוּא בֶן־דּוֹרֵנוּ; אַךְ הוּא הֵנִיף אוֹתָהּ וּזְרָקָהּ,</p>

<p>פִּצְפֵּץ קוֹבָעוֹ, אֶת בַּעַל־אַרְבַּעַת הַגְּדִילִים, וְשָׁחַק</p>

<p>כָּל־עַצְמוֹת רֹאשׁוֹ; וַיִּפֹּל הַלָּז מִן־הַחוֹמָה הָרָמָה  385</p>

<p>כְּאָמוֹדַאי בְּקָפְצוֹ, וַתַּעֲזֹב נַפְשׁוֹ עַצְמוֹתָיו.</p>

<p>טֶבְקְרוֹס פָּצַע אֶת־גְּלַבְקוֹס אֶת־בֶּן־הִיפּוֹלוֹכוֹס הָעִזּוּז,</p>

<p>בְּעוֹד זֶה פּוֹרֵץ לַמִּגְדָל, –וְקָלַע בְּחִצּוֹ לְמָקוֹם,</p>

<p>אֲשֶׁר רָאָה שָׁם זְרוֹעוֹ חֲשׂוּפָה, וְשִׁכֵּךְ עֶבְרָתוֹ.</p>

<p>גְּלַבְקוֹס קָפַץ בַּשֶּׁלִי מֵעַל הַחוֹמָה, וְלֹא יִרְאֶה    390</p>

<p>אִישׁ מִבְּנֵי הָאֲכַיִּים, כִּי נִפְצַע, וְלֹא יָבוֹא לְהִתְהַלֵּל.</p>

<p>נֶפֶשׁ סַרְפֵּדוֹן לוֹ מָרָה, אַךְ־רָאָה וּגְלַבְקוֹס אֵינֶנּוּ,</p>

<p>יַעַן כִּי הִרְגִּישׁ מִיָּד בָּזֶה; אַךְ לֹא שָׁכַח מִלְחַמְתּוֹ,</p>

<p>הִשִּׂיג בְּרָמְחוֹ הַחַד אֶת־אַלְקְמָאוֹן בֶּן־תֶּסְטוֹר וּדְקָרוֹ,</p>

<p>מִהֵר וְהוֹצִיא הַכִּידוֹן; וַיִּפֹּל זֶה אַרְצָה אַפַּיִם,    395</p>

<p>נִגְרָר בְּעִקְּבוֹת הַכִּידוֹן, וְנִשְׁקוֹ הַמַּבְרִיק מְצַלְצֵל.</p>

<p>אָזַר סַרְפֵּדוֹן אֶת־כֹּחוֹ, תָּפַשׂ הַמַּעֲקֶה בְיָדָיו</p>

<p>הַנַּעֲרָצוֹת, מְשָׁכוֹ, הִתְמוֹטֵט הַלָּה, וַתִּתְעָרֶה</p>

<p>רָמַת הַחוֹמָה מִמַּעַל, וַיְהִי מָקוֹם לָבוֹא לְרַבִּים.
<br><br />
אָיַס וְטֶבְקְרוֹס הַשְּׁנַיִם הֵם פָּגְעוּ אָז בּוֹ: זֶה בְּחִצּוֹ  400</p>

<p>הִכָּה עַל־תֶּלְיוֹ הַמַּבְרִיק שֶׁסָּבִיב לְחָזוֹ, בּוֹ תָלוּי</p>

<p>מָגֵן מְכַסֶּה גוּף גָּבֶר; וְלֹא אָבָה זֵאוּס בְּמוֹת בְּנוֹ</p>

<p>אֵצֶל יַרְכְּתֵי הַסְּפִינוֹת וַיַּרְחֵק מִמֶּנּוּ הַמָּוֶת;</p>

<p>וְאָיַס הִתְנַפֵּל וַיִּפְגַּע בַּשָּׁלֶט, אַךְ עֹקֶץ חֲנִיתוֹ</p>

<p>נִתְקַל בַּמָּגֵן וְלֹא חָלָף, אַךְ זִעֲזַע אֶת־הַמִּשְׂתָּעֵר.    405</p>

<p>נָסַג מְעַט מֵאֵצֶל הַמַּעֲקֶה; כָּלָה לֹא נָסָג,</p>

<p>יַעַן כִּי לִבּוֹ עוֹד קִוָּה לִנְחֹל שֶׁם־תְּהִלָּה בָאָרֶץ.</p>

<p>הִפְנָה אֶת־רֹאשׁוֹ וַיִּקְרָא אֶל־חֵיל הַלִּיקִיִּים הַנַּעֲלִים:</p>

<p>&quot;אַנְשֵׁי לִיקְיָה, שַׁלָּמָה חֲדַלְתֶּם מִסַּעַר מִלְחָמָה?</p>

<p>קָשֶׁה מִמֶּנִּי הַדָּבָר, וְאַף אִם־לִי כֹּחַ וּגְבוּרָה,   410</p>

<p>יְחִידִי לְהַבְקִיעַ וּלְפַנּוֹת הַדֶּרֶךְ עֲדֵי־הָאֳנִיּוֹת!</p>

<p>אַחֲרַי עֲלוּ, כִּי בְרֹב הָמוֹן גַּם יֶתֶר לְפֹעַל כַּפָּיִם!&quot;
<br><br />
כָּכָה הִבִּיעַ; וְהֵמָּה אֵימָתוֹ שֶׁל־מוֹשֵׁל עֲלֵיהֶם,</p>

<p>חֻבְּרוּ, הִתְלַקְּטוּ הֲמוֹנִים אֶל־מוֹשְׁלָם זֶה רַב־הַמּוֹעֵצוֹת.</p>

<p>אַךְ הָאַרְגֵּאִים גַּם־הֵמָּה הִגְבִּירוּ אֶת־מַעַרְכוֹתֵיהֶם   415</p>

<p>אֲשֶׁר בִּפְנִים הַחוֹמָה, וּקְרָב אָיֹם נָכוֹן לָהֵמָּה;</p>

<p>יַעַן לֹא יָכְלוּ הַלִּיקִים אַמִּיצֵי הַלֵּב לְהַבְקִיעַ</p>

<p>חוֹמַת בְּנֵי הַדַּנָּאִים וּלְפַנּוֹת הַדֶּרֶךְ עַד צִיָּם,</p>

<p>וְתוֹפְשֵׂי־הַחֲנִית הַדַּנָּאִים גַּם־הֵם יָדָם קָצְרָה מִגָּרֵשׁ</p>

<p>צִבְאוֹת הַלִּיקִים, כִּי בָאוּ אַף קָרְבוּ עַד־אֵצֶל הַחוֹמָה.  420</p>

<p>אוּלָם כִּשְׁנַיִם מֵעוֹבְדֵי אֲדָמָה הָרָבִים עַל־גְּבוּלִים,</p>

<p>אוֹחֲזִים שְׁנֵיהֶם קְנֵי־מִדָּה וְעַל־חֶלְקָה סְמוּכָה יִדּוֹנוּ</p>

<p>עַל־פְּנֵי תְחוּם מְאֹד קָטָן, לְקַבֵּל חֵלֶק כְּחֵלֶק, –</p>

<p>כָּכָה הִפְרִידוּ בֵינֵיהֶם אַךְ־אוֹתָם הַמַּעֲקִים; וְהֵמָּה</p>

<p>נִלְחֲמוּ עַל־רָמוֹתֵיהֶם, מְנַפְּצִים אִישׁ עַל־לֵב רֵעוֹ  425</p>

<p>שִׁלְטֵי עוֹר פָּרִים עֲגֻלִּים, בְּנוֹת־שֶׁלֶט עֲטוּרוֹת כְּנָפָיִם.</p>

<p>רַבִּים נִפְצְעוּ בִבְשָׂרָם בִּנְחֹשֶׁת שֶׁרַחֵם לֹא תֵדָע,</p>

<p>אֵלֶּה כְּהַפְנוֹתָם אֶת־עָרְפָּם בְּמִלְחַמְתָּם וְנֶעֱרָה גַבָּם,</p>

<p>וְרַבִּים מֵהֶם אֲשֶׁר חָדַר הַכִּידוֹן דֶּרֶךְ צִנּוֹתָם.</p>

<p>סָבִיב הַצְּרִיחִים וְהַמַּעֲקִים מְגֹאָלִים דַּם הַגִּבּוֹרִים,  430</p>

<p>דָּמִים מִכָּאן וּמִכָּאן, דַּם הַטְּרוֹיִים וְדַם הָאֲכַיִּים.</p>

<p>אַךְ הָאֲכַיִּים מִתְחַזְּקִים, וְלֹא יוּכְלוּ לָהֶם וְלֹא הֱנִיסוּם;</p>

<p>מָשָׁל לְאוֹרֶגֶת יְשָׁרָה, שֶׁשָּׁלְחָה יָדֶיהָ לְמֹאזְנָיִם,</p>

<p>דָּרְשָׁה לְצֶמֶר וּלְאַבְנֵי הַמִּשְׁקָל, וְיִהְיוּ הֵם שְׁקוּלִים</p>

<p>זֶה כְּנֶגֶד זֶה, כִּי בְמִסְכֵּנוּת תָּבִיא אֶת־שְׂכָרָה לְטַפָּהּ, –  435</p>

<p>כָּכָה הָיוּ אָז שְׁקוּלִים הַקְּרָב וְהַמִּלְחָמָה שֶׁל־שְׁנֵיהֶם,</p>

<p>עַד שֶׁחָנַן זֵאוּס אֶת־הֶקְטוֹר בְּנוֹ שֶׁל־פְּרִיאַמּוֹס</p>

<p>שֵׁם וּתְהִלָּה, וְהוּא פָּרַץ הָרִאשׁוֹן בְּשׁוּר הָאֲכַיִּים.</p>

<p>נָשָׂא אֶת־קוֹלוֹ וְזָעַק קוֹרֵא אֶל־גְּדוּדֵי הַטְּרוֹיִים:</p>

<p>&quot;צִלְחוּ עֲלוּ, אַנְשֵׁי טְרוֹיָה מַכְנִיעֵי־הַסּוּסִים, הַבְקִיעוּ  440</p>

<p>שׁוּר הָאַרְגֵּאִים אַף זִרְקוּ אֵשׁ שַׁלְהֶבֶת בַּסְּפִינוֹת!&quot;
<br><br />
כָּכָה הֵרִיעַ לְעוֹדְדָם; וְהֵמָּה הֶאֱזִינוּ לוֹ כֻלָּם,</p>

<p>צְפוּפִים בְּמַעֲרָכוֹת הִשְׂתָּעֲרוּ עַל־פְּנֵי הַחוֹמָה,</p>

<p>טִפְּסוּ וְעָלוּ בָרָמוֹת, וּבְיָדָם הָרְמָחִים הַשְּׁנוּנִים;</p>

<p>וְהֶקְטוֹר תָּפַשׂ אֶבֶן מֵאַבְנֵי הַשָּׂדֶה, מֻנָּחָה     445</p>

<p>לִפְנֵי הַשַּׁעַר, רְחָבָה מִתַּחַת, מְחֻדָּדָה מִלְמַעְלָה,</p>

<p>אֲשֶׁר גַּם־שְׁנַיִם מֵאַנְשֵׁי דוֹרֵנוּ, וְגַם־הַחֲזָקִים</p>

<p>בְּרָב־עָם, לֹא הָיוּ מְרִימִים בְּנָקֵל לְתִתָּהּ בְּקָרוֹן;</p>

<p>הֶקְטוֹר הֱנִיפָהּ בְּנָקֵל לְבַדּוֹ, וְאֵין אִתּוֹ לְעָזְרוֹ,</p>

<p>יַעַן לְקַלָּה הֲפָכָהּ בֶּן־קְרוֹנוֹס יוֹדֵעַ־הַנְּכָלִים.   450</p>

<p>כְּרוֹעֵה עֲדָרִים הַנּוֹשֵׂא בִזְרוֹעוֹ צַמְרוֹ שֶׁל־אַיִל,</p>

<p>בְּיָדוֹ הָאַחַת יִטְּלֶנּוּ, וְלֹא יִהְיֶה זֶה עָלָיו לְטֹרַח,</p>

<p>כָּכָה נָשָׂא אָז הֶקְטוֹר הָאֶבֶן הֱרִימָהּ עַד־נֹכַח</p>

<p>דַּלְתֵי הַשַּׁעַר הַנּוֹעֲלוֹת אוֹתוֹ הֲדוּקוֹת; וְהַשַּׁעַר</p>

<p>נִשָּׂא, וּשְׁתַּיִם לוֹ צְלָעוֹת, וּמִבִּפְנִים שְׁנַיִם בְּרִיחִים  455</p>

<p>זֶה בָּזֶה מְשֻׁלָּבִים, וְאֶחָד מַפְתֵּחַ לַשְּׁנָיִם.</p>

<p>קָרַב עָדֵיהֶן, הִתְיַצֵּב וַיִּזְרֹק הָאֶבֶן בָּאֶמְצָע,</p>

<p>פָּשַׂק אֶת־רַגְלָיו, הִתְאַמֵּץ, וְלֹא יֶחֱלַשׁ כֹּחַ הַמַּכָּה.</p>

<p>שִׁבֵּר שְׁנֵי צִירֵי הַצְּלָעוֹת; וַתִּפֹּל פְּנִימָה הָאֶבֶן</p>

<p>בְּכֹחַ רָב־כָּבְדָּהּ, וְהַשַּׁעַר פּוֹץ הִתְפּוֹצֵץ בְּרַעַם,   460</p>

<p>בְּרִיחָיו לֹא עָמְדוּ, הִתְנַפְּצוּ הַצְּלָעוֹת הַשְּׁתַּיִם בְּכֹחַ</p>

<p>אֶבֶן הַמִּדּוֹת. וְהֶקְטוֹר הַנֶּהְדָּר קָפַץ לְתוֹכוֹ,</p>

<p>דּוֹמֶה לְלַיְלָה קַל־מָעוֹף וּמַבְרִיק בִּנְחֹשֶׁת הַמָּגוֹר,</p>

<p>אֲשֶׁר לָבַשׁ עַל־בְּשָׂרוֹ, וּבְיָדָיו לוֹ שְׁתַּיִם חֲנִיתוֹת;</p>

<p>וְאֵין מִי שֶׁיַּעֲצֹר בַּעֲדוֹ, עֵת חָדַר בְּשַׁעַר הַחוֹמָה,  465</p>

<p>בִּלְתִּי אִם־אַחַד הָאֵלִים, וְעֵינָיו לִהֲטוּ נוֹרָאוֹת.</p>

<p>הִפְנָה אֶת־רֹאשׁוֹ אֶל־קְהַל הַטְּרוֹיִים וַיִּקְרָא אֲלֵיהֶם</p>

<p>לַעֲבֹר אוֹתָהּ הַחוֹמָה; וְהֵמָּה שָׁמְעוּ בְקוֹלוֹ.</p>

<p>אֵלֶּה חִישׁ עָבְרוּ הַחוֹמָה, וְאֵלֶּה נִכְנְסוּ דֶרֶךְ</p>

<p>אוֹתוֹ הַשַּׁעַר הַבָּנוּי. וּבְנֵי הַדַּנָּאִים נִמְלָטִים  470</p>

<p>אֶל־הָאֳנִיּוֹת הַקְּמוּרוֹת, וַתָּקָם הֲמֻלָּה אֲיֻמָּה.</p>
</blockquote>

<h2 id="שִׁירשְׁלֹשָׁהעָשָׂר:הַמִּלְחָמָהעַל־יַדהָאֳנִיּוֹת">שִׁיר שְׁלֹשָׁה עָשָׂר: הַמִּלְחָמָה עַל־יַד הָאֳנִיּוֹת</h2>

<blockquote>
<p>וְזֶבְס כַּנְחוֹתוֹ אֶת־הֶקְטוֹר וְצִבְאוֹת הַטְּרוֹיִים עַד־אֵצֶל</p>

<p>פְּנֵי־הָאֳנִיּוֹת, נְהָגָם לִסְבֹּל יִסּוּרִים וּמְצוּקָה</p>

<p>עַד לְאֵין חֵקֶר; וְהוּא הִשְׁעָה אֶת־עֵינָיו הָאוֹרוֹת לְצַד אַחֵר,</p>

<p>הִשְׁקִיף עַל־אֶרֶץ הַתְּרֵקִים, בּוֹלְמֵי־הַסּוּסִים, וְהַמִּיסִים,</p>

<p>לוֹחֲמִים יוֹדְעִים קְרָב־חֶרֶב, וְהַהִפֵּמוֹלְגִים הַנַּעֲלִים,  5</p>

<p>אוֹכְלֵי־הֶחָלָב, וְהָאַבִּים, שֶׁהֵם הַצַּדִּיקִים בָּאָדָם;</p>

<p>אֶפֶס אֶל־טְרוֹיָה לֹא הִפְנָה אֶת־עֵינָיו הָאוֹרוֹת, וּבְיַעַן</p>

<p>נַפְשׁוֹ לֹא יָרְאָה פֶּן־יָבֹא אֵל אֶחָד מִבְּנֵי־הָאַלְמָוֶת,</p>

<p>אֲשֶׁר יוֹשִׁיעַ לַטְּרוֹיִם אוֹ יַעֲזֹר אֶת־הַדַּנָּאִים.
<br><br />
אֶפֶס לֹא שָׁוְא שָׁקַד־חִכָּה הַשַּׁלִּיט הַמַּרְגִּיז־אֲדָמוֹת.  10</p>

<p>יָשַׁב מִתְבּוֹנֵן מִשְׁתָּאֶה לַקְרָב וּלְסַעַר הַקֶּטֶל</p>

<p>עַל־פְּנֵי רָמוֹת שִׂיא הַרְרֵי סַמּוֹס־תְּרֵקְיָה הַנֶּחְפּוֹת</p>

<p>יַעֲרוֹת־עַד, כִּי מִשָּׁם לוֹ נִגְלָה כֻּלּוֹ הַר אִידָה,</p>

<p>נִגְלְתָה קִרְיַת פְּרִיאַמּוֹס וּסְפִינוֹת כָּל־צִי־הָאֲכַיִּים,</p>

<p>שָׁם גַּם יָשַׁב, כִּי עָלָה מִתְּהוֹמוֹת הַיָּם; וַיִּתְעַצֵּב  15</p>

<p>לְחֵיל הָאֲכַיִּים הַכָּלִים בְּיַד־טְרוֹיִים וַיֶּאֱנַף בְּזֵאוּס.
<br><br />
יָרַד מִיָּד מֵעַל רֹאשׁ הָהָר זֶה מְרֻבֵּה־הַסְּלָעִים,</p>

<p>צוֹעֵד בְּרָב־כֹּחַ, וַתִּרְעַד הָרָמָה הַגְּדוֹלָה וְהַיָּעַר</p>

<p>תַּחַת כַּף רַגְלֵי אֱלֹהַּ, כַּף רַגְלֵי פּוֹסֵידוֹן בְּצַעְדּוֹ.</p>

<p>שְׁלָשׁ־פְּסִיעוֹת גַּסּוֹת שָׁם צָעָד, בַּפְּסִיעָה הָרְבִיעִית הִגִּיעַ  20</p>

<p>עַד מְחוֹז חֶפְצוֹ אִי אֵיגָה, כִּי שָׁם בִּתְהוֹם יַמִּים לוֹ בַיִת</p>

<p>נֶהְדָּר מַבְרִיק שֶׁל־זָהָב וּבִנְיַן־עַד שֶׁלֹּא יָסוּף.</p>

<p>בָּא שָׁם וְאָסַר לְרִכְבּוֹ אֶת־סוּסָיו לָהֶם פַּרְסוֹת נְחשֶׁת</p>

<p>מְמַהֲרִים לָעוּף בְּרוּצָם, וְרַעְמַת־זָהָב מְעַטַּרְתָּם.</p>

<p>לָבַשׁ לִבְשָׂרוֹ מְעִיל־זָהָב, וַיִּשְׁלַח אֶת־יָדוֹ לַמַּגְלָב   25</p>

<p>עָשׂוּי הַזָּהָב הַטָּהוֹר כְּלִיל־יֹפִי וַיַּעַל בָּרָכֶב,</p>

<p>נֶחְפָּז עַל־פְּנֵי הַמִּשְׁבָּרִים. הִכִּירָה בוֹ חַיַּת־הַמַּיִם</p>

<p>בְּמוֹשֵׁל־הַיָּם וּמְפַזֶּזֶת הֵגִיחָה מִמִּסְתְּרֵי נָוֶיהָ.</p>

<p>עָלַץ הַיָּם כִּי רָאָהוּ וְנִבְקַע לְפָנָיו. וְהַסּוּסִים</p>

<p>אָצִים בִּמְעוּפָם, וְלֹא רֻטַּב סַדַּן הַנְּחשֶׁת מִתָּחַת.   30</p>

<p>נִשְּׂאוּ הַסּוּסִים מֵיטִיבֵי־הַדַּהֲרָה עַד־צִי־הָאֲכַיִּים.
<br><br />
יֶשְׁנָהּ מְעָרָה נִרְחָבָה בִמְצוּלַת הַיָּם הָעֲמֻקָּה</p>

<p>בָּאֶמְצַע בֵּין אִמְבְּרוֹס זְרוּעַ־הַסְּלָעִים וּבֵין אִי טֶנֶּדּוֹס,</p>

<p>שָׁמָּה עָצַר בְּסוּסָיו פּוֹסֵידוֹן הַמַּרְגִּיז־אֲדָמוֹת.</p>

<p>פִּתְּחָם מֵרִכְבּוֹ, וַיָּשֶׂם לִפְנֵיהֶם טֶרֶף אַמְבְּרוֹסְיָה  35</p>

<p>לְאָכְלָה לָהֶם וְעַל־רַגְלֵיהֶם שָׂם כַּבְלֵי־הַזָּהָב הַכְּבֵדִים,</p>

<p>כְּבָלִים שֶׁלֹּא יִקָּרְעוּ וּלְעוֹלָם לֹא יִנָּתֵקוּ,</p>

<p>וְעָמְדוּ מְחַכִּים לְבֹא מוֹשְׁלָם, וְהוּא פָּנָה אֶל־חֵיל־הָאֲכַיִּים.
<br><br />
וְצִבְאוֹת הַטְּרוֹיִים הוֹלְכִים בְּעִקְּבוֹתָיו שֶׁל־הֶקְטוֹר בְּהָמוֹן,</p>

<p>דּוֹמִים לְאֵשׁ מִתְלַקַּחַת וּלְרוּחַ־סְעָרוֹת בְּעֶבְרָתָם,     40</p>

<p>בְּרַעַשׁ וּבְקוֹלוֹת אֲיֻמִּים, כִּי אָמְרוּ בְנַפְשָׁם אָז לִכְבֹּש</p>

<p>צִי־הָאֲכַיִּים וּלְהַכּוֹת אֶת־כָּל־בְּנֵי־הַחַיִל בַּמַּחֲנֶה.</p>

<p>אֶפֶס פּוֹסֵידוֹן, הַמַּרְגִיז־אֲדָמוֹת וּמְחַבְּקָן בְּיָדָיו,</p>

<p>עוֹדֵד אֶת־חֵיל־הָאַרְגֵּאִים. וַיַּעַל מִנִּבְכֵי הַמָּיִם,</p>

<p>לָבַשׁ צוּרָתוֹ שֶׁל־קַלְכַס, קוֹמָתוֹ וְאֶת־קוֹלוֹ הַנִּצְחִי.   45</p>

<p>פָּתַח אֶל־שְׁנֵי־הָאָיַסִּים שֶׁנַּפְשָׁם כְּבָר לָהֲטָה קְרָבוֹת:</p>

<p>&quot;הוֹי, הָאָיַסִּים! הֵן אָכֵן תּוֹשִׁיעוּ אֶת־עַם־הָאֲכַיִּים,</p>

<p>לִבְּכֶם אִם־תִּתְּנוּ לִגְבוּרָה וְלֹא לִמְנוּסָה אֲיֻמָּה!</p>

<p>אֵין לִי כָל־מָקוֹם שָׁם אֶפְחַד מִפְּנֵי יַד־הַטְּרוֹיִים הָעַזָּה,</p>

<p>אֲשֶׁר עָלוּ מֵעֵבֶר הַחוֹמָה הַגְּדוֹלָה בְּהָמוֹן,     50</p>

<p>הֵן הָאֲכַיִּים הָעוֹטִים מִצְחוֹת־תִּפְאָרָה יַעַצְרוּם;</p>

<p>אוּלָם יָרֵאתִי מְאֹד פֶּן־רָעָה תְבוֹאֵנוּ מִפִּנָּה</p>

<p>זוֹ שָׁם יְפַקֵּד הַצָּבָא, מִתְהוֹלֵל כְּאֵשׁ מִתְלַקַּחַת,</p>

<p>הֶקְטוֹר הָאִישׁ הַמִּתְיַמֵּר, כִּי הוּא מִזְּרַע זֵאוּס הַשַּׂגִּיא.</p>

<p>אִלּוּ בָא אַחַד הָאֵלִים וְנָטַע בִּלְבַבְכֶם הַגְּבוּרָה,   55</p>

<p>עֹז לְהִתְחַזֵּק בַּקְּרָבוֹת וּלְעוֹדֵד לָזֹאת גַּם אֲחֵרִים</p>

<p>אָז תְּגָרְשׁוּהוּ מֵעַל הָאֳנִיּוֹת הַמְמַהֲרוֹת־לָשׁוּט,</p>

<p>לַמְרוֹת הֱיוֹתוֹ מִשְׂתָּעֵר, וְאִם־עוֹדְדוֹ שׁוֹכֵן אוֹלִימְפּוֹס&quot;.
<br><br />
דִּבֶּר מַרְגִּיז־הָאָרֶץ וּמְחַבְּקָהּ וַיִּגַּע בִּשְׁנֵיהֶם</p>

<p>בְּשִׁבְטוֹ, מִלֵּא אֶת־שְׁנֵיהֶם רוּחַ גְּבוּרָה, וַיַּעַשׂ   60</p>

<p>קַלִּים מְאֹד כָּל־אֶבְרֵיהֶם: רַגְלֵיהֶם וִידֵיהֶם מִמָּעַל.</p>

<p>וְהוּא כְתַחְמָס מְהִיר־אֵבֶר מַרְקִיעַ לִשְׁחָקִים בִּמְעוּפוֹ,</p>

<p>אֲשֶׁר יִשְׂתָּעֵר מִפִּסְגַּת צוּר סֶלַע נִשָּׂא, וּפִתְאֹם</p>

<p>מַטָּה יִתְגּוֹלֵל, כִּי יִדְלֹק אַחֲרֵי הַצִּפּוֹר בַּשָּׂדֶה,</p>

<p>כָּכָה נֶעְלַם פּוֹסֵידוֹן מַרְגִּיז־הָאָרֶץ מִשְּׁנֵיהֶם.  65</p>

<p>וְאָיַס הַקַּל בֶּן־אוֹאִילֵס הוּא הִכִּירָהוּ הָרִאשׁוֹן.</p>

<p>נָשָׂא מִיָּד אֶת־אִמְרָתוֹ אֶל־בְּנוֹ שֶׁל־טֶלַּמּוֹן וַיַּעַן:</p>

<p>&quot;אָיַס, אַךְ אַחַד הָאֵלִים מִשּׁוֹכְנֵי אוֹלִימְפּוֹס בְּקִרְבֵּנוּ,</p>

<p>דּוֹמֶה לְקַלְכַס מְעוֹדְדֵנוּ כִּי נִלְחַם עַל־יַד הָאֳנִיּוֹת,</p>

<p>יַעַן אֵינֶנּוּ זֶה קַלְכַס הַחוֹזֶה הַמְּנַחֵשׁ־בְּצִפֳּרִים;   70</p>

<p>אָכֵן הִכַּרְתִּי בְנָקֵל אֶת־עִקְּבוֹת צְעָדָיו וְשׁוֹקָיו,</p>

<p>בְּלֶכְתּוֹ כָאן מֵאִתָּנוּ,כִּי נָקֵל לְהַכִּיר בֶּן־אֵלִים.</p>

<p>הִנֵּה גַם רוּחִי בְחָזִי שֶׁלִּי גַם הוּא יַשִּׂיאֵנִי</p>

<p>רֶדֶת לַקְּרָב וּלְהִלָּחֵם, וְחִשְׁקִי הַגָּדוֹל עוֹד גָּדָל,</p>

<p>אֵשׁ עֲצוּרָה בְּרַגְלַי מִתַּחַת וּבְיָדַי מִמָּעַל&quot;.    75
<br><br />
הֵשִׁיב אֲמָרָיו לוֹ אָיַס בְּנוֹ שֶׁל־טֶלַּמּוֹן וַיֹּאמֶר:</p>

<p>&quot;כֵּן, גַּם יָדַי הַחֲזָקוֹת מְאֹד תִּתְגַּעְגַּעְנָה עַל־כִּידוֹן,</p>

<p>רוּחִי תִתְנַעֵר, שְׁתֵּי רַגְלַי מִתַּחַת תִּכְלֶינָה לִקְרָבוֹת,</p>

<p>נִכְסְפָה נַפְשִׁי בִי כָלְתָה, וְלוּ גַם יְחִידִי אֶשְׂתָּעֵר</p>

<p>בְּסַעַר עַל־הֶקְטוֹר בְּנוֹ שֶׁל־פְּרִיאָם הַמִּשְׂתָּעֵר וְלֹא יִשְׂבַּע&quot;.  80
<br><br />
כָּכָה נִדְבְּרוּ שְׁנֵיהֶם אָז אִישׁ אֶל־רֵעֵהוּ, וּמְלֵאִים</p>

<p>שִׂמְחָה עַל־אוֹתָה הַגְּבוּרָה, שֶׁנָּטַע הָאֵל בְּלִבּוֹתָם.</p>

<p>בְּשָׁעָה זוֹ תּוֹפֵשׂ־הָאָרֶץ מְעוֹדֵד אֶת־לֶב־הָאֲכַיִּים,</p>

<p>אֵלֶּה שֶׁהֶחֱיוּ לִבָּם עַל־יַד הָאֳנִיּוֹת הַמְּהִירוֹת,</p>

<p>יַעַן אֶבְרֵיהֶם הַגְּמִישִׁים כְּבָר חָשׁוּ בַּיְגִיעָה הַקָּשָׁה,  85</p>

<p>נִבְהֲלָה נַפְשָׁם, נָמַסָּה, כִּי רָאוּ אֶת־גְּדוּדֵי הַטְּרוֹיִים</p>

<p>עוֹלִים בַּחוֹמָה הַגְּדוֹלָה וְיוֹרְדִים הֲמוֹנִים. זֹאת רָאוּ,</p>

<p>דְּמָעוֹת הוֹרִידוּ מִתַּחַת שְׁמֻרוֹתָם, כִּי לֹא הֶאֱמִינוּ</p>

<p>אֲשֶׁר יִמָּלְטוּ מֵרָעָה; אַךְ מַרְגִּיז־הָאָרֶץ הוֹפִיעַ,</p>

<p>עוֹדֵד בְּנָקֵל אֶת־רוּחַ מַעַרְכוֹת הַחַיִל הָעַזּוֹת.   90</p>

<p>תְּחִלָּה בָא עוֹדֵד אֶת־טֶבְקְרוֹס וְאֶת־לֵאִיטוֹס, וַיְעוֹרְרֵם,</p>

<p>וְאֶת־פֵּנֶלֶּאוֹס הַגִּבּוֹר, וְאֶת־תּוֹאַס וְאֶת־דֵּאִיפִּירוֹס,</p>

<p>אֶת־מֵרִיאוֹנֵס וְאֶת־אַנְטִילוֹכוֹס מְעוֹרְרֵי־הַקְּרָבוֹת,</p>

<p>וְעוֹדְדָם לָצֵאת בַּקְּרָב וַיְדַבֵּר אֶת־אִמְרוֹת־הַכָּנָף:</p>

<p>&quot;חֶרְפָּה וָבוּז לִבְנֵי־אַרְגּוֹס הַנְּעָרִים! אָנֹכִי אָמַרְתִּי:  95</p>

<p>אַתֶּם תִּלָּחֲמוּ לָנוּ, וְאַתֶּם תַּצִּילוּ הַסְּפִינוֹת;</p>

<p>אוּלָם אִם־אַתֶּם חֲדַלְתֶּם מִלָּצֵאת בַּקְּרָב רַב־הַדְּמָעוֹת,</p>

<p>אֵין זֶה כִּי אָתָא הַיּוֹם, וְנִפֹּל בִּזְרוֹעַ הַטְּרוֹיִים.</p>

<p>אוֹיָה־לִי! עֵינַי הָרוֹאוֹת הַמּוֹפֵת וְהָאוֹת לֹא פִלָּלְתִּי</p>

<p>לִרְאוֹת כָּמוֹהוּ מֵעוֹלָם בָּאָרֶץ וְנוֹרָא: הַטְּרוֹיִים   100</p>

<p>הִנֵּה עוֹלִים עֲלֵי־סְפִינוֹתֵינוּ הַגְּדוֹלוֹת, וְהֵמָּה</p>

<p>נִדְמוּ לְפָנִים לְאַיָּלוֹת שְׁלוּחוֹת פַּחְדָנִיּוֹת, וְהֵנָּה</p>

<p>טֶרֶף לְתַנִּים וּלְנָמֵר וְלִזְאֵבִים בַּיְעָרוֹת לְאָכְלָה,</p>

<p>תּוֹעוֹת וּנְפוֹצוֹת בְּאֵין אוֹנִים, וְאֵין חֵפֶץ בְּלִבָּן לְהִלָּחֵם.</p>

<p>כָּכָה לֹא רָצוּ לְפָנִים הַטְּרוֹיִים לַעֲמֹד בִּפְנֵי     105</p>

<p>כֹּחָם שֶׁל־הָאֲכַיִּים וּזְרוֹעוֹתֵיהֶם, וְלוּ רָגַע;</p>

<p>עַתָּה יִלָּחֲמוּ הַרְחֵק מֵעִירָם עַל־יַד הָאֳנִיּוֹת</p>

<p>בְּאַשְׁמַת הַמַּנְהִיג וּזְדוֹנוֹ, גַּם נִרְפָּה הָעָם אֲשֶׁר אִתּוֹ;</p>

<p>בְּמוֹשְׁלָם יִתְקוֹטְטוּ, וְאֵין נַפְשָׁם לְהָגֵן עֲלֵי־סְפִינוֹתֵיהֶם</p>

<p>קַלּוֹת־הַמֵּרוֹץ, לָכֵן גַּם יִפְּלוּ עַל־יָדָן חֲלָלִים.    110</p>

<p>אוּלָם, אִם־אָכֵן גַּם אָשֵׁם בַּדָּבָר הַגִּבּוֹר בֶּן־אַטְרֵס,</p>

<p>וְגָדוֹל עֲוֹן אֲגַמֶּמְנוֹן הַשּׁוֹפֵךְ מֶמְשַׁלְתּוֹ עַל־רַבִּים,</p>

<p>יַעַן כִּי־חִלֵּל אֶת־כְּבוֹד בֶּן־פֵּלֵס הַמָּהִיר בָּרַבִּים,</p>

<p>הִנֵּה אֲנַחְנוּ לֹא נוּכַל וְנֶחְדַּל מִלִּלְחוֹם גַּם רָגַע.</p>

<p>נָחִישׁ וְנֵיטִיב דַּרְכֵּנוּ, יֵשׁ תִּקּוּן לְלִבּוֹת־נְדִיבִים!  115</p>

<p>אָכֵן לֹא יָאֶה לָכֶם לֶאֱסֹף יְדֵיכֶם מֵהָגֵן,</p>

<p>וְאַתֶּם כֻּלְּכֶם הֲלֹא הַגִּבּוֹרִים בַּצָּבָא. לֹא אֵצֵא</p>

<p>לָרִיב עִם־אִישׁ אֲשֶׁר אָסַף יָדָיו מֵהִלָּחֵם, כִּי יָרֵא,</p>

<p>לִבּוֹ כִּי רַךְ; אוּלָם אֶתְכֶם זָעַמְתִּי, בָּכֶם חָרָה אַפִּי.</p>

<p>הוֹי, עֲמִיתַי, אִם־אַתֶּם תִּתְרַפּוּ, כֵּן תִּגְדַּל הָרָעָה,   120</p>

<p>תָּבֹא בְקָרוֹב. לָכֵן אִישׁ אִישׁ לִבּוֹ יָחוּשׁ וְיָבִין</p>

<p>אוֹתָהּ חֶרְפָּה וָבוּז! וּכְבָר נִטְּשָׁה מִלְחָמָה אֲיֻמָּה!</p>

<p>הֶקְטוֹר הַמַּרְעִים־נוֹרָאוֹת הָאַדִּיר כְּבָר נִלְחַם בְּעֻזּוֹ</p>

<p>לִפְנֵי הַסְּפִינוֹת וַיְפוֹצֵץ הַשַּׁעַר וְהַבְּרִיחַ הַגָּדוֹל&quot;.
<br><br />
כָּכָה עוֹדְדָם תּוֹפֵשׂ־הָאָרֶץ, וַיָּעַר אֶת־רוּחָם   125</p>

<p>שֶׁל־הָאֲכַיִּים, וּגְדוּדִים עֲצוּמִים הִקִּיפוּ גַּם כִּתְרוּ</p>

<p>אֶת־הָאָיַסִּים, גַּם אָרֵס לוּ קָרַב לֹא מָצָא בָם דֹּפִי,</p>

<p>אַף לֹא פַּלַּס־אַתֵּנָה מְעוֹרֶרֶת־הָעָם, כִּי הַטּוֹבִים</p>

<p>אֲשֶׁר בָּעָם שָׁמָּה עָרְכוּ מוּל טְרוֹיִים וְהֶקְטוֹר הַנֶּהְדָּר.</p>

<p>סִמְּרוּ כִידוֹן לְיַד כִּידוֹן, וְנָגְעוּ צִנָּה בְצִנָּה,     130</p>

<p>מָגֵן בְּמָגֵן, וְקוֹבַע בְּקוֹבַע, וְגֶבֶר בְּגָבֶר.</p>

<p>צְפוּפִים עָמַד הַצָּבָא; וְהָיָה בְהַרְכִּין אִישׁ רֹאשׁוֹ,</p>

<p>יִגַּע וְיִפְגַּע הַקּוֹבַע בְּקוֹבַע נֶעֱטַר־הָרַעְמָה.</p>

<p>הָיוּ מִתְעָרְבוֹת חֲנִיתוֹת מוּנָפוֹת בְּיָדַיִם חֲזָקוֹת,</p>

<p>נַפְשָׁם שֶׁל־אֵלֶּה מִשְׁתּוֹקְקָה קָדִימָה, שׁוֹאֶפֶת מִלְחָמָה.  135
<br><br />
וְצִבְאוֹת הַטְּרוֹיִים שָׁם שׁוֹטְפִים הֲמוֹנִים קָדִימָה, וְהֶקְטוֹר</p>

<p>צוֹעֵד לִפְנֵיהֶם מִשְׂתָּעֵר, כְּרֶגֶב־הַסֶּלַע הַנִּתָּק</p>

<p>מִנִּי רֹאשׁ צוּקִים, כִּי־גְרָפוֹ הַנַּחַל שֶׁגָּאָה בַחֹרֶף</p>

<p>בְּכֹחַ מֵי־גְשָׁמִים, מְפוֹצֵץ מוֹסְדֵי סַלְעֵי־הַמָּגוֹר,</p>

<p>טָס בָּא מִמְּרוֹמִים בִּקְפִיצוֹת, וִיעָרוֹת מִתְפּוֹצְצִים תַּחְתָּיו,  140</p>

<p>יָטוּשׂ, יִתְגַּלְגֵּל, לֹא יַעֲמֹד עַד אֲשֶׁר יַגִּיעַ לַמִּישׁוֹר,</p>

<p>וְעָמַד שָׁם מֵהִתְגַּלְגֵּל, וְאִם־גַּם נַפְשׁוֹ תִכְלֶה וְתִכְלֶה, –</p>

<p>כָּכָה הִתְבָּרֵךְ בְּלִבּוֹ גַם הֶקְטוֹר, כִּי בְנָקֵל יַבְקִיעַ</p>

<p>עַד לְבֹא הַיָּם בֵּין הַסְּפִינוֹת וְאָהֳלֵי בְנֵי־הָאֲכַיִּים,</p>

<p>בְּהָרְגוֹ בָהֶם; אַךְ כְּשֶׁפָּגַע בַּגְּדוּדִים הַצְּפוּפִים שָׁם נֶעְצָר.  145</p>

<p>עָמַד כִּי קָרַב מְאֹד, וּבְנֵי־הָאֲכַיִּים מִהֵרוּ,</p>

<p>שָׁלְפוּ לִקְרָאתוֹ חַרְבוֹתָם, כִּידוֹנֵי־פִיפִיּוֹת בִּידֵיהֶם,</p>

<p>גֵּרְשׁוּ אוֹתוֹ מִשָּׁם וְהוּא נָסוֹג אָחוֹר, הִתְנוֹדֵד;</p>

<p>נָשָׂא אָז קוֹלוֹ אֶל־טְרוֹיִים וַיַּרְעֵם בְּקוֹלוֹ וַיֹּאמֶר:</p>

<p>&quot;טְרוֹיִים, לִיקִיִּים, דַּרְדַּנִּים, הַיּוֹרְדִים לִקְרָב גֶּבֶר בְּגָבֶר!  150</p>

<p>חִזְקוּ וְעִמְדוּ, כִּי בְנֵי־הָאֲכַיִּים לֹא יַעַמְדוּ בְּפָנָי,</p>

<p>וְאִם־כִּי עָרְכוּ גְדוּדֵיהֶם וּצְפוּפִים אִישׁ לְאָחִיו חֻבָּרוּ;</p>

<p>אֲבָל יִסּוֹגוּ מִפְּנֵי חֲנִיתוֹתַי, אִם־אָמְנָם אֶת־לִבִּי</p>

<p>עוֹרֵר הָאַדִּיר־בָּאֵלִים, אִישָׁהּ־הַמַּרְעִים שֶׁל־הֵרָה&quot;.
<br><br />
כָּכָה דִּבֵּר, וְהֵעִיר רוּחַ אִישׁ אִישׁ וּלְבָבוֹ,    155</p>

<p>אַךְ דֵּאִיפוֹבּוֹס, הוּא בְנוֹ שֶׁל־פְּרִיאַמּוֹס, הִתְהַלֵּךְ בֵּינֵיהֶם</p>

<p>בְּגַאֲוָה, נוֹשֵׂא לְפָנָיו מָגִנּוֹ הַמְּעֻגָּל עַל־סְבִיבוֹ.</p>

<p>צוֹעֵד וְרַגְלָיו מַה קַּלּוֹת, מָגִנּוֹ מְכַסֶּה עַל־גּוּפוֹ.</p>

<p>וּמֵרִיאוֹנֵס קוֹלֵעַ אֵלָיו כִּידוֹנוֹ הַמַּבְרִיק;</p>

<p>פָּגַע בַּשֶּׁלֶט הַמְעֻגָּל עַל־סְבִיבוֹ הֶעָשׂוּי עוֹר פָּרִים;  160</p>

<p>אוּלָם לֹא בָקַע הַמָּגֵן עֵץ הַחֲנִית הָאֲרֻכָּה;</p>

<p>הִקְדִים, הִתְפּוֹצֵץ וְנִשְׁבַּר, וַיְהִי דֵּאִיפוֹבּוֹס מְכוֹנֵן</p>

<p>מָגֵן־הָעוֹר לוֹ מִלְּפָנָיו, כִּי חַת מִפְּנֵי רָמְחוֹ הַמַּבְרִיק</p>

<p>שֶׁל־מֵרִיאוֹנֵס הָאַמִּיץ, אַךְ נָסוֹג הַגִּבּוֹר, הִתְבּוֹלֵל</p>

<p>בְּקֶרֶב עֲמִיתָיו, מִתְעַבֵּר עַל־שְׁנֵי אֵלֶּה, אַפּוֹ כִּי חָרָה; 165</p>

<p>פָּנָה נִצְחוֹנוֹ וְאֵינֶנּוּ, גַּם רָמְחוֹ זֶה נִשְׁבַּר לִרְסִיסִים.</p>

<p>מִהֵר אֶל־צִי־הָאֲכַיִּים וְעַד־אָהֳלֵיהֶם לָקַחַת</p>

<p>רֹמַח אַדִּירִים וְאָרֹךְ שֶׁהִשְׁאִיר לוֹ בְאָהֳלוֹ.
<br><br />
וְיֶתֶר הַחַיִל נִלְחָמִים, וַיְהִי קוֹל הַקְּרָב עוֹלֶה וְגָדוֹל.</p>

<p>טֶבְקְרוֹס בְּנוֹ שֶׁל־טֶלַּמּוֹן הוּא הִתְחִיל וַיַּךְ אֶת־אִמְבְּרִיּוֹס  170</p>

<p>תּוֹפֵשׂ־הַכִּידוֹן, בֶּן־מֶנְטוֹר הֶעָשִׁיר בְּעֶדְרֵי הַסּוּסִים,</p>

<p>יוֹשֵׁב פֵּדַיְאוֹן, וּבְטֶרֶם עֲלוֹת בְּנֵי־הָאֲכַיִּים עֲלֶיהָ.</p>

<p>אִשְׁתּוֹ, הִיא מֵדֶסִּיקַסְטָה, שֶׁיָּלְדָה פִילֶגֶשׁ פְּרִיאַמּוֹס.</p>

<p>אֶפֶס כְּשֶׁבָּאוּ הַסְּפִינוֹת הַכְּפוּפוֹת שֶׁל־הַדַּנָּאִים,</p>

<p>שָׁב אִלְיוֹנָה וְהָיָה מִצְטַיֵּן בֵּין צִבְאוֹת הַטְּרוֹיִים,   175</p>

<p>יָשַׁב בְּהֵיכַל פְּרִיאַמּוֹס, שֶׁכִּבְּדוֹ כְאֶחָד מִבָּנָיו.</p>

<p>בְּנוֹ שֶׁל־טֶלַּמּוֹן פְּגָעוֹ וּמְחָצוֹ בְרָמְחוֹ הָאָרֹךְ</p>

<p>תַּחַת הָאֹזֶן, וְהוֹצִיא הָרֹמַח, – וַיִּפֹּל כְּמֵילָה</p>

<p>אֲשֶׁר הִתְנוֹסְסָה עַל־מְרוֹמֵי הַר נִשָּׂא וְנִשְׁפֶּה, כֹּרְתָה</p>

<p>בְּגַרְזֶן־נְחשֶׁת, וַתּוֹרֶד עָלֶיהָ הָרַכִּים לָאָרֶץ.    180</p>

<p>כָּכָה קָרַס, וּסְבִיבוֹ הִרְעִימָה נְחשֶׁת כְּלֵי־נִשְׁקוֹ.</p>

<p>טֶבְקְרוֹס אָץ אֵלָיו, כִּי נִכְסָף לִפְרֹק מֵעָלָיו אֶת־כֵּלָיו.</p>

<p>זֶה חָשׁ, וְהֶקְטוֹר בּוֹ הֵטִיל כִּידוֹנוֹ הַמַּבְרִיק; וְאוּלָם</p>

<p>נִכְחוֹ הִתְבּוֹנֵן הַלָּז, כִּמְעַט נָטָה מֶנּוּ, וְהֶחֱטִיא.</p>

<p>פָּגַע הַלָּז בְּאָמְפִימָכוֹס בְּנוֹ שֶׁל־קְטֶאַטּוֹס בֶּן־אַקְטוֹר,  185</p>

<p>וְהוּא אַךְ זֶה יוֹרֵד לַשַּׁעַר, וַיִּמְחָצוֹ בְרָמְחוֹ בֶחָזֶה.</p>

<p>נָפַל וְהִרְעִים בְּנָפְלוֹ, כְּלֵי־נִשְׁקוֹ מְצַלְצְלִים עָלָיו.</p>

<p>הֶקְטוֹר חָשׁ לִפְרֹק מֵעָלָיו קוֹבָעוֹ הָעוֹטֵר לָרַקּוֹת</p>

<p>שֶׁל־אָמְפִימָכוֹס הַגִּבּוֹר אֲשֶׁר מִסָּבִיב לְרֹאשׁוֹ;</p>

<p>אוּלָם בָּא אָיַס וַיָּטֶל חֲנִיתוֹ הַנּוֹצְצָה בְהֶקְטוֹר,  190</p>

<p>בְּעוֹד זֶה חָשׁ. אַךְ לֹא נָגַע בִּבְשָׂרוֹ, כִּי נְחשֶׁת אֲיֻמָּה</p>

<p>עוֹטָה אוֹתוֹ אֶת־כֻּלּוֹ, וַיִּפְגַּע בְּטַבּוּר הַמָּגֵן,</p>

<p>הָדֹף הֲדָפוֹ לְאָחוֹר וּבְכֹחַ, וַיִּסּוֹג מֵאֵצֶל</p>

<p>שְׁנֵי הַחֲלָלִים, מִהֲרוּ וּסְחָבוּם בְּנֵי־הָאֲכַיִּים.</p>

<p>אֶת־אָמְפִימָכוֹס הוֹצִיאוּ מֶנֶּסְתֵּס הַנַּעֲלֶה וּסְטִיכְיוֹס,  195</p>

<p>רָאשֵׁי בְנֵי־אַתּוּנָה, נְשָׂאוּהוּ עַד־חֵיל הָאֲכַיִּים.</p>

<p>אַךְ הָאָיַסִּים הַשּׁוֹאֲפִים קְרָבוֹת הֵם תָּפְשׂוּ בְאִמְבְּרִיּוֹס.</p>

<p>כְּאוֹתָם שְׁנַיִם אֲרָיוֹת שֶׁגָּזְלוּ הָעֵז מִפִּי כְלָבִים</p>

<p>חַדֵּי־שִׁנַּיִם בַּסְּבַךְ יִשָּׂאוּהָ בַשִּׂיחַ הֶעָבֹת</p>

<p>מָרוֹם עַל־פְּנֵי־הָאֲדָמָה וּבְמוֹ לֹעֵיהֶם יִשָּׂאוּ, –   200</p>

<p>כָּכָה הֵרִימוּ אֶת־זֶה הָאָיַסִּים עֲדוּיֵי־הַשִּׁרְיָן,</p>

<p>פּוֹרְקִים מֵעָלָיו אֶת־נִשְׁקוֹ; אַךְ רֹאשׁוֹ הִתִּיז מֵעָלָיו</p>

<p>בְּנוֹ שֶׁל־אוֹאִילֵס, כִּי חָרָה בוֹ אַפּוֹ עַל־דְּבַר אָמְפִימָכוֹס,</p>

<p>הִשְׁלִיךְ אוֹתוֹ בֶהָמוֹן כְּשֵׁם שֶׁמַּשְׁלִיכִים הַכַּדּוּר,</p>

<p>נָפַל הָרֹאשׁ אֶל־פְּנֵי רַגְלָיו שֶׁל־הֶקְטוֹר, הִתְפַּלֵּשׁ בָּאָבָק.  205
<br><br />
אוּלָם אָז אָנַף פּוֹסֵידוֹן, וַיִּבְעַר בּוֹ אַפּוֹ, כִּי נָפַל</p>

<p>נִינוֹ בְסַעַר מִלְחָמָה, בְּמִלְחֶמֶת־הַדָּם הָאֲיֻמָּה.</p>

<p>נָשָׂא אֶת־רַגְלָיו אֶל־צִי הָאֲכַיִּים וְאֶל־אָהֳלֵיהֶם,</p>

<p>לְעוֹרֵר אֶת־הַדַּנָּאִים וּלְהָכִין מַתְּלָאוֹת לַטְּרוֹיִים.</p>

<p>פָּגַע בְּאִידוֹמֶנֵּס הַמְּצֻיָּן בְּתוֹפְשֵׂי־הָרֹמַח,     210</p>

<p>הָיָה זֶה שָׁב מֵעִם רֵעוֹ שֶׁזֶּה אַךְ בָּא נָטַשׁ הַקָּטֶל,</p>

<p>יַעַן שָׁם נִפְצַע בַּנְּחֹשֶׁת הַחַדָּה עַל־יַד הָאַרְכּוּבָה.</p>

<p>רֵעָיו מִשָּׁם הוֹצִיאוּהוּ, וַיִּפְקֹד עָלָיו לָרוֹפְאִים;</p>

<p>אוּלָם הוּא שָׁב מִן־הָאֹהֶל, כִּי נַפְשׁוֹ שׁוּב קְרָבוֹת חָפֵצָה.</p>

<p>דִּבֵּר אֵלָיו הַשַּׁלִּיט מַרְגִּיז־הָאָרֶץ וַיַּעַן,      215</p>

<p>שִׁנָּה אֶת־קוֹלוֹ כְקוֹלוֹ שֶׁל־תּוֹאַס בְּנוֹ שֶׁל־אַנְדְּרֵימוֹן.</p>

<p>אֲשֶׁר שָׁפַךְ מֶמְשַׁלְתּוֹ עַל־הָאֵיטוֹלִים בְּכָל־פְּלֶבְרוֹן</p>

<p>וְאֶרֶץ הַסְּלָעִים קַלִּידוֹן, שָׁם עַמּוֹ כִבְּדָהוּ כְבוֹד אֵלִים:</p>

<p>&quot;אִידוֹמֶנֵּס הַמּוֹשֵׁל־בַּכְּרֵתִים, הַגִּידָה אֵי בָאוּ</p>

<p>כָּל־הָאִיּוּמִים, שֶׁאִיְּמוּ בְנֵי־הָאֲכַיִּים עַל־טְרוֹיִים?&quot;  220
<br><br />
הֵשִׁיב לוֹ אִידוֹמֶנֵּס הַמּוֹשֵׁל־בַּכְּרֵתִים אֲמָרָיו:</p>

<p>&quot;תּוֹאַס, אֵין אִישׁ אֲשֶׁר אָשֵׁם, כְּפִי רְאוֹת עֵינַי, כִּי אָמְנָם</p>

<p>הִנֵּה כֻלָּנוּ יָדַעְנוּ וַנָּבֶן אֵיךְ לִתְגָּר מִלְחָמָה,</p>

<p>אֵין רַכֵּי־לֵב בְּקִרְבֵּנוּ, וְאֵין שְׁפַל־יָדַיִם שֶׁיִּרְחַק</p>

<p>מִן־הַמִּלְחָמָה הַקָּשָׁה; אֵין זֹאת כִּי כֵן טוֹב בְּעֵינֵי  225</p>

<p>בְּנוֹ שֶׁל־קְרוֹנוֹס הַשַּׂגִּיא, וְתַמּוּ אֲכַיִּים לִגְוֹעַ</p>

<p>הַרְחֵק מֵאַרְגּוֹס וּבְחֶרְפָּה פֹה יִפְּלוּ חֲלָלִים כֻּלָּהַם!</p>

<p>אוּלָם, תּוֹאַס, הֵן אַתָּה מֵאָז וּמֵעוֹלָם עַז־רוּחַ,</p>

<p>אַתָּה עוֹרַרְתָּ אֲחֵרִים, אִם־יָדָיו רָאִיתָ כִּי רָפוּ,</p>

<p>אַל־נָא תֶחְדַּל הַפַּעַם מֵעוֹרֵר אִישׁ אִישׁ וּמְעוֹדְדוֹ&quot;. 230
<br><br />
דִּבֵּר אֵלָיו פּוֹסֵידוֹן מַרְגִּיז־הָאָרֶץ וַיַּעַן:</p>

<p>&quot;אִידוֹמֶנֵּס, הַבַּיְתָה אַל־יָשׁוּב הַגֶּבֶר מִטְּרוֹיָה,</p>

<p>יְהִי מְשׂוֹשׂ־נַפְשָׁם שֶׁל־כְּלָבִים זַרְזִירֵי־מָתְנַיִם בַּשָּׂדֶה</p>

<p>אִישׁ, אֲשֶׁר יֶאֱסֹף כַּיּוֹם וְלֹא יֵרֵד לַשָּׁעַר!</p>

<p>הָבָה קַח אֶת־הַנֶּשֶׁק, בֹּא אִתִּי וְיַחְדָּו נְמַהֵר,  235</p>

<p>אוּלַי עוֹד נִהְיֶה לִישׁוּעָה, וְאִם־גַּם אַךְ שְׁנַיִם אֲנָחְנוּ.</p>

<p>יָפֶה כֹחָם שֶׁל־רַבִּים, וְאִם־גַּם שִׁפְלֵי־יָדָיִם,</p>

<p>אָנוּ כֹחֵנוּ אִתָּנוּ עוֹד לִתְגָּר מִלְחָמָה עִם־טוֹבִים&quot;.
<br><br />
דִּבֵּר הָאֵל, וַיְמַהֵר וַיָּשָׁב אֶל־קְרָב בְּנֵי־הָאָדָם.</p>

<p>אַךְ אִידוֹמֶנֵּס הוּא נִכְנַס לָאֹהֶל הַבָּנוּי בֶּהָדָר,   240</p>

<p>שָׂם עָלָיו נִשְׁקוֹ הַנָּאוֶה וַיֹּאחֶז בִּשְׁתַּיִם חֲנִיתוֹת,</p>

<p>נֶחְפַּז, וְהָיָה מַרְאֵהוּ כַּבָּרָק שֶׁתְּפָשׂוֹ בֶן־קְרוֹנוֹס,</p>

<p>זְרָקוֹ מֵרָאשֵׁי אוֹלִימְפּוֹס הָהָר רַב־הָאוֹרוֹת לְמוֹפֵת,</p>

<p>אוֹת לִבְנֵי־תְמוּתָה – וְהָלַךְ וְזָרַח זֶה אוֹרוֹ לְמֵרָחוֹק, –</p>

<p>כָּכָה הִבְרִיקָה הַנְּחֹשֶׁת מִסָּבִיב לְחָזוֹ, בְּהֵחָפְזוֹ.    245</p>

<p>פָּגַע הַלָּז בְּמֵרִיאוֹנֵס, נַעֲרוֹ מְשָׁרְתוֹ הַנָּדִיב,</p>

<p>קָרוֹב אֵצֶל אָהֳלוֹ, כִּי נִכְנַס לָקַחַת לוֹ כִידוֹן,</p>

<p>רֹמַח נְחשֶׁת, וַיַּעַן לוֹ אִידוֹמֶנֵּס הָאַדִּיר:</p>

<p>&quot;מֵרִיאוֹנֵס בֶּן־מוֹלוֹס הֶחָבִיב עָלַי מִכָּל־רֵעָי!</p>

<p>לָמָּה זֶה בָּאתָ וַתִּטֹּשׁ הַקְּרָב וְאֶת־שְׁאוֹן הַמַּעֲרָכָה?  250</p>

<p>אוּלַי פָּצֹעַ פְּצָעוּךָ וְעֹקֶץ הַחֵץ לְךָ הֵצֵר?</p>

<p>אוּלַי שְׁלָחוּךָ לִקְרֹא לִי? גַּם נַפְשִׁי הִיא אֵינָהּ חוֹמֶדֶת</p>

<p>שֶׁבֶת וּלְחַבֵּק יָדַיִם בָּאֹהֶל, כִּי קְרָבוֹת אֶשְׁאָפָה!&quot;
<br><br />
הֵשִׁיב אֲמָרָיו אָז לוֹ מֵרִיאוֹנֵס הַנָּבוֹן וַיֹּאמֶר:</p>

<p>&quot;אִידוֹמֶנֵּס שַׂר־כְּרֵתִים לוֹבְשֵׁי־שִׁרְיוֹנוֹת־נְחֻשָּׁה!  255</p>

<p>בָּאתִי, כִּי רֹמַח בִּקַּשְׁתִּי, אִם־יֵשׁ לְךָ בְאָהֳלֶיךָ.</p>

<p>הִנֵּה חֲנִיתִי שֶׁלִּי, אֲנִי שְׁבַרְתִּיהָ לִרְסִיסִים,</p>

<p>כִּי הֵטַלְתִּיהָ בְמָגִנּוֹ שֶׁל־דֵּאִיפוֹבּוֹס הָאַמִּיץ&quot;.
<br><br />
עָנָה לוֹ אִידוֹמֶנֵּס הַמַּנְהִיג־לַכְּרֵתִים וַיֹּאמֶר:</p>

<p>&quot;אִם־לַחֲנִיתוֹת דָּרַשְׁתָּ, הֲלֹא בְאָהֳלִי תִמְצָאֵן.    260</p>

<p>יֵשׁ גַּם אַחַת גַּם עֶשְׂרִים עַל־יַד כָּל־הַקִּירוֹת הַבְּהִירִים,</p>

<p>רָמְחֵי־טְרוֹיִים נָשָׂאתִי מֵעַל הַחֲלָלִים, כִּי אָכֵן</p>

<p>אֵין אֲנִי נִצָּב מֵרָחוֹק עֵת אֵצֵא לְדַבֵּר עִם־אוֹיֵב.</p>

<p>הִנֵּה עַל־כֵּן לִי חֲנִיתוֹת, מָגִנִּים עֲטוּרֵי־טַבּוּרִים,</p>

<p>יֵשׁ לִי קוֹבְעֵי־מִלְחָמָה וְשִׁרְיוֹנוֹת מַזְהִירִים יְקָרוֹת&quot;.  265
<br><br />
עָנָה לוֹ מֵרִיאוֹנֵס הָאִישׁ טוֹב־הַשֶּׂכֶל, הַנָּבוֹן:</p>

<p>&quot;אָכֵן, גַּם לִי בְאָהֳלִי וְגַם בִּסְפִינָתִי הַשְּׁחוֹרָה</p>

<p>נֶשֶׁק רַב, שְׁלַל הַטְּרוֹיִים, אַךְ רָחוֹק מְאֹד מִלְּקַחְתּוֹ;</p>

<p>כִּי גַם אֲנִי, כִּמְדֻמַּנִי, טֶרֶם שָׁכַחְתִּי הַגְּבוּרָה,</p>

<p>בֵּין הַחֲלוּצִים יָצָאתִי בַקְּרָב – הוּא תִפְאַרְתּוֹ שֶׁל־גָּבֶר.  270</p>

<p>שָׁם אֶתְיַצֵּב בְּסַעַר הַקְּרָב אִם־יֵשׁ לָחֶם בַּשָּׁעַר.</p>

<p>אִם־זֶה נֶעְלַם מֵאֶחָד מִבְּנֵי הָאֲכַיִּים הָעוֹטִים</p>

<p>שִׁרְיוֹן־נְחשֶׁת, הֵן אַתָּה, דּוֹמַנִי, יָדֹעַ יָדָעְתָּ&quot;.
<br><br />
עָנָה לוֹ אִידוֹמֶנֵּס הַנָּגִיד־לִגְדוּדֵי־הַכְּרֵתִים:</p>

<p>&quot;אָכֵן, אָנֹכִי גְבוּרָתְךָ יָדַעְתִּי, שַׁלָּמָה תְסַפֵּר?  275</p>

<p>אִלּוּ לִבְחֹר אָמַרְנוּ גִּבּוֹרֵי־הָעָם בָּאֳנִיּוֹת</p>

<p>שֶׁבֶת בַּמַּאֲרָב – כִּי שָׁם תִּגָּלֶה גְבוּרָתוֹ שֶׁל־גָּבֶר –</p>

<p>בָּרוּר, מִי לִבּוֹ־אַמִּיץ וּמִי רַך־הַלֵּב וְהַיָּרֵא,</p>

<p>יַעַן כִּי צֶבַע עוֹר פָּנָיו שֶׁל־יָרֵא יִשְׁתַּנֶּה לִרְגָעִים,</p>

<p>לִבּוֹ בְקִרְבּוֹ לֹא יִתֶּן־לוֹ שֶׁבֶת בִּמְנוּחָה עַל־מְקוֹמוֹ,  280</p>

<p>אֶלָּא יִתְנוֹדֵד אוֹ יִכְרַע עַל־רֶגֶל אַחַת אוֹ שְׁנִיָּה.</p>

<p>לִבּוֹ בְחֻבּוֹ מְפַרְפֵּר, מִתְחַלְחֵל וְהוֹלֵם בְּחָזְקָה,</p>

<p>יִירָא וְיִפְחַד הַמָּוֶת, וְשִׁנָּיו בּוֹ נוֹקְשׁוֹת מִפָּחַד.</p>

<p>אוּלָם הַגִבּוֹר לֹא כֵן, כִּי גַם צֶבַע פָּנָיו לֹא שֻׁנָּה,</p>

<p>זָרוּ לוֹ פַחַד וְאֵימָה עֵת יֵשֵׁב בַּמַּאֲרָב עִם־גְּבָרִים,  285</p>

<p>נַפְשׁוֹ נִכְסְפָה לְמַהֵר וּלִתְגָּר מִלְחָמָה אֲיֻמָּה.</p>

<p>אֵין מִי שֶׁיִּתֵּן שָׁם דֹּפִי בִזְרֹעֲךָ וּגְבוּרָתֶךָ;</p>

<p>אִלּוּ פָצֹעַ פְּצָעוּךָ בְמִלְחַמְתְּךָ בְחֵץ אוֹ בְרֹמַח,</p>

<p>הָיָה הַחֵץ אָז פּוֹגַעֲךָ לֹא בְעָרְפְּךָ וְלֹא בִכְתֵפֶךָ,</p>

<p>אֶלָּא בְחָזְךָ אוֹ בְּבִטְנְךָ, כְּשֶׁאַתָּה מִשְׂתָּעֵר וְיוֹצֵא  290</p>

<p>לִקְרַאת אוֹיִבְךָ, כִּי תִתְגָּר מִלְחָמָה בִגְדוּד הַחֲלוּצִים.</p>

<p>אוּלָם אַל־נוֹסִיף פֹּה לַעֲמֹד וּלְפַטְפֵּט כִּפְתָאִים תִּינוֹקוֹת;</p>

<p>פֶּן־יִתְעַבֵּר עוֹד בָּנוּ אַחַד הָעָם; אַךְ הִכָּנֵס –</p>

<p>מַהֵר אֵלַי הָאֹהֱלָה וּקְחָה־לְּךָ רֹמַח אַדִּירִים&quot;.
<br><br />
כָּכָה הִבִּיעַ, וַיְמַהֵר הָאִישׁ מֵרִיאוֹנֵס הַנִּמְשָׁל-  295</p>

<p>לְאָרֵס הַקַּל, מִן־הָאֹהֶל חִישׁ הוֹצִיא לוֹ רֹמַח־נְחשֶׁת.</p>

<p>בָּא אַחֲרֵי אִידוֹמֶנֵּס מִשְׁתּוֹקֵק לָרֶדֶת לַקָּטֶל.</p>

<p>כְּמַרְאֵה אָרֵס הַקַּטְלָן הַיּוֹרֵד אֶל־פְּנֵי־הַמַּעֲרָכָה</p>

<p>וְאָרַח לוֹ בְנוֹ זֶה חֲבִיבוֹ – הַפַּחַד הַשַּׂגִּיא וְהַגִּבּוֹר,</p>

<p>אֲשֶׁר מִפָּנָיו יֵחַתּוּ, יָנוּסוּ גַם אַנְשֵׁי־הֶחָיִל,    300</p>

<p>כְּצַעֲדָם שְׁנֵיהֶם חֲמֻשִּׁים מִתְּרֵקְיָה עַל־יוֹשְׁבֵי אֵפִירָה,</p>

<p>אוֹ עַל־בְּנֵי פְלֶגְיָה הַגֵּאִים, אַךְ לֹא לִשְׁנֵי אֵלֶּה קַשּׁוּבָה</p>

<p>אָזְנָם, כִּי רַק לְאֹם אֶחָד יְחוֹנְנוּ תְהִלַּת נִצָּחוֹן, –</p>

<p>כָּכָה אָז יָרְדוּ לַשַּׁעַר מַנְהִיגֵי הָעָם אִידוֹמֶנֵּס</p>

<p>וּמֵרִיאוֹנֵס עֲדוּיִים כְּלֵי־נִשְׁקָם וּנְחֻשְׁתָּם מַבְרֶקֶת.  305</p>

<p>רִאשׁוֹן נָשָׂא אִמְרָתוֹ הָאִישׁ מֵרִיאוֹנֵס וַיַּעַן:</p>

<p>&quot;בֶּן־דֶּבְקַלְיוֹן, אָן תִּפְנֶה, עַל־אֵיזֶה גְדוּד תָּעִיר זְרוֹעֶךָ?</p>

<p>אוּלַי תָשִׂים פָּנֶיךָ לִימִין הַמַּעֲרָכָה אוֹ תֵצֵא</p>

<p>בְּקֶרֶב הָעָם אוֹ לִשְׂמֹאלוֹ? לִי נִרְאֶה, בְּשׁוּם מָקוֹם לֹא תֶחְסַר</p>

<p>כֹּה הָעֲבוֹדָה לִבְנֵי־הָאֲכַיִּים יְפֵי־הַמַּחְלָפוֹת&quot;.     310
<br><br />
עָנָה לוֹ אִידוֹמֶנֵּס הַנָּגִיד־לַכְּרֵתִים וַיְדַבֵּר:</p>

<p>&quot;הִנֵּה בְאֶמְצַע הַצִּי שָׁם יֶשְׁנָם אֲחֵרִים לְהָגֵן,</p>

<p>שָׁם שְׁנֵי הָאָיַס וְשָׁם טֶבְקְרוֹס הַטּוֹב שֶׁבִּבְנֵי־הָאֲכַיִּים</p>

<p>לִירוֹת בַּקֶּשֶׁת וְהַגִּבּוֹר בְּעוֹרְכֵי־הַקְּרָב בַּחֲרָבוֹת,</p>

<p>הֵמָּה יָצִיקוּ לְמַדַּי לְהֶקְטוֹר בְּנוֹ שֶׁל־פְּרִיאַמּוֹס,  315</p>

<p>וְאִם־כִּי יִשְׂתָּעֵר בַּקְּרָב, וְאִם־גַּם מְאֹד נֶאְדָּר בַּכֹּחַ.</p>

<p>נַפְשׁוֹ אִם־תִּכְסֹף מְאֹד לְהִלָּחֵם, הֵן יִקְשֶׁה מִמֶּנּוּ</p>

<p>לִגְבֹּר עַל־כֹּחַ שְׁנֵי אֵלֶּה וְעַל־זְרוֹעָם זוֹ הַנַּעֲרָצָה,</p>

<p>לְשַׁלַּח הַסְּפִינוֹת בָּאֵשׁ, אִם־לֹא יִזְרֹק בֶּן־קְרוֹנוֹס בְּעַצְמוֹ</p>

<p>לַבַּת הָאֵשׁ הָאוֹכֶלֶת בַּסְּפִינוֹת הַמְמַהֲרוֹת־לָשׁוּט.   320</p>

<p>יַעַן אֵין אִישׁ אֲשֶׁר יִסּוֹג זֶה אָיַס הַגָּדוֹל מִפָּנָיו,</p>

<p>אִם־מִבְּנֵי־תְמוּתָה הִנֵּהוּ וְנִזּוֹן מִפְּרִי־הָאֲדָמָה,</p>

<p>בְּשָׂרוֹ אִם־נִתָּן לְמַחַץ־נְחשֶׁת וְאַבְנֵי־הַמִּדּוֹת.</p>

<p>הֵן גַּם מִפְּנֵי אֲכִילֵס, מְבַקֵּעַ מַעַרְכוֹת־הַגְּבָרִים,</p>

<p>אָחוֹר לֹא יִסּוֹג בַּקְּרָב; אַךְ אֵינוֹ קַל־רֶגֶל כָּמֹהוּ.   325</p>

<p>הָבָה וְנֵפֶן אֶל־שְׂמֹאל אֲגַף הַמִּלְחָמָה, וּמְהֵרָה</p>

<p>נִרְאֶה לְמִי נַנְחִיל תְּהִלָּה, הֲלָנוּ אוֹ לְצָרֵינוּ?&quot;
<br><br />
כָּכָה שָׂח, וּמֵרִיאוֹנֵס הַנִּמְשָׁל־לְאָרֵס הַמָּהִיר</p>

<p>הָלַךְ לְפָנָיו עַד־בּוֹאָם עַד־חֵיל הָאֲגַף אֲשֶׁר אָמָר.
<br><br />
רָאוּ הַטְּרוֹיִים אֶת־פְּנֵי אִידוֹמֶנֵּס הַנִּמְשָׁל־לְלַהַב,  330</p>

<p>אוֹתוֹ וְאֶת־נַעֲרוֹ מְשָׁרְתוֹ, הָעוֹטִים אֶת־נֶשֶׁק הַיְקָרוֹת,</p>

<p>אָצוּ הִשְׂתָּעֲרוּ עָלָיו בְּהָמוֹן, מַרְעִימִים בְּקוֹלָם.</p>

<p>פָּשְׁטָה מִלְחָמָה, קְרָב אָיֹם אֵצֶל יַרְכְּתֵי־הַסְּפִינוֹת.</p>

<p>כְּסוּפַת־הָאוֹן אֲשֶׁר תָּבֹא עַל־כַּנְפֵי הָרוּחוֹת בְּהִתְהוֹלְלָן,</p>

<p>יוֹם בּוֹ יִכְבַּד הָאָבָק עַל־רַחֲבֵי דְרָכִים וּשְׁבִילִים,   335</p>

<p>פִּתְאֹם עַנְנֵי־אָבָק אַדִּירִים יִתְאַבְּכוּ־יֵרוֹמוּ, –</p>

<p>כָּכָה הִתְלַקַּח הַקְּרָב שָׁם כִּי נַפְשָׁם לִהֲטָה קִרְבָּם</p>

<p>לַכְחִיד אִישׁ אֶת־רֵעֵהוּ וּלְהַכְרִית בַּנְּחֹשֶׁת הַשְּׁנוּנָה.</p>

<p>וְהַמַּעֲרָכָה הַמְּמוֹתְתָה אָדָם סוֹמֶרֶת כִּידוֹנִים</p>

<p>חוֹתְכֵי־בָשָׂר אֲרֻכִּים, בָּהֶם הֶחֱזִיקוּ זְרֹעוֹתָם.   340</p>

<p>וְזֹהַר נְחשֶׁת הַקּוֹבַע הַנּוֹצֵץ, וּנְגֹהוֹת שִׁרְיוֹנוֹת</p>

<p>זֶה אַךְ צִחְצְחוּ אוֹתָם וְיִפְעַת מָגִנִּים מַבְרִיקִים</p>

<p>מְעַוְּרִים אֶת־עֵינֵי הָרוֹאִים; כִּי אָמְנָם אַךְ אִישׁ לִבּוֹ אָבֶן</p>

<p>אֲשֶׁר הִתְבּוֹנֵן לַלָּחֶם, וְשָׂמַח וְלֹא דָאֲבָה נַפְשׁוֹ.
<br><br />
כָּכָה עוֹרְרוּ שְׁנֵי בָנָיו הָעַזִּים שֶׁל־קְרוֹנוֹס, שֶׁנִּפְרְדוּ  345</p>

<p>בְּדַעְתָּם, צָרוֹת וּתְלָאוֹת לִגְדוּדֵי בְנֵי־אָדָם גִּבּוֹרִים.</p>

<p>זֶבְס הוּא רָצָה לְחוֹנֵן הַתְּשׁוּעָה לַטְּרוֹיִים וּלְהֶקְטוֹר,</p>

<p>וְנִכְבַּד אֲכִיל קַל־הָרֶגֶל, וְאוּלָם לֹא אָמַר בְּנַפְשׁוֹ</p>

<p>לַעֲשׂוֹת כָּלָה עִם־עַם הָאֲכַיִּים עַל־יַד חוֹמוֹת אִלְיוֹס,</p>

<p>בַּקֵּשׁ אַךְ בִּקֵּשׁ לְכַבֵּד אֶת־תֶּטִּיס וְאֶת־בְּנָהּ עַז־הָרוּחַ.  350</p>

<p>אוּלָם פּוֹסֵידוֹן מְעוֹרֵר אֶת־הָאַרְגֵּאִים, בַּשֶּׁלִי</p>

<p>עָלָה מִנִּבְכֵי יָם אָפֹר, כִּי דָאֲבָה נַפְשׁוֹ, שֶׁהֵמָּה</p>

<p>גָּבְרוּ עֲלֵיהֶם הַטְּרוֹיִים, אַף אַפּוֹ מְאֹד חָרָה בְזֵאוּס.</p>

<p>אָכֵן, אַךְ אַחַת מַחְצַבְתָּם, מַקֶּבֶת בּוֹר אַחַת לִשְׁנֵיהֶם,</p>

<p>אֶפֶס זֶבְס בְּכוֹר אֶחָיו, וְלֹו יֶתֶר דַּעַת וָכֹחַ.     355</p>

<p>הִנֵּה לָכֵן מָנַע עַצְמוֹ מֵהָגֵן עֲלֵיהֶם בְּגָלוּי,</p>

<p>הָיָה מְעוֹרְרָם בַּשֶּׁלִי, כִּי לָבַשׁ צוּרָתוֹ שֶׁל־גָּבֶר.</p>

<p>כָּכָה מָתְחוּ הַשְּׁנַיִם עֲבוֹתוֹת הָאֵיבָה וְהָעֶבְרָה,</p>

<p>חֶבֶל־הַקְּרָב רַב־הַדָּמִים, עַל־קְשָׁרָיו הַמְשַׁלְּבִים הַצְּבָאוֹת,</p>

<p>חֶבֶל לֹא נִתָּק וְלֹא נִקְרָע, שֶׁהֶחֱלִישׁ בִּרְכַּיִם שֶׁל־רַבִּים.   360
<br><br />
אַךְ אִידוֹמֶנֵּס, וְאִם־בַּעַל שֵׂיבָה לְמֶחֱצָה, עוֹדֵד</p>

<p>אֶת־הַדַּנָּאִים, וְהֵמַס אֶת־לִבּוֹת־הַטְּרוֹיִים. הִשְׂתָּעֵר</p>

<p>הִכָּה אֶת־אוֹתְּרִיאוֹנֵס, שֶׁהֵנָּה בָּא מִקַּבֵּסוֹס,</p>

<p>אָתָא זֶה עַתָּה וּלְקוֹל הַשְּׁמוּעָה כִּי־פָרְצָה מִלְחָמָה,</p>

<p>נַפְשׁוֹ כִּי חָשְׁקָה בְקַסַּנְדְּרָה הַיָּפָה בְּכָל־בְּנוֹת פְּרִיאַמּוֹס.  365</p>

<p>מֹהַר לֹא נָתַן, אַךְ אָמַר כִּי יִפְעַל עֲלִילוֹת נוֹרָאוֹת:</p>

<p>גָּרֵשׁ יְגָרֵשׁ בְּאוֹן אֶת־הָאֲכַיִּים מִטְּרוֹיָה.</p>

<p>נֵאוֹת פְּרִיאַמּוֹס הַיָּשִׁישׁ וְהִבְטִיחַ לוֹ לָתֵת אֶת־בִּתּוֹ;</p>

<p>יָרַד לַשַּׁעַר הַלָּז, כִּי הֶאֱמִין בְּדִבְרֵי פְּרִיאַמּוֹס.</p>

<p>קָלַע אֵלָיו אִידוֹמֶנֵּס אֶת־רָמְחוֹ הַמַּבְרִיק וַיָּטֶל    370</p>

<p>בּוֹ וַיַּכֵּהוּ, כְּשֶׁזֶּה צוֹעֵד בְּגַאֲוָה; וְלֹא הֵגֵן</p>

<p>עָלָיו שִׁרְיַן־נְחֻשְׁתּוֹ, כִּי מְחָצוֹ בַבֶּטֶן בָּאֶמְצַע.</p>

<p>נָפַל בְּרַעַם וּבְרַעַשׁ, וְזֶה עָלָיו יָשִׂישׂ יָרִיעַ:</p>

<p>&quot;אוֹתְּרִיאוֹנֵס, מְאֹד אֲרוֹמִמְךָ עַל־כָּל־בְּנֵי תְמוּתָה,</p>

<p>אִלּוּ מִלֵּאתָ כָּל־אֲשֶׁר הִבְטַחְתָּ לַעֲשׂוֹת לְבֶן־דַּרְדָּן,  375</p>

<p>לוֹ לִפְּרִיאַמּוֹס הַמֶּלֶךְ, וְהוּא הִבְטִיחֲךָ אֶת־בִּתּוֹ.</p>

<p>הִנֵּה גַּם אָנוּ הָיִינוּ מַבְטִיחִים לְךָ וְגַם מְקַיְּמִים</p>

<p>לָתֵת לְךָ אֶת־הַיָּפָה בִּבְנוֹת־אֲגַמֶּמְנוֹן בֶּן־אַטְרֵס,</p>

<p>לַהֲבִיאֶנָּה מֵאַרְגּוֹס, וְהָיְתָה לְךָ פֹה לְאִשָּׁה,</p>

<p>יָדְךָ אִם־תִּהְיֶה אִתָּנוּ בִטְרוֹיָה הָעִיר הַנּוֹשֶׁבֶת.  380</p>

<p>בֹּא אֶל־הַסְּפִינוֹת הַיּוֹרְדוֹת־בַּיָּם, וְשָׁם נִכְרֹת בְּרִית־תְּנָאִים,</p>

<p>נַחְתֹּךְ דְּבַר־הַחֲתֻנָּה, כִּי חוֹתְנִים לֹא רָעִים גַּם אָנוּ!&quot;
<br><br />
כָּכָה שָׂח אִידוֹמֶנֵּס, וַיַּחֲזֵק בְּרַגְלוֹ וּמְשָׁכוֹ</p>

<p>דֶּרֶךְ הַקְּרָב זֶה הָאָיֹם. אַךְ אַסְיוֹס בָּא אָז לְנָקְמוֹ.</p>

<p>רַגְלִי בָא לִפְנֵי הַסּוּסִים, וְהֵמָּה נוֹחֲרִים בְּשִׁכְמוֹ,  385</p>

<p>נַעֲרוֹ מְשָׁרְתוֹ בָם נוֹהֵג, וְהוּא אוֹמֵר בְּנַפְשׁוֹ לְהַכּוֹת</p>

<p>אֶת־אִידוֹמֶנֵּס, וְאוּלָם הִקְדִימוֹ הַלָּז וּבָרֹמַח</p>

<p>פְּצָעוֹ בִגְרוֹנוֹ מִתַּחַת לַסַּנְטֵר, וַתֵּצֵא הַנְּחשֶׁת.</p>

<p>כָּרַע הַלָּז, כִּנְפֹל אַלּוֹן, אוֹ תִּרְזָה אוֹ אֹרֶן יְפֵה־קוֹמָה,</p>

<p>אֲשֶׁר כְּרָתוּהוּ בֶהָרִים חָרָשֵׁי־הָעֵצִים בְּגַרְזִנִּים   390</p>

<p>זֶה אַךְ הָשְׁחָזוּ, לִהְיוֹתוֹ קוֹרָה לְבִנְיַן אֳנִיָּה, –</p>

<p>כָּכָה הִשְׂתָּרַע הַלָּז עַל־יַד רִכְבּוֹ וְאֵצֶל הַסּוּסִים,</p>

<p>נוֹהֵם וּמְחַטֵּט בְּכַפָּיו בָּאָבָק הַמְגֹאָל בְּדָמִים.</p>

<p>נִדְהַם גַּם נַעֲרוֹ רַכָּבוֹ אַף רוּחַ בִּינָתוֹ עֲזָבוֹ,</p>

<p>לִבּוֹ לֹא עָרַב לְהִתְחַמֵּק מִמְּשַׂנְאָיו וּלְהַפְנוֹת אֶת־סוּסָיו. 395</p>

<p>חָשׁ אַנְטִילוֹכוֹס הַגִּבּוֹר וַיִּדְקְרוֹ, פְּגָעוֹ בְאֶמְצַע</p>

<p>שִׁרְיַן־הַנְּחשֶׁת שֶׁלָּבַש, וְלֹא עָמַד לוֹ, כִּי בָא עֹקֶץ</p>

<p>רָמְחוֹ, פְּצָעוֹ בְּבִטְנוֹ, בָּאֶמְצַע, וַיִּפֹּל מֵרִכְבּוֹ,</p>

<p>רִכְבּוֹ הֶעָשׂוּי לְתִפְאָרָה, גִּרְגֵּר וַיִּפַּח אֶת־רוּחוֹ.</p>

<p>אַךְ אַנְטִילוֹכוֹס בֶּן־נֶסְטוֹר הַגִּבּוֹר הוּא גֵרַשׁ הַסּוּסִים  400</p>

<p>מֵאֵת הַטְּרוֹיִים אֶל־צְבָא הָאֲכַיִּים עֲדוּיֵי־הַמְּצָחוֹת.
<br><br />
אָז דֵּאִיפוֹבּוֹס הִתְקָרֵב עַד אִידוֹמֶנֵּס, כִּי חָרָה</p>

<p>לוֹ עַל־דְּבַר אַסְיוֹס שֶׁהוּמַת, וַיָּטֶל חֲנִיתוֹ הַנּוֹצְצָה.</p>

<p>אַךְ אִידוֹמֶנֵּס הִתְבּוֹנֵן וְרָאָה אֶת־כִּידוֹן הַנְּחשֶׁת,</p>

<p>נָטָה הַצִּדָּה וַיִּתְכַּס בַּמָּגֵן הַמְעֻגָּל עַל־סְבִיבוֹ,    405</p>

<p>עָשׂוּי מֵעוֹרוֹת שֶׁל־שְׁוָרִים וְנֶחְפֶּה נְחשֶׁת מַבְרֶקֶת,</p>

<p>עֻטְּרָה לִשְׂפָתוֹ מִסָּבִיב, וּשְׁתַּיִם יָדוֹת לַמָּגֵן.</p>

<p>תַּחַת הַמָּגֵן הִתְכַּנֵּס, וַיַּעֲבֹר הַכִּידוֹן עַל־פָּנָיו,</p>

<p>נָתַן הַמָּגֵן קוֹל אָטוּם, כִּי נָגַע בּוֹ כִידוֹן הַנְּחשֶׁת.</p>

<p>רֵיקָם לֹא יָצָא הַכִּידוֹן מִיָּדוֹ, הַיָּד הַחֲזָקָה,    410</p>

<p>מָחַץ אֶת־בְּנוֹ שֶׁל־הִפַּסוֹס, אֶת־רוֹעֵה־הָעָם אֶת־הִפְּסֵנוֹר,</p>

<p>נִמְעַךְ בִּכְבֵדוֹ וְתַחַת סַרְעַפְתּוֹ וַיַּחֲלֵשׁ אֶת־בִּרְכָּיו.</p>

<p>עָלַץ לְבַב דֵּאִיפוֹבּוֹס, וַיִּקְרָא וַיַּרְעֵם בְּקוֹלוֹ:</p>

<p>&quot;אַסְיוֹס כִּי שָׁכַב גַּם־נֻקַּם, אֲדַמֶּה כִי־יָשִׂישׂ בְּלִבּוֹ,</p>

<p>וְאִם־גַּם יֵרֵד בֵּית־הָדֵס, זֶה סוֹגֵר הַשְּׁעָרִים הַכַּבִּיר,  415</p>

<p>עַל־כִּי נָתַתִּי לוֹ אִישׁ אֲשֶׁר עָלָיו יִלָּוֶה בְדַרְכּוֹ!&quot;
<br><br />
כָּכָה שָׂח, וּבְנֵי־אַרְגּוֹס מַה־דָּאֲבָה נַפְשָׁם לְשִׂמְחָתוֹ,</p>

<p>אֶפֶס עַל־כֻּלָּם הוּא הֵמַר לְלֵב אַנְטִילוֹכוֹס הַגִּבּוֹר;</p>

<p>וְאַף אִם־נַפְשׁוֹ לוֹ מָרָה, לֹא שָׁכַח אֶת־רֵעוֹ עֲמִיתוֹ.</p>

<p>נֶחְפַּז, הִתְיַצֵּב מִלְּפָנָיו וַיְסוֹכֵךְ עַל־רֵעוֹ בַצִּנָּה.  420</p>

<p>גָּחֲנוּ שְׁנַיִם יְדִידִים אֲהוּבִים לְשֵׂאתוֹ עַל־שִׁכְמָם,</p>

<p>הֵמָּה מֵקִיסְטֵס בֶּן־אֶכְיוֹס וַאֲלַסְטוֹר הָאִישׁ הָאֱלֹהִי,</p>

<p>בָּאוּ עַד־פְּנֵי־הָאֳנִיּוֹת, וְהוּא נֶאֱנָח מֵעָצְמַת מַכְאוֹבָיו.</p>

<p>אַךְ אִידוֹמֶנֵּס לֹא שָׁכַךְ, עוֹדֶנּוּ מִשְׁתּוֹקֵק בְּעֶבְרָתוֹ</p>

<p>לְהַאֲפִיל עַל־אַחַד הַטְּרוֹיִים בְּאַשְׁמַנֵּי־הַלַּיְלָה אוֹ לִנְפֹּל  425</p>

<p>בְּעַצְמוֹ לָאָרֶץ, בְּגָרְשׁוֹ מֵעַם הָאֲכַיִּים הָרָעָה.</p>

<p>הִכָּה נֶפֶשׁ אֶת־בֶּן־אֵיסִיאֵטֵס מִזַּרְעוֹ שֶׁל־זֵאוּס,</p>

<p>אֶת־אַלְקַתּוֹאוֹס הַגִּבּוֹר חֲתָנוֹ אֲשֶׁר לְאַנְכִיסֵס,</p>

<p>לָקַח אֶת־הִפּוֹדַמֵּיָה הִיא בִתּוֹ הַבְּכִירָה לוֹ לְאִשָּׁה,</p>

<p>וְהִיא הָאֲהוּבָה לְאָבִיהָ וּלְאִמָּהּ הַגְּבִירָה בַהֵיכָל,   430</p>

<p>יַעַן כִּי־עָלְתָה עַל־כָּל־בְּנוֹת־גִּילָהּ בְּיֹפִי וּבְחָכְמָה,</p>

<p>בְּכָל מְלֶאכֶת־יָד וּבְבִינָה, עַל־כֵּן לָקַח אוֹתָה לְאִשָּׁה</p>

<p>גֶּבֶר הָעוֹלֶה עַל־כֹּל בִּטְרוֹיָה רַחֲבַת־הַשְּׁוָקִים.</p>

<p>אוֹתוֹ הִכְרִיעַ אֲזַי פּוֹסֵידוֹן בְּיַד אִידוֹמֶנֵּס,</p>

<p>הֵעִיב אֶת־עֵינָיו הָאוֹרוֹת וְעָצַר בַּאֲבָרָיו הַצַּחִים,  435</p>

<p>יַעַן גַּם לְהִמָּלֵט גַּם אָחוֹר לָסֶגֶת לֹא יָכֹל.</p>

<p>אֶפֶס כְּעַמּוּד וּכְגֶזַע עֵץ רָם־צַמֶּרֶת שָׁם נִצַּב</p>

<p>דֹּם מִבְּלִי נוֹעַ, וּבְאֶמְצַע חָזֵהוּ פְּצָעָהוּ הַגִּבּוֹר,</p>

<p>הוּא אִידוֹמֶנֵּס, וַיִּקְרַע לִשְׁנַיִם אֶת־שִׁרְיַן־נְחֻשְׁתּוֹ,</p>

<p>אֲשֶׁר הֵגֵן תָּמִיד עַל־בְּשָׂרוֹ מִפְּנֵי הָאֲבַדּוֹן.    440</p>

<p>עַתָּה שִׁקְשֵׁק צְרוּדוֹת, הִתְפּוֹצֵץ תַּחַת הַכִּידוֹן,</p>

<p>נָפַל אַף הִרְעִים בְּנָפְלוֹ מְטֹעַן הַכִּידוֹן בְּלִבּוֹ,</p>

<p>עוֹדוֹ מְפַרְפֵּר, וַיַּרְעֵד אֶת־עֵץ הַחֲנִית בּוֹ נִנְעָצָה;</p>

<p>אֶפֶס עַד־רֶגַע תַּשׁ כֹּחוֹ שֶׁל־אָרֵס הָאַדִּיר וַיָּנַח.</p>

<p>לֵב אִידוֹמֶנֵּס מֶה עָלַץ מְאֹד וַיִּקְרָא קוֹל גָּדוֹל:   445</p>

<p>&quot;דֵּאִיפוֹבּוֹס, הַאֻמְנָם נֹאמַר שִׁלּוּמִים הֵם אֵלֶּה –</p>

<p>תַּחַת הָאֶחָד אִם־אָמִית הַשְּׁלֹשָׁה? הֲלֹא הִתְהַלַּלְתָּ,</p>

<p>הוֹי, חֲסַר־לֵב! צֵא לִקְרָאתִי, הֵחָלֵץ בְּעַצְמְךָ לְמַעַן</p>

<p>תִּרְאֶה וְתִוָּכַח מִי אָנִי, נִין־זֶבְס אֲשֶׁר בָּאתִי אֲלֵיכֶם.</p>

<p>זֶבְס הוּא הוֹלִיד רִאשׁוֹנָה אֶת־מִינוֹס הַנּוֹטֵר אֶת־כִּתִּים,  450</p>

<p>אוּלָם מִינוֹס הוּא הוֹלִיד אֶת־בְּנוֹ אֶת־דֶּבְקַלְיוֹן הַתָּמִים,</p>

<p>הוֹלִיד דֶּבְקַלְיוֹן זֶה אוֹתִי הָרוֹדֶה־בְרַבִּים־אֲנָשִׁים</p>

<p>בְּכִתִּים אִי רְחַב־הַיָּדָיִם, וְעַתָּה נְשָׂאוּנִי הַסְּפִינוֹת</p>

<p>הִנֵּה לְרָעָה לְךָ וּלְאָבִיךָ וּלְיֶתֶר הַטְּרוֹיִים!&quot;
<br><br />
כָּכָה הִבִּיעַ, אֲבָל דֵּאִיפוֹבּוֹס מִתְיָעֵץ בְּלִבּוֹ,   455</p>

<p>אִם־יִסּוֹג אָחוֹר וְיִקַּח לוֹ אַחַד הַטְּרוֹיִים הַנְּדִיבִים</p>

<p>וְיֶאֱרַח לוֹ, אוֹ יְנַסֶּה וְיֵרֵד לְבַדּוֹ לַקָּטֶל.</p>

<p>הָיָה נִמְלָךְ בְּלִבּוֹ, וּמָצָא לְטוֹב לוֹ לָלֶכֶת</p>

<p>וְלִמְצֹא אֶת־אֵינֵיאַס, כִּי רָאָה וְהוּא עוֹמֵד אֲחוֹרֵי</p>

<p>גְדוּד כָּל־אוֹסְרֵי הַלָּחֶם, כִּי כָעַס הַלָּז עַל־פְּרִיאַמּוֹס, 460</p>

<p>יַעַן לֹא כִבְּדוֹ בֵין גְּבָרִים, וְאִם־בֵּין גִּבּוֹרִים הוּא נִמְנָה.</p>

<p>קָרַב אֵלָיו, הִתְיַצֵּב, וַיְדַבֵּר אֶת־אִמְרוֹת הַכָּנָף:</p>

<p>&quot;הוֹי, אֵינֵיאַס הַיּוֹעֵץ לַטְּרוֹיִים, עָלֶיךָ עֵת לִנְקֹם</p>

<p>עַתָּה אֶת־גִּיסְךָ, אִם־אָמְנָם נוֹגֵעַ אֶל־לִבְּךָ דְבַר קְרוֹבִים,</p>

<p>אַחֲרַי לְכָה וְנָחוּשָׁה וְנִקֹּם נְקַם אַלְקַתּוֹאוֹס     465</p>

<p>גִּיסְךָ אֲשֶׁר טִפְּחֲךָ בַהֵיכָל עֵת יֶלֶד הָיִיתָ.</p>

<p>הֵן אִידוֹמֶנֵּס הַמְצֻיָּן בְּתוֹפְשֵׂי־הַכִּידוֹן הִכָּהוּ!&quot;
<br><br />
כָּכָה הִבִּיעַ, וַיָּעַר אֶת־לִבּוֹ בְקֶרֶב חָזֵהוּ.</p>

<p>צוֹעֵד בָּא אֶל־אִידוֹמֶנֵּס, מִשְׁתּוֹקֵק וְשָׂשׂ לִקְרַאת לָחֶם.</p>

<p>אַךְ אִידוֹמֶנֵּס לֹא נִבְהַל כְּאוֹתוֹ תִינוֹק רְפֵה־אוֹנִים,    470</p>

<p>עָמַד לֹא זָע כַּחֲזִיר־הָהָר הַבּוֹטֵחַ בְּאוֹנוֹ,</p>

<p>אֲשֶׁר יְחַכֶּה לֶהָמוֹן הַנִּגָּשׁ בְּרַעַם וּבְרַעַשׁ</p>

<p>בְּקֶרֶן בֶּן־שְׁמָמָה, וּמְסַמֵּר שְׂעָרוֹ עַל־גַּבּוֹ מִמָּעַל,</p>

<p>עֵינָיו תִּלְהַטְנָה כְּלַהַב, וּמְחַדֵּד אֶת־מַלְתְּעוֹתָיו,</p>

<p>נַפְשׁוֹ תִשְׁתּוֹקֵק לְגָרֵשׁ הַכְּלָבִים וְהָאָדָם סַבּוּהוּ, –  475</p>

<p>כָּכָה לֹא חַת אִידוֹמֶנֵּס הַמְצֻיָּן־בְּכִידוֹן וְלֹא נָסוֹג</p>

<p>מִפְּנֵי אֵינֵיאַס הַגִּבּוֹר, אַךְ קָרָא לְרֵעָיו עֲמִיתָיו,</p>

<p>מַשְׁקִיף עַל־אַסְקַלָּפוֹס, אֲפָרֵס וְעַל־דֵּאִפִּירוֹס,</p>

<p>עַל־מֵרִיאוֹנֵס וְעַל אַנְטִילוֹכוֹס מְעִירֵי שְׁאוֹן־לָחֶם.</p>

<p>עוֹרֵר אֶת־רוּחָם, וַיִּקְרָא אֶת־אִמְרוֹת הַכָּנָף וַיֹּאמֶר:  480</p>

<p>&quot;חוּשׁוּ, יְדִידַי, אֵלָי! עִזְרוּנִי, כִּי לְבַדִּי אָנֹכִי.</p>

<p>יָרֵא אֲנִי אֶת־אֵינֵיאַס הַמָּהִיר הַיּוֹצֵא לִקְרָאתִי</p>

<p>אַדִּיר־בַּקְּרָב בַּמַּעֲרָכָה וְגִבּוֹר לְהַכְרִית בַּגְּבָרִים.</p>

<p>עוֹד הוּא בְאִבּוֹ, בִּנְּעוּרָיו, שֶׁהֵם הֵם הַכֹּחַ הָעֶלְיוֹן.</p>

<p>אִלּוּ הָיִיתִי בֶן־גִּילוֹ, וְהָיְתָה גַם רוּחַ זוֹ בָנוּ,    485</p>

<p>הָיָה אָז נוֹחֵל שֵׁם עוֹלָם, אוֹ תְהִלָּה אָנֹכִי נָחַלְתִּי&quot;.
<br><br />
כָּכָה הִבִּיעַ, וְהֵמָּה לֵב אֶחָד מְפָעֵם בְּקִרְבָּם,</p>

<p>קָרְבוּ הִתְיַצְּבוּ וְסָמְכוּ שִׁלְטֵיהֶם אֶל־מוּל הַכְּתֵפָיִם.</p>

<p>חָשׁ אֵינֵיאַס גַּם הוּא, וַיִּקְרָא אֶל־רֵעָיו עֲמִיתָיו,</p>

<p>מַשְׁקִיף עַל־דֵּאִיפוֹבּוֹס, עַל־פָּרִיס, וַאֲגֵנוֹר הַנָּדִיב,  490</p>

<p>וְהֵמָּה מַנְהִיגֵי הַטְּרוֹיִים כָּמוֹהוּ, וּבְעִקְּבוֹתֵיהֶם</p>

<p>נָהַר הָעָם אֲשֶׁר אִתָּם כִּרְחֵלִים הָעוֹלוֹת מִדָּבְרָן</p>

<p>אַחֲרֵי הָאַיִל לַשֹּׁקֶת לִשְׁתּוֹת, וְיָשִׂישׂ לֵב רוֹעָם,</p>

<p>כָּכָה אָז יָשִׂישׂ אֵינֵיאַס, אַף יָגִיל בּוֹ לִבּוֹ, כִּי רָאָה</p>

<p>שִׁפְעַת הָעָם אֲשֶׁר אִתּוֹ, הַגּוֹיִים הַנּוֹהֲרִים אַחֲרָיו.  495
<br><br />
סָבִיב לְגוּף אַלְקַתּוֹאוֹס הֵם אָסְרוּ קְרָב פָּנִים אֶל־פָּנִים,</p>

<p>רְמָחִים אַדִּירִים בִּידֵיהֶם, וַיְהִי קוֹל הַנְּחשֶׁת עַל־לִבּוֹת</p>

<p>אַנְשֵׁי־הַחַיִל מְאֹד נוֹרָא, בְּקָלְעָם בִּגְדוּד אִישׁ אֶל־רֵעוֹ,</p>

<p>אוּלָם הַשְּׁנַיִם בֵּינֵיהֶם גִּבּוֹרִים הָעוֹלִים עַל־יִתְרָם,</p>

<p>וְהֵם אִידוֹמֶנֵּס וְאֵינֵיאַס שֶׁנִּמְשְׁלוּ לְאָרֵס, מִשְׁתּוֹקְקִים  500</p>

<p>לִכְרֹת אִישׁ בְּשַׂר רֵעֵהוּ בִנְחשֶׁת שֶׁרַחֵם לֹא תֵדָע.</p>

<p>הִתְחִיל אֵינֵיאַס וַיָּטֶל חֲנִיתוֹ בָאִישׁ אִידוֹמֶנֵּס;</p>

<p>אֶפֶס הַלָּז בָּהּ הִתְבּוֹנֵן, וַיֵּט מִן־הַכִּידוֹן הַצִּדָּה.</p>

<p>נִנְעַץ חֹד רָמְחוֹ הַמּוּטָל וְנִמְעַךְ בָּאָרֶץ מִזְדַּעְזַע,</p>

<p>רֵיָקם כִּי שֻׁלַּח וְהוּטַל מִיָּדוֹ, הַיָּד הַחֲזָקָה.    505</p>

<p>אַךְ אִידוֹמֶנֵּס אָז נָגַף אֶת־אֵינוֹמָאוֹס בְּבִטְנוֹ,</p>

<p>בָּקַע אֶת־מִכְסֵה הַשִּׁרְיוֹן, וְחָדְרָה הַנְּחֹשֶׁת אֶת־מֵעָיו,</p>

<p>קָרַס נָפַל בָּאָבָק וְתוֹפֵשׂ בְּכַפָּיו הָאָרֶץ;</p>

<p>חָשׁ אִידוֹמֶנֵּס וְהוֹצִיא כִידוֹנוֹ הַמַּאֲרִיךְ־צִלּוֹ</p>

<p>מִן־הַמַּפֶּלֶת וְלֹא פָרַק מֵעָלָיו אֶת־נִשְׁקוֹ הַנָּאֶה  510</p>

<p>אֲשֶׁר עַל־כְּתֵפָיו, כִּי רַבּוּ הַמּוֹרִים בּוֹ שֶׁהֱצִיקוּהוּ;</p>

<p>יַעַן לֹא הָיָה עוֹד כֹּחוֹ בְפִרְקֵי הָרֶגֶל לְהִשְׂתָּעֵר,</p>

<p>לָחוּשׁ וּלְהָבִיא אֶת־רָמְחוֹ אוֹ לְהִמָּלֵט עַל־נַפְשׁוֹ.</p>

<p>לָכֵן אַךְ מָנַע יוֹם אֵידוֹ בִקְרָבוֹת פָּנִים אֶל־פָּנִים;</p>

<p>אוּלָם לֹא עוֹד נְשָׂאוּהוּ חִישׁ רַגְלָיו כִּי יָנוּס מִלָּחֶם.  515</p>

<p>הוּא נָסוֹג לְאִטּוֹ, וַיָּטֶל בּוֹ אֶת־חֲנִיתוֹ הַנּוֹצְצָה</p>

<p>זֶה דֵּאִיפוּבּוֹס, כִּי עוֹדוֹ מִתְעַבֵּר בּוֹ, עוֹד חָרָה אַפּוֹ;</p>

<p>אֲבָל שׁוּב הֶחֱטִיא אֶת־הַמַּטָּרָה, וַיִּפְגַּע בְּרָמְחוֹ</p>

<p>בְּאַסְקַלָּפוֹס בֶּן־אָרֵס, וַיַּעֲבוֹר הַכִּידוֹן הָאַדִּיר</p>

<p>זְרֹעוֹ, וַיִּפֹּל בָּאָבָק, תּוֹפֵשׂ בְּיָדָיו הָאָרֶץ.     520</p>

<p>וְאָרֵס הַשּׁוֹאֵג וְהַזּוֹעֵם לֹא יָדַע עֲדֶנָּה כִּי נָפַל</p>

<p>בְּנוֹ בַמִּלְחָמָה הַקָּשָׁה וּבְסַעַר הַקְּרָב שָׁמָּה כָרָע.</p>

<p>יָשַׁב עַל־גַּב הָאוֹלִימְפּוֹס, בְּצֵל עַרְפִלֵּי־זָהָב הִתְלוֹנָן,</p>

<p>יַעַן כִּי־חָזָק מְאֹד עָלָיו דְּבַר זֶבְס, וְשָׁם יֶתֶר הָאֵלִים</p>

<p>בְּנֵי־הָאַלְמָוֶת נְחִתִּים רְחוֹקִים מִשְּׂדֵה־הַמִּלְחָמָה.   525
<br><br />
וְאַנְשֵׁי־הַחַיִל שָׁם אָסְרוּ מִלְחָמָה עַל־יַד אַסְקַלָּפוֹס.</p>

<p>חָשׁ דֵּאִיפוֹבּוֹס וְקָרַע מֵעַל אַסְקַלָּפוֹס קוֹבָעוֹ</p>

<p>מֵפִיק־הַנֹּגַהּ, אַךְ בָּא מֵרִיאוֹנֵס הַנִּמְשָׁל־לְאָרֵס,</p>

<p>עָלָיו הִשְׂתָּעֵר וּבְרָמְחוֹ הִכָּהוּ בִזְרֹעוֹ, וְנָפַל</p>

<p>אַרְצָה מִיָּדוֹ בְצִלְצוּל הַקּוֹבַע עֲטוּר־הַשְּׁפוֹפֶרֶת.   530</p>

<p>שָׁב מֵרִיאוֹנֵס הִשְׂתָּעֵר, הִתְנַפֵּל שׁוּב עָלָיו כְּדַיָּה,</p>

<p>עָקַר בְּכֹחַ אֶת־רָמְחוֹ הָאַדִּיר מִקְצֵה זְרוֹעַ עֻזּוֹ,</p>

<p>שָׁב הִתְפָּרֵץ אֶל־קְהַל כָּל־עֲמִיתָיו; וְאוּלָם פּוֹלִיטֵס</p>

<p>אָחִיו אֲחָזוֹ בִּזְרֹעוֹ בְּמָתְנָיו, הוֹצִיאוֹ מִקֶּרֶב</p>

<p>שְׁאוֹן הַמִּלְחָמָה וְסַעֲרָהּ, עַד כִּי הִגִּיעוּ אֶל־סוּסָיו  535</p>

<p>קַלֵּי־הָרֶגֶל, שֶׁעָמְדוּ אֲחוֹרֵי הַקְּרָב וְהַמִּלְחָמָה</p>

<p>בְּיָדָיו שֶׁל־נַעֲרוֹ רַכָּבוֹ עַל־יַד הַמֶּרְכָּבָה הַנּוֹצְצָה.</p>

<p>הֵם נְשָׂאוּהוּ הָעִירָה וְהוּא נֶאֱנָח מָרָה וְנֶאֱנָק,</p>

<p>דָּמָיו נִגָּרִים מִזְּרֹעוֹ אֲשֶׁר זֶה עַתָּה נִלְקָתָה.
<br><br />
וְיֶתֶר הָעָם עוֹד נִלְחָמִים, וַיַּעַל הַקּוֹל וְהַצְּוָחָה.  540</p>

<p>אַךְ עַל־אֲפָרֵס הִשְׂתָּעֵר אֵינֵיאַס, עַל־בְּנוֹ שֶׁל־קַלֵּטוֹר,</p>

<p>פְּגָעוֹ בַגָּרוֹן בְּחֹד־רָמְחוֹ, עֵת הִפְנָה הַלָּז אֵלָיו פָּנָיו.</p>

<p>נָטָה אֶת־רֹאשׁוֹ הַצִּדָּה, הִתְגַּלְגֵּל אַחֲרָיו מָגִנּוֹ,</p>

<p>נָפַל הַקּוֹבַע, הֱלִיטוֹ הַמָּוֶת הַמְכַלֶּה כָּל־חַיִּים.</p>

<p>אָז אַנְטִילוֹכוֹס הִתְבּוֹנֵן וְרָאָה אֶת־תּוֹאוֹן, כִּי פָּנָה, 545</p>

<p>חָשׁ בּוֹ בָרֶגַע, הִשְׂתָּעֵר וַיְבַקַּע מְלֹא אָרְכּוֹ הָעוֹרֵק,</p>

<p>אֲשֶׁר יִלְפֹּת אָרְחוֹתָיו עַל־פְּנֵי כָל־הַגַּב עַד־הָעֹרֶף;</p>

<p>בִּקַּע אוֹתוֹ הָעוֹרֵק, וַיִּפֹּל עַל־גַּבּוֹ בָאָבָק,</p>

<p>פּוֹרֵשׂ כַּפּוֹתָיו הַשְּׁתַּיִם אֶל־רֵעָיו עֲמִיתָיו שֶׁאָהָב.</p>

<p>חָשׁ אַנְטִילוֹכוֹס וַיִּפְרֹק מֵעַל הַכְּתֵפַיִם אֶת־נִשְׁקוֹ,  550</p>

<p>מַבִּיט עַל־סְבִיבָיו בְּשִׂים־לֵב, וְהַטְּרוֹיִים סַבּוּהוּ כִתְּרוּהוּ,</p>

<p>מַכִּים בַּמָּגֵן הָרָחָב הַנּוֹצֵץ; וְאוּלָם לֹא יָכְלוּ</p>

<p>לִשְׂרֹט בְּשַׂר־אַנְטִילוֹכוֹס הָרַךְ שֶׁמִּתַּחְתָּיו בִּנְחשֶׁת</p>

<p>רַחֵם לֹא תֵדָע, כִּי סוֹכֵךְ פּוֹסֵידוֹן זֶה מַרְגִּיז־הָאָרֶץ</p>

<p>עַל־בְּנוֹ שֶׁל־נֶסְטוֹר מֵרַבִּים בְּנֵי־אַשְׁפָּה, כִּי שָׁתוּ מִסָּבִיב.  555</p>

<p>יַעַן מֵעוֹלָם לֹא רָחַק מִצָּרִים, אַךְ פָּנָה אֲלֵיהֶם,</p>

<p>גַּם כִּידוֹנוֹ מֵעוֹלָם לֹא נָח; אַךְ הִזְדַּעְזַע בְּיָדוֹ,</p>

<p>נוֹפֵף יְנוֹפְפוֹ, נִמְלָךְ וְנוֹעָץ בְּלִבּוֹ, הֲיָטִיל</p>

<p>רָמְחוֹ בְאַחַד הָעָם אוֹ עָלָיו יִשְׂתָּעֵר בְּחַרְבּוֹ.</p>

<p>הָיָה קוֹלֵעַ, וְלֹא נֶעְלַם מֵעֵינֵי אֲדַמַּס בֶּן־אַסְיוֹס,   560</p>

<p>הָלַם בַּנְּחשֶׁת הַחַדָּה בְאֶמְצַע מָגִנּוֹ, כִּי עָלָיו</p>

<p>פִּתְאֹם הִשְׂתָּעֵר; אַךְ פּוֹצֵץ פּוֹסֵידוֹן שְׁחוֹר־הַתַּלְתַּלִּים</p>

<p>חֹד הַחֲנִית הָאַדִּירָה, כִּי חָמַל עַל־חַיֵּי הַגִּבּוֹר.</p>

<p>נִשְׁאַר חֶצְיָהּ זֶה מָעוּךְ בְּמָגִנּוֹ שֶׁל־אַנְטִילוֹכוֹס,</p>

<p>כְּיָתֵד שֶׁאָכַל הַלַּהַב, וְחֶצְיָהּ זֶה נָפַל לָאָרֶץ.   565</p>

<p>אֲבָל הוּא נָסוֹג אֶל־בֵּינוֹת עֲמִיתָיו, וְנִמְלַט מִמָּוֶת.</p>

<p>אַךְ מֵרִיאוֹנֵס רְדָפוֹ בְהִסּוֹגוֹ, וַיָּטֶל בּוֹ רָמְחוֹ</p>

<p>בֵּין הַמְּבֻשִּׁים וּבֵין הַטַּבּוּר, בְמָקוֹם שָׁם גָּדוֹל</p>

<p>בְּיוֹתֵר כְּאֵב בְּנֵי־הַתְּמוּתָה הָאֲמֵלָלִים וְאָיֹם.</p>

<p>שָׁם גַּם דְּקָרוֹ בְרָמְחוֹ, וַיִּפֹּל בְּעִקְּבוֹת הַמַּכָּה  570</p>

<p>נִכְחוֹ, מְפַרְפֵּר כַּפָּר הַנִּתְפָּס בֶּהָרִים בְּיַד־רוֹעִים</p>

<p>נוֹהֲגִים בּוֹ בְעַל־כָּרְחוֹ וּבְכֹחַ בַּחֶבֶל יִמָּשֵׁךְ,</p>

<p>כָּכָה אָז פִּרְפֵּר מִמַּחַץ מַכָּתוֹ אַךְ רֶגַע וְלֹא יוֹסִיף,</p>

<p>עַד שֶׁקָּרַב אֵלָיו וּבָא מֵרִיאוֹנֵס הַגִּבּוֹר.</p>

<p>הוֹצִיא חֲנִיתוֹ מִבְּשָׂרוֹ, וַתָּלֶט עֲלָטָה אֶת־עֵינָיו.  575
<br><br />
וְאֶל דֵּאִפֵּירוֹס הִתְקָרֵב הֶלֶּנּוֹס וְהִכָּהוּ בָרַקָּה</p>

<p>בְּחֶרֶב תְּרֵקִים גְּדוֹלָה, וַיַּתֵּז מֵעָלָיו קוֹבָעוֹ;</p>

<p>קָפַץ זֶה, נָפַל לָאָרֶץ, הִתְגַּלְגֵּל בֵּין רַגְלֵי הַגְּבָרִים</p>

<p>עַד שֶׁהֱרִימוֹ אֶחָד מִן־הָאֲכַיִּים הַנְּדִיבִים.</p>

<p>חֶשְׁכַת הַלַּיְלָה הֵעִיבָה אֶת־עֵינָיו שֶׁל־דֵּאִפֵּירוֹס.  580
<br><br />
וּמֶנֶּלָּאוֹס בֶּן־אַטְרֵס הַמַּרְעִים־בַּקְּרָבוֹת הִתְעַצֵּב,</p>

<p>צָעַד אֶל־נֹכַח הֶלֶּנּוֹס הַגִּבּוֹר־הַמּוֹשֵׁל, מְאַיֵּם</p>

<p>עָלָיו וּמְנוֹפֵף חֲנִיתוֹ הַשְּׁנוּנָה, וְזֶה דָרַךְ קַשְׁתּוֹ.</p>

<p>שְׁנֵיהֶם אוֹמְרִים בְּנַפְשָׁם: זֶה לִזְרֹק חֲנִיתוֹ הַשְּׁנוּנָה,</p>

<p>וְזֶה – בֶּן־אַשְׁפָּתוֹ שָׁלוּחַ מִיֶּתֶר הַקֶּשֶׁת הַדְּרוּכָה.  585</p>

<p>כּוֹנֵן אֲזַי בֶן־פְּרִיאַמּוֹס וַיִּמְחַץ בְּחֵץ אֶת־חָזֵהוּ,</p>

<p>הִכָּה בְמִכְסֵה הַשִּׁרְיָן; אַךְ נִתַּז הַחֵץ קָפַץ אָחוֹר,</p>

<p>כְּמַרְאֵה הַפּוֹלִים הַשְּׁחוֹרִים וּכְמוֹ הָעֲדָשִׁים הַקּוֹפְצִים</p>

<p>בְּגֹרֶן רַחֲבַת־יָדַיִם מֵעַל־פְּנֵי הָרַחַת הָרְחָבָה</p>

<p>בְּסַעַר רוּחַ נוֹשֶׁבֶת בִּתְנוּפַת הַגֶּבֶר הַזּוֹרֶה, –  590</p>

<p>כָּכָה אָז נִתַּז זֶה חִצּוֹ הַמַּר מִשִּׁרְיוֹן בֶּן־אַטְרֵס,</p>

<p>אִישׁ רַב־הַתְּהִלָּה בָאָרֶץ, וַיִּפֹּל מִמֶּנּוּ וָהָלְאָה.</p>

<p>אַךְ מֶנֶּלָּאוֹס הַמֵּיטִיב־לְהַרְעִים־בַּקְּרָב מָחַץ כַּפּוֹ</p>

<p>אֲשֶׁר בָּהּ הֶחֱזִיק קַשְׁתּוֹ שֶׁנִּמְרְקָה יָפֶה, וַיַּחְדֹּר</p>

<p>רֹמַח הַנְּחשֶׁת אֶת־כַּפּוֹ וְנִתְקַע בַּקֶּשֶׁת מִמּוּלָהּ.  595</p>

<p>מִהֵר וַיִּסּוֹג אֶל־בֵּינוֹת עֲמִיתָיו וְנִמְלַט מִמָּוֶת,</p>

<p>כַּפּוֹ לוֹ תְלוּיָה, וְסָרוּחַ אַחֲרֶיהָ הַכִּידוֹן עֵץ מֵילָה.</p>

<p>תְּלָשׁוֹ מִכַּפּוֹ אֲגֵנוֹר הַגִּבּוֹר וַיַּחְבּשׁ הַפֶּצַע</p>

<p>בְּקֶלַע עָשׂוּי מִצֶּמֶר כְּבָשִׂים הַשָּׁזוּר לְתִפְאָרָה,</p>

<p>אֲשֶׁר הָיָה בְיַד נַעֲרוֹ מְשָׁרְתוֹ שֶׁל־רוֹעֵה־הָעַמִּים.  600
<br><br />
מִהֵר פֵּיסַנְדְּרוֹס, הִשְׂתָּעֵר עֲלֵי מֶנֶּלָּאוֹס הַמְהֻלָּל,</p>

<p>רֹעַ מַזָּלוֹ כִּי נָחוֹ וּמְנָת חֶלְקוֹ לָמוּת בַּגְּזֵרָה</p>

<p>בְּיָדְךָ הֲלֹא, מֶנֶּלָּאוֹס, בְּמִלְחֶמֶת הַדָּם הָאֲיֻמָּה.</p>

<p>וּכְשֶׁהִגִּיעוּ, הִתְקָרְבוּ אָז אִישׁ אֶל־רֵעֵהוּ, וַיַּחְטִיא</p>

<p>אֶת־הַמַּטָּרָה בֶּן־אַטְרֵס וַיַּעֲבֹר כִּידוֹנוֹ הַצִּדָּה,   605</p>

<p>הָלַם פֵּיסַנְדְּרוֹס מָגִנּוֹ שֶׁל־מֶנֶּלָּאוֹס הַמְהֻלָּל;</p>

<p>אֶפֶס לֹא הָיָה בְכֹחוֹ לְהַבְקִיעַ הַמָּגֵן בִּנְחֻשְׁתּוֹ,</p>

<p>יַעַן עָצְרָה הַצִּנָּה הָרְחָבָה וְנִשְׁבַּר עֵץ רָמְחוֹ.</p>

<p>אוּלָם הוּא שָׂשׂ בְּמוֹ לִבּוֹ, כִּי קִוָּה כְבָר יָדוֹ גָבָרָה.</p>

<p>חָשׁ וְעַל־פֵּיסַנְדְּרוֹס הִשְׂתָּעֵר בֶּן־אַטְרֵס וַיִּשְׁלֹף אֶת־חַרְבּוֹ  610</p>

<p>בַּעֲלַת מַסְמְרוֹת כֶּסֶף, וְזֶה הוֹצִיא מִתַּחַת מָגִנּוֹ</p>

<p>גַּרְזֶן תִּפְאָרָה מְצֻפֶּה נְחשֶׁת, וְקַתּוֹ קַת זַיִת,</p>

<p>יָפָה, חֲלָקָה וּגְדוֹלָה, וְהִתְנַפְּלוּ אִישׁ עַל־רֵעֵהוּ.</p>

<p>הָלַם פֵּיסַנְדְּרוֹס הַקּוֹבַע הַנֶּעֱטָר רַעְמַת־סוּסִים,</p>

<p>פָּגַע בְּצִיצִית־הַקּוֹבָע, וְהַלָּז פָּגַע בְּמֵצַח מִשְׁנֵהוּ,  615</p>

<p>בְּשֹׁרֶשׁ הָאַף, בְּהִתְקָרְבוֹ וַתִּתְבַּקַּעְנָה עַצְמוֹתָיו,</p>

<p>נָשְׁרוּ עֵינָיו מְאָדָּמוֹת, נָפְלוּ אֶל־רַגְלָיו בָּאָבָק.</p>

<p>נָפַל גַּם הוּא, וַיִּכָּפֵף, וַיִּפְסַע עַל־חָזוֹ הַגִּבּוֹר,</p>

<p>פָּרַק מֵעָלָיו אֶת־נִשְׁקוֹ, הֵרִיעַ וַיִּשָּׂא אִמְרָתוֹ:</p>

<p>&quot;כָּכָה תִּזְנְחוּ, טְרוֹיִים רָמֵי־עֵינַיִם לֹא יֵדְעוּ   620</p>

<p>שָׂבְעָה בַקְּרָבוֹת, אֶת־צִי הַדַּנָּאִים מַכְנִיעֵי־הַסּוּסִים,</p>

<p>הֵן לֹא חֲשַׂכְתֶּם מֵאָדָם הַבָּשְׁנָה וְהַכְּלִמָּה, כַּאֲשֶׁר</p>

<p>לֹא חֲשַׂכְתֶּם מִמֶּנִּי, הוֹי, כְּלָבִים מְתֹעָבִים, וּבְלִבְּכֶם</p>

<p>הֵן לֹא יְרֵאתֶם חֲרוֹנוֹ הַגָּדוֹל שֶׁל־זֵאוּס, הַנּוֹטֵר</p>

<p>מִשְׁפַּט הָאוֹרְחִים, וְיוֹם יָבֹא בוֹ יַחֲרִיב אֶת־עִירְכֶם הָרָמָה.  625</p>

<p>יַעַן נְהַגְתֶּם מִמֶּנִּי בְחֻצְפָּה אֶת־אִשְׁתִּי אֵרַשְׂתִּי</p>

<p>וְרַבִּים אוֹצָרוֹת, עֵת לָכֶם פָּנֶיהָ הֵאִירָה בְבֵיתָהּ.</p>

<p>עַתָּה נִכְסַפְתֶּם לְשַׁלַּח בְּאֵשׁ־הַכִּלָּיוֹן הַסְּפִינוֹת</p>

<p>יוֹרְדוֹת בַּיָּם וּלְהַכְרִיעַ לַטֶּבַח גִּבּוֹרֵי אֲכַיָּה.</p>

<p>אוּלָם מִקְּרָב תִּמָּנֵעוּ, וְאִם־תִּלְהַט נַפְשְׁכֶם לִלְחֹם!  630</p>

<p>זֶבְס אָבִינוּ! תְּהִלָּתְךָ – בְּחָכְמָה מְאֹד נַעֲלֵיתָ</p>

<p>עַל־בְּנֵי הָאָדָם וְהָאֵלִים, מִמְּךָ יָצֹא יֵצֵא כָל־דָּבָר,</p>

<p>אַתָּה נוֹטֶה לַטְּרוֹיִים, לַגְּבָרִים אֵל גְּבוֹהֵי־הָעַיִן,</p>

<p>אֶת־חֲסָדֶיךָ, וְהֵמָּה לְעוֹלָם אַךְ זָדוֹן יַחְפֹּצוּן,</p>

<p>נַפְשָׂם לֹא תִשְׂבַּע קוֹל־קְרָבוֹת אַף קוֹל־עֲנוֹת גְבוּרָה וָלָחֶם. 635</p>

<p>אָדָם הֵן יִשְׂבַּע גַּם שֵׁנָה, גַּם אַהֲבָה בַתַּעֲנוּגִים,</p>

<p>גַּם הַמַּנְגִּינָה הַמְּתוּקָה גַּם נֹעַם מְחוֹלוֹת מַחֲנָיִם,</p>

<p>נֶפֶשׁ כָּל־אִישׁ תִּתְאַו אֵלֶּה, בָּהֶם וְלֹא בִקְרָבוֹת יִבְחָרוּ;</p>

<p>אוּלָם הַטְּרוֹיִים הֵם נַפְשָׁם לְעוֹלָם לֹא תִשְׂבַּע מִלְחָמָה&quot;.
<br><br />
שָׂח מֶנֶּלָּאוֹס הַתָּמִים וַיִּקְרַע הַנֶּשֶׁק הַמְאָדָּם   640</p>

<p>מֵעַל הַפֶּגֶר הַמֵּת, וַיִּתְּנוֹ לַנְּעָרִים עֲמִיתָיו;</p>

<p>אֶפֶס הוּא מִהֵר וְשׁוּב יָצָא אֶל־בֵּין הַחֲלוּצִים בַּצָּבָא.
<br><br />
עָלָיו הִשְׂתָּעֵר הַרְפַּלְיוֹן, הוּא בֶן־פִּילֵימֶנֵס הַמֶּלֶךְ,</p>

<p>אֲשֶׁר אָרַח לְחֶבְרָה עִם־אָבִיו הֶחָבִיב אֶל־טְרוֹיָה;</p>

<p>אֶפֶס אֶל־אֶרֶץ מוֹלַדְתּוֹ לֹא שָׁב עוֹד כָּל־עֻמַּת שֶׁבָּאוּ.  645</p>

<p>קָרַב עַד־אֵצֶל בֶּן־אַטְרֵס וַיִּדְקֹר בְּרָמְחוֹ בְשִׁלְטוֹ,</p>

<p>הָלַם בְּאֶמְצַע הַמָּגֵן, וְלֹא יָכְלָה לוֹ לַחְדֹּר הַנְּחשֶׁת.</p>

<p>מִהֵר וַיִּסּוֹג אֶל־בֵּינוֹת עֲמִיתָיו וְנִמְלַט מִמָּוֶת,</p>

<p>מַבִּיט בְּשִׂים־לֵב עַל־סְבִיבָיו, פֶּן־יִמְחַץ אִישׁ בְּשָׂרוֹ בַנְּחשֶׁת.</p>

<p>אַךְ מֵרִיאוֹנֵס בּוֹ יָרָה בְהִסּוֹגוֹ חֵץ נֶחְפֶּה נְחשֶׁת,    650</p>

<p>נִנְעַץ זֶה חִצּוֹ בְשֵׁתוֹ שֶׁל־יָמִין, אַךְ חָלַף וְעָבַר</p>

<p>אֶת־הַשַּׁלְפּוּחִית וַיֵּצֵא מִתַּחַת לְגַבֵּי עֶרְוָתוֹ.</p>

<p>כָּרַע שָׁם נָפַל וַיִּפַּח אֶת־רוּחוֹ בִזְרוֹעוֹת יְדִידָיו,</p>

<p>עַל־הָאָרֶץ הִשְׂתָּרַע כְּאוֹתָהּ תּוֹלַעַת הַגְּשָׁמִים,</p>

<p>דָּמָיו הַשְּׁחוֹרִים שׁוֹתְתִים, מַרְטִיבִים אֶת־פְּנֵי הָאֲדָמָה.  655</p>

<p>אַךְ פַּפְלַגּוֹנִים אַמִּיצֵי־לֵב בּוֹ עָסְקוּ, כִּתְּרוּהוּ,</p>

<p>שָׂמוֹ גְוִיָּתוֹ בָרֶכֶב וְאֶל־אִלְיוֹן הַקְּדוֹשָׁה נְהָגוּהוּ,</p>

<p>רוּחָם עֲצֵבָה, בֵּינֵיהֶם גַּם אָבִיו וְדְמָעָיו נִגָּרִים;</p>

<p>אֶפֶס שִׁלּוּמִים לֹא קִבֵּל לַבֵּן אֲשֶׁר נָפַל בַּנּוֹפְלִים.
<br><br />
עָלָה אַף פָּרִיס וַיִּחַר לוֹ בְלִבּוֹ, כִּי נָפַל הַרְפַּלְיוֹן,  660</p>

<p>יַעַן־כִּי הוּא אַכְסְנַאי לוֹ בַּפַּפְלַגּוֹנִים הָרַבִּים.</p>

<p>נֶעְצַב עָלָיו בְּלִבּוֹ וַיִּזְרֹק חֵץ נֶחְפֶּה נְחשֶׁת.</p>

<p>הָיָה שָׁם אִישׁ, שְׁמוֹ אֶבְכֵנוֹר בֶּן־פּוֹלִיאִידוֹס הַחוֹזֶה,</p>

<p>עָשִׁיר בִּנְכָסִים, אִישׁ גִּבּוֹר מִלְחָמָה מִיּוֹשְׁבֵי עִיר קוֹרִינְתְּ,</p>

<p>וְאִם־כִּי יָדַע אֶת־רֹעַ גְּזֵרָתוֹ, אַךְ יָרַד בַּסְּפִינָה,    665</p>

<p>יַעַן כִּי כֵן הָיָה אֵלָיו אָז דְּבַר פּוֹלִיאִידוֹס הַיָּשִׁישׁ:</p>

<p>בְּמַחֲלָה רָעָה וְקָשָׁה יָמוּת עַל־עַרְשׂוֹ בְּהֵיכָלוֹ,</p>

<p>אוֹ יַד־הַטְּרוֹיִים בּוֹ תִהְיֶה אֵצֶל צִי הָאֲכַיִּים.</p>

<p>לָכֵן מָנַע אֶת־עַצְמוֹ מֵעָנְשָׁם שֶׁל־הָאֲכַיִּים,</p>

<p>גַּם מִן־הַמַּחֲלָה הַשְּׂנוּאָה, וְלֹא תֵדַע נַפְשׁוֹ דְאָבָה.  670</p>

<p>מְחָצוֹ בֵין אָזְנוֹ וְלִסְתּוֹ. וְעַד־רֶגַע יָצְאָה נִשְׁמָתוֹ,</p>

<p>רוּחוֹ עֲזָבוֹ מִיָּד, עֲלָטָה אֲיֻמָּה עָטַתּוּ.
<br><br />
כָּכָה נִלְחֲמוּ אֵלֶּה, וּכְאֵשׁ מִתְלַקַּחַת זָעָמוּ.</p>

<p>וְהֶקְטוֹר יְדִידוֹ שֶׁל־זֶבְס לֹא שָׁמַע עֲדֶנָּה, לֹא יָדָע,</p>

<p>אֲשֶׁר מְאֹד רַבִּים הַנּוֹפְלִים מֵעַמּוֹ אֶל־שְׂמֹאל הָאֳנִיּוֹת  675</p>

<p>בְּיַד הָאַרְגֵּאִים, וְכִמְעַט וְהָיְתָה לִבְנֵי־הָאֲכַיִּים</p>

<p>תְּהִלָּה וָשֵׁם, כִּי כֵן עוֹרֵר אָז מַרְגִּיז־הָאָרֶץ אֶת־רוּחַ</p>

<p>בְּנֵי־הָאַרְגֵּאִים וַיֵּצֵא גַם הוּא לִתְשׁוּעָתָם בְּעֻזּוֹ.</p>

<p>הֶקְטוֹר עוֹדֶנּוּ בַמָּקוֹם שָׁם נִכְנַס בַּשַּׁעַר וְהַחוֹמָה,</p>

<p>כַּאֲשֶׁר פָּרַץ בִּגְדוּד הַדַּנָּאִים הַתּוֹפְשִׂים־מָגִנִּים,   680</p>

<p>שָׁם אֳנִיּוֹתָיו שֶׁל־אָיַס וּפְּרוֹטֶסִּילָאוֹס, שֶׁמָּשׁוּן</p>

<p>עַל־שְׂפַת הַיָּם, יָם־הַשֵּׂיבָה, וְהַחוֹמָה נְמוּכָה בְיוֹתֵר,</p>

<p>אֲשֶׁר בָּנוּ הַבּוֹנִים וְסַעַר מִלְחָמָה שָׁם יִסְעָר,</p>

<p>נִלְחֲמוּ שָׁם הַגִּבּוֹרִים, גַּם הֵם גַּם סוּסֵיהֶם, בְּכֹחַ.
<br><br />
חֵיל הַבֵּיאוֹטִים וּגְדוּדֵי הַיּוֹנִים הַלְּבוּשִׁים־אֲרֻכּוֹת,  685</p>

<p>לוֹקְרִים וּפְתִּיִּים וְאֶפֵּיִים, אֲנָשִׁים נוֹדָעִים לְמִשְׂגָּב,</p>

<p>אוֹזְרִים כֹּחוֹתָם כְּדֵי לַעֲמֹד בְּפָנָיו שֶׁל־הֶקְטוֹר הַנֶּהְדָּר,</p>

<p>אֲשֶׁר הִשְׂתָּעֵר כְּלַהַב עַל־פְּנֵי־הָאֳנִיּוֹת, וּלְגָרְשׁוֹ.</p>

<p>הָיוּ שָׁם בְּחִירֵי אַתּוּנָה, וְרֹאשׁ עֲלֵיהֶם – מֶנֶּסְתֵּס</p>

<p>בְּנוֹ שֶׁל־פֶּטֶאוֹס, וְעָלָיו נִלְווּ סְטִיכִיּוֹס וּפֵידַס   690</p>

<p>וְאִישׁ רַב־הַחַיִל הוּא בִּיאַס; וְאֶפֵּיִים – מַצְבִּיאֵי צִבְאוֹתָם</p>

<p>מֶגֵס בְּנוֹ שֶׁל־פִילֵס וְעוֹד שְׁנַיִם; אָמְפִיּוֹן וּדְרַקְיוֹס.</p>

<p>מֶדּוֹן רֹאשׁ לִבְנֵי־פְתִּיָּה, גַּם הוּא גַּם פּוֹדַרְקֵס הַגִּבּוֹר;</p>

<p>מֶדּוֹן – הוּא בְּנוֹ שֶׁל־אוֹאִילֵס הַנָּדִיב לוֹ יָלְדָה פִּילַגְשׁוֹ,</p>

<p>וְאָחִיו שֶׁל־אָיַס; וְאוּלָם הִתְגּוֹרֵר בְּקִרְיַת פִילַקָּה,   695</p>

<p>הַרְחֵק מֵאֶרֶץ מוֹלַדְתּוֹ, כִּי הָרַג שָׁם אִישׁ, אֶת־אָחִיהָ</p>

<p>שֶׁל־אֶרִיאוֹפִּיס, הִיא אִמּוֹ חוֹרַגְתּוֹ וְאֵשֶׁת אוֹאִילֵס.</p>

<p>אוּלָם פּוֹדַרְקֵס – הוּא בֶן־אִיפִיקְלוֹס בְּנוֹ שֶׁל־פִילַקּוֹס,</p>

<p>הֵם חֲלוּצֵי בְנֵי־פְתִּיָּה הַנְּדִיבִים, שֶׁהָיוּ מְגִנִּים</p>

<p>עַל־הָאֳנִיּוֹת וְיַחַד עִם־בְּנֵי הַבֵּיאוֹטִים נִלְחָמוּ.  700</p>

<p>וְאָיַס הַבֵּן קַל־הָרֶגֶל אֲשֶׁר לְאוֹאִילֵס לֹא נָטַשׁ</p>

<p>לוּ גַם לְרֶגַע אֶת־אָיַס אֶת־בְּנוֹ שֶׁל־טֶלַּמּוֹן וְלֹא נִפְרָד.</p>

<p>אֶפֶס כְּצֶמֶד שֶׁל־שְׁוָרִים אֲמֻצֵּי־הַשֵּׂעָר, הַמּוֹשְׁכִים</p>

<p>בְּנִיר בְּמַחֲרֵשָׁה הֲדוּקָה וְרוּחַ אֶחָד לִשְׁנֵיהֶם,</p>

<p>זֵעָה מְרֻבָּה מְכַסָּה לְשָׁרְשֵׁי קַרְנֵיהֶם מִסָּבִיב  705</p>

<p>לְעֻלָּם הַמְלֻטָּשׁ, שֶׁהוּא אַךְ הַמַּפְרִיד בֵּינֵיהֶם בְּצַעְדָּם,</p>

<p>עוֹלִים שְׁנֵיהֶם בַּתֶּלֶם הַחוֹתֵךְ אֶת־מֶרְחַב הַשָּׂדֶה, –</p>

<p>כָּכָה נִצְּבוּ הַשְּׁנַיִם אָז סְמוּכִים אִישׁ אֶל־רֵעֵהוּ.</p>

<p>אוּלָם אֶל־בְּנוֹ שֶׁל־טֶלַּמּוֹן אָז נִלְווּ רַבִּים וְטוֹבִים,</p>

<p>רֵעָיו עֲמִיתָיו מֵעַמּוֹ שֶׁהָיוּ נוֹשְׂאִים מָגִנּוֹ   710</p>

<p>בִּרְכָּיו עֵת תַּשּׁוּ מִזֵּעָה וּמִיגִיעָתוֹ הָרַבָּה.</p>

<p>אֶפֶס הַלּוֹקְרִים לֹא בָאוּ עִם־בְּנוֹ שֶׁל־אוֹאִילֵס הַגִּבּוֹר,</p>

<p>הֵם לֹא עָרְבוּ אֶת־לִבָּם בַּתִּגְרָה פָנִים אֶל־פָּנִים,</p>

<p>וְקוֹבַע נְחשֶׁת נֶעֱטָר רַעְמַת סוּס לָמוֹ אָיִן,</p>

<p>אֵין לָהֶם מָגֵן מְעֻגָּל וּרְמָחִים עֲשׂוּיִים עֵץ מֵילָה,  715</p>

<p>אֶלָּא בְּבָטְחָם בְּקֶשֶׁת, בְּמַרְגֵּמָה עֲשׂוּיָה מִצֶּמֶר</p>

<p>כְּבָשִׂים, שְׁזוּרָה לְתִפְאָרָה, הֵם עָלוּ אַחֲרָיו אִלְיוֹנָה;</p>

<p>בָּמוֹ הִמְטִירוּ חִצֵּיהֶם, הִבְקִיעוּ בְמַעַרְכוֹת הַטְּרוֹיִים.</p>

<p>אֵלֶּה נִלְחָמִים בַּטְּרוֹיִים וּבְהֶקְטוֹר הַחוֹבֵשׁ לְרֹאשׁוֹ</p>

<p>קוֹבַע־הַנְּחשֶׁת, חֲמֻשִּׁים בְּנֶשֶׁק מַעֲשֵׂה חוֹשֵׁב,  720</p>

<p>וְאֵלֶּה מוֹרִים מֵרָחוֹק וּמִמַּחֲבוֹאֵיהֶם; וְאוּלָם</p>

<p>בְּנֵי טְרוֹיָה שָׁבְתוּ מִלָּחֶם, כִּי רַבּוּ הַחִצִּים וַיְהֻמּוּם.
<br><br />
הָיוּ אָז שָׁבִים הַטְּרוֹיִים בְּחֶרְפָּה מֵעַל הָאֳנִיּוֹת,</p>

<p>מִן־הָאֹהָלִים אִלְיוֹנָה הַבִּירָה הַפְּתוּחָה לְרוּחוֹת,</p>

<p>אִלּוּ לֹא בָא פּוּלִידַמַס וַיֹּאמֶר לְהֶקְטוֹר הַגִּבּוֹר:  725</p>

<p>&quot;הֶקְטוֹר, הֵן קָשֶׁה מִמְּךָ לָלֶכֶת בַּעֲצָתוֹ שֶׁל־אָדָם,</p>

<p>יַעַן כִּי אֵל חֲנָנְךָ עֲלִילוֹת מִלְחָמָה מְרֻבּוֹת</p>

<p>וְאָמוֹר אָמַרְתָּ גַם בְּעֵצָה עַל־כֹּל נַעֲלֵיתָ וּבְחָכְמָה;</p>

<p>אֶפֶס לִתְפֹּס הַכֹּל הֵן יִבָּצֵר מִמְּךָ וְלֹא תוּכָל.</p>

<p>אֵלֶּה חֲנָנָם הָאֵל כָּל־עֲלִילוֹת מִלְחָמָה וּגְבוּרָה,  730</p>

<p>(אֵלֶּה בִמְחוֹלוֹת יִתְנוֹסְסוּ, מִשְּׁנֵיהֶם – בְּכִנּוֹר וּנְגִינָה).</p>

<p>אֵלֶּה – זֵאוּס הַמַּבִּיט־לְמֵרָחוֹק חֲנָנָם הַתְּבוּנָה,</p>

<p>חָכְמָה נָטַע בְּלִבָּם וְתִהְיֶה יְשׁוּעָה לָרַבִּים,</p>

<p>רֶוַח וְהַצָּלָה לָאָדָם, וְלִבָּם זֹאת מֵיטִיב לָדַעַת.</p>

<p>דַּבֵּר אֲדַבְּרָה גַם אָנִי אֶת אֲשֶׁר מָצָאתִי לְטוֹבָה,  735</p>

<p>יַעַן כִּי־סָבִיב הִתְלַקְּחָה מִלְחָמָה נוֹרָאָה; וְאוּלָם</p>

<p>אֵלֶּה הַטְּרוֹיִים שֶׁעָלוּ בַחוֹמָה מֵהֶם יֵשׁ יִרְחָקוּ</p>

<p>כְּלֵי־אֲזֵנֵיהֶם בִּידֵיהֶם, מֵהֶם יֵשׁ נִלְחָמִים בִּזְרוֹעַ,</p>

<p>מְעַטִּים בָּרַבִּים, וּנְפוֹצִים עַל־יַד הָאֳנִיּוֹת הַמְּהִירוֹת.</p>

<p>טוֹב אֲשֶׁר תְּמַהֵר וְקָרָאתָ אֶת־כָּל־הַגִּבּוֹרִים בַּצָּבָא, 740</p>

<p>עֵצוֹת נָשִׁית בְּנַפְשֵׁנוּ, מַה־טּוֹב לָנוּ וּבַמֶּה נִבְחָר:</p>

<p>אִם־עַל־הַסְּפִינוֹת מְרֻבּוֹת־הַמְּשׁוֹטִים נִתְנַפֵּל, אִם־יִתֵּן</p>

<p>אַחַד הָאֵלִים הַכֹּחַ וּבְעֹז יַאַזְרֵנוּ, אוֹ אוּלַי</p>

<p>נָסוּר מֵעַל הָאֳנִיּוֹת וּשְׁלֵמִים עוֹדֶנּוּ, כִּי אָמְנָם</p>

<p>יָרֵא אָנֹכִי מְאֹד פֶּן־יְשַׁלְּמוּ בְנֵי־הָאֲכַיִּים    745</p>

<p>לָנוּ גְמוּל אֶתְמוֹל, כִּי נִשְׁאַר לָהֶם עִם־הַסְּפִינוֹת אִישׁ אֲשֶׁר</p>

<p>קְרָבוֹת לֹא יִשְׂבָּע, מֻבְטָחַנִי, לֹא לְעוֹלָם יִשְׁבֹּת מִלָּחֶם!&quot;
<br><br />
סָח פּוּלִידַמַס, וַיִּיטְבוּ דְבָרָיו בְּעֵינָיו שֶׁל־הֶקְטוֹר,</p>

<p>קָפַץ לָאָרֶץ מִיָּד מֵעַל הַמֶּרְכָּבָה עִם־נִשְׁקוֹ.</p>

<p>נָשָׂא אֶת־קוֹלוֹ וַיְדַבֵּר אֶת־אִמְרוֹת־הַכָּנָף וַיֹּאמֶר:  750</p>

<p>&quot;פּוּלִידַמַס, עֲצֹר פֹּה אַתָּה כָל־עַזֵּי־הַלֵּבָב,</p>

<p>אוּלָם אֲנִי אָחוּשׁ שָׁמָּה וְיָצָאתִי אֲנִי בַמִּלְחָמָה.</p>

<p>אַחַר מַהֵר אָשׁוּבָה, כִּי אֶפְקֹד אֶת־כָּל־אֲשֶׁר יַעֲשׂוּ&quot;.
<br><br />
דִּבֵּר וּפָרַץ בִּמְעוּפוֹ כָּהָר אֲשֶׁר שֶׁלֶג כִּסָּהוּ,</p>

<p>קוֹרֵא בְקוֹל, נֶחְפָּז בֵּין גְּדוּדֵי הַטְּרוֹיִים וּבַעֲלֵי־בְרִיתָם.  755</p>

<p>שָׁמְעוּ קוֹל הֶקְטוֹר בְּרֵעוֹ, וְחָרְדוּ וְנִקְהֲלוּ כֻלָּם</p>

<p>סָבִיב לִבְנוֹ שֶׁל־פַּנְתּוֹאוֹס, הוּא פּוּלִידַמַס הַגִּבּוֹר.</p>

<p>וְהֶקְטוֹר בָּא בֵין הַחֲלוּצִים, מִתְהַלֵּךְ שָׁם, דּוֹרֵשׁ אִם־יִמְצָא</p>

<p>אֶת־דֵּאִיפוֹבּוֹס וְאֶת־אוֹן הֶלֶּנּוֹס הַמֶּלֶךְ הֶחָסֹן,</p>

<p>אוֹ אֶת־אֲדַמַּס בֶּן־אַסְיוֹס וְאֶת־אַסְיוֹס בְּנוֹ שֶׁל־הִרְטַקּוֹס;  760</p>

<p>אֶפֶס אוֹתָם לֹא מָצָא שְׁלֵמִים, כִּי כֻלָּם נִזּוֹקוּ.</p>

<p>אֵלֶּה מֵהֶם יֵשׁ שֶׁשָּׁכְבוּ עַל־יַרְכְּתֵי צִי־הָאֲכַיִּים</p>

<p>וְרוּחַ אֵין בָּם, כִּי הוּמְתוּ בִידֵי הָאַרְגֵּאִים הָרַבִּים,</p>

<p>וְאֵלֶּה מֵעֵבֶר לַחוֹמָה – מִמַּחַץ חֲנִיתוֹת אוֹ חִצִּים.</p>

<p>אֶפֶס מִשְּׂמֹאל הַמִּלְחָמָה מְרֻבַּת־הַדְּמָעוֹת שָׁם מָצָא  765</p>

<p>אֶת־אֲלֶכְּסַנְדֶּר הוּא אִישׁ הֶלֶּנָּה יְפַת־הַמַּחְלָפוֹת,</p>

<p>מְעוֹרֵר אֶת־רוּחַ עֲמִיתָיו וּמְעוֹדְדָם צֵאת לִקְרַאת נָשֶׁק.</p>

<p>קָרבַ אֵלָיו הִתְיַצֵּב, וַיְדַבֵּר אֲמָרָיו מַחְפִּירִים:</p>

<p>&quot;פָּרִיס אֻמְלָל, יְפֵה־תֹאַר וְרוֹעֵה־הַנָּשִׁים וּמְפַתָּן!</p>

<p>אֵי דֵּאִיפוֹבּוֹס וְאַיֵּה הֶלֶּנּוֹס הַמּוֹשֵׁל הֶחָסֹן?     770</p>

<p>אַיֵּה אֲדַמַּס בֶּן־אַסְיוֹס, אֵי אַסְיוֹס בְּנוֹ שֶׁל־הִרְטַקּוֹס,</p>

<p>אֵי אוֹתְּרִיאוֹנֵס? כִּי קָרְסָה מִפִּסְגַּת הָרֶיהָ וְנָפְלָה</p>

<p>עַתָּה בַת־אִלְיוֹן הָרָמָה, אַף הֵקִיץ קִצָּהּ עָלֶיהָ&quot;.
<br><br />
הֵשִׁיב אֲמָרָיו אָז לוֹ אֲלֶכְּסַנְדְּרוֹס הַדּוֹמֶה־לָאֵלִים:</p>

<p>&quot;הֶקְטוֹר, כִּי אָהֹב אָהַבְתָּ לְהַלְבִּין פְּנֵי אִישׁ חַף מִפֶּשַׁע. 775</p>

<p>אָמְנָם יֵשׁ וְהִשְׁתַּמַּטְתִּי לִפְעָמִים מֵרֶדֶת לַשָּׁעַר;</p>

<p>אֶפֶס לֹא כָלָה רְפֵה־כֹחַ וְחַלָּשׁ חִבְּלַתְנִי יוֹלַדְתִּי.</p>

<p>יַעַן מֵעֵת אַתָּה מְעוֹרֵר הַצָּבָא עַל־יַד הָאֳנִיּוֹת,</p>

<p>אָנוּ הָיִינוּ נִלְחָמִים בִּבְנֵי־הַדַּנָּאִים, לֹא נָחְנוּ.</p>

<p>אֵלֶּה רֵעֵינוּ לָהֵמָּה דָרַשְׁתָּ כְבָר נָפְלוּ בֶחָרֶב;   780</p>

<p>אַךְ דֵּאִיפוֹבּוֹס וְהֶלֶּנּוֹס הַמּוֹשֵׁל הֶחָסֹן אַךְ הֵמָּה</p>

<p>שָׁבוּ מִשְּׂדֵה הַמִּלְחָמָה, כִּי פְצָעוּם בִּרְמָחִים אֲרֻכִּים,</p>

<p>שְׁנֵיהֶם יְדֵיהֶם נִפְצָעוּ, אַךְ זֵאוּס מָנַע אֶת־מוֹתָם.</p>

<p>עַתָּה נַהֲגֵנוּ אֶל־אֲשֶׁר נְשָׂאוּךָ לְבָבְךָ וְנַפְשֶׁךָ,</p>

<p>אָנוּ נֵלְכָה אַחֲרֶיךָ בְּכָל לֵב וָנֶפֶשׁ, אַאֲמִינָה,   785</p>

<p>רוּחַ גְּבוּרָה לֹא נֶחְסַר כָּל־עוֹד מְאֹדֵנוּ בְקִרְבֵּנוּ.</p>

<p>לְמַעְלָה מִכֹּחוֹ לֹא יוּכַל לְהִלָּחֵם גַּם גְּדָל־הַקַּנָּאִים&quot;.
<br><br />
כָּכָה דִבֶּר הַגִּבּוֹר, וַיִּפְתְּ אֶת־לְבָבוֹ שֶׁל־אָחִיו.</p>

<p>נֶחְפְּזוּ לַמָּקוֹם שָׁם סָעַר בְּיוֹתֵר הַקְּרָב בְּנוֹרְאוֹתָיו</p>

<p>סָבִיב לָאִישׁ קֶבְּרִיאוֹנֵס וְהָאִישׁ פּוּלִידַמַס הַתָּמִים,  790</p>

<p>סָבִיב לְפַלְקֵס, וְאוֹרְתֵּיאוֹס וּפּוֹלִיפֵטֵס הַנַּעֲלֶה,</p>

<p>סָבִיב לְפַּלְמִיס וְאַסְקַנְיוֹס וְמוֹרִיס מִזֶּרַע הִפּוֹטְיוֹן.</p>

<p>אֶתְמוֹל עִם־שַׁחַר אַךְ בָּאוּ מֵאֶרֶץ אַסְקַנְיָה הַפּוֹרָה,</p>

<p>וְהֵמָה בְחֵיל הַמִּלּוּאִים; וְזֵאוּס הוּא עוֹרְרָם לִלְחֹם.</p>

<p>מָשָׁל לְסוּפָה תִתְפָּרֶץ וּכְרוּחוֹת סְעָרָה אַדִּירוֹת   795</p>

<p>סוֹעֲרוֹת עַל־פְּנֵי הַשָּׂדֶה בְרַעַם שֶׁל־זֵאוּס אָבִינוּ,</p>

<p>וּבַהֲמֻלָּה נוֹרָאָה יִתְעָרְבוּ בַיָּם, וְהוּא יִתְגָּעֵשׁ,</p>

<p>גַּלִּים עַל־גַּלִּים יֵרוֹמּוּ, וּמִשְׁבְּרֵי יָם רַב־הַשָּׁאוֹן</p>

<p>יִגְבְּהוּ, קֶצֶף יַלְבִּינוּ, יִזְדַּקְּרוּ וְיִזְדַּקְּפוּ בִּמְשׁוּבָה, –</p>

<p>כָּכָה הָמוּ הַטְּרוֹיִים הַצְּפוּפִים בִּגְדוּדִים וּגְדוּדִים,  800</p>

<p>נְחֻשְׁתָּם עֲלֵיהֶם מַבְרֶקֶת, צוֹעֲדִים אַחֲרֵי רָאשֵׁיהֶם.</p>

<p>הֶקְטוֹר בָּא צוֹעֵד לִפְנֵיהֶם, וּדְמוּתוֹ דְמוּת אָרֵס הַקַּטְלָן.</p>

<p>בְּנוֹ שֶׁל־פְּרִיאַמּוֹס – מִלְּפָנָיו מָגִנּוֹ הַמְעֻגָּל עַל־סְבִיבוֹ</p>

<p>עָשׂוּי רֹב עוֹרוֹת רְצוּפִים וּנְחשֶׁת לָרֹב תְּכַסֵּהוּ,</p>

<p>קוֹבַע־הַנְּגֹהוֹת מְנַפְנֵף וְעוֹטֶה לְרַקּוֹת הַגִּבּוֹר.   805</p>

<p>צָעַד וְאִזֵּן וְחִקֵּר עַל־סְבִיבָיו מַעַרְכוֹת מְשַׂנְאָיו,</p>

<p>הֲיַעַמְדוּ בְפָנָיו בְּצַעֲדוֹ עוֹטֵה מָגִנּוֹ?</p>

<p>אֶפֶס לֹא הֵמֵס אֶת־לִבּוֹת בְּנֵי־הָאֲכַיִּים בְּחֻבָּם.</p>

<p>רִאשׁוֹן תְּבָעָהוּ לַקְּרָב אָז אָיַס בְּצָעֲדוֹ גַסּוֹת:</p>

<p>&quot;קָרְבָה עָדֵינוּ, הָאָיֹם! שַׁלָּמָה אָמַרְתָּ לְהָמֵס  810</p>

<p>לֵב הָאַרְגֵּאִים? גַּם אָנוּ לֹא חַסְרֵי נִסָּיוֹן בַּקָּטֶל,</p>

<p>אָנוּ אֲכַיִּים, אַךְ זֶבְס יִסְּרַנּוּ בְשֵׁבֶט הַפְּגָעִים.</p>

<p>לִבְּךָ אִם־יַשִּׁיאֲךָ לְהַשְׁמִיד אֶת־כָּל־הָאֳנִיּוֹת,</p>

<p>הֵן גַּם אֲנַחְנוּ כֹחֵנוּ אִתָּנוּ, זְרוֹעֵנוּ מוֹשָׁלֶת.</p>

<p>אָכֵן תְּמַהֵר וְתַקְדִּים בִּירַתְכֶם הַבְּנוּיָה לְתִפְאָרָה 815</p>

<p>לִנְפֹּל בְּיָדֵינוּ אֲנַחְנוּ וְהָיְתָה לְעִיֵּי מַפָּלָה.</p>

<p>הַסְכֵּת אֵת אֲשֶׁר אַגִּידָה, קָרוֹב הַיּוֹם בּוֹ תִמָּלֵט</p>

<p>וְנַסְתָּ עַל־נַפְשְׁךָ מִתְחַנֵּן אֶל־זֶבְס וְאֶל־יֶתֶר הָאֵלִים,</p>

<p>קַלִּים כִּי יִהְיוּ סוּסֶיךָ הֲדוּרֵי־הָרַעְמָה מִגִּזִּים,</p>

<p>עֵת יִשָּׂאוּךָ הָעִירָה מְעַפְּרִים בְּאָבָק בַּמִּישׁוֹר&quot;.  820
<br><br />
כָּכָה דִבֵּר, וּפִתְאֹם הִתְרוֹמְמָה מִימִינָם הַצִּפּוֹר,</p>

<p>נֶשֶׁר מְרַחֵף בַּמָּרוֹם – וַיָּרַע כָּל־עַם הָאֲכַיִּים</p>

<p>לְמַרְאֵה הָאוֹת וְהַמּוֹפֵת. וְהֶקְטוֹר הַנֶּהְדָּר מְדַבֵּר:</p>

<p>&quot;אָיַס הַמְפַטְפֵּט פִּטְפּוּטִים, הָרַבְרְבָן, מַה זֶּה אָמַרְתָּ?</p>

<p>אִלּוּ בֶאֱמֶת הָיִיתִי וּלְעוֹלָם בֶּן־זֵאוּס הַתּוֹפֵשׂ  825</p>

<p>בְּאֵיגִיס, וְהֵרָה הַגְּבִירָה הִיא אִמִּי הוֹרָתִי טִפְּחַתְנִי,</p>

<p>וְכָבוֹד נָחַלְתִּי כִכְבוֹדָם שֶׁל־פַּלַּס־אַתֵּנָה וְאַפּוֹלוֹן,</p>

<p>כְּשֵׁם שֶׁיּוֹם זֶה בִכְנָפָיו כִּלָּיוֹן לְכָל־הָאַרְגֵּאִים,</p>

<p>אֵין מֵהֶם נֶעְדָּר, וְתִפֹּל גַּם אַתָּה בַנּוֹפְלִים, אִם־תִּרְהַב</p>

<p>לָצֵאת לִקְרַאת זֶה כִידוֹנִי, שֶׁיְּבַתֵּר בְּשָׂרְךָ הָרַעֲנָן.  830</p>

<p>אַחַר תַּשְׂבִּיעַ אֶת־כַּלְבֵי הַטְּרוֹיִים וְאֶת־עוֹף הַשָּׁמַיִם</p>

<p>בְּשָׂרְךָ וְחֶלְבְּךָ, כִּי תִפֹּל אֵצֶל אֳנִיּוֹת אֲכַיִּים&quot;.
<br><br />
כָּכָה הִבִּיעַ וַיִּצְעַד בָּרֹאשׁ, וְהָעָם אֲשֶׁר אִתּוֹ</p>

<p>בָּאִים אַחֲרָיו בְּשָׁאוֹן וּבְרַעַשׁ־אַדִּירִים מְרִיעִים.</p>

<p>אַךְ הָאַרְגֵּאִים גַּם הֵם הֵרִיעוּ, וְלֹא נָשְׁתָה גְבוּרָתָם.  835</p>

<p>עָמְדוּ בִפְנֵי הַגִּבּוֹרִים, כָּל־אַנְשֵׁי טְרוֹיָה הַקְּרֵבִים.</p>

<p>עָלְתָה צִוְחָתָם שֶׁל־שְׁנֵיהֶם עַד לֶב־הַשָּׁמַיִם וְאוֹר־זֵאוּס.</p>
</blockquote>

<h2 id="שִׁיראַרְבָּעָהעָשָׂר:זֶבְסנִלְכַּדבְּעָרְמָה">שִׁיר אַרְבָּעָה עָשָׂר: זֶבְס נִלְכַּד בְּעָרְמָה</h2>

<blockquote>
<p>נֶסְטוֹר הוֹסִיף וְשָׁתָה, וְלֹא נֶעֶלְמָה מֶנּוּ הַתְּרוּעָה,</p>

<p>פָּנָה אֶל־בְּנוֹ שֶׁל־אַסְקְלֵפְּיוֹס וַיְדַבֵּר אֶת־אִמְרוֹת הַכָּנָף:</p>

<p>&quot;אָנָּא, מָכָאוֹן, הַגִּידָה מַה־קֵּץ הַחִזָּיוֹן, כִּי הוֹלֵךְ</p>

<p>וְגָדֵל מְאֹד קוֹל עֲנוֹת אַבִּירֵי־עָם אֵצֶל הַסְּפִינוֹת?</p>

<p>שֶׁב־לְךָ פֹּה וְשָׁתִיתָ הַיַּיִן הַלָּז הַמִּתְנוֹצֵץ     5</p>

<p>עַד עֲשׂוֹת הֶקָּמֵדָה יְפַת־הַתַּלְתַּלִּים אַמְבַּטֵּי</p>

<p>חַמִּים בִּשְׁבִילְךָ וְתָדִיחַ מִמְּךָ אֶת־הָאָבָק הַמְּאָדָּם;</p>

<p>אוּלָם אֲנִי אֶחָפֵזָה, אֶתְבּוֹנֵן מֵעַל שִׂיא הַמִּצְפֶּה&quot;.
<br><br />
כָּכָה דִבֵּר,וַיִּקַּח אֶת־שִׁלְטוֹ שֶׁל־בְּנוֹ תְּרַסִּימֵדֵס,</p>

<p>בּוֹלֵם־הַסּוּסִים, הַמֻּנָּח בָּאֹהֶל וְעָשׂוּי לְתִפְאָרָה,   10</p>

<p>מֵפִיק נְגֹהוֹת נְחֻשְׁתּוֹ, כִּי לָקַח בְּנוֹ מָגֵן אָבִיהוּ.</p>

<p>תָּפַשׂ כִּידוֹנוֹ הָאַדִּיר שֶׁעֻקְצוֹ נְחשֶׁת שְׁנוּנָה,</p>

<p>יָצָא אֶת־אָהֳלוֹ וְתֵכֶף הִבְחִין בָּרָעָה נִהְיָתָה:</p>

<p>אֵלֶּה נְבֻכִים וּנְסוֹגִים, וְאֵלֶּה־בְנֵי־טְרוֹיָה הַגֵּאִים</p>

<p>לוֹחֲצִים אוֹתָם, וְחוֹמַת אֲכַיָּה עֵרוּהָ הֹרָסָה.    15</p>

<p>כְּאוֹתוֹ יָם רְחַב־יָדַיִם הַזָּע בַּהֲמֻלָּה חֲרִישִׁית,</p>

<p>הוֹלֵךְ וְקוֹדֵר, כִּי יָחוּשׁ קוֹל סוּפָה מְמַשְׁמְשָׁה וּבָאָה,</p>

<p>עוֹמֵד כְּקֶדֶם וּזְרָמָיו לֹא יִשְׁלַח גַּם הֵנָּה גַם הֵנָּה,</p>

<p>עַד שֶׁתְּעִירֶנּוּ רוּחַ מַכְרַעַת מִזֵּאוּס כִּי תָבוֹא, –</p>

<p>כָּכָה פִּקְפֵּק הַזָּקֵן, וּבְלִבּוֹ שְׁתֵּי שְׂעִפִּים: הֲיֵלֵךְ  20</p>

<p>אֶל־אֲגַמֶּמְנוֹן בֶּן־אַטְרֵס, הוּא רוֹעֵה־הָעַמִּים, אוֹ יָשִׂים</p>

<p>פְּעָמָיו אֶל־גְּדוּד הַדַּנָּאִים, רוֹכְבֵי־הַסּוּסִים־הַמְּהִירִים?</p>

<p>וּבַהֲגִיגוֹ אָז מָצָא לְטוֹב לוֹ, כִּי יָשִׂים פְּעָמָיו</p>

<p>אֶל־בֶּן־אַטְרֵס. וְהֵמָּה נֶאֱבָקִים וְהוֹרְגִים אִישׁ אָחִיו</p>

<p>בְּסַעַר מִלְחָמָה אֲיֻמָּה, וַתְּצַלְצֵל הַנְּחשֶׁת הַקָּשָׁה  25</p>

<p>סָבִיב לִבְשָׂרָם מֵהַלְמוּת חֲרָבוֹת וְרָמְחֵי־פִיפִיּוֹת.
<br><br />
פָּגְעוּ בְּנֶסְטוֹר הַמְּלָכִים מִזַּרְעוֹ שֶׁל־זֵאוּס הַבָּאִים</p>

<p>מִן־הָאֳנִיּוֹת, אֲשֶׁר בַּנְּחשֶׁת הַשְּׁנוּנָה נִפְצָעוּ,</p>

<p>וְהֵם: בֶּן־טִידֵס, אוֹדִיסֵס וַאֲגַמֶּמְנוֹן בֶּן־אַטְרֵס,</p>

<p>יַעַן כִּי הַרְחֵק מִשְּׂדֵה הַקְּרָב סְפִינוֹתֵיהֶם, שֶׁמָּשׁוּן  30</p>

<p>עַל־שְׂפַת־הַיָּם, יָם הַשֵּׂיבָה, כִּי אוֹתָן רִאשׁוֹנָה הוֹצִיאוּ</p>

<p>אֶל הַיַּבָּשָׁה, וַיִּבְנוּ עַל־יַד יַרְכוֹתֵיהֶן הַחוֹמָה.</p>

<p>יַעַן כִּי־כָל־שְׂפַת הַיָּם, וְאִם הָיְתָה רַחֲבַת־יָדָיִם,</p>

<p>קָטְנָה מֵהָכִיל הַסְּפִינוֹת, וַיֵּצֵר לָעָם אֲשֶׁר בָּאוּ</p>

<p>הֵנָּה, לָכֵן מָשׁוּ אוֹתָן כְּעֵין דַּרְגּוֹת דַּרְגּוֹת, וְנִמְלָא  35</p>

<p>מָעוֹז־הַיָּם עַל־כָּל־שְׂפָתוֹ, הַשֶּׁטַח מֵרָמָה עַד רָמָה.</p>

<p>הָלְכוּ הֵנָּה כֻלָּמוֹ יַחְדָּו מִשְׁתּוֹקְקִים לִרְאוֹת</p>

<p>תְּשֻׁאוֹת הַקְּרָב וְהַתְּרוּעָה, אִישׁ אִישׁ עַל־חֲנִיתוֹ נִשְׁעָנוּ,</p>

<p>נֶעֱצַב לִבָּם בְּקִרְבָּם, וַיִּפְגַּע בִּקְהָלָם הַיָּשִׁישׁ</p>

<p>נֶסְטוֹר, וְרוּחַ בְּנֵי־הָאֲכַיִּים נָפְלָה בְחֻבָּם,      40</p>

<p>נָשָׂא אֵלָיו אֶת־קוֹלוֹ הַשַּׂר אֲגַמֶּמְנוֹן וַיְדַבֵּר:</p>

<p>&quot;נֶסְטוֹר בֶּן־נֵלֵס הַיָּשִׁישׁ, פְּאֵר הָאֲכַיִּים וּגְאוֹנָם!</p>

<p>מַה לְּךָ כִּי בָאתָ הֲלוֹם וַתִּטּשׁ קְרָב אוֹכֵל־הַגְּבָרִים?</p>

<p>יָרֵא אֲנִי, פֶּן־יְמַלֵּא הֶקְטוֹר הָעִזּוּז אֶת־דְּבָרָיו,</p>

<p>אֲשֶׁר הִתְהַלֵּל וְאָמַר בְּקֶרֶב הַטְּרוֹיִים הַגֵּאִים:  45</p>

<p>שַׁעֲרֵי אִלְיוֹס לֹא יָבֹא וּבַיְתָה לֹא יָשׁוּב עַד אִם־כִּי</p>

<p>שִׁלַּח בָּאֵשׁ הָאֳנִיּוֹת וְאוֹתָנוּ הִכְרִיעַ לַטָּבַח.</p>

<p>הִנֵּה כֵן דִּבֵּר, עַתָּה בָאִים הַדְּבָרִים מִתְקַיְּמִים.</p>

<p>אוֹיָה־לִּי, אָכֵן גַּם יֶתֶר בְּנֵי־הָאֲכַיִּים הָעוֹטִים</p>

<p>מִצְחוֹת־הַפְּאֵר אַפָּם חָרָה בִי, כַּחֲרוֹת אַף אֲכִילֵס.  50</p>

<p>אֵינָם רוֹצִים גַּם לִלְחֹם עַל־יַרְכְּתֵי הַסְּפִינוֹת הַגְּדוֹלוֹת&quot;.
<br><br />
נָשָׂא אֲמָרָיו וַיַּעַן לוֹ נֶסְטוֹר זֶה פָּרַשׁ גֶּרֵנְיָה:</p>

<p>&quot;אָמְנָם, כִּי בָאוּ כָל־אֵלֶּה, וְאַף לְשַׁנּוֹתָם יִבָּצֵר</p>

<p>גַּם מֵאֵת זֵאוּס הַמַּרְעִים־רְעָמִים בִּמְרוֹמֵי שָׁמָיִם,</p>

<p>יַעַן כִּי־נָפְלָה הַחוֹמָה בָטַחְנוּ בָהּ, אֲשֶׁר אָמַרְנוּ  55</p>

<p>מָעוֹז וּמִבְטָח הִיא לָנוּ, בָּהּ נֶחֱסֶה אָנוּ וְהַסְּפִינוֹת.</p>

<p>וְאֵלֶּה מוֹסִיפִים נִלְחָמִים עַל־יַד הָאֳנִיּוֹת הַמְּהִירוֹת,</p>

<p>רֶגַע לֹא שָׁבְתוּ, וְאֵין לְהַכִּיר, וְאִם־מְאֹד תִּתְבּוֹנֵן וְתַחְקֹר,</p>

<p>אֵיפֹה יִשְׁתַּקְשְׁקוּ בְּנֵי־הָאֲכַיִּים נִבְעָתִים וּנְבֻכִים,</p>

<p>מֻכִּים הֵם נוֹפְלִים מִסָּבִיב, וַתַּעַל הַצְּוָחָה שָׁמָיְמָה.  60</p>

<p>הָבָה נַחְקֹרָה נִדְרשָׁה, מַה־קֵּץ הַחִזָּיוֹן, אִם־אָמְנָם</p>

<p>יֵשׁ עוֹד תְּשׁוּעָה בָעֵצָה, אַךְ אַל־לָנוּ רֶדֶת לַקָּטֶל,</p>

<p>יַעַן כִּי־קָצְרָה יַד פְּצוּעִים מִלֶּאֱסֹר קְרָב וּמִלְחָמָה&quot;.
<br><br />
עָנָה לּוֹ אֲגַמֶּמְנוֹן הַשַּׁלִּיט־בַּגְּבָרִים וַיֹּאמֶר:</p>

<p>&quot;נֶסְטוֹר, אִם־אָמְנָם בְּיַרְכְּתֵי הַסְּפִינוֹת פֹּה אוֹסְרִים מִלְחָמָה  65</p>

<p>שָׁוְא לָנוּ תְשׁוּעַת־הַחוֹמָה בָנִינוּ, לְלֹא הוֹעִיל הַתְּעָלָה</p>

<p>עָמְלוּ בָהּ הַדַּנָּאִים, וַאֲשֶׁר אָמַרְנוּ בְלִבֵּנוּ:</p>

<p>מָעוֹז וּמִבְטָח הִיא לָנוּ וּמַחֲסֶה תִהְיֶה לַסְּפִינוֹת.</p>

<p>אֵין זֶה כִּי כֵן אָמַר זֶבְס הַשַּׂגִּיא וְטוֹב כָּךְ בְּעֵינָיו,</p>

<p>הַרְחֵק מֵאַרְגּוֹס יֹאבֵדוּ בְחֶרְפָּה בְנֵי הָאֲכַיִּים.  70</p>

<p>הִנֵּה אָנֹכִי יָדַעְתִּי עֵת רִחֵם אֶת־הַדַּנָּאִים;</p>

<p>אֶפֶס גַּם עַתָּה יָדַעְתִּי כִי רָצָה לְכַבֵּד הַטְּרוֹיִים</p>

<p>כְּכַבֵּד אֵלִים מְאֻשָּׁרִים, וְאָסַר רוּחֵנוּ וְיָדֵינוּ.</p>

<p>אֲבָל שִׁמְעוּ־נָא בְקוֹלִי, עֲשׂוּ כְכָל־אֲשֶׁר אַגִּידָה.</p>

<p>נִסְחֹב הַסְּפִינוֹת הַסְּמוּכוֹת לַיָּם, הָרִאשׁוֹנוֹת בַּשּׁוּרָה,  75</p>

<p>נוֹרִיד אוֹתָן כֻּלָּהַן הַיָּמָּה לְמִשְׁבָּרָיו הַקְּדוֹשִׁים.</p>

<p>בְּמֶרְחַב הַיָּם נַאַסְרֵמוֹ אֶל־אַבְנֵי־הָעֹגֶן עַד יֶאֱתֶה,</p>

<p>יֵרֵד הַלַּיְלָה הַנִּצְחִי, וְחָדְלוּ הַטְּרוֹיִים מִלִּלְחֹם.</p>

<p>אַחַר נוֹסִיף וְנוֹרִיד הַיָּמָּה גַּם יֶתֶר הַסְּפִינוֹת,</p>

<p>יַעַן אֵין לָתֵת כָּל־דֹּפִי בַנָּס מִן־הַפֶּגַע וְאִם־לָיְלָה.  80</p>

<p>מוּטָב לְהִמָּלֵט מִפֶּגַע בְּעוֹד מוֹעֵד מִלִּנְפֹּל בָּרָעָה&quot;.
<br><br />
הִבִּיט אוֹדִיסֵס בְּזָעַם, הָאִישׁ רַב־הַמְּזִמּוֹת, וַיַּעַן:</p>

<p>&quot;בְּנוֹ שֶׁל־אַטְרֵס, מַה־מִּלָּה נִזְרְקָה מִגֶּדֶר שִׁנֶּיךָ?</p>

<p>מִסְכֵּן, לוּ פָקֹד פָּקַדְתָּ עַל־צָבָא רַךְ־לֵב, צָבָא אַחֵר,</p>

<p>אַף לֹא מָלַכְתָּ עָלֵינוּ, כִּי זֵאוּס הֲלֹא צִוָּה לָנוּ   85</p>

<p>מִנְּעוּרֵינוּ וְעַד שֵׂיבָה לַעֲמוֹד בְּקִשְׁרֵי מִלְחָמָה</p>

<p>קָשָׁה וּגְדוֹלָה עַד תַּמְנוּ כֻלָּנוּ לִגְוֹע בַּשָּׂדֶה.</p>

<p>הֲיֵשׁ אֶת־נַפְשְׁךָ לִנְטשׁ אֶת־אִלְיוֹס רַחֲבַת־הָרְחוֹבוֹת,</p>

<p>קִרְיַת הַטְּרוֹיִים עָלֶיהָ סָבַלְנוּ פֻרְעָנִיּוֹת רַבּוֹת?</p>

<p>דֹּם לְךָ, הַחֲרֵשׁ, פֶּן־יִשְׁמַע אִישׁ מִן־הָאֲכַיִּים, בְּדַבֶּרְךָ  90</p>

<p>דְּבָרִים אֲשֶׁר לֹא יוֹצִיא לְעוֹלָם מִפִּיו אִישׁ יוֹדֵעַ</p>

<p>בְּלִבּוֹ מַה־שֵּׂחוֹ יַשְׁמִיעַ וּדְבָרִים הַנָּאִים לְאוֹמְרָם,</p>

<p>גֶּבֶר תּוֹפֵשׂ־הַשַּׁרְבִיט וְלוֹ יִשְׁמְעוּ עַמִּים עֲצוּמִים</p>

<p>וְרַבִּים כָּעַמִּים עֲלֵיהֶם שָׁפַכְתָּ מֶמְשַׁלְתְּךָ בְאַרְגּוֹס.</p>

<p>וְאוּלָם עַתָּה נְקוּטוֹתִי מְאֹד בַּעֲצָתְךָ יָעָצְתָּ.    95</p>

<p>אֲשֶׁר אָמַרְתָּ: נַסִּיעַ הַיָּמָּה הַסְּפִינוֹת הַקַּלּוֹת</p>

<p>עֵת אֲשֶׁר סַעַר מִלְחָמָה יָרִיעַ, כִּי כָכָה עוֹד יִיטַב</p>

<p>בְּעֵינֵי־הַטְּרוֹיִים, וְהֵמָּה כְבָר יָדָם גּוֹבֶרֶת עָלֵינוּ,</p>

<p>וְכָלְתָה אֵלֵינוּ הָרָעָה, כִּי צְבָא הָאֲכַיִּים לֹא יַעֲמֹד</p>

<p>עַתָּה בַקְּרָב, אִם־נוֹרִידָה הַיָּמָּה אֶת־כָּל־הָאֳנִיּוֹת, – 100</p>

<p>אַךְ יִתְבּוֹנְנוּ יֵחַתּוּ, וְאָסְפוּ יְדֵיהֶם מִלָּחֶם,</p>

<p>וְהָיְתָה, הוֹי, מוֹשֵׁל־בַּגּוֹיִים, עֲצָתְךָ לְמוֹקֵשׁ וּלְמַשְׁחִית&quot;.
<br><br />
הֵשִׁיב אֲמָרָיו לוֹ אֲגַמֶּמְנוֹן הַשַּׁלִּיט עַל־גּוֹיִים:</p>

<p>&quot;הוֹי, אוֹדִיסֵס, עַד־מְאֹד הֲלָמַתְנִי תוֹכַחַת דְּבָרֶיךָ,</p>

<p>נָגְעָה עַד לִבִּי, כִּי אָכֵן אֲנִי לֹא אָמַרְתִּי, וְיַסִּיעוּ   105</p>

<p>בְּנֵי־הָאֲכַיִּים הַסְּפִינוֹת הַנָּאוֹת הַיָּמָּה וְלֹא רְצוֹנָם.</p>

<p>עַתָּה לוּ הָיָה בְתוֹכֵנוּ אִישׁ אֲשֶׁר עֲצָתוֹ נְכוֹנָה,</p>

<p>נַעַר, אוֹ אִישׁ בָּא בַיָּמִים, וּרְצִיתִיו בְּכָל נַפְשִׁי וּמְאֹדִי&quot;.
<br><br />
עָנָה לָהֶם דִּיאוֹמֵדֵס, הַגֶּבֶר הַמַּרְעִים־בַּקְּרָבוֹת:</p>

<p>&quot;הִנֵּה הָאִישׁ! מַה תּוֹסִיפוּ וּתְבַקְשׁוּ, אִם־אָמְנָם חֲפַצְתֶּם 110</p>

<p>לְהַאֲמִין לִי, אַף לֹא יִחַר בִּי אַף אִישׁ וָאִישׁ מִקִּרְבְּכֶם,</p>

<p>יַעַן אָנֹכִי הַצָּעִיר בָּכֶם, וּשְׁנוֹת חֶלְדִּי מְעַטּוֹת.</p>

<p>וְאִם־לְבֵית אָבִי תִדְרְשׁוּ, הֲלֹא אָבִי גִבּוֹר מִלְחָמָה.</p>

<p>הִנְנִי מִזַּרְעוֹ שֶׁל־טִידֵס, וּבְתֵּבֵּי יְכַס עָלָיו עָפָר.</p>

<p>הִנֵּה כִי שְׁלשָׁה בָנִים תְּמִימִים יֻלְּדוּ לְפּוֹרְתֵּס  115</p>

<p>כֻּלָּם יָשְׁבוּ בִפְּלֶבְרוֹן וּבְהַרְרֵי קַלִּידוֹן הָרָמָה,</p>

<p>הֵמָּה: מֶלַּס, אַגְרִיּוֹס וְאֵינֵס הַפָּרָשׁ – הַשְּׁלִישִׁי,</p>

<p>וְהוּא אֲבִי אָבִי, וְעָלָה עַל־כֻּלָּם בְּאֹמֶץ וּגְבוּרָה.</p>

<p>הוּא אֲשֶׁר נִשְׁאַר בָּאָרֶץ, אַךְ אָבִי הִתְיַשֵּׁב בְּאַרְגּוֹס,</p>

<p>נָע וָנָד בָּאָרֶץ, כִּרְצוֹן זֶבְס וְיֶתֶר הָאֵלִים.    120</p>

<p>לָקַח לוֹ אַחַת מִבְּנוֹתָיו שֶׁל־אַדְרֵסְטוֹס, וּבֵיתוֹ</p>

<p>מָלֵא כָל־טוּב, וְלוֹ שָׂדוֹת מְרֻבִּים נוֹשְׂאִים רֹב חִטִּים,</p>

<p>וְגַנִּים לוֹ סָבִיב מְרֻבִּים עֲשִׁירִים בְּעֵצִים עֲנֵפִים,</p>

<p>וְעֶדְרֵי הַצֹּאן לוֹ עֲצוּמִים, וַיַּעַל עַל־כָּל־הָאֲכַיִּים</p>

<p>בְּהֶטֵּל חֲנִיתוֹ. וּוַדַּאי שְׁמַעְתֶּם, אִם־אֱמֶת אֲדַבֵּר.  125</p>

<p>הִנֵּה לָכֵן אַל־נָא תֹאמְרוּ, כִּי נִקְלֶה בֵית־אָבִי וְרַךְ לִבּוֹ,</p>

<p>תִּבְזוּ לָעֵצָה יָעַצְתִּי, כִּי אַגִּיד כַּאֲשֶׁר עִם־לִבִּי.</p>

<p>נֵרְדָה לַשַּׁעַר, וְאִם־אָמְנָם פְּצָעוּנוּ, כִּי אָכַף הַהֶכְרָח,</p>

<p>אָנוּ נִנָּזֵר מִתְּשֻׁאוֹת הַקְּרָב וּמִלְחֶמֶת הַדָּמִים,</p>

<p>הַרְחֵק מֵחִצִּים וְכִידוֹן, פֶּן־נוֹסִיף עוֹד פֶּצַע עַל־פָּצַע,  130</p>

<p>נָעִיר רוּחַ אֲחֵרִים וּנְעוֹדֵד אֶת־אֵלֶּה, שֶׁהֵמָּה</p>

<p>לִבָּם הִשִּׁיאָם וְעָמְדוּ מֵרָחוֹק אַף לֹא יִלָּחֵמוּ&quot;.
<br><br />
כָּכָה דִבֵּר, וְהֵמָּה הֶאֱזִינוּ וּבְקוֹלוֹ שָׁמָעוּ.</p>

<p>מִהֲרוּ לֶכֶת, וְהָאִישׁ אֲגַמֶּמְנוֹן הוֹלֵךְ לִפְנֵיהֶם.
<br><br />
אֶפֶס לֹא שָׁוְא אָז הִתְבּוֹנֵן הַמַּרְעִיד־אֲרָצוֹת הַמְּהֻלָּל,  135</p>

<p>קָרַב עָדֵיהֶם וּדְמוּתוֹ דְמוּת זָקֵן שֶׁכְּבָר בָּא בַיָּמִים.</p>

<p>אָחַז בִּימִין אֲגַמֶּמְנוֹן בֶּן־אַטְרֵס, הַמּוֹשֵׁל־בָּעַמִּים,</p>

<p>נָשָׂא אֲמָרָיו, וַיַּעַן וַיְדַבֵּר אֶת־אִמְרוֹת־הַכָּנָף:</p>

<p>&quot;אָכֵן, בֶּן־אַטְרֵס, מַה־יָּשִׂישׂ כָּעֵת לֵב אֲכִילֵס בְּחֻבּוֹ,</p>

<p>עֵינָיו כִּי רָאוּ אֶת־מְנוּסַת חֵיל־הָאֲכַיִּים וְאָבְדָנָם;   140</p>

<p>יַעַן כִּי־יֶחְסַר כָּל־תְּבוּנָה, וְלִבּוֹ כִּי רֵיק מִכָּל־שָׂכֶל.</p>

<p>אָבֹד יֹאבַד הוּא עַצְמוֹ, וְאַל יֶהְדֳּפֶנוּ לְמַדְחֵפוֹת.</p>

<p>אָמְנָם, לֹא כָלָה בְךָ יִחַר אַף בְּנֵי־הָאֵלִים הַנִּצְחִים,</p>

<p>יָבֹא עוֹד יוֹם, אֲשֶׁר יִהְיוּ נְסִיכֵי־הַטְּרוֹיִים וְזִקְנֵיהֶם</p>

<p>מַעֲלִים אָבָק בַּמִּישׁוֹר הָרָחָב – וְעֵינֶיךָ תֶחֱזֶינָה, –   145</p>

<p>וְנָסוּ בִמְנוּסָה הָעִירָה מֵעַל הָאֹהָלִים וְהַסְּפִינוֹת&quot;.
<br><br />
כָּכָה דִבֵּר וַיָּרַע בְּכֹחַ וְהִשְׂתָּעֵר בַּמִּישׁוֹר,</p>

<p>כְּאִלּוּ קָרְאוּ בְבַת־אַחַת עֲשָׂרָה אוֹ תִשְׁעָה אֲלָפִים</p>

<p>גְּבָרִים עַל־שְׂדֵה־הַמִּלְחָמָה, בְּרִדְתָּם לֶאֱסֹר מִלְחָמָה, –</p>

<p>כָּכָה הֵרִיעַ אָז מַרְגִּיז־הָאָרֶץ הַשַּׁלִּיט וַיִּתֵּן     150</p>

<p>קוֹל מֵחָזֵהוּ, וַיִּפַּח בְּלֵב אִישׁ וָאִישׁ בָּאֲכַיִּים</p>

<p>כֹּחַ וּגְבוּרָה לָרֶדֶת בַּקְּרָב וּלְהִלָּחֵם בְּלִי הֶרֶף.
<br><br />
וְהֵרָה, הַמּוֹלְכָה עַל־כִּסֵּא הַזָּהָב, עֵינֶיהָ מִתְבּוֹנְנוֹת,</p>

<p>בְּעָמְדָהּ עַל־מְרוֹם הָאוֹלִימְפּוֹס, אַף תֵּכֶף הִכִּירוּ עֵינֵיהָ</p>

<p>גִּיסָהּ־אָחִיהָ הַהוֹלֵךְ וְנֶחְפָּז בְּתוֹךְ שְׂדֵה הַקְּרָבוֹת,   155</p>

<p>נוֹתְנֵי תְהִלָּה לַגְּבָרִים, וַיִּחַדְּ בָּהּ לִבָּהּ וַתָּגֶל.</p>

<p>רָאֲתָה גַם אֶת־פְּנֵי זֶבְס, הַיּוֹשֵׁב עַל־גַּפֵּי מְרוֹם אִידָה,</p>

<p>הַר זֶה רַב־מַעְיָנִים, וְנַפְשָׁהּ בּוֹ נָקְטָה, שְׂנֵאַתְהוּ.</p>

<p>נִמְלְכָה הֵרָה הַגְּבִירָה גִדְלַת־הָעַיִן בְּנַפְשָׁהּ,</p>

<p>כֵּיצַד תִּלְכֹּד אֶת־לִבּוֹ שֶׁל־זֵאוּס הַתּוֹפֵשׂ בָּאֵיגִיס.  160</p>

<p>מָצְאָה בְלִבָּהּ הָעֵצָה הַטּוֹבָה בָעֵצוֹת, שֶׁתַּעַל</p>

<p>וְתָבֹא אֶל־תּוֹעֲפוֹת אִידָה, אַף תִּלְבַּשׁ בְּגָדֶיהָ הַחֲמוּדִים,</p>

<p>וְאוּלַי יִהְיֶה לֶב־זֶבְס לְחַבֵּק אֶת־חֵיקָהּ בְּאַהֲבָה,</p>

<p>לִשְׁכַּב אֶצְלָהּ, וְתִשְׁפֹּךְ אֲזַי עַל־שְׁמוּרוֹתָיו וְנָסְכָה</p>

<p>שֵׁנָה מְתוּקָה וּנְעִימָה גַם עֲלֵי־נַפְשׁוֹ הַנְּבוֹנָה.   165</p>

<p>בָּאָה בַלִּשְׁכָּה, שֶׁבָּנָה לָהּ בְּנָהּ, הוּא הֵפֵיסְטוֹס יַקִּירָהּ,</p>

<p>הִצִּיב הַדְּלָתוֹת מוּצָקוֹת, הִדְבִּיקָן אֱלֵי מַשְׁקוֹפֵיהֶן,</p>

<p>עִם־בְּרִיחַ סְתָרִים, שֶׁנִּבְצַר מִכָּל־בְּנֵי־הָאֵלִים לְפָתְחוֹ.</p>

<p>נִכְנְסָה בְאוֹתָה הַלִּשְׁכָּה, וַתִּסְגֹּר אֶת־דַּלְתוֹת הַזֹּהַר.</p>

<p>תְּחִלָּה הֵדִיחָה בְאַמְבְּרוֹסְיָה כָל־כִּתְמֵי בְשָׂרָהּ הַנֶּחְמָד, 170</p>

<p>בָּשָׂר מְעוֹרֵר גַּעְגּוּעִים, וַתָּסֶךְ בְּשֶׁמֶן־הַזַּיִת</p>

<p>אֲשֶׁר לָהּ, שֶׁמֶן הַיְקָרוֹת וְאַמְבְּרוֹסְיָה נוֹדֶפֶת הָרֵיחַ;</p>

<p>וְהָיָה אִם־אַךְ נִעְנְעוּהוּ בְהֵיכַל נְחֻשְׁתּוֹ שֶׁל־זֵאוּס,</p>

<p>וְעָלָה הָרֵיחַ וִימַלֵּא הָאָרֶץ וּמְלֹא הַשָּׁמָיִם.</p>

<p>סָכָה בוֹ בְשָׂרָה הַנָּאוֶה וְסָרְקָה אֶת־שַׂעֲרוֹתֶיהָ,  175</p>

<p>קָלְעוּ כַפֶּיהָ תַלְתַּלֵּי הַחֵן, הַמַּחְלָפוֹת הַנּוֹצְצוֹת,</p>

<p>מַחְלְפוֹת אַמְבְּרוֹסְיָה נָאוֹת גּוֹלְשׁוֹת מֵרֹאשָׁהּ הַנִּצְחִי,</p>

<p>שָׂמָה עַל־בְּשָׂרָהּ שִׂמְלָתָהּ, אַדֶּרֶת אַמְבְּרוֹסְיָה בָהּ עָמְלָה</p>

<p>פַּלַּס־אַתֵּנָה וְהַרְבֵּה קִשּׁוּטִים בָּהּ רָקְמָה נֶחְמָדִים.</p>

<p>רָכְסָה אוֹתָהּ מִמַּעַל לְחָזָהּ בְּפֻרְפּוֹת שֶׁל־זָהָב,    180</p>

<p>חָגְרָה אֶת־חֲגוֹרָתָהּ לָהּ מֵאָה צִיצִיּוֹת תִּפְאָרֶת,</p>

<p>שָׂמָה בְבִדְלֵי אָזְנֶיהָ שֶׁנִּרְצְעוּ אֶת־הָעֲגִילִים,</p>

<p>בַּעֲלֵי שְׁלשֶׁת כּוֹכָבִים נֶחְמָדִים, מַקְסִימִים בְּרֹב חִנָּם.</p>

<p>לָקְחָה הָאֵלָה בָאֵלוֹת וַתִּתְכַּס מִמַּעַל בְּצָעִיף</p>

<p>נָאֶה וְעָשׂוּי זֶה עַתָּה וּנְגֹהוֹת לוֹ, מַכְסִיף כַּחַמָּה.   185</p>

<p>קָשְׁרָה לְכַפּוֹת רַגְלֶיהָ הַצַּחוֹת סַנְדָּלִים נֶחְמָדִים.</p>

<p>אַחַר שֶׁשָּׂמָה עַל־בְּשָׂרָה הַנָּאֶה אֶת־כְּלֵי קִשּׁוּטֶיהָ,</p>

<p>נֶחְפְּזָה יָצְאָה לִשְׁכָּתָהּ וַתִּקְרָא אֱלֵי־אַפְרוֹדִיטָה</p>

<p>הַרְחֵק מִיֶּתֶר הָאֵלִים, וַתִּשָּׂא אֵלֶיהָ אִמְרָתָה:</p>

<p>&quot;בִּתִּי הַיְקָרָה, הֲיֶשְׁנֵךְ מְמַלְּאָה אֶת־דְּבָרַי אֲדַבֵּר?  190</p>

<p>אוּלַי תָּשִׁיבִי רֵיקָם אֶת־פָּנַי, כִּי אַפֵּךְ בִּי חָרָה,</p>

<p>יַעַן אֲנִי לַדַּנָּאִים, וְאַתְּ לִבְנֵי טְרוֹיָה תוֹשִׁיעִי?&quot;
<br><br />
לָהּ אֲמָרֶיהָ הֵשִׁיבָה אֲזַי אַפְרוֹדִיטָה בַת־זֵאוּס:</p>

<p>&quot;הֵרָה בַת־קְרוֹנוֹס הַגָּדוֹל, הַכְּבוּדָה בִבְנוֹת הָאֵלִים,</p>

<p>דַּבְּרִי דְבָרַיִךְ, כִּי לִבִּי צִוַּנִי לְמַלֵּא שְׁאֵלָתֵךְ,    195</p>

<p>אִם־אַךְ אוּכַל לְמַלֹּאתָה וְאִם־אַךְ נִתְּנָה לְהִמָּלֵא&quot;.
<br><br />
עָנְתָה לָהּ הֵרָה הַגְּבִירָה אֵשֶׁת־הַתְּכָכִים וַתֹּאמֶר:</p>

<p>&quot;תְּנִי לִי כַיּוֹם וְחַנִּינִי כָּל־קִסְמֵי הָאַהֲבָה וְחִשְׁקָהּ,</p>

<p>בָּמוֹ תַכְנִיעִי הָאֵלִים אַף כָּל־בְּנֵי הָאָדָם בְּנֵי־תְמוּתָה.</p>

<p>הִנְנִי הוֹלְכָה אֶל־קַצְוֵי הָאָרֶץ הַזָּנָה לְבַקֵּר     200</p>

<p>אֶת־הָאוֹקְיָנוֹס, אֲבִי כָל־הָאֵלִים, וְאֶת־טֵתִּיס אִמֵּנוּ,</p>

<p>אֲשֶׁר גִּדְּלוּנִי בְאַרְמוֹנָם, טִפְּחוּנִי בְאַהֲבָה רַבָּה;</p>

<p>כִּי מֵאֵת רֵיָה קִבְּלוּנִי,עֵת טִלְטֵל אֶל־תַּחַת הָאָרֶץ</p>

<p>וְיַמֵּי הַשְּׁמָמָה אֶת־קְרוֹנוֹס – בְּנוֹ זֵאוּס הַמַּבִּיט־לְמֵרָחוֹק.</p>

<p>הִנֵּה אֲבַקֵּר אֶת־שְׁנֵיהֶם וְאָבִיא שָׁלוֹם בֵּינֵיהֶם,     205</p>

<p>יַעַן זֶה כְּבָר הִתְפָּרָדוּ, רָחֲקוּ מִמִּשְׁכְּבֵי דוֹדִים</p>

<p>וּמֵהִתְעַלֵּס בְּאַהֲבָה, מִיּוֹם אַפָּם חָרָה אִישׁ בְּאָחִיו.</p>

<p>אוּלַי אֲפַתֵּם בִּדְבָרִים וְרִכַּכְתִּי אֶת־לִבָּם הֶחָבִיב</p>

<p>לָסוּר אֶל־מִשְׁכְּבֵי דוֹדִים וְלִרְאוֹת אֲהָבִים בְּיָחַד.</p>

<p>וְקָרְאוּ לִי לְעוֹלָם יְדִידָה וְכִבְּדוּ אֶת־שְׁמִי לְעוֹלָמִים&quot;.  210
<br><br />
עָנְתָה לָהּ אַפְרוֹדִיטָה, הַמְּחַיְּכָה־בִנְעִימוֹת, וַתֹּאמֶר:</p>

<p>&quot;אָכֵן, אִי־אֶפְשָׁר וְלֹא יָאֶה לְהָשִׁיב לִי רֵיקָם פָּנָיִךְ,</p>

<p>יַעַן כִּי בְחֵיקוֹ שֶׁל־זֵאוּס שַׂגִּיא־הַכֹּחַ תָּנוּחִי&quot;.
<br><br />
סָחָה וַתָּסַר חֲגוֹרַת הָרִקְמָה מֵעַל לוּחַ לִבָּהּ,</p>

<p>אֵזוֹר צִבְעוֹנִים בּוֹ תְלוּיִים כָּל־כִּשְׁפֵי חִנָּהּ הָרַבִּים,  215</p>

<p>בּוֹ גַעְגּוּעֵי הָאַהֲבָה, בּוֹ עֶדְנַת הַחֵשֶׁק יָלִינוּ,</p>

<p>לֶטֶף־מַדּוּחִים מְפַתֶּה, הַמְּסַלֵּף גַּם לִבּוֹת נְבוֹנִים.</p>

<p>נָתְנָה הָאֵזוֹר בְּיָדֶיהָ אַף נָשְׂאָה אֶת־קוֹלָהּ וַתֹּאמֶר:</p>

<p>&quot;הֵא־לָךְ חֲגוֹרַת־צִבְעוֹנִי, בְּחֵיקֵךְ תָּשִׂימִי, תַּחְגֹּרִי,</p>

<p>קְסָמַי וְהַכֹּל יֵשׁ בָּהּ, מֻבְטָחַתְנִי, לֹא שָׁוְא תִהְיֶה דַרְכֵּךְ,  220</p>

<p>אֲשֶׁר בּוֹ תֵלְכִי הַפַּעַם וְאֵלֶיהָ אֶת־נַפְשֵׁךְ תִּשָּׂאִי&quot;.
<br><br />
סָחָה, וְהֵרָה הַגְּבִירָה גִדְלַת־הָעַיִן מְחַיֶּכֶת,</p>

<p>חִיְּכָה וּמִהֲרָה לָשִׂים הָאֵזוֹר עַל־גַּבֵּי־הֶחָזֶה.
<br><br />
נָשְׂאָה רַגְלֶיהָ וַתָּשָׁב אֶל־גְּבוּלָהּ בַּת־זֶבְס אַפְרוֹדִיטָה.</p>

<p>וְהֵרָה טָסָה בִמְעוּפָהּ כַּסַּעַר מֵרָמוֹת אוֹלִימְפּוֹס,    225</p>

<p>עָבְרָה עַל־פִּיֶּרִיָּה וִיפֵה־נוֹף אֵמַתְּיָה חָלָפָה,</p>

<p>עָלְתָה בְהַרְרֵי הַשֶּׁלֶג, מְעוֹנָה פָרָשֵׁי הַתְּרֵקִים,</p>

<p>בְּגַפֵּי מְרוֹמֵי הֶהָרִים, רַגְלֶיהָ לֹא נָגְעוּ בָאָרֶץ.</p>

<p>יָרְדָה מִתּוֹעֲפוֹת אַתּוֹס עַל־פְּנֵי הַיָּם מַכֵּה־הַגַּלִּים,</p>

<p>בָּאָה עַד לֵמְנוֹס וְעַד חֹמוֹת עִיר תּוֹאַס הָאִישׁ הָאֱלֹהִי.  230</p>

<p>פָּגְעָה שָׁם בְּשַׂר שֶׁל־שֵׁנָה, בְּאָחִיו שֶׁל־מַלְאַךְ הַמָּוֶת,</p>

<p>אָחֲזָה בְיָדוֹ, וַתִּשָּׂא אִמְרָתָהּ וַתַּעַן וַתֹּאמֶר:</p>

<p>&quot;שַׂר שֶׁל־שֵׁנָה, הַשַּׁלִּיט עַל־כָּל־בְּנֵי אָדָם וְאֵלִים!</p>

<p>תָּמִיד הָיִיתָ שׁוֹמֵעַ בְּקוֹלִי, שְׁמָעֵנִי הַפָּעַם,</p>

<p>וְאַכִּיר לְךָ אֶת־טוֹבָתִי הַגְּדוֹלָה מְאֹד כָּל־הַיָּמִים.  235</p>

<p>אָנָּא, נְסֹךְ הַתַּרְדֵּמָה עַל־עֵינָיו הַנּוֹצְצוֹת שֶׁל־זֵאוּס</p>

<p>תַּחַת שְׁמוּרוֹתָיו בָּרֶגַע בּוֹ אֶשְׁכְּבָה אֶצְלוֹ בְאַהֲבָה.</p>

<p>תִּשָּׂא מִלְּפָנַי הַמַּשְׂאֵת, כִּסֵּא נֶחְמָד וְנִצְחִי,</p>

<p>עָשׂוּי זָהָב, הֵפֵיסְטוֹס בְּנִי, נְכֵה־הָרַגְלַיִם, יַעֲשֵׂהוּ</p>

<p>מַעֲשֵׂה חוֹשֵׁב לְתִפְאָרָה, אַף יָכִין הַסַּפְסָל מִתַּחְתָּיו,  240</p>

<p>עָלָיו תָּנַחְנָה רַגְלֶיךָ הַצַּחוֹת כִּי תִסְעַד לִבֶּךָ&quot;.
<br><br />
הֵשִׁיב אֲמָרָיו וַיַּעַן לָהּ אָז שַׂר־הַשֵּׁנָה הַמְּתוּקָה:</p>

<p>&quot;הֵרָה, שָׂרָתִי בָאֵלִים, גְּבִרְתִּי בַת־קְרוֹנוֹס הַגָּדוֹל!</p>

<p>נָקֵל לִי לִנְסֹךְ הַתְּנוּמָה עַל־אַחַד הָאֵלִים מִלְּבַדּוֹ,</p>

<p>גַּם עַל־הַיָּם יָם־אוֹקְיָנוֹס, עַל־פְּלָגָיו וּזְרָמָיו הַגְּדוֹלִים,  245</p>

<p>אַף־עַל־פִּי שֶׁהוּא מְקוֹר כָּל־הַנִּבְרָא בָעוֹלָם וּמְלֹאוֹ.</p>

<p>אֶפֶס יָרֵאתִי לָגֶשֶׁת אֶל־זֶבְס בֶּן־קְרוֹנוֹס הָעִזּוּז,</p>

<p>לִנְסֹךְ הַתְּנוּמָה וּלְיַשְּׁנוֹ עַד אִם־צִוַּנִי הוּא בְעַצְמוֹ.</p>

<p>יַעַן כִּי כְבָר נָטְעוּ בִינָה בְלִבִּי דְבָרַיִךְ מִקֶּדֶם,</p>

<p>בּוֹ בַיּוֹם אֲשֶׁר נָטַשׁ בֶּן־זֵאוּס הַגֵּאֶה אֶת־אִלְיוֹס,   250</p>

<p>מַפְלִיג בַּסְּפִינָה, כִּי הָרַס אֶת־קִרְיַת הַטְּרוֹיִים הַקְּדוֹשָׁה.</p>

<p>אָכֵן נָסַכְתִּי תַּרְדֵּמָה עֲמֻקָּה עַל־בִּינַת בֶּן־קְרוֹנוֹס</p>

<p>תּוֹפֵשׂ־הָאֵיגִיס וְרַכּוֹת יִשַּׁנְתִּיו, אַךְ אַתְּ חָרַשְתְּ רָעָה,</p>

<p>כִּי הֲקִימוֹת רוּחַ סַעַר וְסוּפָה עַל־רַחֲבֵי הַמָּיִם.</p>

<p>הִיא הִדִּיחַתּוּ עַד יַרְכְּתֵי אִי קוֹס הַנּוֹשָׁב רֹב אָדָם,  255</p>

<p>הַרְחֵק מִידִידָיו וְרֵעָיו, וְזֶבְס הִתְנַעֵר וַיֶּאֱנָף,</p>

<p>טִלְטֵל אֶת־כָּל־בְּנֵי־הָאֵלִים בַּהֵיכָל מִסָּבִיב; וְאַחֲרַי</p>

<p>חִפֵּשׂ וְהָיָה מְטַלְטְלֵנִי הַיָּמָּה מֵאֵיתֶּר לְשַׁחֲתִי,</p>

<p>לוּלֵא מִלְּטַנִי הַלַּיְלָה, מַכְנִיעַ־הָאֵלִים וְהָאָדָם,</p>

<p>אֵלָיו כִּי בָאתִי בְנוּסִי; וְאוּלָם הוּא שָׁכְכָה חֲמָתוֹ,   260</p>

<p>יַעַן כִּי יָרֵא לְהַדְאִיב אֶת־נֶפֶשׁ הַלַּיְלָה הַמָּהִיר.</p>

<p>עַתָּה שׁוּב אַתְּ מְצַוָּה לִי לַעֲשׂוֹת הַדָּבָר הָאָיֹם&quot;.
<br><br />
עָנְתָה לוֹ הֵרָה הַגְּבִירָה גִדְלַת־הָעַיִן וַתֹּאמֶר:</p>

<p>&quot;שַׂר שֶׁל־שֵׁנָה, שַׁלָּמָה יֶהְגֶּה לִבְּךָ כָאֵלֶּה?</p>

<p>תֹּאמַר, כִּי זֵאוּס הַמַּבִּיט־לְמֵרָחוֹק יוֹשִׁיעַ לַטְּרוֹיִים,   265</p>

<p>כַּאֲשֶׁר עָזַר לִבְנוֹ לְהֵרַקְלֵס עֵת בָּעַר בּוֹ אַפּוֹ?</p>

<p>בֹּא, וְנָתַתִּי לְךָ לְאִשָּׁה אֶת־אַחַת הַכַרִיטוֹת,</p>

<p>רַכַּת הַשָּׁנִים בֵּינֵיהֶן, וְקָרָאתָ לָהּ אֵשֶׁת חֵיקֶךָ,</p>

<p>אֶת פַּסִּתֶּאָה, אֵלֶיהָ תִכְלֶינָה עֵינֵיךָ זֶה כַמָּה&quot;.
<br><br />
כָּכָה הִבִּיעָה, וְשָׂמַח מְאֹד שַׂר־הַשֵּׁנָה וַיַּעַן:   270</p>

<p>&quot;אָנָּא, הִשָּׁבְעִי כַיּוֹם בְּמֵי סְטִיכְּס, בְּמֵי קֹדֶשׁ־קֳדָשָׁיו,</p>

<p>אֶחֱזִי בְיָדֵךְ הָאַחַת בָּאָרֶץ הַזָּנָה הָרַבִּים,</p>

<p>בְּיָדֵךְ הַשְּׁנִיָּה – בַּיָּם הַמַּבְרִיק, וְהָיוּ לְעֵדִים</p>

<p>כָּל־אֱלֹהֵי־הַשְּׁאוֹל מִתַּחַת הַסּוֹבְבִים אֶת־קְרוֹנוֹס,</p>

<p>אֲשֶׁר לִי תִתְּנִי הָאַחַת בֵּין כָּל־הַכַרִיטוֹת הַצְּעִירוֹת,   275</p>

<p>אֶת־פַּסִּתֶּאָה וְאָנֹכִי עֵינַי לָהּ כָּלוּ זֶה כַמָּה&quot;.
<br><br />
כָּכָה דִבֵּר, וְלֹא סֵרְבָה לוֹ הֵרָה לִבְנַת־הַזְּרֹעוֹת,</p>

<p>נִשְׁבְּעָה לוֹ כַאֲשֶׁר צִוָּה, וַתָּעַד אֶת־כָּל־הָאֵלִים,</p>

<p>אֲשֶׁר מִתַּחַת לָאָרֶץ, שֶׁהֵמָּה הַמְּכֻנִּים טִיטַנִּים;</p>

<p>אוּלָם לְאַחַר שֶׁנִּשְׁבְּעָה שְׁבוּעַת אֱמוּנִים וְהָאָלָה,    280</p>

<p>הָלְכוּ יַחְדָּו וְעָבְרוּ עַל לֵמְנוֹס וְעַל אִמְבְּרוֹס הַקִּרְיָה,</p>

<p>לוּטִים בְּעַב הָעֲרָפֶל, נֶחְפָּזִים וְעוֹשִׂים אֶת־דַּרְכָּם,</p>

<p>בָּאוּ עַד אִידָה הַבְּרוּכָה בַעֲיָנוֹת וְאֵם כָּל־הַחַיָּה,</p>

<p>בָּאוּ עַד לֶקְטוֹס, שָׁם עָזְבוּ אֶת־גַּלֵּי הַיָּם לָרִאשׁוֹנָה,</p>

<p>עָלוּ עַל־הֶחָרָבָה – וּבְצַעֲדָם הִרְעִיד הַיָּעַר.     285</p>

<p>נֶעֱצַר שָׁם שַׂר־הַשֵּׁנָה עַד לֹא שְׁזָפַתּוּ עֵין זֵאוּס,</p>

<p>עָלָה בְרֹאשׁ הָאַשּׁוּחַ הַגָּדוֹל בַּעֲצֵי הַיָּעַר,</p>

<p>אֲשֶׁר הִתְנוֹסֵס עַל־אִידָה בּוֹקֵעַ מֶרְחֲבֵי הָאֲוִיר.</p>

<p>שָׁם גַּם יָשַׁב בְּהֵחָבֵא מִסְתַּתֵּר בֵּין עַנְפֵי הָאַלָּה,</p>

<p>דּוֹמֶה לְצִפּוֹר רְנָנוֹת מְקַנֶּנֶת בֶּהָרִים, לָהּ &#8220;כַלְקִיס&#8221;   290</p>

<p>קוֹרְאִים הָאֵלִים, וּבְנֵי־הָאָדָם &#8220;קִימִנְדִּיס&#8221; יְכַנּוּ.
<br><br />
וְהֵרָה נֶחְפְּזָה עָלְתָה עַל־תּוֹעֲפוֹת הַרְרֵי אִידָה,</p>

<p>פִּסְגַּת גַּרְגָּרוֹס, וַיַּחַז בָּהּ זֵאוּס הַכּוֹנֵס־עֲנָנִים,</p>

<p>חִשְׁקוֹ הִתְלַקַּח בְּלִבּוֹ וַיָּלֶט בִּינָתוֹ הַיְשָׁרָה,</p>

<p>כִּבְאוֹתוֹ יוֹם אֲשֶׁר חִבְּקָהּ בְּאַהֲבָה וּבָרִאשׁוֹנָה    295</p>

<p>עָלוּ יְצוּעַ אֲהָבִים וְהוֹרֵיהֶם מִזֶּה לֹא יָדָעוּ.</p>

<p>נִגַּשׁ קָרַב עָדֶיהָ, וַיִּשָּׂא אֲמָרָיו וַיַּעַן:</p>

<p>&quot;הֵרָה, לְאָן אַתְּ נֶחְפָּזָה שֶׁהֵנָּה יָרַדְתְּ מֵאוֹלִימְפּוֹס?</p>

<p>הֵן גַּם סוּסִים גַּם רֶכֶב עָלֵימוֹ תִרְכָּבִי פֹּה אָיִן&quot;.
<br><br />
עָנְתָה לוֹ הֵרָה הַגְּבִירָה הַחוֹרְשָׁה־מְזִמּוֹת וְעָרְמָה:  300</p>

<p>&quot;הוֹלְכָה אָנֹכִי אֶל־קַצְוֵי הָאָרֶץ הַזָּנָה לְבַקֵּר</p>

<p>אֶת־הָאוֹקְיָנוֹס, אֲבִי כָל־הָאֵלִים, וְאֶת טֵתִּיס אִמֵּנוּ,</p>

<p>אֲשֶׁר גִּדְּלוּנִי בְאַרְמוֹנָם, טִפְּחוּנִי בְאַהֲבָה רַבָּה.</p>

<p>הִנֵּה אֲבַקֵּר אֶת־שְׁנֵיהֶם וְאָבִיא שָׁלוֹם בֵּינֵיהֶם,</p>

<p>יַעַן זֶה כְּבָר הִתְפָּרָדוּ, רָחֲקוּ מִמִּשְׁכְּבֵי דוֹדִים    305</p>

<p>וּמֵהִתְעַלֵּס בְּאַהֲבָה, מִיּוֹם אַפָּם חָרָה אִישׁ בְּאָחִיו.</p>

<p>אֶפֶס הַסּוּסִים הֵם עוֹמְדִים עַל־אֶדֶן הַר אִידָה הַבְּרוּכָה</p>

<p>בְּמַעְיְנוֹת הַמַּיִם וְהֵם יִשָּׂאוּנִי עַל־פְּנֵי יָם וְיַבָּשֶׁת.</p>

<p>עַתָּה יָרַדְתִּי בִּשְׁבִילְךָ הֵנָּה מֵהַר הָאוֹלִימְפּוֹס,</p>

<p>לְמַעַן לֹא יִחַר בִּי אַפְּךָ, כִּי תֹאמַר נֶחְבֵּאתִי לָלָכֶת,   310</p>

<p>לָבֹא לְטִירַת אוֹקְיָנוֹס הַמַּעֲמִיק־לִזְרֹם בִּפְלָגָיו&quot;.
<br><br />
הֵשִׁיב אֲמָרָיו וַיַּעַן לָהּ זֵאוּס הַכּוֹנֵס־עֲנָנִים:</p>

<p>&quot;הֵרָה, הֵן שָׁמָּה תוּכְלִי תָבֹאִי גַם אִם־תִּתְמַהְמָהִי.</p>

<p>בּוֹאִי נִשְׁכְּבָה יַחְדָּו, נִתְעַלְּסָה, נִרְוֶה אֲהָבִים.</p>

<p>יַעַן מֵעוֹלָם לֹא כָמַהּ עוֹד לִבִּי בְקִרְבִּי לְאִשָּׁה,    315</p>

<p>אוֹ לְבַת־אֵלִים, כַּאֲשֶׁר תְּקָפַנִי הַפַּעַם בְּכֹחַ.</p>

<p>גַּם בְּאַהֲבָתִי אֶת־אֵשֶׁת אִכְּסִיּוֹן הַנָּאוָה, שֶׁיָּלְדָה</p>

<p>אֶת־פֵּירִתּוֹאוֹס הֶחָכָם, עֲצָתוֹ כַעֲצַת הָאֱלֹהִים;</p>

<p>גַּם אֶת־דַּנַּיָּה יְפַת־הַקַּרְסֻלִּים הִיא בַת־אַקְרִיסִיאוֹס,</p>

<p>אֲשֶׁר לִי יָלְדָה אֶת־פֶּרְסֵס הַגֶּבֶר הַמְּהֻלָּל בָּאָדָם;   320</p>

<p>גַּם עֵת חָשַׁקְתִּי בְבִתּוֹ שֶׁל־פֵינִכְּס הַמְּצֻיָּן, בַּנַּעֲרָה</p>

<p>אֲשֶׁר לִי יָלְדָה אֶת־מִינוֹס, וְאֶת־רַדַּמַּנְתִּיס הַנַּעֲלֶה;</p>

<p>גַּם עֵת חָשַׁקְתִּי בְסֶמֶּלָּה, אוֹ בְאַלְקְמֵנָה שֶׁבְּתֵּבֵּי,</p>

<p>אֲשֶׁר לִי יָלְדָה אֶת־בְּנִי אֶת־הֵרַקְלֵס זֶה אַמִּיץ הַלֵּבָב,</p>

<p>אֶפֶס סֶמֶּלָּה –לָהּ בְּנָהּ דִּיאוֹנִיסוֹס, מְשַׂמֵּחַ לֵב אֱנוֹשׁ;  325</p>

<p>גַּם עֵת חָשַׁקְתִּי בְדֵמֵטֵר הַגְּבִירָה יְפַת־הַמַּחְלָפוֹת;</p>

<p>בְּלֵטוֹ הַנֶּהְדָּרָה, גַּם בָּךְ בְּעַצְמֵךְ עוֹד לֹא חָשַׁקְתִּי,</p>

<p>כַּאֲשֶׁר אֶחְשֹׁק בָּךְ עַתָּה, וּמֶתֶק תַּאֲוָתִי מְלָאָנִי&quot;.
<br><br />
עָנְתָה לוֹ הֵרָה הַגְּבִירָה הַחוֹרְשָׁה־מְזִמּוֹת וְעָרְמָה:</p>

<p>&quot;בְּנוֹ הָאָיֹם שֶׁל־קְרוֹנוֹס, מַה הַדָּבָר דִּבַּרְתָּ?     330</p>

<p>הֵן אִם־נַפְשְׁךָ תִתְאַו לָנוּחַ בְּחִבּוּקֵי אֲהָבִים</p>

<p>פֹּה עַל־מְרוֹמֵי הַר אִידָה, וְהַכֹּל פֹּה נִשְׁקָף לְעֵין רוֹאִים,, –</p>

<p>אוּלָם מַה־יִּהְיֶה אִם־אַחַד הָאֵלִים הַהֹוִים־לָנֶצַח</p>

<p>יִרְאֶה אוֹתָנוּ בְשָׁכְבֵנוּ, וְנֶחְפַּז וְהָלַךְ לְסַפֵּר</p>

<p>לְכָל־הָאֵלִים? אֲנִי לֹא אָשׁוּב לְעוֹלָם לְהֵיכָלְךָ    335</p>

<p>אַחַר קוּמִי מִיצוּעִי, הֲלֹא לִי לְחֶרְפָּה תֵחָשֵׁב.</p>

<p>אֲבָל אִם־אַתָּה חָפַצְתָּ, אִם־נַפְשְׁךָ תִתְאַו לְמוֹ אֵלֶּה,</p>

<p>הִנֵּה לְךָ לִשְׁכָּה שֶׁבָּנָה הֵפֵיסְטוֹס זֶה בִנְךָ אָהָבְתָּ,</p>

<p>הִצִּיב הַדְּלָתוֹת מוּצָקוֹת, הִדְבִּיקָן אֱלֵי מַשְׁקוֹפֵיהֶן,</p>

<p>שָׁמָּה נִכָּנֵס וְנִשְׁכַּב, אִם־אָמְנָם רָצִיתָ בְיָצוּעַ&quot;.   340
<br><br />
הֵשִׁיב אֲמָרָיו לָהּ זֵאוּס הַכּוֹנֵס־עֲנָנִים וַיַּעַן:</p>

<p>&quot;הֵרָה, אַל־נָא תִירָאִי, גַּם בֶּן־אֵל גַּם בֶּן־אָדָם,</p>

<p>אִישׁ לֹא יִרְאֵנוּ, כִּי אַאֲפִיל עָלַיִךְ בְּעַנְנֵי־זָהָב,</p>

<p>הֵלְיוֹס גַּם הוּא לֹא יִרְאֵנוּ לְעוֹלָם מִבַּעַד לֶעָנָן,</p>

<p>אַף־עַל־פִּי שֶׁאֵין עָצוּם מֵאוֹרוֹ הַחוֹדֵר, כֹּל רוֹאֶה&quot;.   345
<br><br />
עָנָה בֶן־קְרוֹנוֹס וַיְחַבֵּק לְאִשְׁתּוֹ שֶׁלּוֹ בִזְרוֹעוֹתָיו.</p>

<p>אַךְ הָאֲדָמָה הַקְּדוֹשָׁה הִדְשִׁיאָה מִתַּחְתָּם הַדֶּשֶׁא,</p>

<p>פִּרְחֵי הַלּוֹטוֹס הָרוֹחֵץ בִּטְלָלִים וְכַרְכֹּם וְיַקִּיְנטוֹס,</p>

<p>צְפוּפִים וְרַכִּים, וְהֵמָּה מִתַּמְּרִים מֵעַל פְּנֵי הָאָרֶץ.</p>

<p>שָׁם גַּם שָׁכְבוּ הַשְּׁנַיִם, וְשָׁם הֶאֱפִילוּ עֲלֵיהֶם    350</p>

<p>עַנְנֵי חֶמֶד וְזָהָב הַנּוֹטְפִים טְלָלִים מַבְרִיקִים.
<br><br />
כָּכָה נָח זֵאוּס אָבִינוּ, הִרְגִּיעַ עַל־מְרוֹמֵי גַרְגָּרוֹס,</p>

<p>שֵׁנָה וְאַהֲבָה תְקָפוּהוּ, זְרוֹעוֹתָיו מְחַבְּקוֹת אֶת־אִשְׁתּוֹ.</p>

<p>אַךְ שַׂר־הַשֵּׁנָה הַמְּתוּקָה בָא נֶחְפָּז עַד צִי הָאֲכַיִּים,</p>

<p>הֵבִיא הַבְּשׂוֹרָה בְפִיו לְמַרְגִּיז־הָאָרֶץ וּמְחַבְּקָהּ,    355</p>

<p>עָמַד עַל־יָדוֹ, וַיַּעַן וַיְדַבֵּר אֶת־אִמְרוֹת הַכָּנָף:</p>

<p>&quot;עַתָּה, פּוֹסֵידוֹן, הוֹשִׁיעָה לִבְנֵי־הַדַּנָּאִים כְּחֶפְצֶךָ,</p>

<p>תֵּן לָמוֹ כָבוֹד וּתְהִלָּה, וְאִם־לֹא לְאֹרֶךְ זְמָן, עַד שֶׁיִּישַׁן</p>

<p>זֶבְס אֶת־שְׁנָתוֹ, נָסַכְתִּי עַל־נַפְשׁוֹ הַשֵּׁנָה הַמְּתוּקָה;</p>

<p>הֵרָה הִיא הִשִּׁיאַתּוּ לְהִתְעַלֵּס אִתָּהּ בָּאֲהָבִים&quot;.    360
<br><br />
דִּבֵּר וַיִּרְחַק אֶל־שִׁבְטֵי־הָאָדָם עֲטוּרֵי הַתְּהִלָּה,</p>

<p>וְאוֹתוֹ עוֹרֵר עוֹד יוֹתֵר לַעֲזֹר לִבְנֵי־הַדַּנָּאִים.</p>

<p>מִהֵר וְקָפַץ מִיָּד אֶל־בֵּין הַחֲלוּצִים וַיִּקְרָא:</p>

<p>&quot;הוֹי, הָאַרְגֵּאִים, הַאֻמְנָם שׁוּב נִתֵּן וְתָרוּם יַד הֶקְטוֹר</p>

<p>בְּנוֹ שֶׁל־פְּרִיאַמּוֹס וְלָכַד הַסְּפִינוֹת וְנָחַל הַתְּהִלָּה?   365</p>

<p>אָכֵן, הֲלֹא אֵלֶּה דְבָרָיו וְכָכָה יִתְהַלָּל, כִּי יוֹשֵׁב</p>

<p>עִם־הָאֳנִיּוֹת אֲכִיל, וַחֲמָתוֹ בְלִבּוֹ בוֹעָרֶת.</p>

<p>אֶפֶס אָנוּ גַם לוֹ לֹא נִתְגַּעְגַּע בְּיוֹתֵר, אִם־אָנוּ</p>

<p>אִישׁ אֶת־רֵעֵהוּ נָעִירָה, כִּי נַעֲמֹד אִישׁ לִימִין אָחִיו.</p>

<p>הָבָה וְשִׁמְעוּ בְקוֹלִי כֻלְּכֶם לַעֲשׂוֹת מִצְוָתִי;    370</p>

<p>לָבֹשׁ הַצִּנּוֹת הַטּוֹבוֹת וְהַגְּדוֹלוֹת אִתָּנוּ בַמַּחֲנֶה,</p>

<p>אִישׁ אִישׁ יַחְבֹּשׁ לְרֹאשׁוֹ אֶת־קוֹבַע הַנְּחֹשֶׁת הַמַּבְרִיק,</p>

<p>תֹּאחַז יָדֵנוּ בָרְמָחִים, בַּגְּדוֹלִים בָּרְמָחִים, וְנָעַל.</p>

<p>הִנְנִי יוֹצֵא בְרֹאשְׁכֶם אַף לֹא אֲדַמֶּה כִי יוֹסִיף</p>

<p>הֶקְטוֹר לַעֲמֹד בְּפָנֵינוּ, וְאִם־תִּלְהַט נַפְשׁוֹ גֶחָלִים.  375</p>

<p>אוּלָם אִם־יֵשׁ בְּתוֹכֵנוּ אִישׁ גִּבּוֹר וּקְטַנָּה צִנָּתוֹ,</p>

<p>יִתֵּן לַחַלָּשׁ מִמֶּנּוּ וְהוּא יִקַּח הַמָּגֵן הַגָּדוֹל&quot;.
<br><br />
כָּכָה הִבִּיעַ, וְהֵם הֶאֱזִינוּ וְשָׁמְעוּ בְקוֹלוֹ,</p>

<p>עָרְכוּ אֶת־חֵילָם הַמְּלָכִים, וְאִם־כּוֹאֲבִים הָיוּ, כִּי פְצָעוּם –</p>

<p>שָׁם בֶּן־טִידֵס וְאוֹדִיסֵס וְשָׁם אֲגַמֶּמְנוֹן בֶּן־אַטְרֵס.    380</p>

<p>הָלְכוּ בֵין הַמַּעֲרָכוֹת, הֵמִירוּ נֶשֶׁק בְּנָשֶׁק.</p>

<p>לָבַשׁ הַטּוֹב כֵּלִים טוֹבִים, וַיִּתְּנוּ לָרָע אֶת־הָרָעִים.</p>

<p>וְאַחֲרֵי שֶׁשָּׂמוּ עֲלֵיהֶם אֶת־כְּלֵי הַנְּחשֶׁת הַנּוֹצְצָה,</p>

<p>מִהֲרוּ יָצְאוּ, וּבְרֹאשָׁם פּוֹסֵידוֹן מַרְגִּיז־הָאָרֶץ.</p>

<p>חֶרֶב אֲיֻמָּה לָהּ לַהַט מְאֹד אָרֹךְ בִּזְרֹעוֹ הַקָּשָׁה,   385</p>

<p>דּוֹמָה לַבָּרָק הַמַּבְרִיק, וְלֹא נִתַּן לָגֶשֶׁת אֵלֶיהָ</p>

<p>בְּסַעַר מִלְחֶמֶת הַמָּגוֹר, כִּי פַחְדָּהּ עַל־כָּל־הַגִּבּוֹרִים.
<br><br />
הֶקְטוֹר הַמַּבְרִיק הוּא עוֹרֵךְ אֶת־פְּלֻגּוֹת הַטְּרוֹיִים גַּם הֵמָּה.</p>

<p>עַתָּה עָרְכוּ מִלְחָמָה אֲיֻמָּה בֵינֵיהֶם פּוֹסֵידוֹן,</p>

<p>אֲשֶׁר תַּלְתַּלָּיו מַשְׁחִירִים, וְהֶקְטוֹר הַגִּבּוֹר הַמַּבְרִיק.  390</p>

<p>זֶה בָא לְעֶזְרַת הַטְּרוֹיִים, וְזֶה לָאַרְגֵּאִים יוֹשִׁיעַ.</p>

<p>הִתְחִיל הַיָּם מַכֶּה גַלִּים עַד סְפִינוֹת בְּנֵי־הָאַרְגֵּאִים</p>

<p>וְעַד אָהֳלֵיהֶם, וְאֵלֶּה בָאֵלֶּה פָגְעוּ בְקוֹל אָיֹם.</p>

<p>מִשְׁבְּרֵי הַיָּם לֹא יִסְאֲנוּ, בְּהִתְמוֹלְלָם אֶל־פְּנֵי הֶחָרָבָה,</p>

<p>סַעַר מִצָּפוֹן כִּי יְנִיפֵם עֵת יַשִּׁיב בְּרוּחוֹ אֲיֻמּוֹת;   395</p>

<p>אֵשׁ מִתְלַקַּחַת לֹא תֵהוֹם, כִּי תֹאכַל בִּנְקִיקֵי הֶהָרִים</p>

<p>הֶעֱלוּ חֹרְשׁוֹת, בְּקוּמָהּ שָׁם לַעֲרֹץ יַעַר בְּעֶבְרָתָהּ;</p>

<p>וְרוּחַ סוֹאֶנֶת בְּרָאשֵׁי אַלּוֹנִים מַגְבִּיהִים צַמַּרְתָּם</p>

<p>בְּשֶׁצֶף קֶצֶף כִּי תִשְׁאַן, לֹא כֵן יֶהֱמָיוּן בְּאַפָּם, –</p>

<p>כַּאֲשֶׁר עָלָה קוֹל עֲנוֹת בְּנֵי־הָאֲכַיִּים וְהַטְּרוֹיִים,    400</p>

<p>רַעַשׁ אַדִּירִים וְאָיֹם, בְּהִשְׂתָּעֲרָם אִישׁ עַל־רֵעֵהוּ.
<br><br />
פָּתַח הֶקְטוֹר הַמַּבְרִיק וַיָּטֶל חֲנִיתוֹ בְאָיַס,</p>

<p>אֲשֶׁר פָּנָה אָז אֵלָיו, וְלֹא הֶחֱטִיא אֶת־הַמַּטָּרָה,</p>

<p>פְּגָעוֹ בֶחָזֶה,בְּמָקוֹם שָׁם נִפְגְּשׁוּ שְׁתֵּי הַחֲגֹרוֹת,</p>

<p>אַחַת שֶׁל־מָגֵן וְאַחַת שֶׁל־חֶרֶב, לָהּ מַסְמְרוֹת כֶּסֶף,  405</p>

<p>הֵנָּה הִצִּילוּ רֹךְ בְּשָׂרוֹ. וַיִּחַר אַף הֶקְטוֹר, כִּי רָאָה,</p>

<p>וְהִנֵּה אַךְ רֵיקָם אָז הָלְכָה מִיָּדוֹ חֲנִיתוֹ הַמְּהִירָה,</p>

<p>נָסוֹג אָחוֹר אֶל־קְהַל כָּל־עֲמִיתָיו בְּהִמָּלְטוֹ מִמָּוֶת.</p>

<p>זָרַק אָיַס הַגָּדוֹל, הוּא בְנוֹ שֶׁל־טֶלַּמּוֹן, בַּנָּסוֹג</p>

<p>אֶבֶן מֵאַבְנֵי הַשָּׂדֶה הָרַבּוֹת הַנְּפוֹצוֹת בֵּין רַגְלֵי   410</p>

<p>אַנְשֵׁי הֶחָיִל, וְשִׁמְּשׁוּ מַשְׁעֵנוֹת לַסְּפִינוֹת הַמְּהִירוֹת,</p>

<p>פְּצָעוֹ בָאֶבֶן בֶּחָזֶה מִמַּעַל לִשְׂפַת פְּנֵי מָגִנּוֹ,</p>

<p>סָמוּךְ לַצַּוָּאר; וַיִּסֹּב הֶקְטוֹר כִּסְבִיבוֹן וַיָּחָג.</p>

<p>אֶפֶס כָּאַלּוֹן הַנִּסָּח מִשָּׁרְשׁוֹ בְיַד זֵאוּס אָבִינוּ,</p>

<p>זָרְקָה בוֹ בָרָק, וְעָלָה עֲתַר קִיטוֹר גָּפְרִית מְאֹד נוֹרָא,  415</p>

<p>רוּחַ לֹא תָקוּם וְתֹאחַז פַּלָּצוּת עֵין רוֹאֶה כָל־אֵלֶּה,</p>

<p>בְּקָרְבוֹ לָגֶשֶׁת, כִּי קָשֶׁה בְרַק זֵאוּס הַגָּדוֹל וְנוֹרָא, –</p>

<p>כָּכָה תַשׁ כֹּחוֹ שֶׁל־הֶקְטוֹר, וַיִּפֹּל לָאָרֶץ בָּאָבָק.</p>

<p>נָפְלָה חֲנִיתוֹ מִיָּדוֹ, הִתְגַּלְגְּלוּ מָגִנּוֹ וְקוֹבָעוֹ,</p>

<p>צִלְצֵל עַל־סְבִיבוֹ כָל־נִשְׁקוֹ הֶעָשׂוּי נְחשֶׁת נוֹצֶצֶת.   420</p>

<p>נֶחְפְּזוּ אֵלָיו בְּקוֹל גָּדוֹל כָּל־בְּנֵי־הָאֲכַיִּים, כִּי אָמְרוּ</p>

<p>לִמְשֹׁךְ אוֹתוֹ אֲלֵיהֶם, הֵטִילוּ חֲנִיתוֹת בְּהָמוֹן;</p>

<p>אֶפֶס אַף אֶחָד מֵהֶם לֹא נָגַע בְּרוֹעֵה־הָעַמִּים</p>

<p>גַּם לֹא פְצָעוּהוּ, כִּי בָאוּ כִתְּרוּהוּ הַטּוֹבִים בַּגְּבָרִים:</p>

<p>בָּם פּוּלִידַמַס, וְאֵינֵיאַס וַאֲגֵנוֹר הָאִישׁ הָאֱלֹהִי,    425</p>

<p>נְשִׂיא הַלִּיקִיִּים – סַרְפֵּדוֹן וּגְלַבְקוֹס הַגֶּבֶר הַתָּמִים.</p>

<p>יֶתֶר הַגְּבָרִים גַּם הֵמָּה לוֹ חָרְדוּ, סַבּוּהוּ בַצִּנּוֹת</p>

<p>הַמְּעֻגָּלוֹת וְהַנָּאוֹת, וְרֵעָיו הֵם הֱרִימוּהוּ</p>

<p>אַף עַל־כַּפַּיִם נְשָׂאוּהוּ מִתּוֹךְ שְׁאוֹן הַקְּרָב, עַד הַגִּיעָם</p>

<p>לְסוּסָיו הַמְּהִירִים הָעוֹמְדִים מִחוּץ לַמִּלְחָמָה וְהַקָּטֶל,   430</p>

<p>מְחַכִּים עִם־נוֹהֵג הַסּוּסִים וְהָרֶכֶב הַנּוֹצֵץ־יְקָרוֹת.</p>

<p>הֵם נְשָׂאוּהוּ הָעִירָה, וְהוּא נֶאֱנַק קָשֶׁה וְנֶאֱנָח.
<br><br />
וּכְשֶׁהִגִּיעוּ עַד מַעְבְּרוֹת הַנַּחַל הַשּׁוֹטֵף בֶּהָדָר,</p>

<p>מִשְׁבְּרֵי כְּסַנְתּוֹס הַיְאוֹר רַב־הַמְּעַרְבּוֹלוֹת, זְרַע זֵאוּס,</p>

<p>שָׁם הִשְׁכִּיבוּהוּ עַל־פְּנֵי הָאֲדָמָה וַיִּשְׁפְּכוּ מַיִם    435</p>

<p>עָלָיו וַיִּרְבּוּ, וְרוּחוֹ שָׁב אֵלָיו, וַיִּפְקַח אֶת־עֵינָיו.</p>

<p>כָּרַע עָמַד עַל־בִּרְכָּיו וְהִתְחִיל רוֹקֵק דָּם שָׁחוֹר,</p>

<p>אַרְצָה שׁוּב נָפַל עַל־גַּבּוֹ, וְהַלַּיְלָה הַמַּשְׁחִיר עוֹד מַאֲפִיל</p>

<p>עַל־פְּנֵי עֵינָיו מִתִּגְרַת הָאֶבֶן, כִּי אָבְדָה בִינָתוֹ.
<br><br />
רָאוּ בְנֵי־אַרְגּוֹס כִּי הָלַךְ וְרָחַק־מָה הֶקְטוֹר, הִתְאַזְּרוּ  440</p>

<p>וַיִּשְׂתָּעֲרוּ עַל־פְּלֻגּוֹת הַטְּרוֹיִים, כִּי שָׁאֲפוּ קְרָבוֹת.</p>

<p>אָיַס הָרֹאשׁ וְהָרִאשׁוֹן הַמָּהִיר, הוּא בְנוֹ שֶׁל־אוֹאִילֵס,</p>

<p>מָחַץ בְּרָמְחוֹ הַשָּׁנוּן אֶת־בְּנוֹ שֶׁל־אֵנוֹפְּס, אֶת־סַטְנִאוֹס,</p>

<p>אֲשֶׁר יָלְדָה לְאֵנוֹפְּס, לְרוֹעֵה־הַבָּקָר, הַיָּפָה</p>

<p>בְּנִמְפוֹת הַמַּעְיָנוֹת וְעַל־גְּדוֹת סַטְנִיאוֹאֵיס חִבְּלַתּוּ.   445</p>

<p>בְּנוֹ שֶׁל־אוֹאִילֵס הַמְּהֻלָּל בְּתוֹפְשֵׂי הָרֹמַח הִכָּהוּ</p>

<p>אֶל־הַמִּפְשָׂעָה, כִּי קָרַב אֵלָיו, וַיִּפֹּל עַל־גַּבּוֹ.</p>

<p>סָבִיב לוֹ עָרְכוּ מִלְחָמָה הַטְּרוֹיִים וּבְנֵי־הַדַּנָּאִים.</p>

<p>לִנְקֹם נִקְמָתוֹ אָז מִהֵר וּבָא פּוּלִידַמַס בֶּן־פַּנְתּוֹס</p>

<p>תּוֹפֵשׂ־הַכִּידוֹן, וַיִּמְחַץ אֶת־פְּרוֹתּוֹאֵנוֹר בִּכְתֵפוֹ,  450</p>

<p>כָּתֵף שֶׁל־יָמִין, וַתֵּצֵא חֲנִיתוֹ הַקָּשָׁה הַכָּתֵף.</p>

<p>נָפַל בָּאָבָק הַלָּז, וְכַפַּיו תֹּאחַזְנָה בָאָרֶץ.</p>

<p>אַךְ פּוּלִידַמַס מַה־יָּשִׂישׂ, וַיִּשָׂא קוֹל גָּדוֹל וַיִּקְרָא:</p>

<p>&quot;אָמְנָם, דּוֹמַנִי, גַּם עַתָּה לֹא שָׁבָה רֵיקָם חֲנִיתוֹ</p>

<p>שֶׁל־בֶּן־פַּנְתּוֹאוֹס הַגִּבּוֹר בְּיָדוֹ הַנַּעֲרָצָה,     455</p>

<p>אָכֵן אַחַד הָאַרְגֵּאִים מִפֹּה יִשָּׂאֶנָּה בִּבְשָׂרוֹ,</p>

<p>יֵלֵךְ, עָלֶיהָ יִשָּׁעֵן, בְּדַרְכּוֹ אֶל־מִשְׁכְּנוֹת־הַדֵס!&quot;
<br><br />
כָּכָה הִתְהַלָּל, אַךְ הֵמַר לִבְנֵי־הָאַרְגֵּאִים בְּשִׂישׂוֹ.</p>

<p>וְיוֹתֵר מִכֹּל חָרָה אַפּוֹ שֶׁל־אָיַס הַגֶּבֶר הַנָּבוֹן</p>

<p>בְּנוֹ שֶׁל־טֶלַּמּוֹן, כִּי קָרוֹב עַל־יָדוֹ שָׁם נָפַל הַגִּבּוֹר.   460</p>

<p>מִהֵר וַיָּטֶל חֲנִיתוֹ הַנּוֹצְצָה בַגֶּבֶר הַנָּסוֹג.</p>

<p>אַךְ פּוּלִידַמַס הוּא נִמְלַט מֵרֹעַ הַגְּזֵרָה הַשְּׁחוֹרָה,</p>

<p>נָטָה הַצִּדָּה וַיִּפְגַע הַכִּידוֹן בְּאַרְכֶלוֹכוֹס,</p>

<p>בְּנוֹ שֶׁל־אַנְטֵנוֹר, כִּי גָזְרוּ הָאֵלִים לְהַכְחִידוֹ מֵאָרֶץ.</p>

<p>פְּצָעוֹ בַמָּקוֹם שָׁם חֻבְּרוּ הָרֹאשׁ וְהָעֹרֶף וּבַאֶמְצַע   465</p>

<p>חֻלְיָה רִאשׁוֹנָה, וַיִּגְזֹר לִשְׁנַיִם אֶת־שְׁרִירָיו הַשְּׁנָיִם.</p>

<p>וְרֹאשׁוֹ אַף פִּיהוּ וּנְחִירָיו הִקְדִּימוּ וְנָגְעוּ בָאָרֶץ,</p>

<p>טֶרֶם בָּהּ נָגְעוּ בְנָפְלוֹ פְנֵי־שׁוֹקָיו וּפְנֵי־אַרְכּוּבוֹתָיו.</p>

<p>וְאָיַס קָרָא בְחַיִל לָאִישׁ פּוּלִידַמַס הַתָּמִים:</p>

<p>&quot;פּוּלִידַמַס, הִוָּעֵץ בְּלִבְּךָ וְהָשֵׁב דְּבַר אֱמֶת:    470</p>

<p>אוֹתוֹ הַגֶּבֶר, הֲרָאוּי הוּא לְכַפֵּר הָאִישׁ פְּרוֹתּוֹאֵנוֹר</p>

<p>בְּדָמָיו? כִּי טוֹב מְצָאתִיהוּ, בֶּן־טוֹבִים לִי נִרְאָה בְעֵינָי,</p>

<p>אִם־לֹא אָח שֶׁל־אַנְטֵנוֹר מַכְנִיעַ־הַסּוּסִים, אוֹ אוּלַי</p>

<p>בְּנוֹ הוּא, יַעַן כִּי דוֹמִים הֵם פָּנָיו לִפְנֵי בְנֵי מִשְׁפַּחְתּוֹ?&quot;
<br><br />
דִּבֵּר, כִּי יָפֶה הִכִּירוֹ, וַיְמָרֵר אֶת־נֶפֶשׁ הַטְּרוֹיִים.    475</p>

<p>נִגַּשׁ אֲקַמַס וּבָא עַד לִפְנֵי גוּף אָחִיו וּבְרָמְחוֹ</p>

<p>הִכָּה בוֹ אֶת־פְּרוֹמָכוֹס, וְהוּא מוֹשֵׁךְ הֶחָלָל בְּרַגְלָיו.</p>

<p>נָשָׂא אֲקַמַס קוֹל גָּדוֹל וּבְגִיל לִבְלִי חֹק גַּם הִתְהַלָּל:</p>

<p>&quot;הוֹי, הָאַרְגֵּאִים הַמּוֹרִים בְּחִצִּים וְשָׂבְעָה לֹא יֵדְעוּ</p>

<p>בְּדִבְרֵי אִיּוּמִים! לֹא רַק לָנוּ מִנּוּ מַתְּלָאָה וְעָמָל.    480</p>

<p>הִנֵּה יוֹם יָבֹא וְגַם אַתֶּם כָּמוֹנוּ תָמוּתוּ וְתֹאבְדוּ.</p>

<p>בֹּאוּ וּרְאוּ אֶת־פְּרוֹמָכוֹס הַנָּם שְׁנַת עוֹלָמִים, הִכְנַעְתִּיו</p>

<p>בְּרָמְחִי, בַּכִּידוֹן הַלָּז, וּבְיַעַן כִּי לֹא הִתְמַהְמַהְתִּי</p>

<p>לִנְקֹם דַּם אָחִי הַשָּׁפוּךְ. לָכֵן הֲלֹא תַעֲרֹג נֶפֶשׁ</p>

<p>אִישׁ כִּי יִשָּׁאֵר בְּבֵיתוֹ מְסָרְפוֹ לִנְקֹם דְּבַר מוֹתוֹ&quot;.  485
<br><br />
כָּכָה הִתְהַלָּל, אַךְ הִכְאִיב לִבְנֵי־הָאַרְגֵּאִים בְּשִׂישׂוֹ.</p>

<p>וְיוֹתֵר מִכֻּלָּם הִצְטַעֵר לְבַב פֵּנֶלֶּאוֹס הַנָּבוֹן.</p>

<p>חָשׁ, עַל־אֲקַמַס הִשְׂתָּעֵר, וְלֹא עָצַר הַלָּז כֹּחַ לַעֲמֹד</p>

<p>בִּפְנֵי הַמֶּלֶךְ הַגִּבּוֹר, וַיַּךְ אֶת־הָאִישׁ אִילִיאוֹנֵס,</p>

<p>בְּנוֹ שֶׁל־פוֹרְבַּס הֶעָשִׁיר בַּצֹּאנֶה, וְהֶרְמֵס אֲהֵבוֹ</p>

<p>יוֹתֵר מִכָּל־אֲשֶׁר הָיוּ בִטְרוֹיָה וּבְעשֶׁר חֲנָנוֹ.</p>

<p>יָלְדָה אִמּוֹ אַךְ אוֹתוֹ, אֶת־בְּנָהּ זֶה אֶת־אִילִיאוֹנֵס;</p>

<p>אוֹתוֹ אָז מָחַץ, אֶת־עֵינוֹ וּבְשָׁרְשָׁהּ מִתַּחַת לַגַּבּוֹת,</p>

<p>עָקַר אֶת־גַּלְגַּל הָעַיִן, וַיַּחְדֹּר רָמְחוֹ הָעָיִן,</p>

<p>יָצָא דֶרֶךְ הָעֹרֶף, וַיִּפֹּל וַיִּפְרֹשׂ אֶת־כַּפָּיו.</p>

<p>חָשׁ פֵּנֶלֶּאוֹס, הִשְׂתָּעֵר, וַיִּשְׁלֹף אֶת־חַרְבּוֹ הַשְּׁנוּנָה,</p>

<p>הִכָּה אֶת־עָרְפּוֹ בַתָּוֶךְ, וַיְמַגֵּר לָאָרֶץ אֶת־רֹאשׁוֹ</p>

<p>יַחַד עִם־קוֹבַע נְחֻשְׁתּוֹ; חֲנִיתוֹ הַקָּשָׁה עוֹדֶנָּה</p>

<p>מְעוּכָה בְעֵינוֹ. וְהֵרִים גֻּלְגָּלְתּוֹ כְהָרֵם רֹאשׁ פָּרָג,</p>

<p>הֶרְאָה אוֹתָהּ לַטְּרוֹיִים, הֵרִיעַ וַיִּשָּׂא אִמְרָתוֹ:</p>

<p>&quot;אָנָּא, בְּנֵי־טְרוֹיָה, הַגִּידוּ לַאֲבִי־אִילִיאוֹנֵס הַנֶּחְמָד,</p>

<p>סַפְּרוּ עָלָיו לְאִמּוֹ, וִיקוֹנְנוּ לוֹ בְאַרְמוֹנָם.</p>

<p>יַעַן לֹא תָשִׂישׂ עַל־אִישָּׁהּ גַּם אֵשֶׁת פְּרוֹמָכוֹס, לֹא תָגִיל</p>

<p>לְבֶן־אֲלֶגֵּנוֹר אֲהוּבָהּ, בְּשׁוּב זַאֲטוּטֵי אֲכַיָּה</p>

<p>בִּסְפִינוֹתֵיהֶם הַקַּלּוֹת וּבָאוּ מִגְּבוּלוֹת עִיר טְרוֹיָה&quot;.  505
<br><br />
כָּכָה הִבִּיעַ, וְכֻלָּם הִתְחַלְחֲלוּ מְאֹד, גֶּבֶר גֶּבֶר</p>

<p>סָבִיב הִתְבּוֹנְנוּ, אָנָה יָנוּסוּ מֵאָבְדָן כֹּה קָרוֹב.
<br><br />
עַתָּה הַגֵּדְנָה לִי, מוּזוֹת, הַשּׁוֹכְנוֹת בְּהַר הָאוֹלִימְפּוֹס,</p>

<p>מִי הוּא הָרִאשׁוֹן בִּבְנֵי־הָאֲכַיִּים שֶׁיָּדוֹ הִשִּׂיגָה</p>

<p>בִּזַּת־הַדָּמִים, כְּשֶׁסִּבֵּב פּוֹסֵידוֹן אֶת־פְּנֵי הַמִּלְחָמָה?  510</p>

<p>אָיַס בְּנוֹ שֶׁל־טֶלַּמּוֹן הוּא הִתְחִיל הִכְרִיעַ אֶת־הִרְטְיוֹס</p>

<p>בְּנוֹ שֶׁל־גִּרְטִיַּס, אֶת־מוֹשֵׁל בְּנֵי מִסְיָה גִבּוֹרֵי הֶחָיִל.</p>

<p>חָשׁ אַנְטִילוֹכוֹס וַיְנַצֵּל אֶת־פַלְקֵס הָאִישׁ וְאֶת־מֶרְמֶרוֹס.</p>

<p>וּמֵרִיאוֹנֵס הוּא הִכָּה אֶת־מוֹרִיס וְאֶת־הִפּוֹטִיּוֹן.</p>

<p>טֶבְקְרוֹס הִכְרִיעַ וַיַּךְ אֶת־פְּרוֹתּוֹאוֹן וְאֶת־פֶּרִיפֵטֵס.  515</p>

<p>וְיַד בְּנוֹ שֶׁל־אַטְרֵס בָּאִישׁ הִפֶּרֵנוֹר הַמּוֹשֵׁל־בָּעַמִּים,</p>

<p>אֶל־הַמִּפְשָׂעָה פְצָעָהוּ, וַתַּחְדֹּר נְחֻשְׁתּוֹ אֶת־קִרְבּוֹ,</p>

<p>קָרְעָה אֶת־מֵעָיו, וַתִּפְרַח נִשְׁמָתוֹ בִן־רֶגַע וַתֵּצֵא</p>

<p>דֶּרֶךְ הַפֶּצַע הַפָּעוּר. עֲלָטָה הֵלִיטָה אֶת־עֵינָיו.</p>

<p>וְיוֹתֵר מִכֻּלָּם הִכָּה בָאוֹיְבִים אָז בְּנוֹ שֶׁל־אוֹאִילֵס,  520</p>

<p>אָיַס מְהִיר־הָרַגְלָיִם, כִּי אֵין אִישׁ לוֹ יִדְמֶה, בְּדָלְקוֹ</p>

<p>גְּבָרִים נִמְלָטִים עַל־נַפְשָׁם עֵת זֵאוּס יַבְהִילֵם לִמְנוּסָה.</p>
</blockquote>

<h2 id="שִׁירחֲמִשָּׁהעָשָׂר:הָאוֹיֵבהֻכָּהאָחוֹרמֵעִםהָאֳנִיּוֹת">שִׁיר חֲמִשָּׁה עָשָׂר: הָאוֹיֵב הֻכָּה אָחוֹר מֵעִם הָאֳנִיּוֹת</h2>

<blockquote>
<p>אַךְ כְּשֶׁהִגִּיעוּ בְנוּסָם עַד עֵבֶר הַיְתֵדוֹת וְהַתְּעָלָה,</p>

<p>וְרַבִּים הַנּוֹפְלִים בָּעָם שֶׁנָּפְלוּ מִידֵי הַדַּנָּאִים,</p>

<p>עָמְדוּ עַל־יַד מַרְכְּבוֹתֵיהֶם, וּפְנֵיהֶם מַלְבִּינִים מִזְּוָעָה,</p>

<p>חִיל וָפַחַד אֲחָזוּם. וְזֶבְס הִתְנַעֵר מִשְּׁנָתוֹ</p>

<p>עַל־מְרוֹמֵי אִידָה עִם־הֵרָה, הַמּוֹלְכָה עַל־כִּסֵּא־הַזָּהָב.  5</p>

<p>קָפַץ וְעָמָד, וַיַּרְא אֶת־הַטְּרוֹיִים וְאֶת־הָאֲכַיִּים:</p>

<p>אֵלֶּה נְבוֹכִים, וְאֵלֶּה בְּנֵי־אַרְגּוֹס לוֹחֲצִים אוֹתָם;</p>

<p>הִנֵּה פּוֹסֵידוֹן הַמּוֹשֵׁל הָעוֹלֶה בְתוֹכָם וּבְקִרְבָּם.</p>

<p>רָאָה אֶת־הֶקְטוֹר, וְהוּא מוּטָל בַּשָּׂדֶה וְרֵעָיו עַל־סְבִיבָיו,</p>

<p>נוֹשֵׁם וְנוֹשֵׁף בִּכְבֵדוּת, וּבְלִבּוֹ בִינָתוֹ אֵינֶנָּה,     10</p>

<p>רוֹקֵק אֶת־דָּמָיו, כִּי פְגָעוֹ לֹא אַחַד הַנִּקְלִים בַּאֲכַיָּה.</p>

<p>רָאָה אַף רִחֲמָהוּ אֲבִי כָל־הָאֵלִים וְהָאָדָם.</p>

<p>בְּזַעַם אָיֹם הִתְבּוֹנֵן בְּהֵרָה וַיֹּאמֶר בְּאַפּוֹ:</p>

<p>&quot;הֵרָה, אָכֵן תְּכָכַיִךְ, תַּרְמִיתֵךְ בְּתַחְבֻּלוֹת הָאָוֶן</p>

<p>מָנְעוּ אֶת־הֶקְטוֹר מִקָּטֶל, הֵנִיאוּ לֶב־אַנְשֵׁי הֶחָיִל.  15</p>

<p>אָכֵן אֵינֶנִּי יוֹדֵעַ אִם־לֹא אַתְּ תָּשׁוּבִי תִקְצֹרִי</p>

<p>זֶרַע הָאָוֶן זָרַעָתְּ, כִּי אָבֹא לְיַסְּרֵךְ בְּמַכּוֹת.</p>

<p>אוּלַי שָׁכַחָתְּ הֱיוֹתֵךְ תְּלוּיָה בֵּין אֶרֶץ וְשָׁמָיִם?</p>

<p>שַׂמְתִּי רַגְלַיִךְ בַּסַּד וּבְכַבְלֵי הַזָּהָב כַּפַּיִךְ,</p>

<p>כַּבְלֵי־עֹז לֹא יִנָּתֵקוּ, - נִתְלֵית בַּעֲנָנִים וְאֵיתֶּר.  20</p>

<p>כָּל־הָאֵלִים בִּמְלֹא הָאוֹלִימְפּוֹס הַגָּדוֹל הִתְעַבְּרוּ;</p>

<p>אֶפֶס הֵם רָהוּ לָגֶשֶׁת וּלְפַתְּחָם לֹא יָכְלוּ. וּבְתָפְשִׂי</p>

<p>אֶחָד מֵהֶם וְטִלְטַלְתִּיו מִסַּף הַשָּׁמַיִם עַד נָפְלוֹ</p>

<p>אַרְצָה בְלִי כֹחַ. וְאוּלָם עֲדֶנָּה לֹא שָׁכְכָה חֲמָתִי,</p>

<p>אַפִּי הַגָּדוֹל עַל־אֹדוֹת הֵרַקְלֵס הָאִישׁ הָאֱלֹהִי,  25</p>

<p>אֲשֶׁר חָרַשְׁתְּ עָלָיו רָעוֹת וּבְיָם יְלֵל תֹּהוּ שָׁלַחַתְּ</p>

<p>אוֹתוֹ עַל־גַּלִּים שׁוֹמֵמִים וּבְרוּחַ בּוֹרֶאַס וָסָעַר,</p>

<p>אַחַר מִשָּׁם תִּשָּׂאִיהוּ לְאִי קוֹס הַנּוֹשָׁב רֹב אָדָם.</p>

<p>אוּלָם גְּאַלְתִּיו מִשָּׁם, וּשׁוּב הֲבִיאוֹתִיו אֶל־אַרְגּוֹס,</p>

<p>אֶרֶץ עֲשִׁירָה בְסוּסִים, כִּי סָבַל עִנּוּיִים וְצָרוֹת.   30</p>

<p>אֵלֶּה אַזְכִּירֵךְ וְתִרְחֲקִי מִנְּכָלִים וְתַחְבֻּלוֹת הָאָוֶן,</p>

<p>תִּרְאִי־תִוָּכְחִי, הֲיִצְלַח הִתְעַלְּסֵךְ אִתִּי בָאֳהָבִים,</p>

<p>לֶכְתֵּךְ מֵאַחַר הָאֵלִים לְהַתְעוֹת אֶת־עֵינַי בְּתַרְמִית?&quot;
<br><br />
סָח, וַתִּתְחַלְחֵל אָז הֵרָה, הַגְּבִירָה גִדְלַת־הָעָיִן,</p>

<p>לוֹ אֲמָרֶיהָ הֵשִׁיבָה וַתְּדַבֵּר אֶת־אִמְרוֹת הַכָּנָף:    35</p>

<p>&quot;שָׂהֲדִי אֶרֶץ וְשָׁמַיִם נִמְתָּחִים עָלֶיהָ מִמָּעַל,</p>

<p>מִשְׁבְּרֵי סְטִיכְּס נַחַל שׁוֹקֵק, – שֶׁהִיא הִיא הַשְּׁבוּעָה הַקָּשָׁה</p>

<p>אַף הַחֲמוּרָה בַשְּׁבוּעוֹת לִבְנֵי־הָאֵלִים הַנִּצְחִים,</p>

<p>בְּרֹאשְׁךָ הַקָּדוֹשׁ נִשְׁבַּעְתִּי, בִּיצוּעַ הַכְּלוּלוֹת לִשְׁנֵינוּ,</p>

<p>בּוֹ לֹא אָעֵז לְעוֹלָם לְהִשָּׁבֵעַ עַל־שָׁקֶר, –     40</p>

<p>לֹא בִידִיעָתִי פֹּה הֵרַע פּוֹסֵידוֹן מַרְגִּיז־הָאָרֶץ</p>

<p>לְחֵיל אַנְשֵׁי־טְרוֹיָה וּלְהֶקְטוֹר, וּלְאֵלֶּה יוֹשִׁיעַ בִּזְרֹעוֹ.</p>

<p>לִבּוֹ כִּי יַמְרִיצֶנּוּ אַף נַפְשׁוֹ תְעוֹרְרוֹ לְמוֹ אֵלֶּה;</p>

<p>רָאָה אֶת־עָנְיָם בַּסְּפִינוֹת וְרִחֵם אֶת־הָאֲכַיִּים.</p>

<p>אֶפֶס אֲנִי אִיעָצֶנּוּ, כִּי יָשִׂים לַדֶּרֶךְ פְּעָמָיו,     45</p>

<p>אֵל־אֲשֶׁר אַתָּה, עֲטוּף־הָעֲנָנִים־הַשְּׁחוֹרִים, תַּנְחֶנּוּ&quot;.</p>

<p>כָּכָה עָנַתּוּ, וְחִיֵּךְ אֲבִי כָל־הָאֵלִים וְהָאָדָם.</p>

<p>הֵשִׁיב אֲמָרָיו לְהֵרָה וַיְדַבֵּר אֶת־אִמְרוֹת הַכָּנָף:</p>

<p>&quot;אָכֵן, הֵרָה הַגְּבִירָה גִדְלַת־הָעָיִן, אִם־אָמְנָם</p>

<p>יִהְיֶה לֵב אֶחָד לִשְׁנֵינוּ, בְּשִׁבְתֵּנוּ בְסוֹד בְּנֵי־אַלְמָוֶת,  50</p>

<p>הֵן גַּם פּוֹסֵידוֹן יְמַהֵר וְיָחוּשׁ לְבַטֵּל רְצוֹנוֹ,</p>

<p>יַעַשׂ כִּרְצוֹנֵךְ וּרְצוֹנִי, וְאִם־נַפְשׁוֹ תִבְחַר אַחֶרֶת.</p>

<p>אֱמֶת אִם־יֶהְגֶּה חִכֵּךְ, וּבְלֹא לֵב וָלֵב תְּדַבֵּרִי,</p>

<p>לְכִי לָךְ אֶל־סוֹד בְּנֵי־הָאֵלִים וּקְהָלָם, וְאֶת־אִירִיס תִּקְרָאִי.</p>

<p>תָּבֹא אֵלַי עִם־אַפּוֹלוֹן, הַמְצֻיָּן בֵּין תּוֹפְשֵׂי־הַקָּשֶׁת,  55</p>

<p>וְהָלְכָה אֶל־הָאֲכַיִּים עֲדוּיֵי־שִׁרְיוֹנוֹת־הַנְּחשֶׁת,</p>

<p>וְצִוְּתָה וְאָמְרָה לְפּוֹסֵידוֹן, הַמֶּלֶךְ הַמּוֹשֵׁל־בַּגּוֹיִים,</p>

<p>כִּי יֵעָצֵר מִבֹּא בַמִּלְחָמָה וְיֵרֵד אֶל־בֵּיתוֹ.</p>

<p>אוּלָם פֵיבּוֹס־אַפּוֹלוֹן יְעוֹרֵר אֶת־הֶקְטוֹר לַקָּטֶל,</p>

<p>יָעִיר וִיחַדֵּשׁ אֶת־רוּחוֹ, וִירַפֵּא לְכָל־הַמַּכְאוֹבִים.      60</p>

<p>אֲשֶׁר יְמָרְרוּ נַפְשׁוֹ, וְיָשׁוּב וְיִרְדֹּף וְדָלַק</p>

<p>אֶת־הָאֲכַיִּים, וְהֵעִיר אֶת־רַכֵּי־הַלֵּב אֶל־הַמְּנוּסָה,</p>

<p>עַד שֶׁיִּפְּלוּ הַנָּסִים בַּסְּפִינוֹת מְרֻבּוֹת־הַמְּשׁוֹטִים,</p>

<p>אֲשֶׁר לַאֲכִילֵס בֶּן־פֵּלֵס, וְזֶה יָעִיר אֶת־רֵעוֹ פַּטְרוֹקְלוֹס</p>

<p>וְהֶקְטוֹר הַנֶּהְדָּר הוּא אָז נֶפֶשׁ יַכֶּנּוּ בְרָמְחוֹ        65</p>

<p>לִפְנֵי חֹמוֹת עִיר אִלְיוֹס, וְרַבִּים חֲלָלִים שָׁם יַפִּיל,</p>

<p>עַזֵּי־הַלֵּב, וּבֵינֵיהֶם אֶת־בְּנִי אֶת־סַרְפֵּדוֹן הַנַּעֲלֶה.</p>

<p>וְחָרָה אָז בּוֹ אַף אֲכִילֵס הַנֶּהְדָּר וְהִכָּה אֶת־הֶקְטוֹר.</p>

<p>אוּלָם מִיּוֹם זֶה אַתְחִילָה, אוֹסִיפָה וְלֹא אֶחְדַּל מֵהָדְפָם</p>

<p>מִן־הָאֳנִיּוֹת הַגְּדוֹלוֹת, עַד בֹּא הָאֲכַיִּים בְּשַׁעַר    70</p>

<p>אִלְיוֹס הַבְּנוּיָה כְמוֹ רָמִים, כִּי יַעֲשׂוּ כְמִצְוַת אַתֵּנָה.</p>

<p>אוּלָם חֲמָתִי לֹא תָשֹׁךְ, לֹא אֶעֱצֹר מֵאַף, גַּם לֹא אֶתֵּן</p>

<p>לְאֶחָד מִבְּנֵי־הָאַלְמָוֶת לְהוֹשִׁיעַ לִבְנֵי הַדַּנָּאִים,</p>

<p>טֶרֶם מִלֵּאתִי מִשְׁאֲלוֹת בֶּן־פֵּלֵס וְעָשִׂיתִי רְצוֹנוֹ,</p>

<p>אֲשֶׁר הִבְטַחְתִּי מִקֶּדֶם וְלוֹ נַעֲנֵיתִי בְרֹאשִׁי,   75</p>

<p>יוֹם בּוֹ הִתְחַנְּנָה תֶּטִּיס וַתְּחַבֵּק אֶת־בִּרְכַּי, מַעְתִּירָה</p>

<p>לְכַבֵּד אֶת־בְּנָהּ אֶת־אֲכִילֵס מְקַרְקֵר־הַקְּרִיּוֹת וּמְהָרְסָן&quot;.
<br><br />
אָמַר, וְתֵכֶף לוֹ נִשְׁמְעָה הֵרָה מַלְבִּינַת־הַזְּרוֹעוֹת.</p>

<p>הָלְכָה מִתּוֹעֲפוֹת אִידָה וַתַּעַל בִּמְרוֹמֵי אוֹלִימְפּוֹס.</p>

<p>חִישׁ כְּמַחֲשַׁבְתּוֹ שֶׁל־אָדָם, שֶׁעָשָׂה אֶת־דַּרְכּוֹ בְמֶרְחֲבֵי-  80</p>

<p>תֵבֵל וְרַבּוֹת אֲרָצוֹת, וְחוֹשֵׁב בְּלִבּוֹ וְאוֹמֵר:</p>

<p>&#8220;שָׁם גַּם שָׁם לוּ הָיִיתִי&#8221;, וְרַבּוֹת מַחֲשָׁבוֹת בִּלְבָבוֹ, –</p>

<p>כָּכָה טָסָה בִמְעוּפָה גַם הֵרָה הַגְּבִירָה. הִגִּיעָה</p>

<p>פִּסְגַּת אוֹלִימְפּוֹס הַנִּשָּׂא וַתָּבֹא בְהֵיכָלוֹ שֶׁל־זֵאוּס</p>

<p>בְּסוֹד כָּל־הָאֵלִים הַנִּצְחִים. וְהֵמָּה רָאוּהָ כֻלָּהַם,   85</p>

<p>מִהֲרוּ עָמְדוּ לִקְרָאתָהּ, בֵרְכוּהָ וַיִּשְׂאוּ אֶת־כּוֹסָם.</p>

<p>פָּסְחָה עֲלֵיהֶם עַל־כֻּלָּם וַתִּקַּח הַסֵּפֶל, הִגִּישָׁה</p>

<p>תֶּמִּיס יְפַת־הַלְּחָיַיִם, כִּי הִיא הִשְׁכִּימָה לִקְרָאתָהּ,</p>

<p>פָּתְחָה אֶת־פִּיהָ, וַתַּעַן וַתְּדַבֵּר אֶת־אִמְרוֹת הַכָּנָף:</p>

<p>&quot;הֵרָה, מֵאַיִן חָרַדְתְּ? פָּנַיִך כִּפְנֵי הַנִּדְהָמָה.   90</p>

<p>אֵין זֶה כִּי אִישֵׁךְ בֶּן־קְרוֹנוֹס הִפִּיל חִתִּיתוֹ עָלָיִךְ?&quot;
<br><br />
לָהּ אֲמָרֶיהָ הֵשִׁיבָה אָז הֵרָה זוֹ לִבְנַת־הַזְּרֹעוֹת:</p>

<p>&quot;אָנָּא, אַל־נָא תִשְׁאָלִי, הוֹי, תֶּמִּיס הַגְּבִירָה, כִּי אָכֵן</p>

<p>אַתְּ הַיּוֹדַעַת אֶת־לִבּוֹ שֶׁל־זֶה, לֵב־קְשֵׁה־עֹרֶף, לֵב יָהִיר;</p>

<p>אוּלָם אַתְּ פִּתְחִי הַכֵּרָה עִם־כָּל־בְּנֵי־הָאֵלִים בַּהֵיכָל,  95</p>

<p>תִּשְׁמְעִי עוֹד תַּאֲזִינִי, גַּם אַתְּ גַּם כָּל־יֶתֶר הָאֵלִים,</p>

<p>אֶת־כָּל־הָרָעוֹת שֶׁחָרַשׁ לֵב זֵאוּס. כִּי לָכֵן אָמַרְתִּי:</p>

<p>נֶפֶשׁ מִי תָגִיל לְמוֹ אֵלֶּה, לֹא בְנֵי־הָאֵלִים לֹא אָדָם,</p>

<p>אַף אִם־יֵשׁ עוֹד בְּקִרְבֵּנוּ, שְׂמֵחִים גַּם עַתָּה לַכֵּרָה&quot;.
<br><br />
כָּכָה הִבִּיעָה אָז הֵרָה הַגְּבִירָה וַתֵּשֶׁב. וּבְהֵיכַל  100</p>

<p>זֶבְס הִתְאַנְּפוּ הָאֵלִים, כִּי חָרָה לָהֶם. וְהִיא שְׂחוֹק־קַל</p>

<p>מְרַחֵף עַל־פְּנֵי שִׂפְתוֹתֶיהָ, אַךְ קָדַר זֶה מִצְחָהּ הָעוֹטֵר</p>

<p>אֶת־גַּבּוֹתֶיהָ הַשְּׁחוֹרוֹת, וְהִיא בַחֲרוֹנָה מִלֵּלָה:</p>

<p>&quot;פְּתָאִים שֶׁכְּמוֹתֵנוּ, נִוָּאֵל אַף נֶאֱנַף בְּזֵאוּס!</p>

<p>הִנֵּה אָמַרְנוּ נָבוֹאָה אַף נִגַּשׁ אֵלָיו, נַכְנִיעֶנּוּ    105</p>

<p>בְּשִׂיחַ שְׂפָתַיִם אוֹ בְכֹחַ – וְהוּא רָחַק מֶנּוּ שַלְאֲנָן,</p>

<p>לִבּוֹ לֹא יָשִׂים לְמוֹ אֵלֶּה, יַעַן כִּי אָמָר: בְּסוֹד אֵלִים</p>

<p>אֵין מִי לִי יִדְמֶה בִגְבוּרָה וָכֹחַ, וְהוּא הוּא הָאַדִּיר.</p>

<p>לָכֵן דֹּמּוּ וְסִבְלוּ בָרָעָה תְבוֹאַתְכֶם מִיָּדוֹ.</p>

<p>הִנֵּה, אָנֹכִי אֲדַמֶּה, כְּבָר בָּאָה הָרָעָה עַל־אָרֵס:  110</p>

<p>נָפַל בַּקְרָב אַסְקַלָּפוֹס בְּנוֹ, בְּחִירוֹ מִכָּל־בְּנֵי הָאָדָם,</p>

<p>עָלָיו יֹאמַר אָרֵס זֶה שַׂגִּיא־הַכֹּחַ, כִּי בְנוֹ הוּא&quot;.
<br><br />
כָּכָה דִבֵּרָה, וְאָרֵס הִתְרוֹמֵם וּבְכַפָּיו הַשּׁטוּחוֹת</p>

<p>סָפַק עַל־שׁוֹקֵי אַדִּירִים, וַיִּשָּׂא אִמְרוֹתָיו וַיֹּאמֶר:</p>

<p>&quot;אַל־נָא יִחַר בִּי אַפְּכֶם, הוֹי, שׁוֹכְנֵי הֵיכְלוֹת אוֹלִימְפּוֹס, 115</p>

<p>הִנְנִי הוֹלֵךְ אֶל־סְפִינוֹת בְּנֵי־הָאֲכַיִּים וְנָקַמְתִּי</p>

<p>נִקְמַת בְּנִי, וְאִם־גּוֹרָלִי וּפָגַע בִּי זֵאוּס בִּבְרָקָיו –</p>

<p>אֶשְׁכַּב אֶת־חֲלְלֵי חֶרֶב בֵּין נַהֲרוֹת דָּמִים בָּאָבָק&quot;.
<br><br />
כָּכָה דִבֵּר, וַיִּפְקֹד עַל־מָגוֹר וָפַחַד, כִּי יִרְתְּמוּ</p>

<p>לוֹ אֶת־הַסּוּסִים אֶל־רִכְבּוֹ, וַיִּלְבַּשׁ אֶת־מַדָּיו הַנּוֹצְצִים. 120</p>

<p>וְלוּלֵא אַתֵּנָה שֶׁחָרְדָה לְכָל־בְּנֵי־הָאֵלִים הַנִּצְחִים,</p>

<p>דָּאֲגָה לָמוֹ, כִּי אָז הִתְלַקְּחָה חֲמָתוֹ שֶׁל־זֵאוּס,</p>

<p>גְּדוֹלָה וְנוֹרָאָה מֵאוֹתָהּ קִדְּמַתָּה,בִּבְנֵי־הָאַלְמָוֶת.</p>

<p>חָרְדָה אֶל־פֶּתַח הָאוּלָם וַתִּטּשׁ אֶת־כִּסֵּא מוֹשָׁבָהּ,</p>

<p>נָטְלָה מֵרֹאשׁוֹ קוֹבָעוֹ, מָגִנּוֹ מֵעַל־שְׁתֵּי כְתֵפָיו,   125</p>

<p>נָטְלָה מִיָּדוֹ הַחֲזָקָה אֶת־כִּידוֹן נְחֻשְׁתּוֹ, הִצִּיגָה</p>

<p>אוֹתוֹ שׁוּב עַל־מְקוֹמוֹ, – וַתִּגְעַר בְּאָרֵס הַסּוֹעֵר:</p>

<p>&quot;הוֹי, חֲסַר דַּעַת וּמְשֻׁגָּע, מַה־תִּשְׁאַף אֶל־אָבְדָן? אָזְנַיִם</p>

<p>לְךָ וְלֹא תִשְׁמָע, בִּינָתְךָ הִסְתַּתְּרָה, וּבשֶׁת לֹא תֵדָע!</p>

<p>כְּלוּם לֹא שָׁמַעְתָּ מָה אָמְרָה פֹה הֵרָה זוֹ לִבְנַת־הַזְּרֹעוֹת,  130</p>

<p>אֲשֶׁר שָׁבָה זֶה עַתָּה מֵאֵת פְּנֵי זֶבְס הָאוֹלִימְפִּי?</p>

<p>אוֹ אַתָּה רוֹצֶה כִּי צָרוֹת רַבּוֹת תָּבֹאנָה עָלֶיךָ,</p>

<p>אַחַר תָּשׁוּב לָאוֹלִימְפּוֹס בְּצַעַר רַב עַל־כָּרְחֶךָ</p>

<p>וְתָבִיא עָלֵינוּ כֻלָּנוּ הָרָעָה הַגְּדוֹלָה וְהַשָּׁבֶר?</p>

<p>יַעַן כִּי־יָחוּשׁ וְיִטּשׁ אֶת־הָאֲכַיִּים וְהַטְּרוֹיִים   135</p>

<p>רָמֵי־הַלֵּב וִיהֻמֵּנוּ עַל־הַר הָאוֹלִימְפּוֹס. כִּי יָבֹא</p>

<p>לִתְפֹּשׂ אוֹתָנוּ וּלְהַשְׁחִית, לֹא יַפְלֶה בֵּין צַדִּיק לְרָשָׁע.</p>

<p>לָכֵן יְעַצְתִּיךָ, וְעָצַרְתָּ מֵאַף בְּשֶׁל בִּנְךָ הַנַּעֲלֶה.</p>

<p>הִנֵּה גַם טוֹבִים מִמֶּנּוּ, גַּם עוֹלִים בִּגְבוּרָה עַל־בְּנֶךָ,</p>

<p>נָפְלוּ בַחֶרֶב וְעוֹד יִפְּלוּ; הֲלֹא מִיָּדֵינוּ יִבָּצֵר    140</p>

<p>לִגְאֹל מִמָּוֶת כָּל־זֶרַע הָאָדָם וְכָל־צֶאֱצָאָיו&quot;.
<br><br />
כָּכָה סָחָה, וַתָּבֵא אֶת־אָרֵס הַזּוֹעֵם אֶל־כִּסְאוֹ.</p>

<p>מִהֲרָה הֵרָה וַתִּקְרָא לְאַפּוֹלוֹן מֵהֵיכַל הָאֵלִים,</p>

<p>לוֹ וּלְאִירִיס, הַמְשַׁמְּשָׁה מַלְאָךְ לָאֵלִים הַנִּצְחִים.</p>

<p>נָשְׂאָה אֲלֵיהֶם אִמְרָתָהּ וַתְּדַבֵּר אֶת־אִמְרוֹת הַכָּנָף:  145</p>

<p>&quot;זֵאוּס צִוָּה, וְתָחוּשׁוּ כְּכָל־יְכָלְתְּכֶם לְהַר אִידָה.</p>

<p>וְהָיָה כִּי שָׁמָּה תָבֹאוּ וְתֶחֱזוּ פְנֵי זֵאוּס בִּיקָרוֹ,</p>

<p>כָּל־אֲשֶׁר יֹאמַר תַּעֲשׂוּן,אֶת־כָּל־אֲשֶׁר יִפְקֹד עֲלֵיכֶם&quot;.
<br><br />
אֵלֶּה מִלְּלָה הֵרָה הַגְּבִירָה וַתָּשָׁב לַהֵיכָל,</p>

<p>יָשְׁבָה עַל־כִּסְאָהּ. וְאֵלֶּה מוּעָפִים בִּמְעוּפָם סָעָרוּ,  150</p>

<p>בָּאוּ עַד אִידָה, הַבְּרוּכָה בַעֲיָנוֹת וְאֵם־כָּל־הַחַיָּה.</p>

<p>מָצְאוּ אֶת־זֵאוּס הַמַּבִּיט־לְמֵרָחוֹק, וְהוּא יוֹשֵׁב עַל־גַּפֵּי</p>

<p>רָמַת גַּרְגָּרוֹס, וְעַנְנֵי כָל־רֵיחַ נִיחוֹחַ לוֹ עוֹטְרִים.</p>

<p>נִגְּשׁוּ וְעָמְדוּ עַד לִפְנֵי בֶּן־קְרוֹנוֹס הַכּוֹנֵס־עֲנָנִים.</p>

<p>רָאָה זֶבְס אֶת־הַשְּׁנַיִם, וְלֹא חָרָה בָם אַפּוֹ, כִּי חָשׁוּ, 155</p>

<p>עָשׂוּ כְמִצְוַת פִּי־אִשְׁתּוֹ, כִּפְקֻדַּת הָרַעְיָה שֶׁאָהָב.</p>

<p>פָּתַח, וַיֹּאמֶר לְאִירִיס וַיְדַבֵּר אֶת־אִמְרוֹת הַכָּנָף:</p>

<p>&quot;חוּשִׁי נָא, אִירִיס הַמְּהִירָה, וּפְנִי אֶל־פּוֹסֵידוֹן הַמּוֹשֵׁל,</p>

<p>אֵלֶּה לוֹ תֹאמְרִי תַגִּידִי, וְלֹא תִהְיִי מַלְאָכִי עַל־שָׁקֶר.</p>

<p>צַוִּי לוֹ כִּי יֵעָצֵר מִבֹּא בַמִּלְחָמָה בַקָּטֶל,     160</p>

<p>יָבֹא אֶל־סוֹד בְּנֵי־הָאֵלִים אוֹ יֵרֵד בַּיָּם הָאֱלֹהִי.</p>

<p>אוּלָם אִם־בְּקוֹלִי לֹא יִשְׁמַע וְיָבוּז לַאֲשֶׁר צִוִּיתִי,</p>

<p>יָשִׂים אֶל־לִבּוֹ הַדָּבָר וְגַם בְּכִלְיוֹתָיו יִוָּעֵץ,</p>

<p>נַפְשׁוֹ אַל־תִּרְהַב לַעֲמֹד בְּפָנַי, כִּי אָבֹא, וְאִם־חָזָק.</p>

<p>יַעַן זֹאת הִיא תְהִלָּתִי, כִּי בְכֹחִי מְאֹד נַעֲלֵיתִי   165</p>

<p>עָלָיו וְזָקַנְתִּי מִמֶּנּוּ, אַךְ לִבּוֹ לֹא יֵחַת בּוֹ לַעֲרֹךְ</p>

<p>לִי וּלְהִדַּמּוֹת אֵלַי, אַף כִּי חַתּוּ הָאֵלִים מִמֶּנִּי&quot;.
<br><br />
כָּכָה דִבֶּר, וְלֹא סֵרְבָה לוֹ אִירִיס הַמְּהִירָה־כָרוּחַ.</p>

<p>יָרְדָה מִתּוֹעֲפוֹת אִידָה וַתָּבֹא אֶל־אִלְיוֹס הַקְּדוֹשָׁה.</p>

<p>אוּלָם כַּשֶּׁלֶג הַיּוֹרֵד וְכַבָּרָד הַקַּר מִתּוֹךְ עָנָן    170</p>

<p>בְּרוּחַ בּוֹרֶאַס הַסּוֹעֵר, בְּנוֹ שֶׁל־הָאֵיתֶּר הַמַּבְהִיק,</p>

<p>כָּכָה חָשָׁה בִמְעוּפָהּ אָז אִירִיס מְהִירַת־הָרֶגֶל,</p>

<p>נִגְּשָׁה עַד מַרְגִּיז־הָאָרֶץ הַמְהֻלָּל וַתַּעַן וַתֹּאמֶר:</p>

<p>&quot;בְּשׂוֹרָה אֵלֶיךָ, מְחַבֵּק־הָאָרֶץ וּשְׁחוֹר־הַתַּלְתַּלִּים,</p>

<p>הֲבִיאוֹתִיהָ בְּפִי מִזֵּאוּס הָאוֹחֵז־בָּאֵיגִיס.    175</p>

<p>פָּקַד עָלֶיךָ: הִמָּנַע מִבֹּא בַמִּלְחָמָה בַקָּטֶל,</p>

<p>בּוֹאָה אֶל־סוֹד בְּנֵי־הָאֵלִים, אוֹ רֵד בַּיָּם הָאֱלֹהִי;</p>

<p>אוּלָם אִם־בְּקוֹלוֹ לֹא תִשְׁמַע, כִּי תִבֶז לַאֲשֶׁר יִפְקָדְךָ,</p>

<p>הִנֵּה הוּא יוֹצֵא בְעַצְמוֹ, וְעָרַךְ עָלֶיךָ מִלְחָמָה</p>

<p>הִנֵּה כִּי יָבֹא. עֲצָתוֹ: הִמָּנַע מִבֹּא בִזְרֹעוֹתָיו.    180</p>

<p>יַעַן זֹאת הִיא תְהִלָּתוֹ, כִּי עָלָה עָלֶיךָ בִגְבוּרָה,</p>

<p>זָקֵן מִמְּךָ גַם בְּשָׁנִים, אַךְ לִבְּךָ לֹא יֵחַת בְּךָ לַעֲרֹךְ</p>

<p>לוֹ וּלְהִדַּמּוֹת אֵלָיו, אַף כִּי חַתּוּ הָאֵלִים מִמֶּנּוּ&quot;.
<br><br />
חָרָה אַף מַרְגִּיז־הָאָרֶץ הַמְהֻלָּל, וַיַּעַן וַיֹּאמֶר:</p>

<p>&quot;אוֹיָה, וְאִם־גָּבַר בֵּין אֶחָיו, הֲלֹא שְׂפָתָיו עָתָק דִּבֵּרוּ.  185</p>

<p>כְּבוֹדִי אָנֹכִי כִּכְבוֹדוֹ, וּבְחֶזְקַת הַיָּד יַכְרִיחֵנִי.</p>

<p>שְׁלֹשָׁה בְּנֵי־קְרוֹנוֹס אֲנַחְנוּ שֶׁיָּלְדָה לוֹ רֵיָה אִמֵּנוּ:</p>

<p>זֶבְס, אָנֹכִי וְהַדֵס, הַמּוֹשֵׁל בְּיוֹרְדֵי שְׁאוֹל תָּחַת.</p>

<p>הַכֹּל לִשְׁלֹשָׁה חִלַּקְנוּ אַף חֵלֶק כְּחֵלֶק יָרָשְׁנוּ.</p>

<p>בָּא יָם־הַשֵּׂיבָה בְחֶלְקִי, וּמָכוֹן שִׁבְתִּי עוֹלָמִים,   190</p>

<p>פּוּר הִטַּלְנוּ, בְּגוֹרָלוֹ שֶל־הַדֵס אַשְׁמַנֵּי הַדּוּמָה,</p>

<p>זֶבְס הוּא זָכָה בְמֶרְחֲבֵי שָׁמַיִם, נְאוֹת עָנָן וְאֵיתֶּר.</p>

<p>אֶפֶס הָאָרֶץ וּמְרוֹמֵי אוֹלִימְפּוֹס הָהָר לְכֻלָּנוּ,</p>

<p>לָכֶן לֹא אֶעֱשֶׂה כִרְצוֹנוֹ שֶׁל־זֵאוּס וּכְאַוַּת נַפְשׁוֹ.</p>

<p>יִשְׁלֶה לּוֹ, וְאִם־גָּבָר, יִשָּׁאֵר בְּחֶלְקוֹ הַשְּׁלִישִׁי.    195</p>

<p>אוּלָם אַל־יְבַהֲלֵנִי בִזְרֹעוֹ כְּאֶת־אַחַד הָרַכִּים.</p>

<p>טוֹב טוֹב יַעַשׂ, כִּי יִגְעַר בִּבְנוֹתָיו אוֹ בְאֶחָד מִבָּנָיו</p>

<p>יוֹצְאֵי חֲלָצָיו, אוֹ יַסֹּר יְיַסְּרֵם בִּדְבָרִים, יוֹכִיחֵם:</p>

<p>הֵם לוֹ יִשָּׁמְעוּ, כִּי יִפְקֹד, וְאִם־גַּם עַל־אַפָּם וַחֲמָתָם&quot;.
<br><br />
לוֹ אֲמָרֶיהָ הֵשִׁיבָה אָז אִירִיס הַמְּהִירָה־כָרוּחַ:   200</p>

<p>&quot;תּוֹפֵשׂ־הָאָרֶץ הַנֶּעְטָר תַּלְתַּלִּים מַשְׁחִירִים, הַאֻמְנָם</p>

<p>אָבִיא דְבָרֶיךָ הַקָּשִׁים, כָּל־דִּבְרֵי הֶעָתָק לְזֵאוּס?</p>

<p>אוּלַי תִּתְיַשֵּׁב בְּדַעְתְּךָ? הֵן נָקֵל לְהַטּוֹת לֵב נָדִיב.</p>

<p>אַתָּה יָדַעְתָּ כִּי אֵלוֹת הַנְּקָמוֹת נִשְׁמָעוֹת לַזְּקֵנִים&quot;.
<br><br />
הֵשִׁיב אֲמָרָיו וַיַּעַן פּוֹסֵידוֹן הַמַּרְגִּיז־אֲדָמוֹת:   205</p>

<p>&quot;אָכֵן, אִירִיס הָאֵלָה, בְּחָכְמָה דִבַּרְתְּ אֶת־דְּבָרָיִךְ.</p>

<p>אָמְנָם מַה־טּוֹב וּמַה־יָּפֶה אִם־לִבּוֹ שֶׁל־מַלְאָךְ לֶב־תְּבוּנוֹת.</p>

<p>אוּלָם מַה־נַּפְשִׁי תָשׁוּחַ, וְלִבִּי מַה־יֵּצֵר, כִּי אָמַר</p>

<p>לָבֹא לְחָרֵף וּלְגַדֵּף בְּעֶבְרָתוֹ בִדְבָרִים מְאֹד קָשִׁים</p>

<p>אֵל, אֲשֶׁר עֶרְכּוֹ כְעֶרְכּוֹ וּכְחֶלְקוֹ גַם חֶלְקִי נִשְׁתַּוּוּ.   210</p>

<p>אוּלָם הַפַּעַם אֶכָּנַע, אִשָּׁמַע וְאִם־גַּם אֶתְמַרְמֵר.</p>

<p>אֶפֶס גַּם זֹאת לָךְ אַגִּידָה, וּבְלִבִּי לוֹ אֶשְׁמֹר אִיּוּמִי,</p>

<p>אִם־עַל־אַפִּי וַחֲמָתִי וְעַל־אַפָּהּ שֶׁל־פַּלַּס־אַתֵּנָה,</p>

<p>אִם־עַל־חֲמָתָהּ שֶׁל הֵרָה, וְהֶרְמֵס וְהֵפֵיסְטוֹס הַמּוֹשֵׁל,</p>

<p>מַלֵּט יְמַלֵּט אֶת־אִלְיוֹס הָעִיר הַנִּשָּׂאָה וְלֹא יַחְפֹּץ    215</p>

<p>לַשְׁחִית הַקִּרְיָה וְלֹא יִתֵּן הַגְּבוּרָה וְהָאוֹן לָאַרְגֵּאִים,</p>

<p>יֵדַע־נָא, כִּי מֵאִתָּנוּ יֵצֵא הַקֶּצֶף הַגָּדוֹל&quot;.
<br><br />
כָּכָה סָח מַרְגִּיז־הָאָרֶץ וַיִּטּשׁ אֶת־עַם־הָאֲכַיִּים,</p>

<p>צָלַל בַּיָּם, – וְהִרְגִּישׁוּ בְחֶסְרוֹנוֹ גִּבּוֹרֵי אֲכַיָּה.</p>

<p>וְזֵאוּס כּוֹנֵס־הֶעָבִים פָּקַד וַיְצַו לְאַפּוֹלוֹן:     220</p>

<p>&quot;פֵיבּוֹס אָהָבְתִּי, לֵךְ עַתָּה אֶל־הֶקְטוֹר חֲגוּר־כְּלֵי־הַנְּחשֶׁת,</p>

<p>הִנֵּה כְבָר פָּנָה וַיֵּלֵךְ מַרְגִּיז־הָאָרֶץ וּמְחַבְּקָהּ,</p>

<p>שָׁב אֶל־הַיָּם־הָאֱלֹהִי, וַיֵּט מֵעֶבְרָתִי הַקָּשָׁה.</p>

<p>לוּלֵא זֹאת, כִּי אָז עָלָה וּבָא קוֹל הַקְּרָב עַד הָאֵלִים,</p>

<p>אֲשֶׁר מִתַּחַת לָאָרֶץ יִשְׁכֹּנוּ מְכַתְּרִים אֶת־קְרוֹנוֹס.   225</p>

<p>הָיָה זֶה טוֹב מְאֹד לִשְׁנֵינוּ, יָפֶה גַם לִי וְלוֹ יָפֶה,</p>

<p>אֲשֶׁר הִקְדִּים בְּעוֹד זְמַן – וְאִם־חָרָה לוֹ, וְרָחַק מִזְּרוֹעַ</p>

<p>עֻזִּי, כִּי לוּלֵא זֹאת לֹא נִגְמַר הַדָּבָר בְּלִי זֵעָה.</p>

<p>אַתָּה שְׁלַח יָדְךָ, אֱחֹז בָּאֵיגִיס מְרֻבַּת־הַגְּדִילִים,</p>

<p>זַעְזַע אוֹתָהּ בְּעֹז לְהַבְעִית גִּבּוֹרֵי אֲכַיָּה;      230</p>

<p>אַתָּה, הַמַּרְחִיק־בִּירִיָּה, תִּדְאַג לְהֶקְטוֹר הַמַּבְרִיק,</p>

<p>תָּעִיר בְּלִבּוֹ גְבוּרָה נִצַּחַת עַד נוּס הָאֲכַיִּים</p>

<p>וְאֶל־סְפִינוֹתֵיהֶם יָבֹאוּ וְעַד־הֶלֵּסְפּוֹנְטוֹס יַגִּיעוּ.</p>

<p>אַחַר אִמָּלֵךְ בְּלִבִּי בִדְבָרִים וּבְמַעֲלָלִים,</p>

<p>אֵיכָה יַרְגִּיעוּ בְנֵי־הָאֲכַיִּים מֵעֶצֶב מִלְחָמָה&quot;.    235
<br><br />
כָּכָה דִבֶּר, וְלֹא סֵרַב אַפּוֹלוֹן לְאָבִיו צִוָּהוּ.</p>

<p>חָשׁ בָּא מִתּוֹעֲפוֹת אִידָה אַף נֶחְפַּז בִּמְעוּפוֹ כַפֶּרֶס</p>

<p>קַל־הַכְּנָפַיִם, הַמַּכֶּה בַיּוֹנִים וְהַמָּהִיר בָּעוֹפוֹת.</p>

<p>מָצָא אֶת־בְּנוֹ שֶׁל־פְּרִיאַמּוֹס הַנָּבוֹן, אֶת־הֶקְטוֹר הַנַּעֲלֶה,</p>

<p>יוֹשֵׁב, כִּי כְבָר קָם מִשָּׁכְבוֹ, גַּם רוּחוֹ שָׁב אֵלָיו אַף הִכִּיר  240</p>

<p>רֵעָיו־עֲמִיתָיו עַל־סְבִיבוֹ. כְּאֵב לִבּוֹ כִי הָיָה כְלֹא הָיָה,</p>

<p>אָפְסָה זֵעָתוֹ, אִמְרָתוֹ שֶׁל־זֵאוּס כִּי עוֹדְדָה רוּחוֹ.</p>

<p>נִגַּשׁ אֵלָיו אַפּוֹלוֹן הַמַּרְחִיק־בִּירִיָּה וַיֹּאמֶר:</p>

<p>&quot;הֶקְטוֹר בְּנוֹ שֶׁל־פְּרִיאַמּוֹס, שַׁלָּמָה רָחַקְתָּ מִמֶּנּוּ</p>

<p>שֶׁבֶת וּבְאֶפֶס כָּל־אוֹנִים? הֲצָרָה בָאַתְךָ אוֹ פָגַע?   245
<br><br />
עָנָה לוֹ הֶקְטוֹר מְנוֹפֵף־הַקּוֹבַע וְקוֹלוֹ לֹא נִשְׁמָע:</p>

<p>&quot;הַגֵּד מִי אַתָּה, הַטּוֹב שֶׁבָּאֵלִים, שֶׁבָּאתָ וְלִי תִשְׁאָל?</p>

<p>אֵינְךָ יוֹדֵעַ, כִּי אָיַס הַמַּרְעִים־בַּקְּרָב הֲמָמַנִי</p>

<p>בְּאֶבֶן הַשָּׂדֶה בְלִבִּי עַל־יַרְכְּתֵי הַסְּפִינוֹת, וְאָנֹכִי</p>

<p>מַכֶּה בְרֵעָיו, וַיִּקַּח מִמֶּנִּי אֶת־כֹּחִי הַסּוֹעֵר?    250</p>

<p>אָכֵן אָמַרְתִּי, עוֹד הַיּוֹם מְנַת חֶלְקִי עִם־הַחֲלָלִים,</p>

<p>אֵרְדָה אֶל־מִשְׁכְּנוֹת הַדֵס, כִּמְעַט וְנָפַחְתִּי אֶת־רוּחִי&quot;.
<br><br />
הֵשִׁיב אֲמָרָיו אַפּוֹלוֹן, הַמּוֹשֵׁל הַמַּרְחִיק־לִקְלֹעַ:</p>

<p>&quot;אַךְ חֲזַק וֶאֱמַץ! מִתּוֹעֲפוֹת אִידָה לְךָ שָׁלַח</p>

<p>קְרוֹנְיוֹן אֶת פֵיבּוֹס־אַפּוֹלוֹן, הַמּוֹשֵׁל הַתּוֹפֵשׂ־בְּחֶרֶב־הַזָּהָב,  255</p>

<p>לַעֲזֹר לְךָ וּלְהוֹשִׁיעַ, אֲנִי הִצַּלְתִּיךָ עַד הֵנָּה,</p>

<p>אוֹתְךָ וְאֶת־אִלְיוֹס הַקְּדוֹשָׁה, הַקִּרְיָה הַבְּנוּיָה כְּמוֹ רָמִים.</p>

<p>וְאַתָּה צְלַח וּפָקַדְתָּ עַל־כָּל־פָּרָשֶׁיךָ הָרַבִּים,</p>

<p>וְדָפְקוּ סוּסֵיהֶם הַמְּהִירִים אֶל־עֵבֶר הַסְּפִינוֹת הַגְּדוֹלוֹת.</p>

<p>הִנְנִי הוֹלֵךְ לִפְנֵיהֶם לְיַשֵּׁר הַדְּרָכִים לַסּוּסִים      260</p>

<p>וְכָל־הַמַּסְלוּלִים, וְהִפְנֵיתִי לְךָ עֹרֶף גִּבּוֹרֵי אֲכַיָּה&quot;.
<br><br />
כָּכָה הִבִּיעַ, וַיִּפַּח בְּרוֹעֵה־הָעָם עֹז וּגְבוּרָה.</p>

<p>כְּסוּס אֲשֶׁר שָׁבַת בָּאֻרְוָה, וְכִרְסֵם הַשְּׂעֹרִים בָּאֵבוּס,</p>

<p>וְקָרַע מוֹסְרוֹתָיו וְנִמְלַט בְּדַהֲרוֹת אַבִּירִים בַּמִּישׁוֹר,</p>

<p>טָס אֶל־הָרַחֲצָה אָהַב, בַּנָּהָר הַשּׁוֹטֵף חֲמוּדוֹת,    265</p>

<p>גֵּאֶה בְאוֹנוֹ וּמֵרִים עַל רֹאשׁוֹ, וְסָבִיב לִכְתֵפוֹ</p>

<p>נַפְנֵף תְּנַפְנֵף רַעְמָתוֹ, בּוֹטֵחַ בְּעֻזּוֹ וּבְיָפְיוֹ,</p>

<p>שׁוֹקָיו חִישׁ יִשָּׂאוּהוּ אֶל־כָּרוֹ וְהַדָּבְרוֹ זוּ יָדָע, –</p>

<p>כָּכָה מִהֵר הֵנִיעַ גַּם הֶקְטוֹר אֶת־רַגְלָיו וְאֶת־בִּרְכָּיו,</p>

<p>עוֹרֵר אֶת־רוּחַ פָּרָשָׁיו, כִּי שָׁמַע קוֹל אֵל אֲשֶׁר דִּבֵּר.   270</p>

<p>כְּאוֹתָם הַכְּלָבִים הַמְּהִירִים וְאַנְשֵׁי הַשָּׂדֶה הַדּוֹלְקִים</p>

<p>אַחֲרֵי צְבִי מַקְרִין אוֹ תַיִשׁ, זֶה פֶרֶא הֶהָרִים, וְעָלָה</p>

<p>פִּסְגַּת צוּר נִשָּׂא אוֹ בְסֵתֶר הַיַּעַר הַמֵּצַל יִמָּלֵט,</p>

<p>אֲשֶׁר לֹא נִגְזְרָה עָלָיו הַגְּזֵרָה כִּי יִפֹּל בְּיָדָם;</p>

<p>אֶפֶס אֶל־קוֹלָם בָּא חָרֵד וְעָמַד לְשָׂטָן בַּדֶּרֶךְ   275</p>

<p>אַרְיֵה שֶׁזְּקָנוֹ מְגֻדָּל, וְאִם־גַּם יִסְעֲרוּ יְנִיסֵם, –</p>

<p>כָּכָה דְלָקוּם עַד אָז הַדַּנָּאִים בְּמַעַרְכוֹתֵיהֶם,</p>

<p>הִכּוּ בָהֶם בַּחֲרָבוֹת וַיַּכְּתוּם בְּכִידוֹנוֹת פִּיפִיּוֹת;</p>

<p>אוּלָם כְּשֶׁרָאוּ אֶת־הֶקְטוֹר, הַהוֹלֵךְ וּבָא אֶל־מַעַרְכוֹת</p>

<p>אַנְשֵׁי הֶחָיִל, נָמוֹגוּ וַיִּפֹּל לְבָבָם בְּקִרְבָּם.      280
<br><br />
נָשָׂא תּוֹאַס אֲמָרָיו, וַיְדַבֵּר בְּנוֹ שֶׁל־אַנְדְּרֵימוֹן,</p>

<p>עָלָה עַל־כָּל־הָאֵיטוֹלִים, הַטּוֹב בֵּין מְטִילֵי־הָרְמָחִים,</p>

<p>גִּבּוֹר מִלְחָמָה בַשַּׁעַר, וּמְתֵי מְעַט מִן־הָאֲכַיִּים</p>

<p>דַּבֵּר הֵיטִיבוּ מִמֶּנּוּ עֵת נִלְחֲמוּ נְעָרִים בִּדְבָרִים.</p>

<p>דִּבֵּר אֲלֵיהֶם מִתְכַּוֵּן לְטוֹבָה וַיִּשָּׂא אֲמָרָיו:    285</p>

<p>אוֹיָה־לִי, אָכֵן הַפֶּלֶא הַגָּדוֹל עֵינַי תֶחֱזֶינָה!</p>

<p>הִנֵּה קָם הֶקְטוֹר וַיָּשָׁב וַיֶּחִי, וְנִמְלַט מִמָּוֶת.</p>

<p>אָמְנָם, אֲנַחְנוּ כֻלָּנוּ בְלִבֵּנוּ יִחַלְנוּ כִּי יִפֹּל</p>

<p>בְּיָדָיו שֶׁל־אָיַס, וְנֶפֶשׁ יַכֶּנּוּ זֶה בְנוֹ שֶׁל־טֶלַּמּוֹן.</p>

<p>אֵין זֶה כִּי אַחַד הָאֵלִים הוּא מִלֵּט אֶת־נַפְשׁוֹ מִמָּוֶת,    290</p>

<p>פָּדָה אֶת־הֶקְטוֹר הַמַּחֲלִישׁ־אַרְכּוּבוֹת דַּנָּאִים מְרֻבִּים,</p>

<p>וְיוֹסִיף כֵּן וְעוֹד יַעַשׂ בְּוַדַּאי, כִּי לֹא בְלִי עֶזְרַת</p>

<p>זֶבְס הַמַּרְעִים־רְעָמִים יִשְׂתָּעֵר בִּקְהַל הַחֲלוּצִים.</p>

<p>אָכֵן הִשָּׁמְעוּ כֻלְּכֶם, עֲשׂוּ אֶת־כָּל־אֲשֶׁר אֲצַוֶּה.</p>

<p>הָבָה נִפְקֹד וְיַעַל הָעָם אֶל־הַסְּפִינוֹת, וְאָנוּ,      295</p>

<p>כָּל־הַמִּתְאַמְּרִים בְּנַפְשָׁם שֶׁהֵמָּה הַטּוֹבִים בַּצָּבָא,</p>

<p>אָנוּ פֹּה נַעֲמֹד, נְנַסֶּה לָצֵאת אֵלָיו וּלְעָצְרוֹ,</p>

<p>נְעוֹרֵר אֶת־חֲנִיתוֹתֵינוּ. סְבוּרַנִי, אֶת־לִבּוֹ לֹא יַעֲרֹב</p>

<p>בֹּא בִקְהַל הַדַּנָּאִים, וְאִם־נַפְשׁוֹ גַם תְּלַהֵט גֶּחָלִים&quot;.
<br><br />
דִּבֵּר, וְהֵמָּה לוֹ הִטּוּ אָזְנֵיהֶם וַיִּשְׁמְעוּ בְקוֹלוֹ.    300</p>

<p>אֵלֶּה הָעוֹטְרִים אֶת־אָיַס וְאֶת־אִידוֹמֶנֵּס הַמּוֹשֵׁל,</p>

<p>אֶת־מֵרִיאוֹנֵס וְאֶת־טֶבְקְרוֹס, וְאֶת־מֶגֵס הַנִּמְשָׁל לְאָרֵס,</p>

<p>עָרְכוּ שָׁם מַעֲרָכָה אַף קָרְאוּ לְכָל־הַגִּבּוֹרִים</p>

<p>נֶגְדָּה הֶקְטוֹר וְהַטְּרוֹיִים. וְאֵלֶּה שֶׁמֵּאֲחוֹרֵיהֶם,</p>

<p>יֶתֶר הָעָם, הֵם נָסוֹגוּ אֶל־סְפִינוֹת בְּנֵי־הָאֲכַיִּים.    305
<br><br />
אוּלָם הַטְּרוֹיִים מִתְפָּרְצִים בִּגְדוּדִים, וְהֶקְטוֹר בְּרֹאשָׁם,</p>

<p>צוֹעֵד בְּצַעֲדֵי אוֹן, וּפֵיבּוֹס יְהַלֵּךְ לְפָנָיו.</p>

<p>עָנָן סוֹכֵךְ לִכְתֵפָיו, וּבְיָדָיו לוֹ אֵיגִיס־הַזְּוָעוֹת,</p>

<p>צִנַּת־הָאֵימָה, הֲדוּרָה וּבַעֲלַת־הַגְּדִילִים, הֵפֵיסְטוֹס</p>

<p>חָרַשׁ־הַנְּחשֶׁת נְתָנָהּ לְזֶבְס, בָּהּ אִישִׁים יְבַהֵל,    310</p>

<p>צִנָּה זוֹ אָחַז בְּיָדָיו בְּצַעֲדוֹ לִפְנֵי הֶחָיִל.
<br><br />
אַךְ הָאַרְגֵּאִים גַּם הֵמָּה שָׁם עָרְכוּ בִגְדוּדִים. וַיָּקָם</p>

<p>קוֹל עֲנוֹת גְּבוּרָה, קוֹל חָזָק מִכָּאן וּמִכָּאן. וַיָּעוּפוּ</p>

<p>חִצִּים מִיֶּתֶר הַקְּשָׁתוֹת, וְרַבּוֹת חֲנִיתוֹת, שֶׁהוּטְלוּ</p>

<p>בְּיָד נַעֲרָצָה, יֵשׁ נִתְקְעוּ בִּבְשַׂר אַנְשֵׁי חַיִל אַדִּירִים, 315</p>

<p>וְיֵשׁ אֲשֶׁר עָמְדוּ בַתָּוֶךְ וּמְעוּכוֹת בָּאָרֶץ, כִּי טֶרֶם</p>

<p>נָגְעוּ בַבָּשָׂר הַלָּבָן, מִתְגַּעְגְּעוֹת לִשְׂבֹּעַ הַבָּשָׂר.</p>

<p>וְעַד שֶׁאַפּוֹלוֹן בְּיָדָיו מַחֲזִיק הָאֵיגִיס בִּמְנוּחָה,</p>

<p>חִצִּים מוּעָפִים מִכָּאן וּמִכָּאן, וַיִּרְבּוּ הַנּוֹפְלִים.</p>

<p>אֶפֶס אַךְ הִבִּיט בִּפְנֵי הַדַּנָּאִים מַכְנִיעֵי־הַסּוּסִים,  320</p>

<p>זִעְזַע שִׁלְטוֹ, וַיַּרְעֵם עֲלֵיהֶם נוֹרָאוֹת, וַיִּפֹּל</p>

<p>לִבָּם בְּקִרְבָּם, וְלֹא קָמָה בָּם רוּחַ, אַף נָשְׁתָה גְבוּרָתָם.</p>

<p>מָשָׁל לְעֵדֶר הַבָּקָר אוֹ לְעֵדֶר הַכְּבָשִׂים הַמְּרֻבִּים,</p>

<p>אֲשֶׁר יְבַהֲלוּם בַּלַּיְלָה בָאֹפֶל שְׁנֵי פְרִיצֵי הַחַיּוֹת,</p>

<p>פִּתְאֹם לְפֶתַע יָבֹאוּ, וְרוֹעָם אֵינֶנּוּ כִי הָלַךְ, –    325</p>

<p>כָּכָה נָסוּ אֲכַיִּים נְמוֹגִים, כִּי פֵיבּוֹס־אַפּוֹלוֹן</p>

<p>הִפִּיל עֲלֵיהֶם חִתִּיתוֹ וַיַּגְדֵּל הַטְּרוֹיִים וְאֶת־הֶקְטוֹר.
<br><br />
הָיְתָה יַד גֶּבֶר בְּגֶבֶר כִּי כָל־הַמַּעֲרָכוֹת נֻפָּצוּ.</p>

<p>הִכָּה הֶקְטוֹר אֶת־סְטִכְיוֹס וַיִּגְבַּר עַל־אַרְקֶסִּילָאוֹס,</p>

<p>זֶה מֵרָאשֵׁי הַבֵּיאוֹטִים עֲדוּיֵי־שִׁרְיוֹנוֹת־הַנְּחשֶׁת,   330</p>

<p>וְזֶה אִישׁ עֲמִיתוֹ וְנֶאֱמַן מֶנֶּסְתֵּס הַגֶּבֶר הַנָּדִיב.</p>

<p>בָּא אֵינֵיאַס וְנִצֵּל אֶת־נִשְׁקָם שֶׁל־מֶדּוֹן וְיַסּוֹס,</p>

<p>מֶדּוֹן הוּא בְנוֹ שֶׁל־אוֹאִילֵס הַנָּדִיב לוֹ יָלְדָה פִילַגְשׁוֹ,</p>

<p>וְאָחִיו שֶׁל־אָיַס; וְאוּלָם הִתְגּוֹרֵר בְּקִרְיַת פִילַקָּה</p>

<p>הַרְחֵק מֵאֶרֶץ מוֹלַדְתּוֹ, כִּי הָרַג שָׁם אִישׁ, אֶת־אָחִיהָ  335</p>

<p>שֶׁל־אֶרִיאוֹפִּיס הִיא אִמּוֹ חוֹרַגְתּוֹ וְאֵשֶׁת אוֹאִילֵס.</p>

<p>וְיַסּוֹס הָיָה מַצְבִּיאָם שֶׁל־אַנְשֵׁי אַתּוֹנָה וּמוֹשְׁלָם,</p>

<p>וְאָבִיו אֲשֶׁר יְלָדוֹ – סְפֵלוֹס בְּנוֹ שֶׁל־בּוּקוֹלוֹס.</p>

<p>וְיַד פּוּלִידַמַס בְּמֵקִיסְטֵס; וַיַּפֵּל פּוֹלִיטֵס אֶת־אֶכְיוֹס</p>

<p>בְּקִדְמַת הַקְּרָב, וַאֲגֵנוֹר הַנָּדִיב הִתְגַּבֵּר עַל־קְלוֹנְיוֹס.  340</p>

<p>פָּרִיס הִכָּה בְכֶתֶף הָאִישׁ דֵּאִיאוֹכוֹס מֵאָחוֹר,</p>

<p>בְּנוּסוֹ אֶל־בֵּין הַחֲלוּצִים, וַיַּעֲבֹר רָמְחוֹ כָל־גּוּפוֹ.</p>

<p>הֵמָּה פוֹרְקִים הַנֶּשֶׁק מֵעַל הַחֲלָלִים, וּגְדוּדֵי</p>

<p>בְּנֵי־הָאֲכַיִּים נִמְלָטִים לַתְּעָלָה זוּ חָפְרוּ וְהַיְתֵדוֹת.</p>

<p>אִישׁ לְעֶבְרוֹ פָנָה, בְּצָרָתָם הִסְתַּתְּרוּ מֵעֵבֶר לַחוֹמָה.  345</p>

<p>וְהֶקְטוֹר מֵרִיעַ בְּקוֹל גָּדוֹל וַיִּקְרָא בְאָזְנֵי הַטְּרוֹיִים:</p>

<p>&quot;מַהֲרוּ אֶל־הָאֳנִיּוֹת וְעִזְבוּ הַשָּׁלָל הַמְגֹאָל!</p>

<p>אוּלָם הָאִישׁ אֲשֶׁר אֶרְאֶה כִּי יִרְחַק מֵעֵבֶר הַסְּפִינוֹת,</p>

<p>אַסְגִּיר כְּרֶגַע חַיָּתוֹ לַמָּוֶת, וִידִידָיו וּמְסָרְפָיו,</p>

<p>קְרוֹבָיו וְגַם קְרוֹבוֹתָיו לֹא יִשְׂרְפוּ אוֹתוֹ כִי יָמוּת;   350</p>

<p>אוּלָם הַכְּלָבִים יִסְחֲבוּ נִבְלָתוֹ מוּל חוֹמוֹת עִירֵנוּ!&quot;
<br><br />
כָּכָה דִבֵּר וַיִּדְפֹּק אֶת־סוּסָיו עַל־גַּבָּם בְּשׁוֹטוֹ,</p>

<p>קָרָא אֶל־גְּדוּדֵי הַטְּרוֹיִים וְאֶל־מַעַרְכוֹתָם, וְיַחְדָּו</p>

<p>נָשְׂאוּ אֶת־קוֹלָם, אַף הִטּוּ סוּסֵיהֶם הַמּוֹשְׁכִים בָּרֶכֶב</p>

<p>בְּרַעַם וּבְרַעַשׁ מִלְחָמָה, וְפֵיבּוֹס־אַפּוֹלוֹן לִפְנֵיהֶם,    355</p>

<p>הִשְׁלִיךְ בְּרַגְלָיו בְּנָקֵל אֶת־סוֹלְלוֹת הֶחָרִיץ הֶעָמֹק,</p>

<p>טִלְטְלָן בְּקֶרֶב הַתְּעָלָה, וַיַּעַשׂ שָׁם דֶּרֶךְ וּנְתִיבָה</p>

<p>גְּדוֹלָה וּרְחָבָה וְהַרְחֵק כִּמְטַחֲוֵי רֹמַח שֶׁיָּרָה</p>

<p>גֶּבֶר מְלֵא כֹחַ, כִּי יָבֹא לְנַסּוֹת אֶת־כֹּחַ אֶזְרֹעוֹ,</p>

<p>שָׁמָּה שׁוֹקְקוּ גְדוּדֵיהֶם, וְאַפּוֹלוֹן הַהוֹלֵךְ לִפְנֵיהֶם    360</p>

<p>בְּיָדָיו אֵיגִיס הַיְקָר וַיִּתֹּץ בְּנָקֵל הַחוֹמָה</p>

<p>בָּנוּ בְנֵי־הָאֲכַיִּים, כִּנְתֹץ עַל־שְׂפַת גַּלִּים הַיֶּלֶד</p>

<p>בִּנְיַן הַחוֹל אֲשֶׁר בָּנָה כְדֶרֶךְ הַיֶּלֶד וְשַׁעֲשׁוּעָיו:</p>

<p>יָשׁוּב אַף יַחֲרִיבֶנּוּ בְיָדָיו וּבְרַגְלָיו בִּן־רָגַע, -</p>

<p>כָּכָה הָרַסְתָּ גַם אַתָּה, הוֹי, פֵיבּוֹס הַמּוֹרֶה־בַחִצִּים,    365</p>

<p>מִפְעַל אַרְגֵּאִים רַב־עָמָל, וְאוֹתָם עוֹרַרְתָּ לִמְנוּסָה.
<br><br />
וּכְשֶׁהִגִּיעוּ וּבָאוּ עַד פְּנֵי סְפִינוֹתֵיהֶם, עָמָדוּ,</p>

<p>קוֹרְאִים שָׁם אִישׁ אֶל־רֵעֵהוּ אַף פָּרְשׂוּ כַפֵּיהֶם לָאֵלִים,</p>

<p>שָׁפְכוּ אֶת־שִׂיחָם לִפְנֵיהֶם, לְכֻלָּם אִישׁ אִישׁ הִתְפַּלָּלוּ.</p>

<p>וְנֶסְטוֹר הַפָּרָשׁ, מָעֻזָּם שֶׁל־הָאֲכַיִּים, הוּא הֶעְתִּיר   370</p>

<p>יוֹתֵר מִכֻּלָּם וַיִּפְרֹשׂ אֶת־כַּפָּיו אֶל־שְׁמֵי הַכּוֹכָבִים:</p>

<p>&quot;זֶבְס אָבִינוּ, אִם־שָׂרַף בְּאַרְגּוֹס הַבְּרוּכָה־בְחִטִּים</p>

<p>אַחַד הָעָם כִּרְעֵי בָקָר אוֹ כֶבֶשׂ לְךָ לְעוֹלָה מְפַלֵּל</p>

<p>לָשׁוּב הַבָּיְתָה, וְאַתָּה שָׁמַעְתָּ תְּפִלָּתוֹ וְנַעֲנֵיתָ, –</p>

<p>זְכָר־זֹאת, שְׁכַן־הָאוֹלִימְפּוֹס, וּמְנַע מֶנּוּ יוֹם הָעֲבָרוֹת, 375</p>

<p>אַל־נָא תִתֵּן לַטְּרוֹיִים לְכַלּוֹת אֶת־עַם הָאֲכַיִּים&quot;.
<br><br />
כָּכָה סָח בִּתְפִלָּתוֹ, וְזֶבְס הָאַדִּיר בַּמְּרוֹמִים</p>

<p>הִרְעִים בְּכֹחַ כִּי שָׁמַע אֶל־תְּפִלַּת בֶּן־נֵלֵס הַיָּשִׁישׁ.
<br><br />
שָׁמְעוּ הַטְּרוֹיִים קוֹל זֶבְס הָאוֹחֵז־בָּאֵיגִיס כִּי הִרְעִים,</p>

<p>עָלוּ עַל־הָאַרְגֵּאִים וַיִּזְכְּרוּ סַעַר מִלְחָמָה.      380</p>

<p>כְּמִשְׁבְּרֵי הַיָּם הָאַדִּירִים עַל־רַחֲבֵי הַיָּם רַב־הַנְּתִיבוֹת</p>

<p>פּוֹרְצִים וְעוֹלִים בְּכָתְלֵי הַסְּפִינוֹת, בִּנְשֹׁב רוּחַ סָעַר,</p>

<p>יַעַן כִּי בְרוּחַ הַסּוּפָה יֵרֹמוּ מִשְׁבָּרִים אַדִּירִים, –</p>

<p>כָּכָה עָלוּ הַטְּרוֹיִים בַּחוֹמָה בִתְרוּעָה אֲיֻמָּה,</p>

<p>דָּרְכוּ סוּסֵיהֶם וַיִּצְבְּאוּ עַל־יַרְכְּתֵי הַסְּפִינוֹת מִקָּרוֹב   385</p>

<p>גֶּבֶר בְּגֶבֶר בְּרָמְחֵי פִיפִיּוֹת. אֵלֶּה עַל־סוּסִים,</p>

<p>וְאֵלֶּה מֵרֹם סְפִינוֹתֵיהֶם הַשְּׁחוֹרוֹת, כִּי טִפְּסוּ עֲלֵיהֶן</p>

<p>לִלְחֹם בְּגָשׁוֹשִׁים אַדִּירִים מְצֻפֵּי נְחשֶׁת עַל־חֻדָּם,</p>

<p>אֲשֶׁר הָיוּ בַסְּפִינוֹת שְׁמוּרִים לִקְרָבוֹת בַּיַּמִּים.
<br><br />
עוֹד הָאֲכַיִּים וְהַטְּרוֹיִים נִלְחָמִים מֵעֵבֶר לַחוֹמָה,   390</p>

<p>הַרְחֵק מִן־הָאֳנִיּוֹת הַמְּהִירוֹת־בַּיָּם, וּפַּטְרוֹקְלוֹס</p>

<p>יוֹשֵׁב לוֹ בְאָהֳלוֹ שֶׁל־אֶבְרִיפִּילוֹס הַגִּבּוֹר,</p>

<p>הָיָה מְבַדֵּחַ אֶת־דַּעְתּוֹ וְזוֹרֶה עַל־פֶּצַע הַגִּבּוֹר</p>

<p>סַמֵּי הָרִפְאוּת לְהָקֵל מֵעָלָיו אֶת־רֹעַ יִסּוּרָיו.</p>

<p>אַךְ כְּשֶׁשָּׁמַע שֶׁעָלוּ הַטְּרוֹיִים בַּחוֹמָה אַף רָאָה   395</p>

<p>אֶת־הַדַּנָּאִים נִגָּפִים, וְעָלָה קוֹל פְּחָדִים קוֹל זְוָעוֹת,</p>

<p>נֶאֱנַח מָרָה וַיִּסְפֹּק עַל־שׁוֹקָיו בְּכַפָּיו הַשְּׁטוּחוֹת,</p>

<p>הֵילִיל מָרָה, וַיִּשָּׂא אֲמָרָיו וַיַּעַן וַיֹּאמֶר:</p>

<p>&quot;אֶבְרִיפִּילוֹס, לֹא אוּכַל לְהוֹסִיף וְלִשְׁהוֹת פֹּה אִתְּךָ,</p>

<p>וְאִם־מְאֹד תִּצְטָרֵךְ לְכָךְ, כִּי קְרָב אָיֹם וְנוֹרָא הִתְחוֹלָל.  400</p>

<p>הִנֵּה הַנַּעַר הַמְשָׁרֵת יְשַׁמֵּשׁ הוּא אוֹתְךָ, וְאָנֹכִי</p>

<p>אָחִישׁ פְּעָמַי לְחַלּוֹת אֶת־רֵעִי אֲכִיל כִּי יִלָּחֵם.</p>

<p>מִי הַיּוֹדֵעַ, אוּלַי בְעֶזְרַת אֵל לִבּוֹ אֲפַתֶּה,</p>

<p>כִּי אֲשַׁחֲרֶנּוּ, מַה־יָּפָה לְעִתִּים עֲצָתוֹ שֶׁל־רֵעַ&quot;.
<br><br />
דִּבֵּר וַיִּשָּׂא אֶת־רַגְלָיו, וּבְנֵי הָאֲכַיִּים עוֹד עוֹמְדִים  405</p>

<p>בִּפְנֵי גְדוּדֵי הַטְּרוֹיִים הַצּוֹבְאִים עֲלֵיהֶם, וְלֹא יָכְלוּ</p>

<p>גָּרְשָׁם מֵאֵת הָאֳנִיּוֹת, וְאִם־גַּם הֵם הָיוּ הַמְּעַטִּים.</p>

<p>אַךְ גַּם הַטְּרוֹיִים לֹא יָכְלוּ לִפְרֹץ בִּגְדוּדֵי דַּנָּאִים,</p>

<p>בְּמַעַרְכוֹתֵיהֶם, וְלָבֹא אֶל־בֵּין הָאֹהָלִים וְהַסְּפִינוֹת.</p>

<p>מָשָׁל לַחוּט אֲשֶׁר יַיְשִׁיר אֶת־קוֹרַת הַסְּפִינָה, אִם־נִתַּן  410</p>

<p>בְּיַד חָרָשׁ אָמָּן וּמֻמְחֶה הַבָּקִי בְחָכְמָתוֹ הָרַבָּה,</p>

<p>פַּלַּס־אַתֵּנָה כִּי מִלְאָה אֶת־לִבּוֹ חָכְמָה וּבִינָה, –</p>

<p>כָּכָה עָמַד וְלֹא נָטָה גַם אוֹתוֹ הַקְּרָב וְהַמַּעֲרָכָה,</p>

<p>וְרַבִּים עָרְכוּ מִלְחָמָה מִסָּבִיב לִסְפִינוֹת אֲחֵרוֹת,</p>

<p>וְהֶקְטוֹר פָּגַע בְּאָיַס הַגִּבּוֹר הַמְהֻלָּל, וּשְׁנֵיהֶם    415</p>

<p>עָמְלוּ וְיָגְעוּ כְדֵי לִלְכֹּד הַסְּפִינָה הָאֶחָת, וְלֹא יָכְלוּ:</p>

<p>זֶה יֶהְדֳּפֶנּוּ כִּי יִסּוֹג – וְשִׁלַּח בָּאֵשׁ אֶת־הַסְּפִינָה,</p>

<p>זֶה יַרְחִיקֶנּוּ, כִּי אַחַד הָאֵלִים נָחָהוּ עַד הֵנָּה.</p>

<p>וְאָיַס הַנֶּהְדָּר הָלַם וַיַּךְ אֶת־קַלֵּטוֹר בֶּן־קְלִיטְיוֹס</p>

<p>בְּרָמְחוֹ בְאֶמְצַע חָזֵהוּ, וְהוּא נוֹשֵׂא הָאֵשׁ אֶל־הַסְּפִינָה.  420</p>

<p>נָפַל בְּרַעַם וָרַעַשׁ, וַיִּפֹּל הַלַּפִּיד מִיָּדָיו.</p>

<p>הֶקְטוֹר הִתְבּוֹנֵן בְּעֵינָיו וַיַּרְא אֶת־בֶּן־דּוֹדוֹ, כִּי נָפַל</p>

<p>אַרְצָה, מִתְפַּלֵּשׁ בָּאָבָק עַל־יַד הָאֳנִיָּה הַשְּׁחוֹרָה,</p>

<p>הִרְעִים קוֹל גָּדוֹל וַיִּקְרָא אֶל־בְּנֵי הַלִּיקִיִּים וְהַטְּרוֹיִים:</p>

<p>&quot;הוֹי, אַנְשֵׁי טְרוֹיָה וְלִיקְיָה, דַּרְדַּנִּים, כָּל־אַנְשֵׁי מִלְחָמָה! 425</p>

<p>אָנָּא אַל־תַּרְפּוּ מִלָּחֶם וּמָצוֹר כִּי קָטָן הַשָּׂדֶה,</p>

<p>פַּלְּטוּ אֶת־בְּנוֹ שֶׁל־קְלִיטְיוֹס פֶּן־יִפְרְקוּ מֶנּוּ אֶת־נִשְׁקוֹ,</p>

<p>בְּנֵי־הָאֲכַיִּים, כִּי נָפַל הַגִּבּוֹר עַל־יַד הָאֳנִיּוֹת!&quot;
<br><br />
כָּכָה הִבִּיעַ וַיָּטֶל חֲנִיתוֹ הַנּוֹצְצָה בְאָיַס,</p>

<p>אֶפֶס לֹא פְצָעוֹ, וַיִּפְגַּע בְּלִיקוֹפְרוֹן בֶּן־מַסְטוֹר הַנַּעַר  430</p>

<p>אֲשֶׁר לְאָיַס, וְהוּא גָר עִם־אָיַס, כִּי בָא מִקִּתֵּרָה,</p>

<p>יַעַן כִּי־הָרַג אֶת־אַחַד הָעָם בְּקִתֵּרָה הַקְּדוֹשָׁה.</p>

<p>בְּרֹמַח נְחֻשְׁתּוֹ הִכָּהוּ בְרֹאשׁוֹ מִמַּעַל לְאָזְנוֹ,</p>

<p>וְהוּא אֲזַי נִצָּב עִם־אָיַס, וַיִּפֹּל מִיַּרְכְּתֵי־הַסְּפִינָה</p>

<p>אַרְצָה עַל־גַּבּוֹ בָאָבָק, וְאַרְכּוּבוֹתָיו חָלָשׁוּ.   435</p>

<p>נִבְהַל אָיַס וַיִּפֶן אֶל־אָחִיו וַיַּעַן וַיֹּאמֶר:</p>

<p>&quot;טֶבְקְרוֹס יַקִּירִי, הֵן נָפַל זֶה עֲמִיתֵנוּ הַנֶּאֱמָן,</p>

<p>אוֹתוֹ בֶּן־מַסְטוֹר הַיּוֹשֵׁב אִתָּנוּ, כִּי בָא מִקִּתֵּרָה,</p>

<p>אֲשֶׁר כִּבַּדְנוּ בַהֵיכָל וַיְהִי לָנוּ כְאַחַד הוֹרֵינוּ.</p>

<p>הִנֵּה הֶקְטוֹר הַגִּבּוֹר הֲרָגוֹ, וְאַיֵּה חִצֶּיךָ    440</p>

<p>הַמְמַהֲרִים לָמִית וְקַשְׁתְּךָ חֲנָנְךָ אַפּוֹלוֹן?&quot;
<br><br />
דִּבֵּר, וְזֶה שָׁמַע וַיָּרָץ וַיַּעֲמֹד אֶצְלוֹ וּבְיָדוֹ</p>

<p>קַשְׁתּוֹ הַגְּדוֹלָה הַגְּמִישָׁה וְאַשְׁפָּתוֹ הַמְּלֵאֲתִי חִצִּים.</p>

<p>מִהֵר וַיִּזְרֹק וַיּוֹר אֶת־חִצָּיו בִּפְנֵי אַנְשֵׁי טְרוֹיָה.</p>

<p>פָּצַע בְּחִצּוֹ אֶת־קְלֵיטוֹס הַמְהֻלָּל, אֶת־בְּנוֹ שֶׁל־פֵּיסֵנוֹר.  445</p>

<p>הָיָה גֶבֶר עֲמִיתוֹ שֶׁל־פּוּלִידַמַס בֶּן־פַּנְתּוֹס,</p>

<p>מוֹשְׁכוֹת הַסּוּסִים בְּיָדָיו, כִּי הוּא הָיָה דוֹאֵג לַסּוּסִים,</p>

<p>מַטֶּה אוֹתָם לַמָּקוֹם, שָׁם גָּדְלָה עִרְבּוּבְיַת הַגְּדוּדִים,</p>

<p>לִהְיוֹת לִמְשׂוֹשׂ־לֵב לַטְּרוֹיִים וּלְהֶקְטוֹר. אַךְ פִּגְעוֹ קִדְּמָהוּ,</p>

<p>אֲשֶׁר אֵין אִישׁ יְפַלְּטֶנּוּ מֵרָעָה, וְאִם־כֻּלָּם נִכְסָפוּ.    450</p>

<p>נִתְקַע הַחֵץ רַב־הַנְּאָקוֹת בּוֹ מֵאֲחוֹרָיו בְּעָרְפּוֹ,</p>

<p>נָפַל מֵרִכְבּוֹ, וְהַסּוּסִים נִרְתְּעוּ לַאֲחוֹרֵיהֶם.</p>

<p>הִרְעִים הָרֶכֶב הָרֵיק, וַיִּתְבּוֹנֵן בָּהֶם פּוּלִידַמַס</p>

<p>מוֹשֵׁל־הָעַמִּים, וַיְמַהֵר, וַיַּקְדֵּם וַיֵּצֵא לִקְרָאתָם.</p>

<p>מְסָרָם בִּידֵי אַסְטִינוֹאוֹס בֶּן־פְּרוֹטִיאָאוֹן וַיִּפְקֹד    455</p>

<p>עָלָיו לִשְׁמֹר הַסּוּסִים בְּקִרְבָתוֹ וְלִדְאֹג לָאֵלֶּה.</p>

<p>אוּלָם בְּעַצְמוֹ הוּא פָנָה וַיָּבֹא אֶל־בֵּין הַחֲלוּצִים.
<br><br />
כּוֹנֵן טֶבְקְרוֹס חֵץ שֵׁנִי אֶל־הֶקְטוֹר הָעוֹטֶה נְחשֶׁת,</p>

<p>וְאִלּוּ אָז פָּגַע בַּגִּבּוֹר, וְלָקַח מִמֶּנּוּ אֶת־חַיָּיו,</p>

<p>הָיָה שָׂם קֵץ לַמִּלְחָמָה עַל־יַד הָאֳנִיּוֹת הַשְּׁחוֹרוֹת.    460</p>

<p>אֶפֶס לֹא נֶעְלַם מֵעֵינָיו שֶׁל־זֵאוּס הַמֵּיטִיב־לְהַבִּיט,</p>

<p>מִלֵּט אֶת־הֶקְטוֹר וַיִּמְנַע מִבְּנוֹ שֶׁל־טֶלַּמּוֹן הַתְּהִלָּה.</p>

<p>קָרַע אֶת־יִתְרוֹ הַשָּׁזוּר לִתְהִלָּה עַל־קַשְׁתּוֹ הַתְּמִימָה,</p>

<p>זֶה אַךְ הַחִלּוֹ לְדָרְכָה, וַיָּעָף אֶל־אֲשֶׁר אָז יָעוּף</p>

<p>חִצּוֹ הַכָּבֵד בַּנְּחשֶׁת, וַתִּנְחַת גַּם קַשְׁתּוֹ מִיָּדוֹ.    465</p>

<p>טֶבְקְרוֹס הַגִּבּוֹר הִתְחַלְחֵל וַיַּעַן אֶת־אָחִיו וַיֹּאמֶר:</p>

<p>&quot; אוֹיָה, אַךְ יָדוֹ שֶׁל־אֵל מְפִירָה אֶת־כָּל־עֲצוֹתֵינוּ</p>

<p>בַּמַּעֲרָכָה, אַף הִשְׁלִיךְ מִזְּרוֹעִי הַקֶּשֶׁת הַדְּרוּכָה,</p>

<p>קָרַע לִקְרָעִים הַיֶּתֶר זֶה עַתָּה קְלָעוּהוּ; מְתַחְתִּיו</p>

<p>הַיּוֹם בַּבֹּקֶר, יִחַלְתִּי הֲמוֹן קְהַל חִצִּים יְשַׁלַּח&quot;.   470
<br><br />
הֵשִׁיב אֲמָרָיו וַיַּעַן לוֹ אָיַס הָרַב בֶּן־טֶלַּמּוֹן:</p>

<p>&quot;אָנָּא, יַקִּירִי, הַנִּיחָה הַקֶּשֶׁת וְהַחִצִּים הָרַבִּים,</p>

<p>יַעַן יַד אֵל אֲשֶׁר יָרַע לִבְנֵי הַדַּנָּאִים תְּסַכְּלֵם.</p>

<p>קַח בְּיָדֶיךָ חֲנִיתְךָ הַגְּדוֹלָה, שִׂים מָגֵן עַל־שָׁכֶם,</p>

<p>תַּעֲרֹךְ מִלְחָמָה עַל־טְרוֹיִים אַף עוּרָה אֶת־יֶתֶר הָעַמִּים;  475</p>

<p>יָדָם כִּי תִגְבַּר וְלָכְדוּ הַסְּפִינוֹת מְרֻבּוֹת־הַמְּשׁוֹטִים,</p>

<p>הֵן לֹא בְלִי עָמָל יִקָּחוּם, אַף נִזְכֹּר גְּבוּרַת מִלְחָמָה&quot;.
<br><br />
כָּכָה אָמַר, וְטֶבְקְרוֹס הִנִּיחַ אֶת־קַשְׁתּוֹ בָאֹהֶל.</p>

<p>שָׂם עַל־גַּב כְּתֵפוֹ מָגִנּוֹ הַכָּפוּל עוֹר שְׁוָרִים אַרְבָּעָה,</p>

<p>עָטָה לְרֹאשׁוֹ הַכַּבִּיר קוֹבָעוֹ הֶעָשׂוּי לְתִפְאָרָה,    480</p>

<p>נֶעְטַר רַעְמַת־סוּסִים וְכַרְבָּלְתּוֹ מִתְנוֹפְפָה אֲיֻמּוֹת,</p>

<p>לָקַח הַכִּידוֹן הַכַּבִּיר הַמְצֻפֶּה הַנְּחשֶׁת הַשְּׁנוּנָה,</p>

<p>נָשָׂא אֶת־רַגְלָיו וַיָּרָץ, הִתְיַצֵּב עַל־יָדוֹ שֶׁל־אָיַס.
<br><br />
רָאָה הֶקְטוֹר כִּי רֵיקָם שָׁבוּ כָּל־חִצָּיו שֶׁל־טֶבְקְרוֹס,</p>

<p>הִרְעִים בְּקוֹלוֹ וַיִּקְרָא לַטְּרוֹיִים וּלְחֵיל הַלִּיקִיִּים:    485</p>

<p>&quot;טְרוֹיִים, לִיקִיִּים, דַּרְדַּנִּים, הַיּוֹדְעִים מִלְחֶמֶת־חֲרָבוֹת!</p>

<p>חִזְקוּ וִהְיוּ לַאֲנָשִׁים, יַקִּירַי, וּדְעוּ לְהִשְׂתָּעֵר</p>

<p>עַל־הָאֳנִיּוֹת הַגְּדוֹלוֹת, כִּי עֵינַי הָרוֹאוֹת זֶה עַתָּה</p>

<p>רֵיקָם שָׁבוּ כָל־חִצֵּי הַגִּבּוֹר בַּגְּבָרִים בְּיַד זֵאוּס.</p>

<p>כֹּחוֹ שֶׁל־זֵאוּס יִגָּלֶה בְנָקֵל לְעֵינֵי בְנֵי־אָדָם    490</p>

<p>גַּם בְּחַנְּנוֹ אוֹתָם הַתְּהִלָּה הַגְּדוֹלָה בָּאָרֶץ,</p>

<p>גַּם עֵת יְדַכְּאֵם עַד־עָפָר וְלֹא יֵצֵא בַקְּרָב לְהוֹשִׁיעָם;</p>

<p>עַתָּה יְרַפֶּה אֶת־רוּחַ בְּנֵי־אַרְגּוֹס אַף יַעֲזֹר לָנוּ.</p>

<p>נַעֲרֹךְ בִּגְדוּדִים צְפוּפִים מִלְחָמָה עַל־יַד הָאֳנִיּוֹת.</p>

<p>וְאִישׁ אֲשֶׁר נִפְצַע בְּכִידוֹן אוֹ בְחֵץ, כִּי בָא יוֹמוֹ בָּא מוֹתוֹ,  495</p>

<p>יָמוּת; כִּי אָכֵן מַה־יָּאֶה אִם־יָמוּת בְּגוֹנְנוֹ עַל־אַרְצוֹ.</p>

<p>יַעַן כִּי־יַעֲזֹב אִשְׁתּוֹ וְטַפּוֹ אַךְ שְׁלֵוִים וּשְׁקֵטִים,</p>

<p>שָׁלֵם נָוֵהוּ אַף שָׁלֵם כָּל־טוּבוֹ, אִם־אַךְ הָאֲכַיִּים</p>

<p>יֵרְדוּ בִסְפִינוֹתֵיהֶם אֶל־אֶרֶץ אֲבוֹתָם אָהֵבוּ&quot;.
<br><br />
כָּכָה הִבִּיעַ אַף הֵעִיר בְּאִישׁ וָאִישׁ אֹמֶץ וּגְבוּרָה.  500</p>

<p>אָיַס גַּם הוּא נָשָׂא קוֹלוֹ, וַיִּקְרָא לַגְּבָרִים עֲמִיתָיו:</p>

<p>&quot;חֶרְפָּה לָכֶם, הָאַרְגֵּאִים! הֵן אֵין לָנוּ דֶרֶךְ אַחֶרֶת,</p>

<p>אוֹ נִשָּׁמֵדָה, אוֹ נַצִּיל מֵרָעָה אֶת־אֳנִיּוֹתֵינוּ.</p>

<p>אוּלַי תִקְוַתְכֶם – תָּשׁוּבוּ אֶל־אֶרֶץ מוֹלַדְתְּכֶם בָּרֶגֶל,</p>

<p>כַּאֲשֶׁר הֶקְטוֹר מְנוֹפֵף־הַקּוֹבַע יִלְכֹּד הַסְּפִנוֹת?     505</p>

<p>אוּלַי לֹא שָׁמְעוּ אָזְנֵיכֶם אֶת־הֶקְטוֹר הַמְעוֹרֵר אֶת־עַמּוֹ</p>

<p>לַעֲלוֹת עַל־סְפִינוֹתֵינוּ וּלְשָׂרְפָן בָּאֵשׁ אַדִּיר חֶפְצוֹ?</p>

<p>הֵן לֹא לִמְחֹלוֹת מַחֲנַיִם, כִּי־אִם־לְמִלְחָמָה הוּא קוֹרֵא!</p>

<p>אֵין לָנוּ עֵצָה אַחֶרֶת וְאֵין לָנוּ טוֹבָה מִמֶּנָּה:</p>

<p>נִפֹּל בָּאוֹיֵב בְּחַיִל וּבְיָד נַעֲרָצָה בוֹ נִתְגָּר.     510</p>

<p>טוֹב לָנוּ עַתָּה כִּי נָבֹר הַפַּעַם, אִם־לָמוּת אוֹ לִחְיוֹת,</p>

<p>מֵהִלָּחֲמֵנוּ לָרִיק עַל־יַד הָאֳנִיּוֹת בְּמִלְחֲמוֹת-</p>

<p>דָּמִים אֲיֻמּוֹת, וְנִכָּחֵד מִיַּד אִישִׁים רָעִים מִמֶּנּוּ&quot;.
<br><br />
כָּכָה הִבִּיעַ, וַיָּעַר בְּאִישׁ וָאִישׁ אֹמֶץ וּגְבוּרָה.</p>

<p>וְהֶקְטוֹר הִכְנִיעַ אֶת־סְכֶדְ¬יוֹס, הִכְרִיעַ אֶת־בֶּן־פֶּרִימֵדֵס,  515</p>

<p>נְשִׂיא בְנֵי־פוֹקְיָה. וְאָיַס הִכְנִיעַ אֶת־לָאוֹדַמַס</p>

<p>מַצְבִּיא הָרַגְלִים, הוּא בְּנוֹ הַמְהֻלָּל אֲשֶׁר לְאַנְטֵנוֹר.</p>

<p>וּפּוּלִידַמַס הוּא דָקַר אֶת־אוֹטוֹס הָאִישׁ הַקִּילֵנִי,</p>

<p>רֵעַ־עָמִית לְבֶן־פִילֵס, נְגִיד הָאֶפֵּיִים הָעַזִּים.</p>

<p>רָאָה זֹאת מֶגֵס, הִשְׂתָּעֵר עַל־הָאִישׁ פּוּלִידַמַס.   520</p>

<p>נָטָה מִמֶּנּוּ הַצִּדָּה, וְלֹא פְגָעוֹ, כִּי מָנַע אַפּוֹלוֹן</p>

<p>אָז אֶת־בֶּן־פַּנְתּוֹס מִמָּוֶת מִנְּפֹל שָׁם בִּקְהַל הַחֲלוּצִים.</p>

<p>פָּצַע אֶת־קְרֵיסְמוֹס בְּרָמְחוֹ, בְּאֶמְצַע חָזֵהוּ הִכָּהוּ.</p>

<p>אַרְצָה נָפַל אַף הִרְעִים, וַיִּפְרֹק מֵעָלָיו אֶת־נִשְׁקוֹ.</p>

<p>וְדוֹלוֹפְּס הַמְצֻיָּן בְּרָמְחוֹ הִתְנַפֵּל בֵּינְתַיִם עַל־מֶגֵס,   525</p>

<p>דוֹלוֹפְּס הַגִּבּוֹר בַּגְּבָרִים בֶּן־לַמְפּוֹס הוּא בֶן־לָאוֹמֶדּוֹן</p>

<p>אֲשֶׁר הוֹלִידוֹ, וְהוּא חָכָם יוֹדֵעַ מִלְחָמָה בַשָּעַר.</p>

<p>הִכָּה בְרָמְחוֹ בְמָגֵן בֶּן־פִילֵס וּפְגָעוֹ בַתָּוֶּךְ,</p>

<p>קָרַב אֵלָיו, אַךְ הָיָה לִישׁוּעָה לוֹ שִׁרְיַן־אַדִּירִים</p>

<p>עָשׂוּי הַפַּחִים הַבּוֹלְטִים. שִׁרְיוֹנוֹ זֶה נָשָׂא מִקֶּדֶם   530</p>

<p>פִילֵס מִקִּרְיַת אֶפִירָה, הַבְּנוּיָה עַל־נַחַל סֶלֵּאֵיס,</p>

<p>מִנְחָה נְתָנוֹ לוֹ רֵעוֹ אֶבְפֵטֵס הַמּוֹשֵׁל־בַּגְּבָרִים,</p>

<p>לָשֵׂאת עֵת יֵרֵד לַשַּׁעַר וּמָגֵן מֵאִישִׁים מְשַׂנְאִים.</p>

<p>עַתָּה הִצִּיל גַּם נֶפֶשׁ זֶה בְנוֹ מִכִּלָּיוֹן וָמָוֶת.</p>

<p>בְּרָמְחוֹ הַשָּׁנוּן הִכָּהוּ אָז מֶגֵס עַל־צֶפֶת הַקּוֹבָע,   535</p>

<p>קוֹבַע מְצֻפֶּה נְחשֶׁת וְנֶעְטַר רַעְמַת־סוּסִים.</p>

<p>גָּדַע מִמֶּנּוּ אֶת־צִיצִית הָרַעְמָה, וַתִּפֹּל לָאָרֶץ,</p>

<p>נָשְׁרָה בָאָבָק מַבְרֶקֶת בְּאַרְגָּמָן זֶה עַתָּה נִמְשָׁחָה.</p>

<p>הוּא עוֹדוֹ שׁוֹהֶה וְנֶאֱבָק, עוֹדֶנּוּ מְקַוֶּה לְנַצְּחוֹ,</p>

<p>וּמֶנֶּלָּאוֹס הַגִּבּוֹר מִתְכּוֹנֵן וּבָא לְעֶזְרָתוֹ.     540</p>

<p>נֶחְבָּא וְנָטָה הַצִּדָּה, וּבְרָמְחוֹ הִכָּהוּ בַשָּׁכֶם;</p>

<p>בָּא מֵאֲחוֹרָיו, וְרָמְחוֹ חָלַף בַּסַּעַר בִּמְעוּפוֹ</p>

<p>חָזוֹ וְיָצָא מִלְּפָנָיו; וַיִּפֹּל אַרְצָה אַפָּיִם.</p>

<p>שְׁנֵיהֶם חָשׁוּ אֶל־פִּגְרוֹ לְפַשֵּׁט אֶת־נֶשֶׁק הַנְּחשֶׁת</p>

<p>אֲשֶׁר עַל־שִׁכְמוֹ. אַךְ הֶקְטוֹר קָרָא לְכָל־שְׁאֵרֵי בְשָׂרוֹ.  545</p>

<p>פָּתַח בְּבֶן־הִיקֶטָּאוֹן, הוּא מֶלַּנִּיפּוֹס הָאַדִּיר,</p>

<p>אֲשֶׁר רָעָה לְפָנִים אֶת־שְׁוָרָיו אֶת־כִּבְדֵי־הָרֶגֶל</p>

<p>בְּאֶרֶץ פֶּרְקוֹטָה וּבְטֶרֶם יִהְיוּ הָאוֹיְבִים בָּאָרֶץ,</p>

<p>אוּלָם בְּבֹא הָאֳנִיּוֹת הַכְּפוּפוֹת שֶׁל־הַדַּנָּאִים,</p>

<p>שָׁב עִירָה אִלְיוֹס וְהָיָה מִתְנוֹסֵס בִּגְדוּדֵי הַטְּרוֹיִים,  550</p>

<p>גָּר עִם־פְּרִיאַמּוֹס, שֶׁכִּבְּדוֹ וּכְאֶחָד מִבָּנָיו לוֹ נֶחְשָׁב.</p>

<p>גָּעַר בּוֹ הֶקְטוֹר, וַיִּשָּׂא אֲמָרָיו וַיַּעַן וַיֹּאמֶר:</p>

<p>&quot;מֶלַּנִּיפּוֹס, הַאֻמְנָם עוֹד נִתְרַשֵּׁלָה? וְעַד לִבְּךָ</p>

<p>טֶרֶם נָגַע הַדָּבָר, כִּי נָפַל בֶּן דּוֹדְךָ? הַאֻמְנָם</p>

<p>עֵינְךָ לֹא תִרְאֶה אֶת־אֵלֶּה מְטַפְּלִים בְּנִשְׁקוֹ שֶׁל־דּוֹלוֹפְּס?  555</p>

<p>צֵא בְעִקְּבוֹתַי! כִּי אָכֵן לֹא עוֹד נִלָּחֵם מֵרָחוֹק</p>

<p>עִם־הָאַרְגֵּאִים: אוֹ אָנוּ נַגִּירֵם בֶּחָרֶב, אוֹ אִלְיוֹס</p>

<p>תֵּרֵד מִפִּסְגַּת הָרֶיהָ, וְיוֹשְׁבֶיהָ בֶּחָרֶב יִפֹּלוּ&quot;.</p>

<p>אָמַר וַיֵּלֵךְ לְפָנָיו, וְהַגֶּבֶר הָעִזּוּז בָּא אַחֲרָיו.
<br><br />
וְאָיַס בְּנוֹ שֶׁל־טֶלַּמּוֹן מְעוֹרֵר אֶת־הָאַרְגֵּאִים:   560</p>

<p>&quot;יְדִידַי, הֱיוּ לַאֲנָשִׁים וּכְלִמָּה תְקַנֵּן בְּלִבְּכֶם!</p>

<p>וְאִישׁ מִפְּנֵי אָחִיו תֵּבֹשׁוּ בְמִלְחֶמֶת־הַדָּם הָאֲיֻמָּה.</p>

<p>רַבִּים הַחַיִּים מִנּוֹפְלִים, אִם־יֵבוֹשׁ אִישׁ מִפְּנֵי אָחִיו,</p>

<p>אוּלָם הַנָּסִים לֹא כֵן: אֵין לָהֶם תְּהִלָּה וְאֵין מִפְלָט&quot;.
<br><br />
כָּכָה הִבִּיעַ, אַךְ הֵמָּה נִלְחָמִים מֵעַצְמָם עַל־נַפְשָׁם,   565</p>

<p>דְּבָרָיו נָגְעוּ עַד לִבָּם אַף כִּתְּרוּ אֶת־פְּנֵי הָאֳנִיּוֹת</p>

<p>גֶּדֶר נְחשֶׁת. אַךְ זֶבְס מְעוֹרֵר כְּנֶגְדָּם הַטְּרוֹיִים.</p>

<p>וּמֶנֶּלָּאוֹס הַמַּרְעִים־בַּקְּרָב סָח עַל־לֵב אַנְטִילוֹכוֹס:</p>

<p>&quot;אַנְטִילוֹכוֹס, הֵן אַתָּה הַצָּעִיר בִּקְהַל הָאֲכַיִּים,</p>

<p>אַתָּה רַגְלֶיךָ הַקַּלּוֹת, אַף אַתָּה הָאַדִּיר בַּקְּרָבוֹת,     570</p>

<p>אִלּוּ קָפַצְתָּ, פָּרַצְתָּ וְהִכִּיתָ אֶת־אַחַד הַטְּרוֹיִים?&quot;
<br><br />
כָּכָה הִבִּיעַ וַיָּשָׁב, אַךְ הִשִּׂיא אֶת־לֵב אַנְטִילוֹכוֹס.</p>

<p>קָפַץ מִבֵּין הַחֲלוּצִים וַיָּטֶל אֶת־רָמְחוֹ הַמַּבְרִיק,</p>

<p>מַבִּיט, מִתְבּוֹנֵן עַל־סְבִיבָיו. נָסוֹגוּ אָחוֹר הַטְּרוֹיִים,</p>

<p>מִפְּנֵי רוֹמֵה־הָרֹמַח. אַךְ נִשְׁקוֹ לֹא רֵיקָם הִתְעוֹפֵף,     575</p>

<p>הִכָּה אֶת־מֶלַּנִּיפּוֹס אֶת־בֶּן־הִיקֶטָּאוֹן אֶל־חָזוֹ</p>

<p>אֵצֶל הַפִּטְמָה, וְהוּא אָז נֶחְפָּז אֶל־פְּנֵי הַמַּעֲרָכָה.</p>

<p>נָפַל לָאָרֶץ בְּשָׁאוֹן, עֲלָטָה הֵלִיטָה אֶת־עֵינָיו.</p>

<p>אַךְ אַנְטִילוֹכוֹס הִשְׂתָּעֵר, כְּכֶלֶב מִתְנַפֵּל עַל־צְבִיָּה</p>

<p>אֲשֶׁר נִפְצָעָה כִּי יָצְאָה מִסֵּתֶר מַחֲבוֹאָה, הוֹפִיעָה    580</p>

<p>יָרָה בָּהּ צַיָּד וּפָגַע וַיַּחֲלֵשׁ אֶת־אַרְכּוּבוֹתֶיהָ, –</p>

<p>כֵּן, מֶלַּנִּיפּוֹס, הִתְנַפֵּל עָלֶיךָ אֲזַי אַנְטִילוֹכוֹס</p>

<p>לִגְזֹל כֵּלֶיךָ מִמֶּךָּ. וְלֹא נֶעְלַם מֵעֵינָיו שֶׁל־הֶקְטוֹר</p>

<p>אֲשֶׁר יָצָא לִקְרָאתוֹ, כִּי נֶחְפַּז לָרֶדֶת לַקָּטֶל.</p>

<p>אַךְ אַנְטִילוֹכוֹס לֹא עָמַד בְּפָנָיו, וְאִם־הָיָה בֶן־חַיִל,  585</p>

<p>נִמְלַט עַל־נַפְשׁוֹ, כִּי נִבְעַת מִפָּנָיו כְּחַיָּה הָרָעָה,</p>

<p>אֲשֶׁר טָרְפָה הַכֶּלֶב אוֹ רוֹעֶה עַל־יַד עֵדֶר בְּקָרוֹ,</p>

<p>וְנָסָה הִיא טֶרֶם יִתְקַבְּצוּ וּבָאוּ אֲנָשִׁים בְּהָמוֹן, –</p>

<p>כָּכָה אָז יָנוּס בֶּן־נֶסְטוֹר. וּבַהֲמֻלָּה נוֹרָאָה</p>

<p>זָרְקוּ בוֹ הֶקְטוֹר וְהַטְּרוֹיִים חִצֵּיהֶם מוֹלִידֵי־אֲנָקוֹת;   590</p>

<p>אוּלָם הוּא עָמַד וַיִּפֶן, כִּי בָא עַד אֲחֻזַּת מֵרֵעָיו.
<br><br />
וְחֵיל אַנְשֵׁי־טְרוֹיָה מִתְפָּרְצִים עֲלֵי הָאֳנִיּוֹת, וּפְנֵיהֶם</p>

<p>פְּנֵי הָאֲרָיוֹת הַטּוֹרְפִים, לְמַלֵּא מִצְוָתוֹ שֶׁל־זֵאוּס,</p>

<p>אֲשֶׁר הֵפִיחַ בָּם רוּחַ הָעֹז וְהַגְּבוּרָה, אַךְ הֵמַס</p>

<p>לֵב הָאַרְגֵּאִים לְדַכְּאָם, וְהֵעִיר אֶת־רוּחָם שֶׁל־אֵלֶּה,  595</p>

<p>לִבּוֹ כִּי רָצָה לְרוֹמֵם אֶת־הֶקְטוֹר, אֶת־בְּנוֹ שֶׁל־פְּרִיאַמּוֹס,</p>

<p>וְשִׁלַּח בְּאֵשׁ־אֱלֹהִים לֹא־תִיעַף הַסְּפִינוֹת הַכְּפוּפוֹת,</p>

<p>לְמַלֵּא אֶת־שֶׁאֱלַת תֶּטִּיס וּבַקָּשָׁתָהּ בְּלִי מְצָרִים,</p>

<p>דָּבָר לֹא נֶעְדָּר. כִּי זֵאוּס חֲכַם־הַמּוֹעֵצוֹת אַךְ חִכָּה</p>

<p>לִרְאוֹת הָאֵשׁ אֲשֶׁר תֹּאחַז בְּאַחַת הַסְּפִינוֹת הַשְׁחוֹרוֹת.  600</p>

<p>לְמִן אוֹתָהּ שָׁעָה הוּא גָזַר, כִּי אָחוֹר יֻכַּתּוּ הַטְּרוֹיִים</p>

<p>מִן־הָאֳנִיּוֹת, וּתְהִלָּה יְחוֹנֵן אֶת־עַם הַדַּנָּאִים.</p>

<p>אוֹתָהּ אָז יָזַם, וַיָּעַר אֶת־הֶקְטוֹר, אֶת־בְּנוֹ שֶׁל־פְּרִיאַמּוֹס,</p>

<p>עַל־הָאֳנִיּוֹת הַגְּדוֹלוֹת, אִם־כִּי כְבָר שָׁאַף לִקְרָבוֹת,</p>

<p>וְהֶקְטוֹר סוֹעֵר כְּאָרֵס מְנוֹפֵף־הָרְמָחִים וּכְלַבַּת-     605</p>

<p>אֵשׁ מִתְלַקַּחַת אוֹכֶלֶת בְּעִמְקֵי יְעָרוֹת בֶּהָרִים.</p>

<p>עָלָה הַקֶּצֶף בְּפִיו, וְעֵינָיו תִּבְעַרְנָה נוֹרָאוֹת</p>

<p>תַּחַת גַּבּוֹתָיו הַקּוֹדְרוֹת, אֲיֻמּוֹת הִזְדַּעְזְעָה רַעְמַת</p>

<p>קוֹבַע נְחֻשְׁתּוֹ מִסָּבִיב לָרַקוֹת עֵת יָרַד בַּקָּטֶל</p>

<p>הֶקְטוֹר, כִּי זֵאוּס בִּכְבוֹדוֹ אָז יָרַד מִמְּרוֹמִים לְגוֹנְנוֹ,  610</p>

<p>כָּבוֹד וּתְהִלָּה הִנְחִילוֹ, וּבְיַעַן כִּי יָמָיו חֻצָּצוּ,</p>

<p>קִצּוֹ כִּי קָרַב, וּפַּלַּס־אַתֵּנָה כְבָר חָתְכָה אֶת־יוֹמוֹ,</p>

<p>יוֹם הָעֲבָרוֹת וְהַגְּזֵרָה בִזְרוֹעַ בֶּן־פֵּלֵס הַקָּשָׁה.</p>

<p>אָמַר לִפְרֹץ בְּמַעַרְכוֹת הָאִישִׁים אַף נִסָּה בַמָּקוֹם    615</p>

<p>אֲשֶׁר שָׁם גָּדַל הֶהָמוֹן וְשָׁם גַּם הַטּוֹב שֶׁבַּנָּשֶׁק.</p>

<p>אֶפֶס לֹא יָכֹל לִפְרֹץ בָּם, וְאִם־נִכְסֹף נִכְסְפָה נַפְשׁוֹ.</p>

<p>מַעַרְכוֹתֵיהֶם הַצְּפוּפוֹת עִכְּבוּהוּ וּכְסֶלַע אַדִּירִים</p>

<p>מוּצָק וְתָלוּל, הָעוֹמֵד עַל־חוֹפֵי הַיָּם הָאֲפֹרִים,</p>

<p>צוּר אֲשֶׁר יִשְׂחַק לְרוּחוֹת וּסְעָרוֹת תִּסְעַרְנָה עַל־סְבִיבָיו,  620</p>

<p>יִלְעַג לְמִשְׁבְּרֵי אֵיתָן נִגָּפִים מִתְפּוֹצְצִים עָלָיו, –</p>

<p>כָּכָה עָמְדוּ דַנָּאִים נֶגֶד הַטְּרוֹיִים, לֹא נָסוּ.</p>

<p>וְהֶקְטוֹר אוֹר נֹגַהּ לוֹ סָבִיב מִשְׂתָּעֵר עַל־הַמַּעֲרָכָה,</p>

<p>פָּרַץ, כְּמִשְׁבְּרֵי מַיִם מִתְנַפְּלִים עַל־סְפִינָה מְהִירָה,</p>

<p>מִשְׁבְּרֵי־אֵיתָן נֵעוֹרוּ מִנִּשְׁמַת פִּי־רוּחַ הַסְּעָרוֹת,    625</p>

<p>קֶצֶף מְכַסֶּה עַל־כֻּלָּהּ, וְסַעַר יָפִיחַ בַּחֲמָתוֹ</p>

<p>וּבַמִּפְרָשִׂים יָגִיחַ אַף יָמֵס לְבַב הַמַּלָּחִים,</p>

<p>חַתּוּ נָמוֹגוּ,כִּמְעַט וְהָיוּ לְשָׁלָל לַמָּוֶת, –</p>

<p>כָּכָה יָחוֹג יָנוּעַ גַּם לֵב הָאֲכַיִּים בְּחֻבָּם.</p>

<p>כְּאוֹתוֹ הָאַרְיֵה הַמְשַׁחֵר לַטֶּרֶף מִתְנַפֵּל עַל־בָּקָר    630</p>

<p>רוֹעֶה בַאֲלָפָיו בַּשְּׁפֵלָה וּבְכִכַּר הָאָחוּ הַגָּדוֹל;</p>

<p>נֶחְפָּז בְּתוֹכָם הַבֶּהָם, שֶׁטֶּרֶם לָמַד לָדַעַת</p>

<p>לִלְחֹם בְּחַיַּת הַשָּׂדֶה עֵת תִּטְרֹף הַבָּקָר הַמַּקְרִין;</p>

<p>יֵשׁ אֲשֶׁר יָחוּשׁ לַבָּקָר הָעוֹלֶה בְרֹאשׁ אוֹ יֵשׁ יִפְנֶה</p>

<p>אֶל־הַנֶּחֱשָׁלִים בָּהֶם; וְהָאַרְיֵה יְזַנֵּק בַּתָּוֶךְ,     635</p>

<p>גָּרֵם יְגָרֵם שׁוֹר טָרַף, וְאֵלֶּה נָמוֹגוּ נִמְלָטוּ, –</p>

<p>כָּכָה נָסוּ אֲכַיִּים מִפָּנָיו שֶׁל־הֶקְטוֹר וְזֵאוּס,</p>

<p>בָּרְחוּ מִפָּחַד. וְהוּא הִכָּה אֶת־בְּנוֹ אֲהוּבוֹ שֶׁל־קוֹפְּרֵס,</p>

<p>אֶת־פֶּרִיפֵטֵס הַיּוֹשֵׁב בְּמִיקֵנֵי, וְהָיָה מַלְאָכוֹ</p>

<p>שֶׁל־אֶבְרִיסְתֵּס הַמֶּלֶךְ לְשַׁלְּחוֹ לְהֵרַקְלֵס הָאַדִּיר,  640</p>

<p>הָיָה בֵּן פֹּרָת לְאָבִיו הַנִּקְלֶה וְהַשָּׁפָל מִמֶּנּוּ,</p>

<p>עוֹלֶה בְכַמָּה מַעֲלוֹתָיו: בְּרַגְלָיו הַמְּהִירוֹת וּבְתָקְפּוֹ,</p>

<p>בִּינָה לוֹ וּשְׁאָר רוּחַ עַל־כָּל־הַנִּשְׁאָרִים בְּמִיקֵנֵי.</p>

<p>עַתָּה הִנְחִיל לְהֶקְטוֹר הַכָּבוֹד וְהַתְּהִלָּה בָאָרֶץ,</p>

<p>יַעַן בִּפְנוֹתוֹ אֶת־עָרְפּוֹ וַיִּגֹּף בְּכַנְפוֹת הַמָּגֵן,    645</p>

<p>אֲשֶׁר עִטְּרָהוּ עַד־רַגְלָיו לְסוֹכֵךְ מִפְּנֵי הַחֲנִיתוֹת,</p>

<p>נִגַּף בַּמָּגֵן וַיִּפֹּל עַל־גַּבּוֹ, וַיַּרְעֵם נוֹרָאוֹת</p>

<p>סָבִיב לוֹ קוֹבַע הַנְּחשֶׁת הָעוֹטֵר רַקּוֹתָיו כִּי נָפָל.</p>

<p>הֶקְטוֹר הִתְבּוֹנֵן בִּן־רֶגַע, וַיָּרָץ אֵלָיו וַיִּקְרַב,</p>

<p>תָּחַב בְּחָזֵהוּ אֶת־רָמְחוֹ וְהִכָּהוּ עַל־יַד קְהַל עֲמִיתָיו;  650</p>

<p>הֵמָּה לֹא יָכְלוּ הוֹשִׁיעוֹ, וְאִם־נַפְשָׁם אָבְלָה עַל־רֵעָם,</p>

<p>יַעַן מְאֹד יָרְאוּ לְנַפְשָׁם אַף חַתּוּ מֵהֶקְטוֹר הָאַדִּיר.
<br><br />
הָיוּ הַסְּפִינוֹת כְּבָר לִפְנֵי הַטְּרוֹיִים וְעַל־סְבִיבָם, כָּל־אֵלֶּה</p>

<p>אֲשֶׁר הֹעֲלוּ רִאשׁוֹנָה, עֲלֵיהֶן הֵם גַּם הִשְׂתָּעָרוּ.</p>

<p>וְחֵיל הָאַרְגֵּאִים נְסוֹגִים, וְאִם־בְּעַל־כָּרְחָם, מֵעַל־פְּנֵי   655</p>

<p>שׁוּרַת הַצִּי הָרִאשׁוֹנָה, אַךְ עָמְדוּ עַל־יַד אָהֳלֵיהֶם</p>

<p>צְפוּפִים וְלֹא הִתְפָּרְדוּ בַמַּחֲנֶה, כִּי בוֹשׁוּ אַף חַתּוּ</p>

<p>אִישׁ מִפְּנֵי אָחִיו וְלֹא חָדְלוּ מֵהָעִיר אִישׁ רֵעוֹ בִקְרִיאוֹת.</p>

<p>וְנֶסְטוֹר הָאִישׁ מִגֶּרֵנְיָה, מִשְׂגַּבָּם שֶׁל־הָאֲכַיִּים,</p>

<p>כָּרַע, הִתְחַנֵּן, הִשְׁבִּיעַ כָּל־גֶּבֶר וְגֶבֶר בְּשֵׁם אָבִיו:  660</p>

<p>&quot;אָנָּא, יְדִידַי, הֱיוּ לַאֲנָשִׁים, וְתֵבוֹשׁוּ בִלְבַבְכֶם</p>

<p>בִּפְנֵי בְנֵי־אָדָם. אַף זִכְרוּ כָל־אֶחָד וְאֶחָד בְּלִבּוֹ</p>

<p>אֶת־עוֹלְלֵיכֶם, וּנְשֵׁיכֶם, וּרְכוּשְׁכֶם וְאֶת־אֲבוֹתֵיכֶם,</p>

<p>בָּמוֹ אֲנִי מַשְׁבִּיעֲכֶם, בִּשְׁמָם שֶׁל־הָרְחוֹקִים מִמֶּנּוּ:  665</p>

<p>עִמְדוּ בִפְנֵיהֶם בִּגְבוּרָה וְאַל־תִּפְנוּ אֶת־עָרְפְּכֶם לָנוּס&quot;.
<br><br />
כָּכָה הִבִּיעַ וַיָּעַר בִּלְבַב אִישׁ וָאִישׁ עֹז וּגְבוּרָה.</p>

<p>וְאֶת־הָעֲנָנָה הַגְּדוֹלָה הַמְכַסָּה עַל־עֵינָם הֵסִירָה</p>

<p>פַּלַּס־אַתֵּנָה, וְהָיָה אוֹר מֵאַפְסָיִם, אוֹר גָּדוֹל.</p>

<p>רָאוּ אֶת־פְּנֵי הָאֳנִיּוֹת וְאֶת־פְּנֵי הַמִּלְחָמָה הַגְּדוֹלָה,  670</p>

<p>רָאוּ אֶת־הֶקְטוֹר הַמַּרְעִים־בַּקְרָבוֹת וְאֶת־כָּל־עֲמִיתָיו,</p>

<p>גַּם אֶת־הָעוֹמְדִים מֵרָחוֹק נִמְנָעִים מֵרֶדֶת לַקָּטֶל,</p>

<p>גַּם אֶת־הָעָם אֲשֶׁר נִלְחַם עַל־יַד הָאֳנִיּוֹת הַמְּהִירוֹת.
<br><br />
וְנַפְשׁוֹ שֶׁל־אָיַס הַגִּבּוֹר קָצָה לַעֲמֹד בַּמָּקוֹם,</p>

<p>אֲשֶׁר שָׁם עָמְדוּ כָל־יֶתֶר בְּנֵי־הָאֲכַיִּים, מֵרָחוֹק.  675</p>

<p>קָפַץ וְעָלָה עַל־מִכְסוֹת הַסְּפִינוֹת, בְּצַעְדּוֹ גַסּוֹת,</p>

<p>נוֹפֵף יְנוֹפֵף בְּיָדוֹ אֶת־כִּידוֹן־הַסְּפִינָה הָאַדִּיר,</p>

<p>כְּלִיבוֹת מְאַחוֹת לוֹ, וְאָרְכּוֹ עֶשְׂרִים אַמּוֹת וּשְׁתָּיִם.</p>

<p>מָשָׁל לָאִישׁ הַיּוֹדֵעַ וּמֵבִין לְהַנְהִיג הַסּוּסִים,</p>

<p>אֲשֶׁר מִבֵּין סוּסִים רַבִּים לוֹ יָבֹר אַרְבָּעָה וִיחַבְּרֵם,   680</p>

<p>יָטוּשׂ בְּחָפְזוֹ בַמִּישׁוֹר אֶל־נֹכַח הַקִּרְיָה הַגְּדוֹלָה,</p>

<p>בְּדֶרֶךְ הַמֶּלֶךְ גַּם יָעַל, וְרַבִּים יִשְׁתּוֹמְמוּ עָלָיו</p>

<p>נָשִׁים וּגְבָרִים, וְהוּא קוֹפֵץ וּמוֹסִיף וְקוֹפֵץ וְלֹא יַחֲטִיא,</p>

<p>עוֹלֶה עַל־סוּס וּמִשְׁנֵהוּ חֲלִיפוֹת – וְהֵמָּה מוּעָפִים, –</p>

<p>כָּכָה צָעַד אָז אָיַס בְּצַעֲדֵי אוֹן עַל־סִפּוּנִים,     685</p>

<p>מִכְסוֹת הַסְּפִינוֹת הַמְּהִירוֹת, וַתַּעַל שַׁוְעָתוֹ שָׁמָיְמָה.</p>

<p>הִרְעִים בְּקוֹלוֹ וּפָקַד עַל־הַדַּנָּאִים, וְעָמְדוּ</p>

<p>נֶגֶד הָאוֹיְבִים בַּסְּפִינוֹת וְעַל־יַד הָאֹהָלִים. וְלֹא עָמַד</p>

<p>בָּטֵל גַּם הֶקְטוֹר בְּקֶרֶב הַטְּרוֹיִים עֲדוּיֵי־הַשִּׁרְיוֹן.</p>

<p>אֶפֶס כַּנֶּשֶׁר הַשָּׁחוּם, הַנּוֹפֵל בְּסִיעַת צִפֳּרִים   690</p>

<p>רַבּוֹת־הַנּוֹצָה הָרוֹעוֹת בְּדָבְרָן עַל־מַיִם וָנָחַל,</p>

<p>סִיעוֹת אַוָּזִים, עֲגוּרִים, בַּרְבּוּרִים אֲרֻכֵּי־הַצַּוָּאר, –</p>

<p>כָּכָה הִתְנַפֵּל שָׁם הֶקְטוֹר, הִשְׂתָּעֵר עַל־אַחַת הַסְּפִינוֹת</p>

<p>שְׁחוֹרוֹת־הַחַרְטֹם. וְזֶבְס מְאַשְּׁרֵהוּ לַקְּרָב מֵאֲחוֹרָיו</p>

<p>בְּיָד נַעֲרָצָה וְכַבִּירָה וּמְעוֹדֵד הָעָם אֲשֶׁר אִתּוֹ.    695
<br><br />
וְהֶרֶג וָקֶטֶל הִתְחוֹלֵל מֵחָדָשׁ עַל יַד הָאֳנִיּוֹת.</p>

<p>וְהָיָה אוֹמֵר הָאוֹמֵר: לֹא עָיְפוּ וְלֹא נִלְאוּ בַקָּטֶל</p>

<p>גֶּבֶר עֵת פָּגַע בְּגֶבֶר, כֹּה בְשֶׁצֶף קֶצֶף נִלְחָמוּ.</p>

<p>הֵמָּה נִלְחָמִים וּבְלִבָּם שָׁעָרוּ: בְּנֵי־הָאֲכַיִּים</p>

<p>הֵם לֹא קִוּוּ לְהֵחָלֵץ מִצָּרָה וְאָמְרוּ כִּי יֹאבְדוּ,   700</p>

<p>אוּלָם הַטְּרוֹיִים אִישׁ אִישׁ בְּלִבָּם תִּקְוָתָם מְעוֹרַרְתָּם</p>

<p>לְשַׁלַּח בָּאֵשׁ הָאֳנִיּוֹת וּלְהַכְחִיד גִּבּוֹרֵי אֲכַיָּה.</p>

<p>אוֹתָהּ שָׁעֲרוּ בְלִבָּם, הִשְׂתָּעֲרוּ אִישׁ עַל־רֵעֵהוּ.</p>

<p>הֶקְטוֹר תָּפַשׂ בִּזְנַב הָאֳנִיָּה הַמְּהִירָה וְהַנָּאָה</p>

<p>קַלַּת־הַמֵּרוֹץ, בָּהּ הִפְלִיג פְּרוֹטֶסִּילָאוֹס, בְּרִדְתּוֹ  705</p>

<p>לָבֹא לִטְרוֹיָה; וְאוּלָם אֶל־אֶרֶץ אֲבוֹתָיו לֹא שָׁב בָּהּ.</p>

<p>סָבִיב לְאוֹתָהּ אֳנִיָּה אָז הָרְגוּ אֲכַיִּים וּטְרוֹיִים</p>

<p>אִישׁ אֶת־רֵעֵהוּ בֶחָרֶב, אֵלֶּה גַּם אֵלֶּה לֹא חִכּוּ</p>

<p>לְחֵץ כִּי יָעוּף מִקֶּשֶׁת וּלְכִידוֹן כִּי יוּטַל בִּזְרוֹעַ.</p>

<p>צְפוּפִים אִישׁ אֶל־רֵעֵהוּ שָׁם עָמְדוּ וְלִבָּם לֵב אֶחָד,  710</p>

<p>עָלוּ בַגַּרְזֶן הַשָּׁנוּן וּבְקַרְדֹּם־הַקְּרָבוֹת נִלְחָמוּ,</p>

<p>וּבַחֲרָבוֹת אֲרֻכּוֹת וּבַחֲנִיתוֹת־פִּיפִיּוֹת.</p>

<p>וְרַבּוֹת חֲרָבוֹת מְאֹד נָאוֹת מַשְׁחִירוֹת־הַנָּדָן־וְהַנִּצָּב</p>

<p>נָפְלוּ לָאָרֶץ, קְצָתָן מִידֵי הַנִּלְחָמִים, וּקְצָתָן</p>

<p>נָשְׁרוּ מֵעַל הַכְּתֵפַיִם. דָּם זָבָה הָאָרֶץ הַשְּׁחוֹרָה.   715</p>

<p>וְהֶקְטוֹר כֵּוָן שֶׁאָחַז בִּזְנַב־הָאֳנִיָּה לֹא הִרְפָּה,</p>

<p>תּוֹפֵשׂ בְּיָדוֹ אֶת־צִיצִית הַצֶּפֶת וּמְצַוֶּה לַטְּרוֹיִים:</p>

<p>&quot;לַהַב הֵתָיוּ! וּצְפוּפִים הָרִיעוּ נָא תְּרוּעַת מִלְחָמָה!</p>

<p>יוֹם זֶה חֲנָנוֹ זֵאוּס שָׁקוּל כְּנֶגֶד כָּל־יָמִים!</p>

<p>נָתַן לִלְכֹּד הַסְּפִינוֹת הִפְלִיגוּ עַל־אַף כָּל־הָאֵלִים.   720</p>

<p>וְצָרָה עָלֵינוּ הֵמִיטוּ בְּעֶטְיוֹ שֶׁל־פַּחַד הַזְּקֵנִים,</p>

<p>אֲשֶׁר מְנָעוּנוּ עַד הֵנָּה מִלִּלְחֹם עַל־זַנְבוֹת הַסְּפִינוֹת,</p>

<p>אִם־גַּם חָפַצְתִּי בָאֵלֶּה, וַיְרַפּוּ אֶת־אַנְשֵׁי הֶחָיִל.</p>

<p>זֶבְס הַמַּבִּיט־לְמֵרָחוֹק, אִם־הִטְעָה אֲזַי אֶת־דַּעְתֵּנוּ,</p>

<p>הִנֵּה הַיּוֹם יָאִיץ בָּנוּ וְהוּא הוּא גַם יְעוֹרְרֵנוּ!&quot;    725
<br><br />
כָּכָה הִבִּיעַ, וְהֵמָּה הִתְנַפְּלוּ בְאוֹן עַל־הָאַרְגֵּאִים.</p>

<p>וְאָיַס לֹא עוֹד הוֹסִיף לַעֲמֹד, כִּי רַבִּים בְּנֵי אַשְׁפָּה מֵרְרוּהוּ.</p>

<p>נִרְתַּע מְעַט לַאֲחוֹרָיו, כִּי אָמַר בָּא יוֹמוֹ, וְעָלָה</p>

<p>בְּסַפְסַל הַשַּׁיִט בֶּן־שֶׁבַע הָאַמּוֹת וַיִּטּשׁ הַסִּפּוּן.</p>

<p>שָׁמָּה עָמַד מִתְבּוֹנֵן וּמְגָרֵשׁ מֵעַל פְּנֵי־הַסְּפִינוֹת    730</p>

<p>בְּרָמְחוֹ הָאָרֹךְ הַטְּרוֹיִים, כָּל־נוֹשְׂאֵי הָאֵשׁ הָאוֹכֶלֶת.</p>

<p>הָלַךְ וְצָוַח נוֹרָאוֹת, וַיִּקְרָא לִבְנֵי הַדַּנָּאִים:</p>

<p>&quot;הוֹי הוֹי, יְדִידַי, גִּבּוֹרֵי־דַנָּאִים, עֲמִיתָיו שֶׁל־אָרֵס!</p>

<p>חִזְקוּ, יְדִידַי, וִהְיוּ לַאֲנָשִׁים וְזִכְרוּ אוֹן קְרָבוֹת!</p>

<p>שֶׁמָּא אָמַרְנוּ בְעֶזְרֵנוּ חֵיל־עוֹזֵר שֶׁיָּבֹא אַחֲרֵינוּ?   735</p>

<p>שֶׁמָּא גַם חוֹמָה גְבוֹהָה, וּמִשְׂגָּב לָעָם מֵאֲבַדּוֹן?</p>

<p>קִרְיָה קְרוֹבָה וּבְצוּרָה, מִגְדָּלִים וּצְרִיחִים אֵין לָנוּ,</p>

<p>נַעֲמֹד בָּהּ עַל־נַפְשֵׁנוּ וּבְקֶרֶב עָם נִתֵּן הַתְּשׁוּעָה.</p>

<p>אֶפֶס בִּשְׂדֵה אַנְשֵׁי־טְרוֹיָה עֲדוּיֵ־הַשִּׁרְיוֹן נְחִתִּים</p>

<p>אָנוּ, סְמוּכִים לַיָּם וּרְחוֹקִים מֵאֶרֶץ הָאָבוֹת.    740</p>

<p>רֶוַח וְהַצָּלָה בַּקָּטֶל, אַךְ לֹא בִּרְפוֹת רוּחַ הַקְּרָבוֹת!&quot;
<br><br />
אָמַר וּבְשֶׁצֶף קֶצֶף הִשְׂתָּעֵר בְּרָמְחוֹ הַשָּׁנוּן.</p>

<p>אַךְ כָּל־הַקָּרֵב אֶל־פְּנֵי הָאֳנִיּוֹת הַגְּדוֹלוֹת מֵאַנְשֵׁי</p>

<p>טְרוֹיָה וּבְיָדָיו אֵשׁ תּוּקַד לְמַלֵּא מִצְוָתוֹ שֶׁל־הֶקְטוֹר –</p>

<p>אָיַס הִכָּהוּ, כִּי פְגָשׁוֹ בְאֵיבָה בְרָמְחוֹ הָאָרֹךְ.     745</p>

<p>כָּכָה הִכָּה שְׁנֵים־עָשָׂר אֲנָשִׁים מוּל פְּנֵי הָאֳנִיּוֹת.</p>
</blockquote>

<h2 id="שִׁירשִׁשָּׁהעָשָׂר:מַעֲשֵׂהפַּטְרוֹקְלוֹס">שִׁיר שִׁשָּׁה עָשָׂר: מַעֲשֵׂה פַּטְרוֹקְלוֹס</h2>

<blockquote>
<p>כָּכָה נִלְחֲמוּ אֵצֶל הַסְּפִינָה יְפַת־הַמְּשׁוֹטִים.</p>

<p>אוּלָם פַּטְרוֹקְלוֹס קָרַב לַאֲכִילֵס זֶה רוֹעֵה־הָעַמִּים,</p>

<p>נִגְּרוּ דִמְעוֹתָיו הַחַמּוֹת כְּאוּבָל שְׁחוֹר־מַיִם הַשּׁוֹפֵךְ</p>

<p>זִרְמֵי מֵימָיו הַכֵּהִים מִשִּׂיאֵי הַסְּלָעִים הַתְּלוּלִים.</p>

<p>הָמוּ לוֹ מֵעֵי אֲכִילֵס הַנַּעֲלֶה וּמְהִיר־הָרַגְלָיִם,   5</p>

<p>נָשָׂא אֶת־קוֹלוֹ, וַיְדַבֵּר אֶת אִמְרוֹת־הַכָּנָף וַיַּעַן:</p>

<p>&quot;לָמָּה זֶה תַזִּיל, פַּטְרוֹקְלוֹס, דְּמָעֶיךָ, כְּאוֹתָה תִּינֹקֶת</p>

<p>קְטַנָּה נֶחְפָּזָה עִם־אִמָּהּ וְרָצָה עַל־יָדָהּ בִּתְחִנָּה,</p>

<p>תֹּאחַז כְּנַף בִּגְדָּהּ לְעָצְרָהּ – כִּי תִשָּׂאֶנָּה עַל־כַּפָּהּ,</p>

<p>תַּשְׁקִיף וְדִמְעַת עֵינֶיהָ לֹא תֶרֶף עַד אִם־תְּרִימֶנָּה; 10</p>

<p>דּוֹמֶה לָהּ אַתָּה, פַּטְרוֹקְלוֹס, עֵת תִּשְׁפֹּךְ דְּמָעֶיךָ הָרַכִּים.</p>

<p>אוּלַי יֵשׁ בְּשׂוֹרָה בְּפִיךָ אֵלַי אוֹ אֶל־הַמִּרְמִידוֹנִים?</p>

<p>אוּלַי שְׁמוּעוֹת שָׁמַעְתָּ מִפְתִּיָּה כִּי גָלוּ אָזְנֶךָ?</p>

<p>אָכֵן, יֵשׁ אוֹמְרִים, כִּי חַי עוֹד מֶנֵּיטְיוֹס בֶּן־אַקְטוֹר הַגִּבּוֹר,</p>

<p>חַי בְּתוֹךְ הַמִּרְמִידוֹנִים גַּם פֵּלֵס בְּנוֹ שֶׁל־אַיַּקּוֹס, 15</p>

<p>אֲשֶׁר לִשְׁנֵיהֶם הָיִינוּ בוֹכִים בְּיוֹתֵר לוּ מֵתוּ.</p>

<p>וְאוּלַי צַר לְךָ עַל־הָאַרְגֵּאִים שֶׁנָּפְלוּ הֲמוֹנִים</p>

<p>אֵצֶל הַסְּפִינוֹת הַגְּדוֹלוֹת, כִּי בְחֶטְאָם מֵתוּ וּזְדוֹנָם?</p>

<p>דַבֵּר, אַל־תַּעְלֵם דָּבָר מִמֶּנִּי, וְנֵדַע גַּם שְׁנֵינוּ&quot;.
<br><br />
מָרָה נֶאֱנַחְתָּ, פַּטְרוֹקְלוֹס הָרוֹכֵב־בָּרֶכֶב, וַתַּעַן: 20</p>

<p>&quot;הוֹי, אֲכִילֵס בֶּן־פֵּלֵס, הַגִּבּוֹר בְּעַם־הָאֲכַיִּים!</p>

<p>הֶרֶף מֵאַף! אָכֵן גָּדוֹל מְאֹד צַעֲרָם שֶׁל־עַם־הָאֲכַיִּים:</p>

<p>הִנֵּה כָל־אַנְשֵׁי הַחַיִל, הַטּוֹבִים שֶׁהָיוּ בְקִרְבֵּנוּ,</p>

<p>שׁוֹכְבִים בְּתוֹךְ הָאֳנִיּוֹת מְטֹעֲנֵי־חִצִּים וּרְמָחִים.</p>

<p>פְּצוּעַ־חֵץ – דִּיאוֹמֵדֵס הַגֶּבֶר הָאַדִּיר, בֶּן־טִידֵס,  25</p>

<p>פְּצוּעֵי־רֹמַח – אוֹדִיסֵס תּוֹפֵשׂ־הַחֲנִית וַאֲגַמֶּמְנוֹן.</p>

<p>גַּם אֶבְרִיפִּילוֹס פָּצוּעַ, כִּי פִּלַּח חֵץ שָׁנוּן אֶת־שׁוֹקוֹ.</p>

<p>רוֹפְאִים סָבִיב לָהֶם חֲכָמִים יוֹדְעֵי־סַמְמָנִים</p>

<p>מְרַפְּאִים לְפִצְעָם, וְאַתָּה, אֲכִילֵס, אֶת־עָרְפְּךָ תַקְשֶׁה.</p>

<p>אַפִּי לְעוֹלָם לֹא יִחַר כַּאֲשֶׁר יִחַר אַפֶּךָ,    30</p>

<p>אַדִּיר לְחַבּוּרָתֵנוּ. אֵיכָה זֶה יוֹדְךָ בֶן־אָדָם,</p>

<p>דּוֹר בָּא אַחֲרֵינוּ, וְאַתָּה לֹא תוֹשַׁע אֶת־בְּנֵי הָאַרְגֵּאִים?</p>

<p>אַכְזָר! לֹא הָיָה מֵעוֹלָם לְאָב לְךָ פֵּלֵס הַפָּרָשׁ,</p>

<p>לֹא תֶּטִּיס אִמְּךָ, חִבֶּלְךָ הַיָּם זֶה הַמַּכְחִיל־מִשְׁבָּרִים,</p>

<p>אֶבֶן־סֶלַע טִפְּחָתְךָ, – עַל־כֵּן קָשֶׁה לִבְּךָ וְאַכְזָר.  35</p>

<p>אֶפֶס אִם־נַפְשְׁךָ תִירָא מֵאוֹת מִשָּׁמַיִם וּנְבוּאָה,</p>

<p>וְאִמְּךָ הַגְּבִירָה אִם־גָּלְתָה אֶת־אָזְנְךָ דָבָר מִזֵּאוּס,</p>

<p>אָנָּא מַהֵר שַׁלְּחֵנִי, וְלוּ אוֹתִי, וְאִתִּי כָל־יֶתֶר</p>

<p>הַמִּרְמִידוֹנִים, וְאוּלַי עוֹד אֶהְיֶה לְאוֹר לַדַּנָּאִים.</p>

<p>תֵּן לִי וְאַלְבִּישׁ אֶת־כְּתֵפִי אֶת־נִשְׁקְךָ אֲשֶׁר לָבָשְׁתָּ, 40</p>

<p>וְאוּלַי יִרְאוּ הַטְּרוֹיִים אֶת־פָּנַי, כִּרְאוֹתָם פָּנֶיךָ,</p>

<p>וְיַעַצְרוּ מִלְּחֹם, וְהָיְתָה הָרְוָחָה לִבְנֵי־הָאֲכַיִּים,</p>

<p>אַנְשֵׁי הַחַיִל הַיְגֵעִים, כִּי מְעַטָּה הַמְּנוּחָה בַקָּטֶל.</p>

<p>נָקֵל לָנוּ, רַעֲנַנִּים, לְגָרֵשׁ אֶת־חֵיל הָעֲיֵפִים</p>

<p>מִן־הָאֹהָלִים וְהַסְּפִינוֹת עַד קָרוֹב לְחוֹמוֹת הַקִּרְיָה&quot;.
<br><br />
כָּכָה הִתְחַנֵּן הַטִּפֵּשׁ בַּטִּפְּשִׁים, יָדֹעַ לֹא יָדַע</p>

<p>אֲשֶׁר עַל־מוֹתוֹ יִתְחַנֵּן, וּמָטוּ שְׁאוֹלָה אָרְחוֹתָיו.</p>

<p>זָעַם־הִתְעַבֵּר אֲכִילֵס מְהִיר־הָרַגְלַיִם וַיַּעַן:</p>

<p>&quot;אוֹיָה לְנַפְשִׁי! פַּטְרוֹקְלוֹס זְרַע זֵאוּס, מַה־זֶּה אָמָרְתָּ?</p>

<p>לִבִּי לֹא אָשִׂים לְמוֹ אֵלֶּה וּנְבוּאָה אֲנִי לֹא יָדַעְתִּי. 50</p>

<p>גַּם הוֹרָתִי הַכְּבוּדָה לֹא גִלְּתָה לִי דָבָר מִזֵאוּס;</p>

<p>אוּלָם עַל־זֹאת יִדְוֶה לִבִּי, וְנַפְשִׁי עָלַי מְאֹד מָרָה,</p>

<p>יַעַן כִּי־עָרַב אֶת־לִבּוֹ הָאֶחָד וְעָשַׁק אִישׁ כְּעֶרְכּוֹ,</p>

<p>לָקַח אֶת־אֶשְׁכָּר־כְּבוֹדוֹ, וּבְיַעַן כִּי יִגְבַּר מִמֶּנּוּ.</p>

<p>הִנֵּה לְזֹאת יִדְאַב לִבִּי, וְרַבּוֹת מְאֹד סָבְלָה נַפְשִׁי. 55</p>

<p>עַלְמָה, זוֹ אֶשְׁכָּר שֶׁל־כָּבוֹד הִקְרִיבוּ לִי בְנֵי־הָאֲכַיִּים,</p>

<p>לִי בַחֲנִיתִי לָקַחְתִּי, בְּהָרְסִי הַקִּרְיָה הַבְּצוּרָה,</p>

<p>עַתָּה גְזָלָה מִיָּדַי הָאִישׁ אֲגַמֶּמְנוֹן הַמּוֹשֵׁל,</p>

<p>לְקָחָהּ בֶּן־אַטְרֵס, וּכְאִלּוּ הָיִיתִי אִישׁ נָכְרִי וְנִקְלֶה.</p>

<p>אַךְ מַה־שֶּׁהָיָה כְּבָר עָבַר וּבָטֵל, וְגַם זֹאת אִי־אֶפְשָׁר60</p>

<p>אֲשֶׁר לִבּוֹ שֶׁל־אָדָם יִכְעַס לְעוֹלָם. וְאָנֹכִי</p>

<p>אַחַת גָּזַרְתִּי: לֹא תָשֹׁךְ חֲמָתִי עַד אִם־כִּי הִגִּיעוּ</p>

<p>שְׁאוֹן־קְרָב וּתְשֻאוֹת־מִלְחָמָה עֲדֵי אֳנִיּוֹתַי הַשְּׁחוֹרוֹת.</p>

<p>לְבַשׁ עַל־שִׁכְמְךָ עַתָּה כְּלֵי־זֵינִי הַמְהֻלָּל, וְתֵצֵא</p>

<p>בְּרֹאשָׁם שֶׁל־הַמִּרְמִידוֹנִים הַשּׁוֹאֲפִים קְרָב וְנִלְחָמְתָּ.65</p>

<p>אִם־בֶּאֱמֶת הִקִּיפוּ הַטְּרוֹיִים אֶת־פְּנֵי־הָאֳנִיּוֹת</p>

<p>כְּעַב־הֶעָנָן הָאָפֵל, וְאֵלֶּה נִלְחָצִים הַיָּמָּה,</p>

<p>וְנִשְׁאֲרָה לְחֵיל הָאַרְגֵּאִים אַךְ כִּבְרַת הָאָרֶץ הַקְּטַנָּה.</p>

<p>וְאַנְשֵׁי־טְרוֹיָה הֵם יָצְאוּ אֶת־עִירָם כֻּלָּם בְּעֹז־לְבָב,</p>

<p>יַעַן־כִּי עֵינָם לֹא תַחַז טֹטֶפֶת־קוֹבָעִי הַמְּפִיצָה 70</p>

<p>נָגְהָהּ וּקְרוֹבָה לָהֵמָּה, כִּי אָז נָסוּ מַהֵר, נִמְלָטוּ,</p>

<p>מִלְאוּ פִגְרֵיהֶם הַנְּחָלִים, אִלְמָלֵי הֵאִיר לִי פָנָיו</p>

<p>בְּנוֹ שֶׁל־אַטְרֵס, – אַךְ עַתָּה מִסָּבִיב לַמַּחֲנֶה יִלְחָמוּ;</p>

<p>לֹא עוֹד יִתְהוֹלֵל הָרֹמַח בְּכַפָּיו שֶׁל־דִּיאוֹמֵדֵס</p>

<p>בְּנוֹ שֶׁל־טִידֵס לְהָסִיר הָרָעָה מֵעַל הַדַּנָּאִים. 75</p>

<p>וְאֵין אֲנִי קוֹלֵט בְּאָזְנַי אֶת־קוֹל בְּנוֹ שֶׁל־אַטְרֵס בְּרֵעוֹ,</p>

<p>פּוֹרֵץ מִפִּיו אֲשֶׁר שְׂנֵאתִיו. אַךְ קוֹלוֹ שֶׁל־הֶקְטוֹר הַקַּטְלָן</p>

<p>קוֹרֵא לַטְּרוֹיִים וּמְעוֹדְדָם; וְהֵמָּה מְרִיעִים לְעֻמָּתוֹ,</p>

<p>מִלְאוּ אֶת־כָּל־הָעֲרָבָה וְגוֹבְרִים עַל־הָאֲכַיִּים.</p>

<p>אַף־עַל־פִּי־כֵן, פַּטְרוֹקְלוֹס, הַצִּילָה הַסְּפִינוֹת מֵאָבְדָן,80</p>

<p>תִּפֹּל עֲלֵיהֶם בִּגְבוּרָה, פֶּן־תֹּאחַז אִשָּׁם הָאוֹכְלָה</p>

<p>בִּסְפִינוֹתֵינוּ וְתִמְנַע מִמֶּנּוּ שׁוּבֵנוּ הַבָּיְתָה.</p>

<p>אוּלָם עַתָּה שְׁמַע קוֹלִי, בְּשׂוּמִי בְלִבְּךָ אֶת־דְּבָרָי:</p>

<p>אִם־אַתָּה רוֹצֶה לְהַנְחִיל אוֹתִי הַכָּבוֹד הַגָּדוֹל</p>

<p>גַּם עַל־פְּנֵי כָל־הַדַּנָּאִים, וִימַהֲרוּ הֵם וְיָשִׁיבוּ 85</p>

<p>לִי אֶת־הָעַלְמָה הַנָּאוָה, וְנָתְנוּ מַתָּנוֹת יְקָרוֹת, –</p>

<p>גָּרְשֵׁם מֵעַל הָאֳנִיּוֹת וְשׁוּבָה, וְאִם־גַּם יָחְנְךָ</p>

<p>אִישָׁהּ הַמַּרְעִים שֶׁל־הֵרָה לִנְחֹל הַתְּהִלָּה בָאָרֶץ.</p>

<p>אַתָּה אַל־תִּשְׁאַף לִקְרָבוֹת, לְהִלָּחֵם בִּלְעָדַי בַטְּרוֹיִים</p>

<p>חוֹבְבֵי־קָטֶל, לְמַעַן לֹא תָבִיא חֶרְפָּה עַל־רֹאשִׁי. 90</p>

<p>וְלִבְּךָ אִם־יִגְבַּהּ בִּתְשֻׁאוֹת מִלְחָמָה וְהֶרֶג בַּטְּרוֹיִים,</p>

<p>רְאֵה וְאַל־תַּעַל עַל־אִלְיוֹס בְּרֹאשׁ כָּל־הַצָּבָא, פֶּן־יֵרֵד</p>

<p>אַחַד הָאֵלִים הַהֹוִים לָנֶצַח מֵהַר הָאוֹלִימְפּוֹס;</p>

<p>יַעַן־כִּי מְאֹד אֲהֵבָם אַפּוֹלוֹן הַמַּרְחִיק־לִפְגֹּעַ.</p>

<p>אֶפֶס שׁוּב עַל־עֲקֵבְךָ, אִם־הָיְתָה הַתְּשׁוּעָה לַסְּפִינוֹת,95</p>

<p>הַנַּח לָעָם וְיַהַרְגוּ הָרֹג זֶה בָזֶה בָעֲרָבָה.</p>

<p>זֶבְס אָבִינוּ, אַתֵּנָה וְאַפּוֹלוֹן, מִי יִתֵּן וְהָיָה,</p>

<p>לְוַאי וְלֹא נִמְלַט מִמָּוֶת אַף אֶחָד מִכָּל־עַם הַטְּרוֹיִים</p>

<p>וְאַף לֹא מִן־הָאַרְגֵּאִים, וְאַךְ שְׁנֵינוּ נִנָּצֵל מִכְּלָיָה,</p>

<p>לְמַעַן נִתֹּץ אַךְ אָנוּ אֶת־חוֹמוֹת בַּת־טְרוֹיָה הַקְּדוֹשׁוֹת&quot;.100
<br><br />
כָּכָה נִדְבְּרוּ שְׁנֵיהֶם, אִישׁ אֶל־רֵעֵהוּ נִדְבָּרוּ.</p>

<p>וְאָיַס לֹא הֶחֱזִיק מַעֲמָד, כִּי מְאֹד הֱצִיקוּהוּ הַמּוֹרִים.</p>

<p>אָכְפָה עָלָיו עֲצַת־זֶבְס וְחִצֵּי גִבּוֹרֵי הַטְּרוֹיִים,</p>

<p>מוֹרֵי־הַחִצִּים. אֲיֻמּוֹת צִלְצֵל קוֹבָעוֹ הַנּוֹצֵץ</p>

<p>עַל־רַקּוֹתָיו מֵהַלְמוּת הַלְמוּת הַחִצִּים שֶׁהִרְבּוּ 105</p>

<p>הָלְמוּ טֹטַפְתּוֹ הַנָּאָה, גַּם כְּתֵפוֹ הַשְׂמָאלִית עָיָפָה,</p>

<p>יַעַן מָגִנּוֹ הַנּוֹצֵץ הִכְבִּיד עַל־שִׁכְמוֹ, וְלֹא יָכְלוּ</p>

<p>לוֹ הַטְּרוֹיִים, וְאִם־סָבִיב לוֹ שָׁתוּ, הֵצִיקוּ בְחִצִּים.</p>

<p>נָשַׁף וְנָשַׁם בִּכְבֵדוּת, זֵעָתוֹ הָרַבָּה נִגֶּרֶת</p>

<p>בְּשֶׁפַע מִכָּל־הָאֲבָרִים, וְלֹא יָדַע מָנוֹחַ אַף רֶגַע, 110</p>

<p>כִּי מִכָּל־הָעֲבָרִים אַךְ שֶׁבֶר וְהֹוָה עַל־הֹוָה.
<br><br />
עַתָּה סַפֵּרְנָה לִי, מוּזוֹת הַשּׁוֹכְנוֹת בְּהַר הָאוֹלִימְפּוֹס,</p>

<p>אֵיכָה הִתְחִילָה וְאָחֲזָה אֵשׁ בָּאֳנִיּוֹת־אֲכַיִּים.
<br><br />
הֶקְטוֹר הִתְנַפֵּל עַל־אָיַס, וַיַּךְ עַל־עֵץ רֹמַח־הַמֵּילָה</p>

<p>בְּחַרְבּוֹ הַגְּדוֹלָה, וַיִּפְגַּע בַּמָּקוֹם הַסָּמוּךְ לָעֹקֶץ 115</p>

<p>וַיִּבְקָעֵהוּ לִשְׁנָיִם. וְאָיַס בְּנוֹ שֶׁל־טֶלַּמּוֹן</p>

<p>נִצָּב, שָׁוְא רָמְחוֹ בְכַפּוֹ, כִּי הַרְחֵק מִמֶּנּוּ וָהָלְאָה</p>

<p>נָפַל בְּרַעַשׁ זֶה עֻקְצוֹ הֶעָשׂוּי נְחשֶׁת מַבְרָקֶת.</p>

<p>אָיַס הִתְחַלְחֵל וְרָעַד, כִּי נַפְשׁוֹ הַתְּמִימָה הִכִּירָה</p>

<p>יָדוֹ שֶׁל־אֵל, יַד אֵל זֶבְס הַמַּרְעִים- בַּמְּרוֹמִים, הַמֵּפֵר 120</p>

<p>כָּל־עֲצוֹתָיו בַּקְּרָב וְנוֹתֵן הַתְּשׁוּעָה לַטְּרוֹיִים.</p>

<p>נִרְתַּע מִפְּנֵי כָל־הַחִצִּים. וְהֵמָּה אֵשׁ־אוֹכְלָה הִשְׁלִיכוּ</p>

<p>לְתוֹךְ הָאֳנִיָּה הַמְּהִירָה, וְשַׁלְהֶבֶת לֹא־תִכְבֶּה נִשְׁפָּכָה,</p>

<p>אָחֲזָה בְיַרְכְּתֵי הַסְּפִינָה. וְרָאָה אֲכִילֵס וַיִּסְפֹּק</p>

<p>כַּף עַל־יְרֵכוֹ, וַיַּעַן וַיֹּאמֶר לְרֵעוֹ פַּטְרוֹקְלוֹס: 125</p>

<p>&quot;קוּמָה, פַּטְרוֹקְלוֹס זְרַע־זֵאוּס, הַגִּבּוֹר בְּלוֹחֲמֵי־רָכֶב!</p>

<p>רוֹאֶה אֲנִי אֵשׁ נוֹרָאָה יוֹקֶדֶת עַל־פְּנֵי הָאֳנִיּוֹת,</p>

<p>קוּמָה, פֶּן־יִכְבְּשׁוּ הַסְּפִינוֹת, וּמָנוֹס לֹא עוֹד יִהְיֶה לָנוּ!</p>

<p>מַהֵר וּלְבַשׁ כְּלֵי־הַנֶּשֶׁק, וְאָנֹכִי אַזְעִיקָה הַצָּבָא&quot;.
<br><br />
כָּכָה סָח, וּפַּטְרוֹקְלוֹס הִתְלַבֵּשׁ הַנְּחשֶׁת הַנּוֹצְצָה.130</p>

<p>הִתְחִיל בַּמְּצָחוֹת, וַיַּלְבֵּשׁ אֶת־שׁוֹקָיו הַמְּצָחוֹת הַנָּאוֹת</p>

<p>כְּלִילוֹת הַיֹּפִי, וּפֻרְפּוֹת הַכֶּסֶף לָהֵנָּה לְרָכְסָן.</p>

<p>אַחֲרֵי־כֵן עָטְתָה אֶת־חָזוֹ סוֹחֵרָה מַבְרִיקָה מְגֻוֶּנֶת,</p>

<p>זְרוּעָה כוֹכָבִים, סוֹחַרְתּוֹ שֶׁל־נֶכֶד־אֵאַקּוֹס הַמָּהִיר.</p>

<p>תָּלָה עַל־שִׁכְמוֹ אֶת־חֶרֶב־הַנְּחשֶׁת לָהּ מַסְמְרוֹת־כָּסֶף;135</p>

<p>אַחֲרֵי־כֵן תָּפַס הַשִּׁרְיָן זֶה כֶבֶד־הַמִּשְׁקָל הַגָּדוֹל.</p>

<p>הֶעֱטָה רֹאשׁוֹ הָאַדִּיר קוֹבָעוֹ מַעֲשֵׂה־אָמָּן</p>

<p>נֶעְטַר רַעְמַת־סוּסִים, וּגְדִילוֹ יָנוּעַ נוֹרָאוֹת.</p>

<p>לָקַח־לוֹ שְׁתַּיִם חֲנִיתוֹת אַדִּירוֹת מַתְאִימוֹת לְכַפּוֹ.</p>

<p>אוּלָם אֶת־רָמְחוֹ שֶׁל־נֶכֶד־אֵאַקּוֹס הַתָּמִים לֹא לָקַח. 140</p>

<p>הָיָה גָדוֹל וְכָבֵד. וּבֵין הָאֲכַיִּים לֹא הָיָה</p>

<p>אִישׁ אֲשֶׁר יְזַעְזְעֶנּוּ, אֲכִילֵס אַךְ הוּא זִעְזְעָהוּ;</p>

<p>עֵצוֹ עֵץ מֵילָה מִפִּסְגַּת הַר פֵּלְיוֹן, וְכֵירוֹן נְתָנוֹ</p>

<p>אֶשְׁכָּר לְאָבִיו אֲהוּבוֹ לִהְיוֹת לְשֹׁד לַגִּבּוֹרִים.</p>

<p>צִוָּה לְאַבְטוֹמֶדּוֹן וִימַהֵר וְיִרְתֹּם הַסּוּסִים.   145</p>

<p>כִּבְּדוֹ מִכָּל־בְּנֵי־הָאָדָם, וְאַךְ אֶת־אֲכִילֵס עוֹד הִגְדִּיל,</p>

<p>בָּטַח בּוֹ לִבּוֹ מְאֹד בִּתְשֻׁאוֹת הַקְּרָב וּמִלְחָמָה.</p>

<p>וְאַבְטוֹמֶדּוֹן הוּא הֵבִיא סוּסָיו הַמְּהִירִים בְּעֻלָּם,</p>

<p>שְׁנַיִם: אֶת־כְּסַנְתּוֹס וְאֶת בַּלְיוֹס, הַמְמַהֲרִים לָרוּץ כַּסּוּפָה:</p>

<p>יָלְדָה אֶת־שְׁנֵיהֶם לָרוּחַ זֶפִירוֹס הַהַרְפְּיָה פּוֹדַרְגָּה, 150</p>

<p>וְהָיְתָה אָז רוֹעָה בַכָּרִים עַל־יַד גַּלֵּי־יָם־הָאוֹקְיָנוֹס.</p>

<p>הָלַךְ וְרָתַם סוּס נוֹסָף עֲלֵיהֶם – פֵּידַסּוֹס הַתָּמִים;</p>

<p>וְאוֹתוֹ נָהַג אֲכִילֵס עֵת הָרַס הָעִיר שֶׁל אֵאֶטְיוֹן,</p>

<p>וְאַף כִּי הָיָה בֶן־תְּמוּתָה עִם־סוּסֵי אַלְמָוֶת הוּא יָרוּץ.
<br><br />
אוּלָם אֲכִילֵס אָז הוֹלֵךְ וְסוֹבֵב עַל־כָּל־אָהֳלֵיהֶם 155</p>

<p>שֶׁל־מִירְמִידוֹנִים, מְעוֹדְדָם לְהִזְדַּיֵּן לִקְרַאת הַמִּלְחָמָה.</p>

<p>כְּאוֹתָם הַזְּאֵבִים הָרְעֵבִים לְבָשָׂר וּבְלִבָּם עֹז כַּבִּיר,</p>

<p>אֲשֶׁר טָרְפוּ וּבוֹלְעִים צְבִי מַקְרִין וְאַדִּיר בֶּהָרִים,</p>

<p>סַבּוּ וְקוֹרְעִים מִבְּשָׂרוֹ וּפִיהֶם מְאָדָּם מִדָּמִים,</p>

<p>אַחַר יָרוּצוּ בֶהָמוֹן לַמַּעְיָן הַמַּאֲפִיל מֵימָיו,  160</p>

<p>לוֹקְקִים בִּלְשׁוֹנָם הַחַדָּה מִמֵּימָיו, מַיִם עֲכוּרִים;</p>

<p>יֵשׁ שֶׁיָּקִיאוּ דַם טַרְפָּם, וְלִבָּם בְּחֻבָּם לֹא יֵדַע</p>

<p>פַּחַד וּמוֹרָא, וּכְרֵשָׂם בּוֹלֵט נָפוּחַ עַל־גְּדוֹתָיו, –</p>

<p>כָּכָה נָהֲרוּ אַחֲרֵי חֲבֵרוֹ שֶׁל־נֶכֶד־אֵאַקּוֹס</p>

<p>מְהִיר־הָרַגְלַיִם אַלּוּפֵי הַמִּירְמִידוֹנִים וְשָׂרֵיהֶם. 165</p>

<p>וְעָמַד בֵּינֵיהֶם אֲכִילֵס הַדּוֹמֶה־לְאָרֵס, מְעוֹדֵד</p>

<p>מַעַרְכוֹת חֵיל־הַפָּרָשִׁים וְהַחַיִל הָעוֹטֶה־מָגִנִּים.
<br><br />
סְפִינוֹת מְהִירוֹת חֲמִשִּׁים נָהַג אֲכִילֵס יְדִיד־זֶבְס</p>

<p>אִתּוֹ אֶל־טְרוֹיָה, אֳנִיָּה וָאֳנִיָּה חֲמִשִּׁים מַלָּחִים</p>

<p>אִישׁ בָּהּ מֵרֵעָיו־עֲמִיתָיו, הַתּוֹפְשִׂים בַּמָּשׁוֹט בַּסְּפִינָה. 170</p>

<p>הִפְקִיד חֲמִשָּׁה לְרָאשִׁים עֲלֵיהֶם, שֶׁבָּם בָּטַח לִבּוֹ</p>

<p>לִרְדּוֹת בָּהֶם, אַךְ הוּא נָהַג עֲלֵיהֶם מַלְכוּתוֹ בָרָמָה.</p>

<p>פְּלֻגָּה רִאשׁוֹנָה לְרֹאשׁ לָהּ –מֶנֶּסְתְּיוֹס הַמַּבְרִיק־בַּשִּׁרְיוֹן,</p>

<p>בְּנוֹ שֶׁל־סְפֶּרְכֵיוֹס, הַנָּהָר מִצֶּאֱצָאֵי הָאֵלִים.</p>

<p>יָלְדָה לוֹ פּוֹלִידוֹרָה, הִיא בִתּוֹ הַנָּאוָה שֶׁל־פֵּלֵס,  175</p>

<p>לוֹ לִסְפֶּרְכֵיוֹס,כִּי אִשָּׁה הִתְעַלְּסָה עִם־אֵל בָּאֲהָבִים;</p>

<p>אוּלָם הוּא נִקְרָא עַל־שְׁמוֹ שֶׁל־בּוֹרוֹס הוּא בֶן־פֶּרִיאֵרֵס,</p>

<p>אֲשֶׁר נְשָׂאָהּ בְּגָלוּי לְאִשָּׁה לוֹ וְנָתַן רָב־מֹהַר.</p>

<p>שְׁנִיָּה –לְרֹאשׁ לָהּ אֶבְדּוֹרוֹס הַדּוֹמֶה־לְאָרֵס, בֶּן־בְּתוּלָה,</p>

<p>יָלְדָה אֶת־זֶה פּוֹלִימֵלָה יְפַת־תֹּאַר וּמַרְאֶה בַמְּחוֹלוֹת, 180</p>

<p>בִּתּוֹ שֶׁל־פִילַס, וַיֶּחֱשַׁק בָּהּ הוֹרְגוֹ הָאַדִּיר שֶׁל־אַרְגּוֹס,</p>

<p>עֵינָיו רָאוּהָ בִמְחֹלוֹת מַחֲנַיִם בֵּין שָׁרוֹת, וְרָקְדָה</p>

<p>לִפְנֵי אַרְטֶמִּיס לִכְבוֹדָהּ שֶׁל־בַּעֲלַת־חִצֵּי־הַזָּהָב.</p>

<p>עָלָה אֶל־עֲלִיָּתָהּ הֶרְמֵיאַס מְחוֹנֵן־הַחֶסֶד,</p>

<p>מִהֵר וְחִבְּקָהּּ בַּשֶּׁלִי, וַתֵּלֵד־לוֹ בֵן, אֶת־אֶבְדּוֹרוֹס, 185</p>

<p>בֶּן־שַׁעֲשׁוּעִים מְהִיר־רֶגֶל וּמָהִיר בִּשְׂדֵה־הַמִּלְחָמָה.</p>

<p>אוּלָם כְּהַכְנִיס אֵילֵיתְּיָה, מְעוֹרֶרֶת־אֶת־חַבְלֵי־הַלֵּדָה,</p>

<p>אוֹתוֹ לְאוֹר־עוֹלָם וַיֶּחֱזֶה בְקַרְנָיו שֶׁל־הֵלְיוֹס הַשָּׁמֶשׁ,</p>

<p>נְשָׂאָהּ אֶכֶקְלֵס הַגִּבּוֹר הָעִזּוּז מִזַּרְעוֹ שֶׁל־אַקְטוֹר,</p>

<p>כִּנְּסָהּ לוֹ לְאִשָּׁה אֶל־בֵּיתוֹ, וַיִּתֵּן לָהּ הַרְבֵּה מַתָּנוֹת. 190</p>

<p>אוּלָם פִילַס הַזָּקֵן בּוֹ טִפֵּל, גִּדְּלָהוּ רוֹמְמָהוּ,</p>

<p>הִטָּה לוֹ חֶסֶד וְרַחֲמִים בְּכָל־לִבּוֹ, אִמְּצָהוּ כְבֵן לוֹ.</p>

<p>פְּלֻגָּה שְׁלִישִׁית לְרֹאשׁ לָהּ –פֵּיסַנְדְּרוֹס הַדּוֹמֶה־לְאָרֵס,</p>

<p>בְּנוֹ שֶׁל־מֵימַל, וְהוּא רִאשׁוֹן בֵּין הַמִּירְמִידוֹנִים לְהִלָּחֵם</p>

<p>בְּרֹמַח־גִּבּוֹרִים, וְאוּלָם עַד רֵעַ אֲכִילֵס לֹא יָבֹא.  195
<br><br />
פֻּלֻגָּה רְבִיעִית לְרֹאשׁ לָהּ –פֵינִכְּס הַפָּרָשׁ הַזָּקֵן.</p>

<p>אַלְקִימֶדּוֹן בֶּן־לָאֶרְקֵס הַתָּמִים הָרֹאשׁ לַחֲמִישִׁית.</p>

<p>וְאַחֲרֵי שֶׁעָרַךְ אֲכִילֵס אֶת־כֻּלָּם וְאֶת־אַלּוּפֵיהֶם,</p>

<p>נָשָׂא אֲלֵיהֶם אִמְרָתוֹ, וַיְדַבֵּר דְּבַר־מֶלֶךְ וְשַׁלִּיט:</p>

<p>&quot;הוֹי, מִירְמִידוֹנִים, אַל־יִשְׁכַּח גַּם אִישׁ מִכֶּם אֶת־כָּל־אִיּוּמָיו</p>

<p>אֲשֶׁר אִיֵּם עַל־טְרוֹיִים בַּסְּפִינוֹת הַמְּהִירוֹת, בִּהְיוֹתִי</p>

<p>זוֹעֵם מִתְקַצֵּף, וְכֻלְּכֶם הֲלֹא תוֹכִיחוּנִי בִדְבָרִים:</p>

<p>אָכֵן, בֶּן־פֵּלֵס הָאָיֹם, הוֹרָתְךָ בְמָרָה כִּלְכְּלָתְךָ!</p>

<p>אַכְזָר וְעוֹצֵר חֲבֵרָיו עַל־כָּרְחָם עַל־יַד הָאֳנִיּוֹת!</p>

<p>מוּטָב כִּי נָשׁוּב הַבַּיְתָה בִּסְפִינוֹת מַפְלִיגוֹת־בַּיַּמִּים, 205</p>

<p>יַעַן כִּי חֵמָה אֲיֻמָּה קַנֵּן תְּקַנֵּן בְּלִבְּךָ.</p>

<p>כָּכָה דִבַּרְתֶּם אֵלַי בַקָּהָל, וְהִנֵּה הִגִּיעָה</p>

<p>אוֹתָה שְׁעַת מַעֲשִׂים גְּדוֹלִים, אֲשֶׁר יִחַלְתֶּם לָאֵלֶּה.</p>

<p>עַתָּה הָאִישׁ אֲשֶׁר לִבּוֹ לֵב גְּבוּרָה יִלָּחֵם בַּטְּרוֹיִים&quot;.
<br><br />
כָּכָה הִבִּיעַ וַיְעוֹדֵד בָּם רוּחַ אִישׁ אִישׁ וּגְבוּרָתוֹ. 210</p>

<p>וְשׁוּרוֹת הַצָּבָא הִתְקָרְבוּ, כִּי שָׁמְעוּ אֶת־דִּבְרֵי הַמֶּלֶךְ.</p>

<p>כְּמַעֲשֵׂה אִישׁ, אֲשֶׁר יִבְנֶה מִסָּבִיב לְבַיִת גָּבֹהַּ</p>

<p>חוֹמַת אֲבָנִים צְפוּפוֹת כִּתְרִיס בִּפְנֵי רוּחַ חֲזָקָה, –</p>

<p>כָּכָה הִתְלַכְּדוּ קוֹבָעִים וְצִנּוֹת עֲטוּרוֹת־הַטַּבּוּר,</p>

<p>אִישׁ בְּאִישׁ, מָגֵן בְּמָגֵן, וְקוֹבַע בְּקוֹבַע נָגָעוּ. 215</p>

<p>זֶה בָזֶה פָּגְעוּ הַחֻדִּים הַנּוֹצְצִים עַל־פְּנֵי הַקּוֹבָעִים,</p>

<p>בְּנוּעַ הַצָּבָא וּבְנוּדוֹ – כֹּה צְפוּפִים בַּשּׁוּרוֹת עָמָדוּ.</p>

<p>וְלִפְנֵי הַצָּבָא הִתְנוֹסְסוּ שְׁנַיִם בְּנִשְׁקָם עֲלֵיהֶם,</p>

<p>אַבְטוֹמֶדּוֹן וּפַּטְרוֹקְלוֹס, וּבְלִבָּם הָרָצוֹן הָאֶחָד</p>

<p>לֶאֱסֹר מִלְחָמָה בְרֹאשׁ כָּל־הַמִּירְמִידוֹנִים. וַאֲכִילֵס 220</p>

<p>מִהֵר וַיָּבֹא לְאָהֳלוֹ וַיָּסַר כַּפֹּרֶת מִתֵּבָה,</p>

<p>יָפָה וְכֻלָּהּ־מַחֲמַדִּים, שֶׁתֶּטִּיס, לָהּ־רַגְלֵי־הַכֶּסֶף,</p>

<p>נָתְנָה לוֹ אֶל־הָאֳנִיָּה, וּמְלֵאָה הַתֵּבָה כֻתֳנוֹת,</p>

<p>אַדְּרוֹת־צֶמֶר לְמַחְסֶה מֵרוּחוֹת וְטַפִּיטִים יְקָרִים.</p>

<p>הָיָה שָׁם אִתּוֹ גָבִיעַ וְהוּא מַעֲשֵׂה־יַד־חָרָשׁ־אָמָּן, 225</p>

<p>וְאָדָם עֲדַיִן לֹא שָׁתָה מִמֶּנּוּ הַיַּיִן הַנּוֹצֵץ,</p>

<p>וְנֶסֶךְ מִמֶּנּוּ לֹא נָסַךְ בִּלְתִּי לְזֶבְס אַב־הָאֵלִים.</p>

<p>פָּתַח וְהוֹצִיא הַסֵּפֶל מִתּוֹךְ אוֹתָהּ תֵּבָה וּמְרָקוֹ</p>

<p>בְּגָפְרִית, אַחַר רְחָצוֹ בְמַיִם חַיִּים וְזַכִּים.</p>

<p>רָחַץ אֶת־יָדָיו לְמִשְׁעִי וְשָׁאַב הַיַּיִן הַנּוֹצֵץ, 230</p>

<p>עָמַד בְּאֶמְצַע הֶחָצֵר וְהִזָּה מִיֵּינוֹ וְנִסְכּוֹ,</p>

<p>מַבִּיט אֶל־פְּנֵי־הַשָּׁמַיִם, וְזֶבְס הַמַּרְעִים לוֹ נֶעְתָּר:</p>

<p>&quot;זֶבְס אֵל־פֶּלַּסְגּוֹס וְדוֹדוֹנָה, הַשּׁוֹכֵן בְּאַפְסֵי מֶרְחַקִּים,</p>

<p>מוֹלֵךְ בְּדוֹדוֹנָה הַקָּרָה, וְסָבִיב לְךָ שׁוֹכְנִים הַסֶּלִים,</p>

<p>הֵם מְפָרְשֶׁיךָ, רַגְלֵיהֶם לֹא רֻחֲצוּ, אֲדָמָה יַצִּיעוּ!  235</p>

<p>אַתָּה שָׁמַעְתָּ תְּחִנָּתִי, כַּאֲשֶׁר לְךָ הִתְפַּלָּלְתִּי,</p>

<p>גַּם כִּבַּדְתַּנִי מְאֹד וַתִּגֹּף אֶת־עַם־הָאֲכַיִּים.</p>

<p>אָנָּא, שְׁמָעֵנִי גַם עַתָּה וּמַלֵּא עוֹד פַּעַם שֶׁאֱלָתִי.</p>

<p>הִנֵּה אָנֹכִי אִוָּתֵר בְּמַחֲנֵה אֳנִיּוֹתֵינוּ,</p>

<p>אַךְ אֶת־יְדִידִי לִי אֶשְׁלַח עִם־הַמִּירְמִידוֹנִים, וְיֵרֵד  240</p>

<p>הוּא בַמִּלְחָמָה. חָנֵּהוּ הַתְּהִלָּה, הוֹי, זֶבְס אֵל־הָעוֹלָם,</p>

<p>חַזְּקָה אֶת־לִבּוֹ בְחֻבּוֹ בִגְבוּרָה. וְרָאָה גַּם הֶקְטוֹר,</p>

<p>יֵדַע וְיָבִין, הֲיָכֹל זֶה נַעֲרִי לָצֵאת בַּקָּטֶל</p>

<p>אֶחָד וּלְבַדּוֹ, אוֹ אוּלַי כַּפּוֹתָיו הָעַזּוֹת מִתְרַגְּשׁוֹת</p>

<p>אַךְ בִּהְיוֹת גַּם אָנֹכִי שָׁם אִתּוֹ בְּפָעֳלֵי אָרֵס.  245</p>

<p>וְאַחַר הֲסִירוֹ הַשָּׁאוֹן וּתְשֻׁאוֹת הַקְּרָב מִן־הַסְּפִינוֹת,</p>

<p>יָשׁוּב בְּשָׁלוֹם אֵלַי אֶל־הַסְּפִינוֹת הַמְּהִירוֹת, וְשָׁלֵם</p>

<p>בְּנִשְׁקוֹ וְאִתּוֹ יְדִידָיו הַלּוֹחֲמִים קְרָב־גֶּבֶר בְּגָבֶר&quot;.
<br><br />
כָּכָה הִתְפַּלֵּל, וַיִּשְׁמַע לוֹ זֵאוּס חֲכַם־הַמּוֹעֵצוֹת.</p>

<p>מִלֵּא שֶׁאֱלָתוֹ הָאַחַת, וְלֹא מִלֵּא שֶׁאֱלָתוֹ הַשְּׁנִיָּה. 250</p>

<p>נָתַן לְהָסִיר מִלְחָמָה וּתְשֻׁאוֹת הַקְּרָב מִן־הַסְּפִינוֹת,</p>

<p>אֶפֶס לֹא נָתַן לוֹ לָשׁוּב בְּשָׁלוֹם מִשְּׂדֵה הַמִּלְחָמָה.</p>

<p>וְאַחַר שֶׁנָּסַךְ אֶת נִסְכּוֹ, הִתְפַּלֵּל לָאֵל זֶבְס אָבִינוּ,</p>

<p>שָׁב אֶל־הָאֹהֶל וַיִּטְמֹן בַּתֵּבָה שֶׁלּוֹ אֶת־הַסֵּפֶל.</p>

<p>יָצָא וְעָמַד לְנֹכַח הָאֹהֶל, כִּי נַפְשׁוֹ הִשְׁתּוֹקְקָה  255</p>

<p>לִרְאוֹת בְּעֵינָיו מִלְחֶמֶת הַטְּרוֹיִים וְהָאֲכַיִּים.
<br><br />
וְאֵלֶּה חֲמֻשִׁים וְעוֹלִים סָבִיב לְפַּטְרוֹקְלוֹס הַגִּבּוֹר,</p>

<p>אוֹמְרִים לְהִשְׂתָּעֵר עַל־צִבְאוֹת הַטְּרוֹיִים בְּחָזְקָה וּבְכֹחַ.</p>

<p>פִּתְאֹם וְהֵם שׁוֹקְקִים כְּאוֹתָן הַצְּרָעוֹת עַל־דֶּרֶךְ־הַמֶּלֶךְ,</p>

<p>אֲשֶׁר יַרְעִימוּן הַנְּעָרִים, כְּדֶרֶךְ נְעָרִים לְהַרְעִים,  260</p>

<p>תָּמִיד יְקַנְטְרוּן, כִּי הֵנָּה עַל־דֶּרֶךְ הַמֶּלֶךְ תִּשְׁכֹּנָּה.</p>

<p>וְדֶרֶךְ כֶּסֶל לָאֵלֶּה, וְעַל־רַבִּים יָמִיטוּ הָרָעָה,</p>

<p>אֲשֶׁר אִם־יִגַּע בָּהֶן שָׁם לְתֻמּוֹ הָעוֹבֵר בַּדֶּרֶךְ,</p>

<p>חִישׁ תִּתְנַפֵּלְנָה בְחֵמָה שְׁפוּכָה וּבְרוּחַ גְּבוּרָה,</p>

<p>כֻּלָּן נֶחְפָּזוֹת וְעָפוֹת לְגוֹנֵן עֲלֵי־וַלְדּוֹתֵיהֶן, – 265</p>

<p>כָּכָה אָז פָּרְצוּ מֵעַל הָאֳנִיּוֹת בִּגְבוּרָה וּבְכֹחַ</p>

<p>גְּדוּדֵי הַמִּירְמִידוֹנִים; וְקוֹל עֲנוֹת־גְּבוּרָה גַּם עָלָה.</p>

<p>הִרְעִים פַּטְרוֹקְלוֹס בְּקוֹלוֹ וַיִּפְקֹד עַל־רֵעָיו־עֲמִיתָיו:</p>

<p>&quot;הוֹי, מִרְמִידוֹנִים, יְדִידֵי־עֲמִיתֵי אֲכִילֵס בֶּן־פֵּלֵס!</p>

<p>רֵעַי, הֱיוּ לַאֲנָשִׁים וַהֲגִיתֶם בְּסַעֲרוֹת־קְרָבוֹת, 270</p>

<p>לְמַעַן נְהַדֵּר אֶת־פְּנֵי בֶן־פֵּלֵס הַנַּעֲלֶה, הַגִּבּוֹר</p>

<p>בְּכָל־הָאַרְגֵּאִים בַּסְּפִינוֹת, כִּנְעָרָיו הַלּוֹחֲמִים אִתּוֹ.</p>

<p>וְיָדַע בֶּן־אַטְרֵס, הָאִישׁ אֲגַמֶּמְנוֹן הַמּוֹשֵׁל־בַּגּוֹיִים,</p>

<p>וְהִכִּיר אַשְׁמָתוֹ, כִּי הֵקֵל בַּנַּעֲלֶה בְכָל־הָאֲכַיִּים&quot;.
<br><br />
כָּכָה הִבִּיעַ, וַיָּעַר בְּאִישׁ וָאִישׁ רוּחוֹ וְכֹחוֹ. 275</p>

<p>פָּרְצוּ הִשְׂתָּעֲרוּ צְפוּפִים עַל־טְרוֹיִים, וְסָבִיב לַסְּפִינוֹת</p>

<p>עָלָה קוֹל תְּרוּעוֹת־מִלְחָמָה מִקּוֹל הָאֲכַיִּים בְּרֵעָם.
<br><br />
רָאוּ הַטְּרוֹיִים אֶת־בְּנוֹ שֶׁל־מֶנֵּיטְיוֹס, אֶת־גִּבּוֹר הֶחָיִל,</p>

<p>אוֹתוֹ וְאֶת־נַעֲרוֹ אִתּוֹ, וְנִשְׁקָם מִתְנוֹצֵץ עֲלֵיהֶם,</p>

<p>נָפַל לִבָּם בְּקִרְבָּם, נִבְעֲתוּ מַעַרְכוֹתֵיהֶם,    280</p>

<p>אָמְרוּ בְלִבָּם, כְּבָר כָּבַשׁ בֶּן־פֵּלֵס מְהִיר־הָרַגְלָיִם</p>

<p>כַּעֲסוֹ הַגָּדוֹל בַּסְּפִינָה וּבָחַר בְּדֶרֶךְ יְדִידוּת;</p>

<p>אִישׁ־אִישׁ הִתְבּוֹנֵן עַל־סְבִיבָיו לִמָּלֵט מִשּׁוֹאָה נוֹרָאָה.
<br><br />
פָּתַח פַּטְרוֹקְלוֹס הָרִאשׁוֹן וְקָלַע אֶת־רָמְחוֹ הַמַּבְרִיק</p>

<p>פָּגַע בְּאֶמְצַע הַצָּבָא, שָׁם צָפוּף בְּיוֹתֵר הֶהָמוֹן,  285</p>

<p>סָמוּךְ לִזְנַב־אֳנִיָּתוֹ שֶׁל־פְּרוֹטֶסִּילָאוֹס הַנָּדִיב,</p>

<p>הִכָּה בוֹ אֶת־פִּירֵיכְמֵס, שֶׁנָּהַג פֵּיאוֹנִים לִמֻּדֵי</p>

<p>רֶכֶב מִקִּרְיַת אַמִּידוֹן עַל־אַכְּסִיוֹס רְחַב־הַשִּׁבֹּלֶת.</p>

<p>בְּשֶׁכֶם שֶׁל יָמִין פְּצָעָהוּ, וַיִּפֹּל עַל־גַּבּוֹ לָאָרֶץ,</p>

<p>נֶאֱנַח בְּקוֹל מִמַּכָּתוֹ, וּנְעָרָיו פֵּיאוֹנִים נִפְזָרוּ,  290</p>

<p>פַּחַד וָחִיל אֲחָזָמוֹ לְמַרְאֵה פַּטְרוֹקְלוֹס, כִּי נָפַל</p>

<p>שַׂר־צִבְאוֹתֵיהֶם הַמְצֻיָּן בֵּין שׁוֹלְפֵי־הַחֶרֶב בַּקָּטֶל.</p>

<p>גֵּרְשָׁם מֵעַל הָאֳנִיּוֹת, וְכִבָּה הָאֵשׁ הַלּוֹהָטֶת,</p>

<p>אֶת־הָאֳנִיָּה הַשְּׂרוּפָה־לְמֶחֱצָה עָזַב, וְהַטְּרוֹיִים</p>

<p>נָסִים עַל־נַפְשָׁם בִּמְהוּמָה, וּבְנֵי־הַדַּנָּאִים שָׁם שׁוֹקְקִים 295</p>

<p>בֵּינוֹת הַסְּפִינוֹת הַגְּדוֹלוֹת, – וַתָּקָם מְהוּמָה אֲיֻמָּה.</p>

<p>מָשָׁל לְעַב־עָנָן עַל־שִׂיאוֹ שֶׁל־רֶכֶס הַר רָם, שֶׁעֲקָרוֹ</p>

<p>זֵאוּס כּוֹנֵס־הַבְּרָקִים וּבְכֹחַ אֶזְרוֹעוֹ הִסִּיעוֹ,</p>

<p>פִּתְאֹם וְנָגֹלּוּ לָעַיִן רָמוֹת־כָּל־צוֹפִים, שִׂיא סְלָעִים,</p>

<p>נְקִיקֵי הֶהָרִים, וְאֵיתֶּר לְאֵין גְּבוּלִים יִפָּתַח מִמְּרוֹמִים, – 300</p>

<p>כֵּן הַדַּנָּאִים, אַךְ סָר זֶה פַּחַד הָאֵשׁ מִן־הַסְּפִינוֹת,</p>

<p>נָחוּ שָׁאֲפוּ רוּחַ. אַךְ לַבַּת הַקְרָב לֹא שָׁכָכָה.</p>

<p>כִּי עוֹד לֹא נָסוּ הַטְּרוֹיִים מֵעַל פְּנֵי־הַסְּפִינוֹת, לֹא הָפְכוּ</p>

<p>עָרְפָּם מִפְּנֵי־הָאֲכַיִּים חֲבִיבָיו שֶׁל־אָרֵס, כִּי הָיְתָה</p>

<p>יָדָם נְטוּיָה בְאוֹיְבֵיהֶם, נָסוֹגוּ לְאָחוֹר עַל־כָּרְחָם.  305
<br><br />
הָיְתָה יַד גֶּבֶר בְּגֶבֶר, נָשִׂיא בְנָשִׂיא נִלְחָמוּ,</p>

<p>כִּי־הַמַּעֲרָכָה הִתְפּוֹצְצָה. בְּנוֹ שֶׁל־מֶנֵּיטְיוֹס הָאַדִּיר</p>

<p>פָּצַע אֶת־אָרֵיאִלִּיקוֹס בַּחֲנִיתוֹ הַחַדָּה בְשׁוֹקוֹ.</p>

<p>יָצְאָה חֲנִיתוֹ הַחוּצָה, וְהַלָּז פּוֹנֶה עָרְפּוֹ; וְרָמְחוֹ</p>

<p>נִפֵּץ הָעֶצֶם לִרְסִיסִים, וַיִּפֹּל שָׁם אַרְצָה אַפָּיִם.  310</p>

<p>וּמֶנֶּלָּאוֹס הַדּוֹמֶה־לְאָרֵס אָז הִכָּה אֶת־תּוֹאַס</p>

<p>סָמוּךְ לַמָּגֵן, שָׁם חָשׂוּף חָזֵהוּ, וַיַּתֵּר אֲבָרָיו.</p>

<p>רָאָה בֶן־פִלֵס, וְהִנֵּה אַמְפִיקְלוֹס מִשְׂתָּעֵר, הִקְדִּימוֹ</p>

<p>וְתָקַע בּוֹ רָמְחוֹ בִּירֵכוֹ, בִּמְקוֹם שָׁם בְּשָׂרוֹ שֶׁל־אָדָם</p>

<p>עָבֶה וְחָזָק בְּיוֹתֵר, וְעֻקְצוֹ שֶׁל־רָמְחוֹ בּוֹ פָּגַע,   315</p>

<p>קָרַע וַיְנַתֵּק הַגִּידִים, וַתְּכַס הָאֲפֵלָה אֶת־עֵינָיו.</p>

<p>הִכָּה אֶת־אַטִּימְנִיּוֹס בַּחֲנִית אַנְטִילוֹכוֹס בֶּן־נֶסְטוֹר,</p>

<p>פְּצָעוֹ בְּבִטְנוֹ, וַיֵּצֵא הַכִּידוֹן הֶעָשׂוּי־נְחשֶׁת.</p>

<p>קָרַס אַרְצָה אַפָּיִם. וּמָרִיס בָּא הֵנִיף חֲנִיתוֹ</p>

<p>עַל־אַנְטִילוֹכוֹס בַּחֲמָתוֹ לִנְקֹם דַּם־אָחִיו הַשָּׁפוּךְ, 320</p>

<p>עָמַד סָמוּךְ לַמֵּת. אַךְ הִקְדִּים הָאִישׁ תְּרַסִּימֵדֵס</p>

<p>גִּבּוֹר הַחַיִל וַיָּטֶל חֲנִיתוֹ, לֹא הֶחֱטִיא, פָּגַע,</p>

<p>פָּצַע אֶת־כְּתֵפוֹ, וַתִּקְרַע חֲנִיתוֹ הַשְּׁרִירִים וְהַבָּשָׂר</p>

<p>אֲשֶׁר עַל־פֶּרֶק־הַזְּרוֹעַ, וַתְּפָרֵק הָעֶצֶם, שְׁבָרַתָּה.</p>

<p>אַרְצָה נָפַל בְּרַעַשׁ, וַתְּכַס הָאֲפֵלָה אֶת־עֵינָיו.  325</p>

<p>כָּכָה נִגְזְרוּ הַשְּׁנַיִם וּבְיַד שְׁנַיִם אַחִים נָפָלוּ,</p>

<p>יָרְדוּ שְׁאוֹל הַגִּבּוֹרִים, רֵעֵי־עֲמִיתֵי סַרְפֵּדוֹן,</p>

<p>בָּנָיו שֶׁל־אַמִּיסוֹדָר שֶׁגִּדֵּל אֶת־הַכִימֵירָה,</p>

<p>אוֹתָהּ מִפְלֶצֶת אֲיֻמָּה מְבִיאָה הַשּׁוֹאָה עַל־רַבִּים.</p>

<p>אָיַס בְּנוֹ שֶׁל־אוֹאִילֵס הִתְנַפֵּל עֲלֵי־קְלֶאוֹבּוּלוֹס, 330</p>

<p>תְּפָשׂוֹ חַי, כִּי מָעֲדוּ רַגְלָיו בַּדְּחָק; אוּלָם תֵּכֶף</p>

<p>כֹּחוֹ הִשָּׁהוּ, כִּי הִכָּה בְחֶרֶב אַדִּירִים מַפְרַקְתּוֹ.</p>

<p>נֶעֶשְׂתָה חַמָּה כָּל־חַרְבּוֹ מִדָּמָיו, וַעֲלֵי עֵינָיו</p>

<p>סָכַךְ הַמָּוֶת הַשָּׁחוֹר וְרֹעַ הַגְּזֵרָה הַקָּשָׁה.</p>

<p>וּפֵּנֶלֶּאוֹס וְלִיקוֹן זֶה נֶחְפָּז אֶל־זֶה, יַעַן שְׁנֵיהֶם 335</p>

<p>זָרְקוּ אִישׁ רָמְחוֹ לָרִיק, הֶחֱטִיאוּ אֶת־הַמַּטָּרָה;</p>

<p>זֶה אֶל־זֶה נֶחְפַּז בֶּחָרֶב, וַיַּךְ לִיקוֹן אֶת פֵּנֶלֶּאוֹס</p>

<p>עַל־טוֹטֶפֶת קוֹבָעוֹ נֶעְטַר־הָרַעְמָה, וְנִשְׁבְּרָה</p>

<p>חַרְבּוֹ סָמוּךְ לַנִּצָּב; אֲבָל פֵּנֶלֶּאוֹס פְּצָעָהוּ</p>

<p>תַּחַת הָאֹזֶן בַּצַּוָּאר גַּם הֶעֱמִיק מְאֹד, וְלֹא נוֹתַר 340</p>

<p>בִּלְתִּי אִם־עוֹרוֹ, וְרֹאשׁוֹ מְדֻלְדָּל, אֲבָרָיו הֻתָּרוּ.</p>

<p>עָלָה אֲקַמַס עַל־רִכְבּוֹ, וּבָא מֵרִיאוֹנֵס הַמָּהִיר,</p>

<p>בָּא הִדְבִּיקָהוּ בְרוּצוֹ וַיִּפְגַּע בְּכֶתֶף יְמִינוֹ.</p>

<p>נָפַל מֵרִכְבּוֹ לָאָרֶץ, עֲלָטָה הֵלִיטָה אֶת־עֵינָיו.</p>

<p>דָּקַר אָז אִידוֹמֶנֵּס בִּנְחשֶׁת אַכְזָרִית בְּפִיהוּ  345</p>

<p>שֶׁל־אֶרִימַס, וַתֵּצֵא דֶרֶךְ הַמַּפְרֵק נְחֻשְׁתּוֹ,</p>

<p>תַּחַת הַמֹּחַ מִפָּנִים וַתְּפָרֵק עַצְמוֹתָיו הַלְּבָנוֹת.</p>

<p>נֻפְּצוּ שִׁנָּיו וְנָפְלוּ, וְדָמָיו מִלְּאוּ שְׁתֵּי עֵינָיו,</p>

<p>פָּרְצוּ דֶרֶךְ הַפֶּה הַפָּעוּר וְדֶרֶךְ נְחִירָיו;</p>

<p>סָכַךְ עָלָיו הַמָּוֶת, הֶאֱפִיל עָלָיו בְּעַב עָנָן.  350
<br><br />
כָּכָה הָרְגוּ אַלּוּפֵי דַנָּאִים, אִישׁ אִישׁ הָרַג אֶחָד.</p>

<p>כְּאוֹתָם הַזְּאֵבִים הַטּוֹרְפִים שֶׁנָּפְלוּ עַל־עִזִּים אוֹ כְבָשִׂים</p>

<p>לִסְחוֹב אוֹתָם מֵעֶדְרָם, יַעַן כִּי רוֹעָם אִישׁ־נִרְפֶּה,</p>

<p>וְהֵמָּה הִתְפַּזְּרוּ עַל־הָרִים וּכְנוּפְיוֹת כְּנוּפְיוֹת נָפוֹצוּ,</p>

<p>רָאוּ הַזְּאֵבִים וְחָשׁוּ לְטָרְפָם, אֶת־רַכֵּי־הַלֵּבָב, –   355</p>

<p>כָּכָה נָפְלוּ אָז בְּנֵי־הַדַּנָּאִים עַל־הַטְּרוֹיִים, וְאֵלֶּה</p>

<p>נָסוּ עַל־נַפְשָׁם בִּצְוָחָה וַיִּשְׁכְּחוּ סַעַר מִלְחָמָה.
<br><br />
שׁוּב אָמַר אָיַס הַגָּדוֹל לְהָטִיל חֲנִיתוֹ בְהֶקְטוֹר</p>

<p>נֶאְפַּד־נֶשֶׁק־הַנְּחשֶׁת; אַךְ זֶה יָדַע דַּרְכֵי מִלְחָמָה,</p>

<p>כִּסָּה אֶת־כְּתֵפָיו הָרְחָבוֹת בְּמָגֵן הֶעָשׂוּי־עוֹר־פָּרִים,  360</p>

<p>בּוֹנֵן אֶל־שְׁרִיקַת הַחִצִּים וּשְׁאוֹן הַחֲנִיתוֹת בְּעוּפָן.</p>

<p>יָדַע כִּי כְבָר שֻׁנּוּ פְנֵי הַמִּלְחָמָה, וְנִצְחוֹנוֹ הֲפַכְפָּךְ;</p>

<p>אוּלָם הוּא נִשְׁאַר בַּשָּׂדֶה לְמַלֵּט אֶת־רֵעָיו הַטּוֹבִים.
<br><br />
כְּאוֹתוֹ הֶעָנָן שֶׁנֶּעֱקַר מֵהַר־הָאוֹלִימְפּוֹס שָׁמָיְמָה</p>

<p>מִנִּי הָאֵיתֶּר הַמַּבְהִיק, עֵת זֵאוּס יְחוֹלֵל הַסַּעַר,   365</p>

<p>כָּכָה עָלָה מֵעַל הָאֳנִיּוֹת קוֹל צְוָחָה וָפָחַד,</p>

<p>נָסוּ הַטְּרוֹיִים בְּאֵין סֵדֶר. אוּלָם אֶת־הֶקְטוֹר וְאֶת־כֵּלָיו</p>

<p>נָשְׂאוּ הָלְאָה הַסּוּסִים מְהִירֵי־הָרָגֶל,הוּא נָטַשׁ</p>

<p>צִבְאוֹת הַטְּרוֹיִים, כִּי עָצְרָה בַעֲדָם הַתְּעָלָה עַל־כָּרְחָם.</p>

<p>וְסוּסִים רַבִּים מְהִירֵי־רֶגֶל אֲסוּרִים לָרֶכֶב     370</p>

<p>פּוֹצְצוּ מוֹטוֹת־הָרִתְמָה, וְנָטְשׁוּ אֶת־רֶכֶב בַּעֲלֵיהֶם.</p>

<p>אֶפֶס פַּטְרוֹקְלוֹס הוּא רוֹדֵף בָּא אַחֲרֵי הַנָּסִים, מֵרִיעַ,</p>

<p>חוֹשֵׁב רָעוֹת עַל־טְרוֹיִים, וְהֵם נָסִים בְּקוֹלוֹת וָפָחַד.</p>

<p>מִלְאוּ אֶת־פְּנֵי כָל־הַדְּרָכִים, אִישׁ לְעֶבְרוֹ. עַד־פְּנֵי־הָרָקִיעַ</p>

<p>עָלָה הָאָבָק מִתְאַבֵּךְ, כְּשֶׁנִּשְּׂאוּ הָעִירָה הַסּוּסִים  375</p>

<p>תְּמִימֵי־הַפַּרְסָה, בְּנוּסָם מֵאֵת הָאֹהָלִים וְהַסְּפִינוֹת.</p>

<p>אוּלָם פַּטְרוֹקְלוֹס בָּא נוֹהֵג לִמְקוֹם שָׁם שׁוֹקֵק הֶהָמוֹן,</p>

<p>מַרְעִים בְּקוֹלוֹ, וּגְבָרִים נוֹפְלִים מֵרִכְבָּם אַפַּיִם</p>

<p>אַרְצָה אֶל־תַּחַת הַסַּדָּן, וְהָרֶכֶב מִתְהַפֵּךְ בְּשָׁאוֹן.</p>

<p>סוּסָיו הַמְּהִירִים הַנִּצְחִים, שֶׁנָּתְנוּ הָאֵלִים מַתָּנָה, 380</p>

<p>אֶשְׁכַּר־יְקָרוֹת לְפֵּלֵס, הֵם קָפְצוּ וְעָבְרוּ הַתְּעָלָה,</p>

<p>פּוֹרְצִים נִכְחָם כִּי נַפְשׁוֹ לִפְגֹּעַ בְּהֶקְטוֹר נִכְסָפָה,</p>

<p>לְהָטִיל בּוֹ רָמְחוֹ, אַךְ סוּסָיו הַמְּהִירִים מִשָּׁם נְשָׂאוּהוּ.</p>

<p>דּוֹמֶה לִפְנֵי הָאֲדָמָה הַשְּׁחוֹרָה שֶׁקָּדְרוּ מִגָּשֶׁם,</p>

<p>לְעִתּוֹת בַּחֹרֶף עֵת זֶבְס מְשַׁלֵּחַ הַמַּיִם הַשּׁוֹטְפִים,  385</p>

<p>אַפּוֹ הַגָּדוֹל כִּי יִחַר בִּבְנֵי־אָדָם אֲשֶׁר יֶחֱטָאוּ,</p>

<p>בָּאִים וּבְחֶזְקַת הַיָּד יְעַוּוּ כָל־מִשְׁפָּט בָּרַבִּים,</p>

<p>צֶדֶק יְגָרְשׁוּ מֵאֶרֶץ, וְלֹא יִרְאוּ אֶת־נִקְמַת־הָאֵלִים;</p>

<p>וְנִמְלְאוּ כָל־יְאוֹרֵיהֶם הַמַּיִם שֶׁעָלוּ עַל־גְּדוֹתָם,</p>

<p>רַבִּים פְּלָגִים יַחְפֹּרוּ וְעָבְרוּ אֶת־גְּבוּלוֹת הַגְּבָעוֹת,  390</p>

<p>נוֹפְלִים מִפִּסְגַּת הֶהָרִים, מִתְפָּרְצִים בְּשָׁאוֹן וָרַעַשׁ,</p>

<p>שׁוֹפְכִים לְיָם־הָאַרְגָּמָן וּמְהָרְסִים כָּל־פָּעֳלֵי־אָדָם, –</p>

<p>כָּכָה סָעֲרוּ סוּסֵי הַטְּרוֹיִים בְּנַחֲרַת אֵימָה.
<br><br />
אוּלָם אַחַר שֶׁפָּרַץ פַּטְרוֹקְלוֹס בַּשּׁוּרוֹת הַקְּרוֹבוֹת,</p>

<p>רְדָפָם שׁוּב אֶל־הָאֳנִיּוֹת וְלֹא נְתָנָם לָבֹא הָעִירָה,  395</p>

<p>כַּאֲשֶׁר אָמְרוּ הַפְּלִיטִים, כִּי עָצַר בַּעֲדָם בַּתָּוֶךְ,</p>

<p>בֵּין־הָאֳנִיּוֹת וּבֵין־הַנַּחַל וְהַחוֹמָה הַגְּבֹהָה,</p>

<p>וְהָרַג בָּהֶם בַּהֲמוֹנִים, וַיִּקֹּם אֶת־נִקְמַת הָרַבִּים.</p>

<p>תְּחִלָּה הִכָּה אֲזַי אֶת־פְּרוֹנוֹאוֹס בְּרָמְחוֹ הַמַּבְרִיק</p>

<p>סָמוּךְ לַמָּגֵן בֶּחָזֶה הֶחָשׂוּף וַיַּתֵּר אֲבָרָיו,    400</p>

<p>וְנָפַל בְּרַעַשׁ לָאָרֶץ, וְהִפִּיל עוֹד אֶחָד, אֶת־תֶּסְטוֹר</p>

<p>זַרְעוֹ שֶׁל־אֵנוֹפְּס, וְהוּא יוֹשֵׁב בְּרֶכֶב מְצֻחְצָח וְיָפֶה.</p>

<p>הָיָה מִתְכַּוֵּץ, וְלִבּוֹ נָמוֹג מִפָּחַד, מוֹשְׁכוֹתָיו</p>

<p>נָפְלוּ מִיָּדָיו, וַיִּקְרַב פַּטְרוֹקְלוֹס וּבְרָמְחוֹ הִכָּהוּ</p>

<p>בְּלֶחְיוֹ הַיְמָנִית, וַיַּעֲבֹר כִּידוֹנוֹ בָהּ דֶּרֶךְ כָּל־שִׁנָּיו. 405</p>

<p>וּבַחֲנִיתוֹ סְחָבוֹ אֶל־עֵבֶר מַעֲקֵה־הָרֶכֶב,</p>

<p>כְּאוֹתוֹ אָדָם הַיּוֹשֵׁב עַל־אֶבֶן בּוֹלֶטֶת וְשׁוֹלֶה</p>

<p>לוֹ מִן־הַמַּיִם דָּג קָדוֹשׁ בִּפְתִיל וּבְאַנְקוֹל נְחשֶׁת, –</p>

<p>כָּכָה הוֹצִיאוֹ בְרָמְחוֹ הַמַּבְרִיק מֵרִכְבּוֹ, פִּיו פָּעוּר,</p>

<p>אַרְצָה הִשְׁלִיכוֹ, וַיִּפֹּל וַיִּפַּח אֶת־רוּחוֹ וַיָּמֹת.   410</p>

<p>אַחַר בָּא קֵץ אֶרִילָאוֹס, כִּי בְאֶבֶן הִכָּהוּ, וְזֶה נֶחְפָּז,</p>

<p>יוֹצֵא לִקְרָאתוֹ; וַיִּפְגַּע בְּאֶמְצַע הָרֹאשׁ, וַיִּבָּקַע</p>

<p>תַּחַת הַקּוֹבַע הַכָּבֵד, וַיִּפֹּל לָאָרֶץ אַפָּיִם.</p>

<p>פָּרַשׂ עָלָיו אֶת־כְּנָפָיו הַמָּוֶת מְכַלֵּה־הַחַיִּים.</p>

<p>הִכָּה אֶת־אֶרִימֵס, וְאֶת־אָמְפוֹטֶרוֹס וְאֶת־אֶפַּלְטֵס, 415</p>

<p>אִתָּם אֶת־אֶכְיוֹס, וְאֶת־פִּירִיס וְאֶת־טְלֶפּוֹלֵם בֶּן־דַּמַּסְטוֹר,</p>

<p>אֶת־אֶבִיפּוֹס, וְאֶת־אִיפֵס וְאֶת־פּוֹלִמֵּיל בֶּן־אַרְגֵּאַס, –</p>

<p>אוֹתָם כֻּלָּם הִפִּילָם לָאָרֶץ הַזָּנָה כָל־אָדָם.
<br><br />
רָאָה סַרְפֵּדוֹן אֶת־רֵעָיו נְטוּלֵי אֵזוֹר־רִקּוּעַ,</p>

<p>וְהִנֵּה הֵם מֵתִים בְּחֶרֶב פַּטְרוֹקְלוֹס בְּנוֹ שֶׁל־מֶנֵּיטְיוֹס, 420</p>

<p>קָרָא וַיְחָרֵף אֶת־צְבָא הַלִּיקִיִּים הַדּוֹמִים־לָאֵלִים:</p>

<p>&quot;חֶרְפָּה הִיא, לִיקִים, וְאָנָה תָרוּצוּ? הֱיוּ לִבְנֵי־חָיִל!</p>

<p>הִנְנִי יוֹצֵא לִקְרַאת הַגִּבּוֹר הַזֶּה וְאֶתְבּוֹנֵן,</p>

<p>מִי הוּא שֶׁעוֹלֵל כָּל־אֵלֶּה, שֶׁכָּכָה הֵרַע לַטְּרוֹיִים,</p>

<p>יַעַן כִּי רַבִּים וְטוֹבִים הֶחֱלִישׁ זֶה אֶת־בִּרְכֵּיהַם&quot;. 425
<br><br />
כָּכָה הִבִּיעַ, וַיִּקְפֹּץ עִם־נִשְׁקוֹ מֵרִכְבּוֹ לָאָרֶץ.</p>

<p>כֵּן גַּם פַּטְרוֹקְלוֹס, רָאָהוּ וַיְמַהֵר וַיֵּרֵד מֵרִכְבּוֹ.</p>

<p>דּוֹמִים לִשְׁנַיִם רְחָמִים עֲקֻמֵּי־אַף וְחַדֵּי־צִפֹּרֶן</p>

<p>נִצִּים בֵּינֵיהֶם עַל־פִּסְגַּת הַצּוּרִים בִּצְוָחָה וּצְרִיחָה, –</p>

<p>כָּכָה הִתְנַפְּלוּ גַם הֵמָּה אִישׁ עַל־רֵעֵהוּ בִצְוָחָה,   430</p>

<p>רָאָה אוֹתָם בֶּן־קְרוֹנוֹס־הֶעָרוּם וַיַּחְמֹל עֲלֵיהֶם,</p>

<p>נָשָׂא אִמְרָתוֹ וַיֹּאמֶר לְהֵרָה אֲחוֹתוֹ וְאִשְׁתּוֹ:</p>

<p>&quot;אוֹי לִי, כִּי נִגְזְרָה גְזֵרָה עַל־בְּנִי עַל־סַרְפֵּדוֹן הַיָּקָר</p>

<p>לִי בִּבְנֵי־אָדָם כִּי יִפֹּל מִיָּדוֹ שֶׁל־בְּנוֹ שֶׁל־מֶנֵּיטְיוֹס!</p>

<p>שְׁתַּיִם אֶהְגֶּה בְלִבִּי, שְׁתַּיִם הֵן עֵצוֹת בְּנַפְשִׁי:  435</p>

<p>אִם־אוֹצִיאֵהוּ בַחַיִּים חַיָּתוֹ מִקְּרָב רַב־הַדְּמָעוֹת</p>

<p>וַאֲבִיאֶנּו אֶל־לִיקִיָה, הָאָרֶץ הַשְּׁמֵנָה הַפּוֹרָה,</p>

<p>אוֹ נָפֹל יִפֹּל בְּיַד פַּטְרוֹקְלוֹס, הוּא בְּנוֹ שֶׁל־מֶנֵּיטְיוֹס&quot;.
<br><br />
עָנְתָה לוֹ הֵרָה הַגְּבִירָה גִדְלַת־הָעַיִן וַתֹּאמֶר:</p>

<p>&quot;בְּנוֹ שֶׁל־קְרוֹנוֹס הָאָיֹם, מַה־מִּלִּים מִפִּיךָ זָרַקְתָּ? 440</p>

<p>אָדָם בֶּן־תְּמוּתָה שֶׁכְּבָר נִגְזְרָה עָלָיו הַגְּזֵרָה</p>

<p>שׁוּב אַתָּה אוֹמֵר לִפְדּוֹתוֹ מִידֵי זֶה הַמָּוֶת הַנּוֹרָא?</p>

<p>זֹאת עֲשֵׂה! אַךְ לֹא יִיטַב בְּעֵינֵי כָל־יֶתֶר הָאֵלִים.</p>

<p>אוּלָם אַחֶרֶת לְךָ אֹמַר, וְשָׁמַרְתָּ אֶת־דְּבָרִי בְּלִבֶּךָ.</p>

<p>חַי אִם־הָבֵא תְבִיאֶנוּ אֶת־בִּנְךָ סַרְפֵּדוֹן אֶל־בֵּיתוֹ, 445</p>

<p>שִׂימָה אֶל־לִבְּךָ, פֶּן־יֹאמַר כָּמוֹךָ עוֹד אַחַד הָאֵלִים</p>

<p>לַחֲלֹץ אֶת־בְּנוֹ אֲשֶׁר אָהֵב מִתְּשֻׁאוֹת מִלְחָמָה נוֹרָאָה, –</p>

<p>רַבִּים פֹּה בָּנִים־לָאֵלִים נִלְחָמִים עַל־טְרוֹיָה הַגְּדוֹלָה,</p>

<p>בִּירַת פְּרִיאַמּוֹס, – וְלֹא יֵצֵא עָלֶיךָ הַקֶּצֶף הַגָּדוֹל.</p>

<p>אֶפֶס אִם־חָבִיב עָלֶיךָ, וְנַפְשְׁךָ תִדְאַב לִבְנֶךָ,  450</p>

<p>יָסוּף גַּם הוּא בַמִּלְחָמָה הַזֹּאת הָאֲיֻמָּה וְיִפֹּל</p>

<p>בְּחֶרֶב פַּטְרוֹקְלוֹס הַגִּבּוֹר, בְּיָדוֹ שֶׁל־בְּנוֹ שֶׁל־מֶנֵּיטְיוֹס.</p>

<p>וְהָיָה כִּי יִפַּח אֶת־נַפְשׁוֹ, וְרוּחַ הַחַיִּים עֲזָבוֹ,</p>

<p>אֵלָיו שְׁלַח אֶת־הַמָּוֶת וְהַשֵּׁנָה הַשְּׁקֵטָה, וְיִשְׂאוּ</p>

<p>אוֹתוֹ אֶל־עַמָּהּ שֶׁל־לִיקְיָה, זֹה אֶרֶץ נִרְחֶבֶת־יָדַיִם, 455</p>

<p>אֶחָיו וְרֵעָיו שָׁם יִקְבְּרוּהוּ וְשָׁפְכוּ הַתֵּל לוֹ,</p>

<p>צִיּוּן יַצִּיבוּ עַל־קִבְרוֹ, שֶׁהֵמָּה הַכָּבוֹד לַמֵּתִים&quot;.
<br><br />
כָּכָה דִבֵּרָה, וַיִּשְׁמַע אֲבִי כָל־הָאֵלִים וְהָאָדָם.</p>

<p>הִמְטִיר עַל־פְּנֵי־הָאֲדָמָה רְסִיסֵי טַל־דָּמִים, בְּאֵלֶּה</p>

<p>כִּבֵּד אֶת־בְּנוֹ אֲשֶׁר אָהֵב, הֶעָתִיד לָמוּת בְּקָרוֹב  460</p>

<p>בְּחֶרֶב פַּטְרוֹקְלוֹס בִּטְרוֹיָה הַפּוֹרָה וְהַרְחֵק מֵאַרְצוֹ.</p>

<p>וּכְשֶׁהִתְקָרְבוּ אִישׁ לְאָחִיו מִשְׂתָּעֲרִים אִישׁ עַל־רֵעֵהוּ,</p>

<p>הִכָּה תְחִלָּה פַּטְרוֹקְלוֹס אֶת־תְּרַסִּימֵלוֹס הַמְהֻלָּל,</p>

<p>נַעַר נוֹהֵג בְּרֶכֶב סַרְפֵּדוֹן הַמֶּלֶךְ הַמּוֹשֵׁל,</p>

<p>פְּצָעוֹ בְּבִטְנוֹ מִתָּחַת, וַיַּתֵּר וַיַּחֲלֵשׁ אֲבָרָיו.  465</p>

<p>הֵטִיל סַרְפֵּדוֹן אֶת־רָמְחוֹ הַמַּבְרִיק, וַיַּחֲטִיא אֶת־אוֹיְבוֹ</p>

<p>אָז בַּהֲטִילוֹ חֲנִיתוֹ, אַךְ הִכָּה אֶת־סוּסוֹ פֵּדַסוֹס.</p>

<p>פְּצָעוֹ בְשִׁכְמוֹ שֶׁל־יָמִין, וַיִּנְחַר בְּנָפְחוֹ אֶת־נַפְשׁוֹ,</p>

<p>פּוֹעֶה מֵעָצְמַת־מַכָּתוֹ, מִתְפַּלֵּשׁ בָּאָבָק וַיָּמֹת.</p>

<p>וְיֶתֶר הַסּוּסִים הִתְפָּרְדוּ, וַיִּצְנַח הָעֹל, וּבְעִרְבּוּבְיָה  470</p>

<p>נָפְלוּ הַמּוֹשְׁכוֹת, כִּי סוּסוֹ הַנּוֹסָף מִתְפַּלֵּשׁ בָּאָבָק.</p>

<p>אַךְ אַבְטוֹמֶדּוֹן, תּוֹפֵשׂ־הַכִּידוֹן, הוּא מָצָא תַּחְבֻּלָּה,</p>

<p>תָּפַס אֶת־חַרְבּוֹ הַגְּדוֹלָה מֵעַל פְּנֵי־יְרֵכוֹ הַקָּשָׁה,</p>

<p>מִהֵר וְחָתַךְ הָרְצוּעוֹת, וְלֹא הָיָה לָרִיק כָּל־עֲמָלוֹ:</p>

<p>סוּסָיו הִזְדַּקְפוּ, וְקָמוּ וַיִּמְשְׁכוּ בִרְצוֹעוֹתֵיהֶם.  475
<br><br />
שֵׁנִית הִתְקָרְבוּ הַשְּׁנַיִם לִתְגָּר מִלְחֶמֶת הַמָּגוֹר.</p>

<p>הֶחֱטִיא שׁוּב הַמַּטָּרָה רֹמַח־סַרְפֵּדוֹן הַמַּבְרִיק,</p>

<p>עֹקֶץ־הַכִּידוֹן כִּי חָלַף מִמַּעַל לְשֶׁכֶם פַּטְרוֹקְלוֹס,</p>

<p>אוּלָם בַּגִּבּוֹר לֹא פָגָע. וַיָּטֶל פַּטְרוֹקְלוֹס נְחֻשְׁתּוֹ,</p>

<p>וְרֵיקָם לֹא טָסָה חֲנִיתוֹ הַשְּׁלוּחָה מִיָּד נַעֲרָצָה,  480</p>

<p>פָּגְעָה בְמָקוֹם שָׁם יָלִיט הַטַּרְפֵּשׁ אֶת־לִבּוֹ הָאַדִּיר.</p>

<p>נָפַל לָאָרֶץ כָּאַלּוֹן, וְכַאֲשֶׁר תִּפֹּל הַתִּרְזָה,</p>

<p>אוֹ כְאַשּׁוּחַ גְּבַה־קוֹמָה, שֶׁחוֹטְבֵי־הָעֵצִים בֶּהָרִים</p>

<p>חָטְבוּ בְקַרְדֹּם מְלֻטָּשׁ לַעֲשׂוֹת קוֹרָה לַסְּפִינָה, –</p>

<p>כָּכָה שָׁכַב סָרוּחַ אָז לִפְנֵי הַסּוּסִים וְהָרֶכֶב,  485</p>

<p>בְּנַחֲרַת־אֵימָה מְחַטֵּט בְּיָדָיו אֶת־אֶרֶץ הַדָּמִים.</p>

<p>כְּאוֹתוֹ שׁוֹר לִמֻּד שָׂדֶה וְעוֹטֵה הַגָּאוֹן שֶׁטָּרַף</p>

<p>אוֹתוֹ הָאַרְיֵה הַפּוֹרֵץ בְּפָרוֹת מִתְקַשּוֹת־בְּלֶכְתָּן,</p>

<p>נָאֹק יִנְאַק וְיִגְוַע בֵּין מַלְתְּעוֹת לָבִיא, – כֵּן נָפַל</p>

<p>מֵת בְּיַד פַּטְרוֹקְלוֹס נְשִׂיא־הַלִּיקִיִּים עֲדוּיֵי־הַצִּנָּה. 490</p>

<p>עוֹדוֹ נוֹשֵׁם בְּקֶצֶף קָרָא לְרֵעוֹ אֲהוּבוֹ:</p>

<p>&quot;גְּלַבְקוֹס יַקִּירִי, הַגִּבּוֹר בַּגְּבָרִים, הֵן עַתָּה עָלֶיךָ</p>

<p>לִהְיוֹת מֵטִיל חֲנִיתוֹת וְגִבּוֹר מִלְחָמָה בָאָרֶץ,</p>

<p>עַתָּה תִשְׁתּוֹקֵק לְבַלְהוֹת מִלְחָמָה אִם־בֶּן־חַיִל אַתָּה.</p>

<p>תְּחִלָּה לֵךְ וְאָמַרְתָּ לְכָל־שָׂרֵי לִיקְיָה וְעוֹדְדֵם  495</p>

<p>לְכָל־גְּדוּדֵיהֶם וְיִלָּחֲמוּ בְּעַד מַלְכָּם סַרְפֵּדוֹן מִסָּבִיב.</p>

<p>אַחַר תִּלָּחֵם גַּם אַתָּה בִגְלָלִי בִּנְחֻשְׁתְּךָ הַשְּׁנוּנָה,</p>

<p>יַעַן כִּי אֶהְיֶה לִכְלִמָּה וּלְחֶרְפָּה לְךָ כָּל־הַיָּמִים,</p>

<p>אִם־יָבוֹאוּ אֲכַיִּים לְפַשֵּׁט אוֹתִי, כִּי נָפַלְתִּי</p>

<p>אֵצֶל הַסְּפִינוֹת וְנָשְׂאוּ הֵם מֵעָלַי אֶת־כְּלֵי־נִשְׁקִי. 500</p>

<p>אַתָּה חֲזַק וְהִתְחַזֵּק וְעוֹדֵד הָעָם אֶת־כֻּלָּמוֹ&quot;.
<br><br />
הוּא אַךְ כִּלָּה לְדַבֵּר, וְקֵץ כָּל־בָּשָׂר בָּא הֵלִיט</p>

<p>עֵינָיו וּנְחִירָיו. אָז פָּסַע פַּטְרוֹקְלוֹס בְּרַגְלוֹ עַל־חָזוֹ</p>

<p>עָקַר חֲנִיתוֹ מִגּוּפוֹ, וַתֵּצֵא סַרְעַפְתּוֹ אַחֲרֶיהָ,</p>

<p>הוֹצִיא עִם־עֻקְצוֹ שֶׁל־רָמְחוֹ גַּם אֶת־נִשְׁמָתוֹ מִמֶּנּוּ. 505</p>

<p>אָחֲזוּ הַמִּרְמִידוֹנִים בַּסּוּסִים הַצּוֹהֲלִים, עֲצָרוּם,</p>

<p>יַעַן כִּי־שָׁאֲפוּ לָרוּץ, כִּי עָזְבוּ אֶת־רֶכֶב מוֹשְׁלֵיהֶם.
<br><br />
נַפְשׁוֹ שֶׁל־גְּלַבְקוֹס נֶעֶצְבָה, עֵת שָׁמַע אֶת־רֵעוֹ מְדַבֵּר,</p>

<p>לִבּוֹ הִצְטַעֵר מְאֹד, כִּי אֵין לְאֵל יָדוֹ לְהוֹשִׁיעַ.</p>

<p>לָחַץ בְּכַפּוֹ אֶזְרוֹעוֹ, כִּי צִעֲרָה אוֹתוֹ מַכָּתוֹ   510</p>

<p>צַעַר גָּדוֹל, כִּי פְּצָעוֹ טֶבְקְרוֹס בְּחֵץ, עֵת הוּא נִלְחָם,</p>

<p>מֵגֵן עַל־חוֹמוֹת הַקִּרְיָה הַגְּבֹהוֹת וְעַל־רֵעָיו־עֲמִיתָיו.</p>

<p>הֶעְתִּיר, הִתְפַּלֵּל לְפֵיבּוֹס־אַפּוֹלוֹן הַנּוֹגֵף־מֵרָחוֹק:</p>

<p>&quot;שִׁמְעָה, הַמּוֹשֵׁל הַשּׁוֹהֶה בֵּין בְּאֶרֶץ לִיקִיָה הַשְּׁמֵנָה</p>

<p>בֵּין בְּעִיר טְרוֹיָה, וְאַתָּה אָזְנֶיךָ קַשֻּׁבוֹת בְּכָל־מָקוֹם,  515</p>

<p>תִּשְׁמַע לְגֶבֶר מְעֻנֶּה, כָּמוֹנִי הַיּוֹם, אִישׁ מַכְאוֹבִים.</p>

<p>הִנֵּה זֶה פִצְעִי הַגָּדוֹל מַכְאוֹבוֹ מָה־אָיֹם בִּזְרוֹעִי,</p>

<p>כְּאֵב עַל־כְּאֵב צִעֲרוּהָ וְאֵין יֵשׁ בִּיכָלְתִּי וְאֶעֱצֹר</p>

<p>דָּמִי הַנִּגָּר וְשׁוֹטֵף, וְשִׁכְמִי יָגֵעַ מִפִּצְעִי.</p>

<p>כַּפִּי – תַּשׁ כֹּחָהּ לְהַחֲזִיק חֲנִיתִי אוֹ לְהִלָּחֵם  520</p>

<p>בְּאוֹיְבַי בְּנַפְשִׁי. וְהִנֵּה הַגִּבּוֹר־בָּאָדָם אֵינֶנּוּ,</p>

<p>גָּוַע סַרְפֵּדוֹן בֶּן־זֶבְס, כִּי גַם אֶת־בְּנוֹ זֶה לֹא מִלֵּט.</p>

<p>אָנָּא, הַמּוֹשֵׁל, הוֹשִׁיעָה נָא, רְפָא נָא לִי פִצְעִי הַנּוֹרָא,</p>

<p>שַׁכֵּךְ מַכְאוֹבִי הַנּוֹרָא, תְּנָה עָצְמָה וְאֶעֱצֹר כֹּחַ</p>

<p>לַזְעִיק אֶת־כָּל־הַלִּיקִיִּים, אֶת־רֵעַי, לְעוֹדְדָם לְהִלָּחֵם, 525</p>

<p>וְאֶלְחַם סָבִיב לִגְוִיַּת הַגֶּבֶר הֶחָלָל גַּם אָנִי&quot;.
<br><br />
כָּכָה הִתְפַּלֵּל הַלָּז, וַיֵּעָתֶר לוֹ פֵיבּוֹס־אַפּוֹלוֹן.</p>

<p>שִׁכֵּךְ הַמַּכְאוֹב הַנּוֹרָא, וְעָצַר בְּעַד דָּמָיו הַשְּׁחוֹרִים</p>

<p>לִהְיוֹת נִגָּרִים מִפִּצְעוֹ, וַיִּפַּח בְּלִבּוֹ הַגְּבוּרָה.</p>

<p>הִכִּיר זֹאת גְּלַבְקוֹס בְּלִבּוֹ, וַתִּשְׂמַח נַפְשׁוֹ וַתָּגֶל,  530</p>

<p>יַעַן כִּי־מִהֵר לִשְׁמֹעַ תְּפִלָּתוֹ אַפּוֹלוֹן הַשַּׂגִּיא.</p>

<p>תְּחִלָּה הָלַךְ וְדִבֶּר בְּאָזְנֵי הַשָּׂרִים וְעוֹדְדָם</p>

<p>לְכָל־גְּדוּדֵיהֶם וְיִלָּחֲמוּ בְּעַד מַלְכָּם סַרְפֵּדוֹן מִסָּבִיב.</p>

<p>אַחֲרֵי־כֵן שָׁב אֶל־הַטְּרוֹיִים, פּוֹסֵעַ צְעָדִים אֲרֻכִּים,</p>

<p>לִמְצֹא אֶת־פּוּלִידַמַס בֶּן־פַּנְתּוֹס וְגַם אֶת־אֲגֵנוֹר,  535</p>

<p>אֶת־אֵינֵיאַס וְאֶת־הֶקְטוֹר נֶאְפַּד־שִׁרְיוֹן־הַנְּחשֶׁת.</p>

<p>נִצָּב קָרוֹב לָאֵלֶּה, וַיֹּאמֶר אֶת־אִמְרוֹת־הַכָּנָף:</p>

<p>&quot;הֶקְטוֹר, לְגַמְרֵי שָׁכַחְתָּ אֶת־כָּל־בְּנֵי־בְרִיתְךָ הַפָּעַם,</p>

<p>אֵלֶּה הַנּוֹפְחִים נִשְׁמָתָם בַּעַדְךָ וְהַרְחֵק מֵאֶרֶץ</p>

<p>אָבוֹת וְרֵעִים אֲהוּבִים, וְאַתָּה מְמָאֵן לְמַלְּטָם.  540</p>

<p>נָפַל סַרְפֵּדוֹן שַׂר צִבְאוֹת הַלִּיקִים נוֹשְׂאֵי־הַצִּנָּה,</p>

<p>הוּא אֲשֶׁר נָצַר אֶת־לִיקִיָה בְצֶדֶק וּבְיָד נַעֲרָצָה.</p>

<p>אָרֵס־הַנְּחשֶׁת הִכְנִיעוֹ בְרֹמַח פַּטְרוֹקְלוֹס הָעִזּוּז.</p>

<p>אוּלָם עוּשׁוּ, יַקִּירַי, וְתַעַל חֲמַתְכֶם פֶּן־יִשְׂאוּ</p>

<p>הַמִּרְמִידוֹנִים אֶת־נִשְׁקוֹ מֵעָלָיו וּבוֹ יִתְעַלָּלוּ, 545</p>

<p>יַעַן כִּי גָדוֹל חֲרוֹנָם בִּגְלַל הַדַּנָּאִים הָרַגְנוּ</p>

<p>אֵצֶל הַסְּפִינוֹת הַמְּהִירוֹת וַיִּפְּלוּ בַחֲנִיתוֹתֵינוּ&quot;.
<br><br />
כָּכָה דִבֵּר, וְהַטְּרוֹיִים לְבָבָם הִצְטַעֵר וַיִּכְאָב,</p>

<p>יָגוֹן וְתוּגָה אֲפָפוּם, וּבְיַעַן כִּי מָגֵן לַקִּרְיָה</p>

<p>הָיָה וְאִם־גַּם בֶּן־נֵכָר, וְרַבִּים הָעָם אֲשֶׁר אִתּוֹ, 550</p>

<p>וְעוֹד הָיָה גִבּוֹר אִישׁ־חַיִל הַמְצֻיָּן בְּאַנְשֵׁי מִלְחָמָה.</p>

<p>בְּלֵב מָלֵא גְבוּרָה הֵישִׁירוּ כְלַפֵּי מַעַרְכוֹת דַּנָּאִים,</p>

<p>הֶקְטוֹר בְּרֹאשָׁם, כִּי חָרָה לוֹ עַל־סַרְפֵּדוֹן הַגִּבּוֹר.</p>

<p>וְאֶת־הָאֲכַיִּים מְעוֹדֵד פַּטְרוֹקְלוֹס, הוּא בְנוֹ שֶׁל־מֶנֵּיטְיוֹס,</p>

<p>דִּבֵּר לִשְׁנֵי הָאָיַסִּים וְהֵם שׁוֹאֲפִים קְרָבוֹת בְּעַצְמָם: 555</p>

<p>&quot;אָיַס וְאָיַס, הֵן עַתָּה זִכְרוּ גְבוּרַת מִלְחָמָה,</p>

<p>כַּאֲשֶׁר עוֹשִׂים הֱיִיתֶם מִלְּפָנִים, וְאוּלָם עוֹד יוֹתֵר.</p>

<p>שׁוֹכֵב מֵת זֶה אֲשֶׁר עָלָה הָרִאשׁוֹן בְּחוֹמַת־אֲכַיִּים,</p>

<p>הוּא הוּא סַרְפֵּדוֹן, וְאִלּוּ יָכֹלְנוּ וְנָשָׂאנוּ אֶת־נִשְׁקוֹ</p>

<p>אֲשֶׁר עַל־שִׁכְמוֹ לְהִתְעַלֵּל בְּגוּפוֹ וּלְהַכּוֹת בִּנְחשֶׁת  560</p>

<p>רַחֵם לֹא־תֵדַע בְּרֵעָיו הַיּוֹצְאִים לְהָגֵן עַל־מֵתָם&quot;.
<br><br />
כָּכָה הִבִּיעַ, וְאוּלָם גַּם הֵם נַפְשָׁם שָׁאֲפָה קְרָבוֹת.</p>

<p>וְאַחֲרֵי חַזְּקָם הַשּׁוּרוֹת מִזֶּה וּמִזֶּה, וַיִּתְפָּרְצוּ</p>

<p>יַחַד טְרוֹיִים וְלִיקִיִּים, אֲכַיִּים וּמִרְמִידוֹנִים,</p>

<p>לַעֲרֹךְ קְרָבוֹת מִסָּבִיב לִגְוִיַּת הַגֶּבֶר הֶחָלָל, 565</p>

<p>תְּרוּעַת־אֵימָה שָׁם עָלְתָה וְצִלְצוּל כְּלֵי נֶשֶׁק הַגְּבָרִים.</p>

<p>וְזֵאוּס הֶאֱפִיל בְּלֵילוֹ הַמַּשְׁחִית עַל־קְרָב הַבַּלָּהוֹת,</p>

<p>לְמַעַן תִּגְבַּרְנָה כָּל־בַּלְהוֹת הַקְּרָב וְהַמָּגוֹר סְבִיב בְּנוֹ שָׁם.
<br><br />
פָּרְצוּ בִתְחִלָּה הַטְּרוֹיִים בִּבְנֵי־הָאֲכַיִּים הַשְּׂמֵחִים,</p>

<p>יַעַן כִּי־נָפַל אָז אִישׁ, וְלֹא מִן־הַנִּקְלִים בַּאֲכַיָּה,   570</p>

<p>בְּנוֹ שֶׁל־אֲגַקְלֵס הַגִּבּוֹר הֲלֹא הוּא אֶפֵּיגֵס הַנַּעֲלֶה,</p>

<p>אֲשֶׁר מָלַךְ לְפָנִים בְּבּוּדֵיאוֹן זֹה רַבַּת־הָאָדָם.</p>

<p>אוּלָם אַחַר הַכּוֹתוֹ שָׁם נֶפֶשׁ בֶּן־דּוֹדוֹ הָאָצִיל,</p>

<p>נִמְלַט בָּא פָלִיט אֶל־פֵּלֵס וְתֶטִיס, לָהּ רַגְלֵי־הַכָּסֶף.</p>

<p>וְהֵמָּה שְׁלָחוּהוּ עִם־בְּנָם, עִם־אֲכִילֵס הַפּוֹרֵץ־בַּפְּלֻגּוֹת, 575</p>

<p>עִירָה אִילְיוֹנָה הַבְּרוּכָה־בְסוּסִים וַיִּלָּחֵם בַּטְּרוֹיִים.</p>

<p>הוּא אַךְ תָּפַשׂ בַּגְּוִיָּה, וְהֶקְטוֹר הַמַּבְרִיק הִכָּהוּ</p>

<p>בְּאֶבֶן גְּדוֹלָה בְרֹאשׁוֹ, וַיְנֻפַּץ הָרֹאשׁ וַיִּבָּקַע</p>

<p>תַּחַת הַקּוֹבַע הַכָּבֵד, וַיִּפֹּל עַל־מֵתוֹ אַפָּיִם.</p>

<p>פָּרַשׂ עָלָיו הַמָּוֶת הָאָיֹם וּמְהָרֵס־הַחַיִּים.  580</p>

<p>כָּאַב מְאֹד לֶב־פַּטְרוֹקְלוֹס, כִּי רָאָה אֶת־רֵעוֹ הַמּוּטָל,</p>

<p>פָּרַץ וְעָבַר בֵּין שׁוּרוֹת הֶחָלוּץ הַלּוֹחֲמוֹת, נֶחְפָּז</p>

<p>דּוֹמֶה לַגַּז אֲשֶׁר הִפְחִיד זַרְזִירִים וְעוֹרְבֵי־הַנָּחַל, –</p>

<p>כָּךְ הִתְנַפַּלְתָּ, פַּטְרוֹקְלוֹס הַפָּרַשׁ הַגִּבּוֹר, עַל־טְרוֹיִים</p>

<p>וְעַל־לִיקִיִּים, כִּי חָרָה לְךָ עַל־רֵעֲךָ הַיָּקָר.   585</p>

<p>הִכָּה אֶת סְתֶּנֶּלָאוֹס, אֶת־בֶּן־אִתֵּימֶנֵּס אֲהוּבוֹ,</p>

<p>בְּאֶבֶן גְּדוֹלָה בַּמַּפְרֵק וַיְרוֹצֵץ אֶת־גִּידָיו הַמְּקַשְׁרִים.</p>

<p>אָחוֹר נָסוֹגוּ אָז שׁוּרוֹת הֶחָלוּץ וְהֶקְטוֹר הַמַּבְרִיק.</p>

<p>הַרְחֵק כִּמְטַחֲוֵי רֹמַח זֶה אֶרֶךְ־הָעֵץ, שֶׁהֱטִילוֹ</p>

<p>גֶּבֶר נֶאְדָּר בָּעֹז בֵּין בְּתַחֲרוּת קְרָבוֹת,   590</p>

<p>בֵּין בַּמִּלְחָמָה, עֵת סְבִיבָיו הֲמוֹנֵי הָאוֹיֵב הַמַּשְׁחִית, –</p>

<p>הַרְחֵק כֵּן שָׁבוּ הַטְּרוֹיִים, כִּי בְנֵי־הָאֲכַיִּים דְּחָקוּם.</p>

<p>פָּתַח גְּלַבְקוֹס, שַׂר־צִבְאוֹת לִיקִיִּים כָּל־נוֹשְׂאֵי־הַמָּגֵן,</p>

<p>הִפְנָה הוּא רִאשׁוֹן אֶת־פָּנָיו וַיַּךְ אֶת־בַּתִּיקְלֵס הַגִּבּוֹר</p>

<p>בְּנוֹ שֶׁל־כַלְקוֹן, אֲהוּבוֹ, וּבַיִת לוֹ נָאֶה בְהֶלַּס,  595</p>

<p>כָּבֵד בְּהוֹן וּבְעשֶׁר וּבֵין מִרְמִידוֹנִים מְצֻיָּן.</p>

<p>דְּקָרוֹ גְּלַבְקוֹס בָּרֹמַח בְּאֶמְצַע חָזֵהוּ, בְּהַפְנוֹתוֹ</p>

<p>פִּתְאֹם אֶת־פָּנָיו כְּנֶגְדּוֹ, וְזֶה הִדְבִּיקָהוּ כִּי דְלָקוֹ.</p>

<p>נָפַל אַרְצָה בְשָׁאוֹן, וּבְנֵי־הָאֲכַיִּים מִתְאַבְּלִים,</p>

<p>יַעַן כִּי־נָפַל הַשָּׂר, וְהַטְּרוֹיִים נַפְשָׁם עַלִּיזָה.  600</p>

<p>עָמְדוּ צְפוּפִים מִסָּבִיב לַמֵּת. אַךְ בְּנֵי־הָאֲכַיִּים</p>

<p>הֵמָּה גְבוּרָתָם לֹא שָׁכְחוּ וּבְאֹמֶץ לֵב פָּרְצוּ בָאוֹיֵב.</p>

<p>וּמֵרִיאוֹנֵס הִכְרִיעַ אֶת־אַחַד הַטְּרוֹיִים הַחֲמֻשִּׁים,</p>

<p>אֶת־בֶּן־אוֹנֵטוֹר, הֲלֹא הוּא לָאוֹגוֹנוֹס הַכֹּהֵן</p>

<p>לְזֶבְס שֶׁבְּאִידָה, וְהָעָם כִּבְּדָהוּ כְאַחַד הָאֵלִים. 605</p>

<p>תַּחַת הַלֶּסֶת וְהָאֹזֶן הִכָּהוּ, וְזֶה קַל מְהֵרָה</p>

<p>נָפַח אֶת־נַפְשׁוֹ, וְאֹפֶל וְאֵימָה חֲשֵׁכָה סַכּוּהוּ.</p>

<p>וּבְמֵרִיאוֹנֵס אָז הֵטִיל אֵינֵיאַס אֶת־רֹמַח נְחֻשְׁתּוֹ,</p>

<p>יַעַן כִּי־זָמַם לְהַכּוֹתוֹ, וְזֶה בָא מִתְכַּסֶּה בְמָגִנּוֹ,</p>

<p>אֶפֶס הוּא רָאָה בְעוֹד מוֹעֵד אֶת־רֹמַח הַנְּחשֶׁת וְנִצָּל, 610</p>

<p>גָּחַן כְּלַפָּיו, וְנִתְקַע הָרֹמַח הָאַדִּיר בָּאָרֶץ</p>

<p>מֵאֲחוֹרָיו, וְעֵצוֹ הִזְדַּעְזַע כֻּלּוֹ וְרָעַד.</p>

<p>אַחֲרֵי־כֵן נָח בְּקִרְבּוֹ כֹּחַ הַסַּעַר שֶׁל־אָרֵס.</p>

<p>נִתְקַע רֹמַח אֵינֵיאַס בָּאָרֶץ כְּשֶׁהוּא מִזְדַּעְזֵעַ,</p>

<p>עָף שָׁלוּחַ לָרִיק מִזְּרוֹעוֹ אַדִּירַת־הַכֹּחַ.   615</p>

<p>חָרָה לְאֵינֵיאַס מְאֹד, וַיִּשָּׂא אֲמָרָיו וַיֹּאמֶר:</p>

<p>&quot;הוֹי, מֵרִיאוֹנֵס, וְאִלּוּ פְגָעַתְךָ חֲנִיתִי, וְנַחְתָּ</p>

<p>מְנוּחַת עוֹלָמִים, וְאִם־אָכֵן רַקְדָן מְצֻיָּן הִנֶּךָּ&quot;.
<br><br />
אָז מֵרִיאוֹנֵס לוֹ יַעַן, הַגֶּבֶר הַמְּצֻיָּן־בְּרָמְחוֹ:</p>

<p>&quot;קָשֶׁה, אֵינֵיאַס, מִמְּךָ הַדָּבָר, וְאִם־גַּם עָצַמְתָּ,  620</p>

<p>לִכְבּשׁ כֹּחַ כָּל־אָדָם הַיּוֹצֵא לִקְרָאתְךָ וְאוֹמֵר</p>

<p>לִתְגָּר אִתְּךָ מִלְחָמָה. הֲלֹא מִבְּנֵי־תְמוּתָה נוֹלָדְתָּ.</p>

<p>וְאִלּוּ פְּצַעְתִּיךָ אֲנִי בָאֶמְצַע בַּנְּחשֶׁת הַשְּׁנוּנָה,</p>

<p>חִישׁ אָז נָתַתָּ, וְאִם־גַּם עָצַמְתָּ וְיָדֶיךָ חֲזָקוֹת,</p>

<p>לִי אֶת־הַתְּהִלָּה וְאֶת־נַפְשְׁךָ – לְהַדֵס הַמְצֻיָּן־בְּסוּסָיו&quot;. 625
<br><br />
כָּכָה סָח, אַךְ פַּטְרוֹקְלוֹס הָאַדִּיר הוֹכִיחוֹ בִדְבָרִים:</p>

<p>&quot;מָה, מֵרִיאוֹנֵס, תְּדַבֵּר, וְאַתָּה אִישׁ חַיִל הִנֶּךָּ?</p>

<p>הֵן בְּשֶׁל־דִּבְרֵי חֲרָפוֹת לֹא יִטְּשׁוּ הַטְּרוֹיִים אֶת־מֵתָם</p>

<p>עַד שֶׁלֹּא הֶאֱפִילָה עַל־אֶחָד מֵהֶם הָאֲדָמָה.</p>

<p>קְרָב בְּיָדַיִם יֵחָרֶץ, וְדִבְרֵי מוֹעֵצָה בִדְבָרִים.  630</p>

<p>הִנֵּה לֹא עֵת עַתָּה לַרְבּוֹת בְּמִלִּים, כִּי־אִם לְהִלָּחֵם&quot;.
<br><br />
אָמַר וַיִּפְרֹץ קָדִימָה, וְהַגֶּבֶר הַנַּעֲלֶה בָא אַחֲרָיו.</p>

<p>כְּאוֹתוֹ קוֹל חוֹטְבֵי־הָעֵצִים בֶּהָרִים בְּנִקְרוֹת הַיְעָרִים,</p>

<p>קוֹל אֲשֶׁר עוֹלֶה וְנִשְׁמָע עַד לְמֵרָחוֹק מִסָּבִיב,</p>

<p>עָלָה קוֹל גָּדוֹל עַל־פְּנֵי כָל־הָאָרֶץ רַחֲבַת־הַדְּרָכִים, 635</p>

<p>רַעַם נְחשֶׁת וְעוֹרוֹת, מָגִנֵּי־עוֹר־פָּרִים נֶהְדָּרִים</p>

<p>תַּחַת הַלְמוּת־חֲרָבוֹת וּמַחַץ־חֲנִיתוֹת פִּיפִיּוֹת.</p>

<p>אוּלָם גַּם רֵעוֹ כְנַפְשׁוֹ לֹא הָיָה מַכִּיר בְּסַרְפֵּדוֹן</p>

<p>הָאֱלֹהִי, כִּי כִסּוּהוּ הַחִצִּים, הַדָּם וְהָאָבָק</p>

<p>מִנִּי כַף רֶגֶל וְעַד רֹאשׁ, וְאֵין בּוֹ מְתֹם בִּגְוִיָּתוֹ. 640</p>

<p>וְאַנְשֵׁי הַחַיִל עוֹד שׁוֹקְקִים מִסָּבִיב לַמֵּת, כְּאוֹתָם זְבוּבִים</p>

<p>מְזַמְזְמִים בְּחַצְרוֹת הָרוֹעִים עַל־כַּדֵּי הַחֲלִיבָה הַמְּלֵאִים</p>

<p>בְּיַרְחֵי הָאָבִיב הַצַּחִים, כְּשֶׁמְּלֵאִים הַכֵּלִים הֶחָלָב, –</p>

<p>כָּכָה שָׁקְקוּ סָבִיב לַמּוּמָת, וְזֵאוּס לֹא גָרַע</p>

<p>עֵינָיו הַנּוֹצְצוֹת מֵהֶם, מִתְבּוֹנֵן בְּמִלְחֶמֶת הַדָּמִים. 645</p>

<p>הִשְׁקִיף וְהִרְבָּה לְהִתְבּוֹנֵן בָּהֶם וְנוֹעָץ בְּלִבּוֹ,</p>

<p>מַעֲמִיק לַחְשֹׁב בְּנַפְשׁוֹ עַל־דְּבַר מוֹת פַּטְרוֹקְלוֹס וְחוֹקֵר,</p>

<p>אוּלַי עַתָּה יַכֶּנּוּ בְמִלְחֶמֶת הַדָּם הָאֲיֻמָּה</p>

<p>אֵצֶל גְּוִיַּת סַרְפֵּדוֹן הַגֶּבֶר הַדּוֹמֶה־לָאֵלִים,</p>

<p>הֶקְטוֹר יַכֶּנּוּ בִנְחֻשְׁתּוֹ וְנָשָׂא אֶת־נִשְׁקוֹ מִשִּׁכְמוֹ, 650</p>

<p>וְאוּלַי מוּטָב שֶׁיַּרְבֶּה עוֹד עָמָל וְכַעַס לָרַבִּים.</p>

<p>הָיָה פּוֹסֵחַ עַל־שְׁתַּיִם, וְיָשְׁרָה בְעֵינָיו הָעֵצָה,</p>

<p>אֲשֶׁר יְגָרֵשׁ בְּיַד נַעַר אֲכִילֵס בֶּן־פֵּלֵס הַגִּבּוֹר</p>

<p>שׁוּב אֶת־הַטְּרוֹיִים הָעִירָה, וְאַף אֶת־הֶקְטוֹר הַנּוֹשֵׂא</p>

<p>נֶשֶׁק־הַנְּחשֶׁת וְיִטֹּל מֵרַבִּים גְּבָרִים חַיֵּיהֶם.  655</p>

<p>תְּחִלָּה הֵרַךְ אֶת־לִבּוֹ שֶׁל־הֶקְטוֹר הַגִּבּוֹר, וַיָּנָס,</p>

<p>עָלָה בְרִכְבּוֹ וַיִּקְרָא לְצִבְאוֹת הַטְּרוֹיִים וְיִמָּלְטוּ,</p>

<p>יַעַן הִכִּיר דְּבַר זֶבְס, כִּי נָטוּ שׁוּב מֹאזְנֵי הַקֹּדֶשׁ.</p>

<p>גַּם הַלִּיקִיִּים הָעַזִּים לֹא עוֹד עָצְרוּ כֹחַ וְנָסוּ</p>

<p>כֻּלָּם, כִּי רָאוּ אֶת־מַלְכָּם וְהִנֵּה אֵין רוּחַ בְּקִרְבּוֹ,  660</p>

<p>שׁוֹכֵב בֵּין רַבִּים הֲרוּגִים, כִּי רַבִּים הָיוּ הַנּוֹפְלִים</p>

<p>אֲשֶׁר נָפְלוּ מֵעֵת קְרֹא זֶבְס לְמִלְחֶמֶת־הַזְּוָעוֹת.</p>

<p>וְנֶשֶׁק נְחֻשְׁתּוֹ הַמַּבְרִיק אֲשֶׁר לְסַרְפֵּדוֹן הֵסִירוּ</p>

<p>הַמִּרְמִידוֹנִים, וַיִּתְּנֵם בְּנוֹ שֶׁל־מֶנֵּיטְיוֹס הָעִזּוּז</p>

<p>לְרֵעָיו־עֲמִיתָיו לְשֵׂאתָם אֱלֵי־הָאֳנִיּוֹת הַגְּדוֹלוֹת. 665</p>

<p>סָח אָז לִבְנוֹ לְאַפּוֹלוֹן זֵאוּס מְכַנֵּס־הֶעָבִים:</p>

<p>&quot;פֵיבּוֹס אֲהוּבִי, קוּם שָׂא אֶת־בְּנִי אֶת־סַרְפֵּדוֹן מִקֶּרֶב</p>

<p>חִצֵּי הָאוֹיֵב וָהָלְאָה, וְנִקִּיתָ אֶת־גּוּפוֹ מִדָּמִים</p>

<p>מַעֲלִים אֹפֶל כְּעָבִים וּרְחַצְתּוֹ בְזֶרֶם הַנָּחַל,</p>

<p>תִּמְשַׁח אֶת־בְּשָׂרוֹ בְאַמְבְּרוֹסְיָה וּבִגְדֵי אַמְבְּרוֹסְיָה תַעֲטֶנּוּ. 670</p>

<p>צַו לוֹ שְׁנַיִם מְלַוִּים מְהִירִים וְקַלִּים לְקַחְתּוֹ,</p>

<p>צַו לוֹ הַמָּוֶת וְהַשֵּׁנָה, הַתְּאוֹמִים הַשְּׁנַיִם, לְשֵׂאתוֹ</p>

<p>אֶל־בְּנֵי־עַמּוֹ בְלִיקְיָה הַפּוֹרָה וְרַחֲבַת־הַשְּׁדֵמוֹת,</p>

<p>אֶחָיו וְרֵעָיו שָׁם יִקְבְּרוּהוּ וְשָׁפְכוּ הַתֵּל לוֹ,</p>

<p>צִיּוּן יָקִימוּ עַל־קִבְרוֹ, שֶׁהֵמָּה הַכָּבוֹד לַמֵּתִים&quot;. 675
<br><br />
כָּכָה סָח, וְלֹא סֵרַב אַפּוֹלוֹן הַקַּשָּׁת לְאָבִיו.</p>

<p>יָרַד מֵהַרְרֵי אִידָה לְתוֹךְ הַמִּלְחָמָה הַגְּדוֹלָה,</p>

<p>הוֹצִיא מִיָּד אֶת־גְּוִיַּת סַרְפֵּדוֹן מִתַּחַת לַחִצִּים,</p>

<p>הָלְאָה נְשָׂאוֹ וְהִרְחִיק וּרְחָצוֹ בַזֶּרֶם בַּנָּחַל,</p>

<p>סָךְ אֶת־בְּשָׂרוֹ בְאַמְבְּרוֹסְיָה וּבִגְדֵי אַמְבְּרוֹסְיָה עָטָהוּ; 680</p>

<p>צִוָּה לִשְׁנַיִם בְּנֵי־לְוָיָה מְהִירִים וְקַלִּים לְקַחְתּוֹ,</p>

<p>צִוָּה לַמָּוֶת וְלַשֵּׁנָה, לִשְׁנַיִם הַתְּאוֹמִים, לְשֵׂאתוֹ</p>

<p>אֶל־בְּנֵי־עַמּוֹ בְלִיקְיָה הַפּוֹרָה וְרַחֲבַת־הַשְּׁדֵמוֹת.
<br><br />
אֶפֶס פַּטְרוֹקְלוֹס מְעוֹרֵר אֶת־אַבְטוֹמֶדּוֹן וְאֶת־סוּסָיו</p>

<p>לִרְדֹּף אַחֲרֵי הַטְּרוֹיִים וּצְבָא הַלִּיקִיִּים – לְאֵידוֹ.  685</p>

<p>הוֹי, חֲסַר לֵב,אִלּוּ שָׁמַע לְדִבְרֵי אֲכִילֵס בֶּן־פֵּלֵס,</p>

<p>הָיָה נִמְלָט מֵרֹעַ הַגְּזֵרָה וְהַמָּוֶת הַשָּׁחוֹר.</p>

<p>אֶפֶס לְעוֹלָם גּוֹבֶרֶת עֲצַת זֶבְס עַל־עֲצוֹת הָאָדָם,</p>

<p>הוּא הוּא שֶׁיָּרֵךְ לֵב גִּבּוֹר וּבְנָקֵל יִמְנַע נִצְחוֹנוֹ,</p>

<p>וְשׁוּב הוּא בְעַצְמוֹ יְעוֹרְרֵהוּ לָצֵאת בַּקְּרָב וּלְהִלָּחֵם. 690</p>

<p>עַתָּה הִקְדִּיחַ אֶת־לֵב פַּטְרוֹקְלוֹס, בְּחֻבּוֹ וְאֶת־נַפְשׁוֹ.
<br><br />
מִי הוּא הָרִאשׁוֹן, פַּטְרוֹקְלוֹס, וּמִי הוּא הָאַחֲרוֹן מֵאֵלֶּה</p>

<p>אֲשֶׁר הָרַגְתָּ, וְהָאֵלִים כְּבָר גָּזְרוּ עָלֶיךָ הַגְּזֵרָה?</p>

<p>רִאשׁוֹן הָיָה אַדְרֵסְטוֹס, וְאַחֲרָיו אַבְטוֹנוֹס וְאֶכֶקְלוֹס,</p>

<p>פֶּרִימוֹס בְּנוֹ שֶׁל־מֶגַּס, אַפִּיסְטוֹר וְגַם מֶלַּנִּפּוֹס,  695</p>

<p>אַחֲרָיו אֶלַּסּוֹס, וְאַחֲרָיו מוּלְיוֹס וְאַחֲרָיו פִּילַרְטֵס, –</p>

<p>אֵלֶּה הֲרָגָם, וְיִתְרָם – אִישׁ אִישׁ הֲגִיגֵיהֶם בַּמְּנוּסָה.
<br><br />
הָיוּ אֲכַיִּים אָז לוֹכְדִים אֶת־טְרוֹיָה, גְּבֹהַת־הַשְּׁעָרִים,</p>

<p>וְנָפְלָה בִזְרוֹעַ פַּטְרוֹקְלוֹס, כִּי הִרְבָּה הִתְהוֹלֵל בְּרָמְחוֹ,</p>

<p>לוּלֵא אַפּוֹלוֹן, שֶׁנִּצַּב עַל־מִגְדָּל בָּנוּי לְהַפְלִיא,   700</p>

<p>זוֹמֵם עָלָיו הָרָעָה – וּמְחוֹנֵן הַתְּשׁוּעָה לַטְּרוֹיִים.</p>

<p>שָׁלֹשׁ פְּעָמִים הִתְאַמֵּץ פַּטְרוֹקְלוֹס וְקָפַץ עַל־סוֹלְלַת</p>

<p>חוֹמַת הַקִּרְיָה, וְשָׁלֹשׁ פְּעָמִים הֲדָפוֹ אַפּוֹלוֹן.</p>

<p>הִכָּה בְיָד בַּת־אַלְמָוֶת בַּמָּגֵן הַמַּבְרִיק וְשִׁלֵּשׁ;</p>

<p>אוּלָם עֵת סָעַר בָּרְבִיעִית, דּוֹמֶה לַדֵּימוֹן הַמַּשְׁחִית, 705</p>

<p>הִרְעִים אַפּוֹלוֹן בְּקוֹל נוֹרָא וַיְדַבֵּר אֶת־אִמְרוֹת־הַכָּנָף:</p>

<p>&quot;סֹב לְךָ, פַּטְרוֹקְלוֹס זְרַע־זֵאוּס! לֹא נִגְזַר כִּי תַהֲרֹס אַתָּה</p>

<p>בְּרָמְחֲךָ קִרְיַת הַטְּרוֹיִים אַמִּיצֵי הַלֵּב וְלֹא אֲכִילֵס,</p>

<p>אַף־עַל־פִּי שֶׁהוּא עוֹלֶה וְעוֹלֶה עָלֶיךָ בִגְבוּרָה!&quot;
<br><br />
כָּכָה סָח, וּפַּטְרוֹקְלוֹס מִהֵר וְנִרְתַּע לְאָחוֹר, 710</p>

<p>רָצָה לְהִמָּלֵט מִכַּעַס אַפּוֹלוֹן הַנּוֹגֵף־מֵרָחוֹק.
<br><br />
וְהֶקְטוֹר עָצַר בְּעַד סוּסָיו תְּמִימֵי־הַפַּרְסָה בְשַׁעַר</p>

<p>סְקַיָּה, נוֹעָץ בְּכִלְיוֹתָיו, אִם־לָשׁוּב וְלִלְחוֹם בֶּהָמוֹן,</p>

<p>אוֹ יְצַו לְהִתְאַסֵּף וְיַזְעִיק הָעָם עַל־הַחוֹמָה.</p>

<p>הוּא עוֹדוֹ נוֹעָץ בְּכִלְיוֹתָיו, וְאַפּוֹלוֹן נִצַּב לִקְרָאתוֹ, 715</p>

<p>שִׁנָּה אֶת־פָּנָיו פְּנֵי־גֶבֶר עוֹדֶנּוּ בַעֲלוּמָיו וּבְאוֹנוֹ –</p>

<p>אַסְיוֹס שְׁמוֹ, וְהוּא דוֹדוֹ שֶׁל־הֶקְטוֹר מַכְנִיעַ־הַסּוּסִים,</p>

<p>אָח לְהֵקַבָּה זוֹ אִמּוֹ וְיוֹצֵא חֲלָצָיו שֶׁל־דִּימַס</p>

<p>יוֹשֵׁב אֶרֶץ פְרִיגְיָה עַל־חוֹפֵי הַנָּהָר סַנְגַּרְיוֹס.</p>

<p>שִׁנָּה אַפּוֹלוֹן בֶּן־זֶבְס אֶת־פָּנָיו כְּפָנָיו וַיַּעַן:  720</p>

<p>&quot;הֶקְטוֹר, לָמָּה שָׁבַתָּ מִלְּחוֹם, וּלְךָ לֹא יָאָתָה!</p>

<p>אִלּוּ גָבַרְתִּי מִמֶּךָּ, כְּשֵׁם שֶׁחָלַשְׁתִּי הַפָּעַם,</p>

<p>וְהָיָה קַל מְהֵרָה לְאֵיד לְךָ זֶה שׁוּבְךָ מִן־הַמַּעֲרָכָה.</p>

<p>סֹב אֶת־סוּסֶיךָ אַדִּירֵי־הַפַּרְסָה וּפְגַע בְּפַּטְרוֹקְלוֹס,</p>

<p>אוּלַי תַּכֶּנּוּ שָׁם נֶפֶשׁ, אַפּוֹלוֹן כִּי יְחָנְּךָ הַתְּהִלָּה&quot;.  725
<br><br />
כָּכָה הִבִּיעַ הָאֵל וַיִּפֶן אֶל־פְּנֵי־הַמִּלְחָמָה.</p>

<p>וְהֶקְטוֹר הַמְהֻלָּל אָז צִוָּה לָאִישׁ קֶבְּרִיאוֹנֵס הָעִזּוּז</p>

<p>לַהֲפֹךְ אֶת־סוּסָיו אֶל־מוּל־פְּנֵי־מִלְחֶמֶת־הַדָּם. וְאַפּוֹלוֹן</p>

<p>חָדַר לַהֲמוֹן הָאַרְגֵּאִים וַיָּקֶם מְהוּמָה אֲיֻמָּה,</p>

<p>חָנַן הַתְּהִלָּה אֶת־הֶקְטוֹר וְאֶת־יֶתֶר הַטְּרוֹיִים שָׁם אִתּוֹ. 730</p>

<p>וְהֶקְטוֹר לֹא נָגַע וְלֹא הִכָּה בְיֶתֶר בְּנֵי־הַדַּנָּאִים,</p>

<p>נוֹהֵג אֶת־סוּסָיו אַדִּירֵי־הַפַּרְסָה לְנֹכַח פַּטְרוֹקְלוֹס.</p>

<p>הָלַךְ וְקָפַץ פַּטְרוֹקְלוֹס מֵעַל הַמֶּרְכָּבָה לָאָרֶץ,</p>

<p>רֹמַח אַדִּירִים בִּשְׂמֹאלוֹ, וִימִינוֹ תוֹפֶשֶׂת גּוּשׁ־אֶבֶן</p>

<p>לָבָן וּבַעַל זָוִיּוֹת וְכַפּוֹ מְכַסָּה עַל־כֻּלּוֹ.     735</p>

<p>נִצָּב הִתְעַצֵּם וְהִשְׁלִיךְ, לֹא הִרְבָּה לְחַכּוֹת לַגֶּבֶר,</p>

<p>קָלַע אֶל־הַמַּטָּרָה וַיִּפְגַּע בְּרַכָּבוֹ שֶׁל־הֶקְטוֹר,</p>

<p>הוּא קֶבְּרִיאוֹנֵס, הוּא בְנוֹ שֶׁל־פְּרִיאַמּוֹס לוֹ יָלְדָה פִילַגְשׁוֹ,</p>

<p>מוֹשְׁכוֹת הַסּוּסִים בְּיָדָיו. וַיִּפְגַּע זֶה גּוּשׁ הַזָּוִיּוֹת</p>

<p>בְּמִצְחוֹ בַתָּוֶךְ וַיְרוֹצֵץ גַּבּוֹתָיו הַשְּׁתַּיִם, וְלֹא עָמְדָה  740</p>

<p>עֶצֶם גֻּלְגָּלְתּוֹ, וְעֵינָיו נָשְׁרוּ לָאָרֶץ בָּאָבָק</p>

<p>לִפְנֵי רַגְלָיו, וְהוּא נָפַל מֵעַל הַמֶּרְכָּבָה הַנָּאוָה,</p>

<p>דּוֹמֶה לְשׂוֹחֶה בַּמַּיִם, וְנַפְשׁוֹ עַצְמוֹתָיו נָטָשָׁה.</p>

<p>אָז לוֹ לָעַגְתָּ פַּטְרוֹקְלוֹס מַכְנִיעַ־הַסּוּסִים, וַתֹּאמֶר:</p>

<p>&quot;שׁוּרוּ הַגֶּבֶר הַזָּרִיז, מַה הֵיטִיב וְקָפַץ לְמָטָּה!  745</p>

<p>וְאִלּוּ זֶה מַעֲשֵׂהוּ בְמֵימֵי הַיָּם רַב־הַדָּגָה,</p>

<p>הָיָה הַגֶּבֶר אָז מַסְפִּיק לְרַבִּים מִצֵּיד חֶלְזוֹנוֹתָיו,</p>

<p>קוֹפֵץ מֵעַל הָאֳנִיָּה, וְאִם־גַּם הַיָּם הוֹלֵךְ וְסוֹעֵר,</p>

<p>כַּאֲשֶׁר קָפַץ הַפַּעַם מֵעַל הַמֶּרְכָּבָה בָאָבָק.</p>

<p>אָכֵן יֶשְׁנָם קַפְּצָנִים מְאֹד זְרִיזִים גַּם בֵּין הַטְּרוֹיִים&quot;. 750
<br><br />
כָּכָה סָח, וַיִּתְפָּרֵץ אֶל־גּוּף קֶבְּרִיאוֹנֵס הַגִּבּוֹר,</p>

<p>נִמְשָׁל בְּקִצְפּוֹ לְאַרְיֵה, שֶׁפָּרַץ בִּגְדֵרַת הַבָּקָר,</p>

<p>וְחֵץ חָלַף עָבַר אֶת־לִבּוֹ, וְעֵקֶב גְּבוּרָתוֹ גַם יִגְוָע, –</p>

<p>כָּכָה טַשְׂתָּ, פַּטְרוֹקְלוֹס, בְּעֶבְרָתְךָ עֲלֵי־קֶבְּרִיאוֹנֵס.</p>

<p>וְהֶקְטוֹר גַּם הוּא קָפַץ אַרְצָה מֵעַל הַמֶּרְכָּבָה הַנָּאוָה.  755</p>

<p>אָסְרוּ מִלְחָמָה הַשְּׁנַיִם עַל־דְּבַר קֶבְּרִיאוֹנֵס, כְּאוֹתָם</p>

<p>שְׁנַיִם אֲרָיוֹת, הָרָבִים עַל־רָמוֹת הָהָר עַל־דְּבַר צְבִיָּה</p>

<p>מֵתָה, כִּי שְׁנֵיהֶם רְעֵבִים וּשְׁנֵיהֶם תְּפַעֲמֵם גְּבוּרָה, –</p>

<p>כָּכָה נִלְחֲמוּ עַל־קֶבְּרִיאוֹנֵס מֵיטִיבֵי־הַתְּרוּעָה</p>

<p>בְּנוֹ שֶׁל־מֶנֵּיטְיוֹס – פַּטְרוֹקְלוֹס הָעִזּוּז וְהֶקְטוֹר הַמְהֻלָּל, 760</p>

<p>אוֹמְרִים לִפְצֹעַ אִישׁ אִישׁ בְּשַׂר רֵעוֹ בִּנְחשֶׁת אַכְזָרִית.</p>

<p>הֶקְטוֹר תָּפַשׂ בְּרֹאשׁוֹ, הֶחֱזִיק בּוֹ וְלֹא הִרְפָּה,</p>

<p>רַגְלָיו אָחַז פַּטְרוֹקְלוֹס. אַךְ יֶתֶר בְּנֵי־הַדַּנָּאִים</p>

<p>הֵמָּה הִתְעָרְבוּ בַטְּרוֹיִים, הִתְלַכְּדוּ בְמִלְחֶמֶת הַדָּמִים.
<br><br />
מָשָׁל לְתֵימָן וְקָדִים, כְּשֶׁהֵם זֶה עִם־זֶה נֶאֱבָקִים 765</p>

<p>בְּנִקְרַת־הֶהָרִים וְיִפְרְצוּ פֶּרֶץ בַּיַּעַר הַמֵּצַל,</p>

<p>כּוֹפְפִים אַלּוֹן, וּמֵילָה וּמוּרָן מְדֻבְלַל־הַקְּלִפָּה,</p>

<p>חוֹבְטִים אֵלֶּה אֶת־אֵלֶּה בְּשׂוֹכוֹת אֲרֻכּוֹת־עֳקָצִים</p>

<p>בְּשָׁאוֹן וַהֲמֻלָּה אֲיֻמָּה עַד שֶׁיִּתְנַפְּצוּ בְרָעַם, –</p>

<p>כָּכָה פָּרְצוּ הַטְּרוֹיִים וּבְנֵי־הָאֲכַיִּים אִישׁ בְּאָחִיו, 770</p>

<p>הוֹרְגִים אֵלֶּה אֶת־אֵלֶּה וְלֹא הָגוּ בִמְנוּסַת אֲבַדּוֹן.</p>

<p>נִנְעֲצוּ רַבִּים רְמָחִים בָּאָרֶץ סְבִיב קֶבְּרִיאוֹנֵס,</p>

<p>חִצִּים מְכֻסֵּי־הַנּוֹצוֹת הַשְּׁלוּחִים מִיֶּתֶר אַדִּירִים,</p>

<p>רַבּוֹת אֲבָנִים גְּדוֹלוֹת אָז רִצְּצוּ מָגִנֵּי גִבּוֹרִים,</p>

<p>אֲשֶׁר נִלְחֲמוּ סָבִיב, וְהוּא שׁוֹכֵב בָּאָבָק, הִשְׂתָּרַעַ 775</p>

<p>גָּדוֹל בַּגְּדוֹלִים סָרוּחַ, וַיִּשְׁכַּח כָּל־חָכְמַת רַכָּבִים.
<br><br />
עַד שֶׁלֹּא עָמְדָה הַחַמָּה בְּאֶמְצַע שָׁמַיִם בְּדַרְכָּהּ,</p>

<p>עָפוּ הַחִצִּים מִכָּאן וּמִכָּאן, וַעֲמָמִים נָפָלוּ.</p>

<p>אוּלָם כְּשֶׁנָּטָה הַשֶּׁמֶשׁ הִיא שְׁעַת פַּתֵּחַ הַשְּׁוָרִים,</p>

<p>גָּבְרָה יַד־הָאֲכַיִּים, וְאִם־לַמְרוֹת הַגְּזֵרָה נִגְזָרָה. 780</p>

<p>מָשְׁכוּ אֶת־קֶבְּרִיאוֹנֵס הַגִּבּוֹר מִקֶּרֶב הַחִצִּים,</p>

<p>מִן־עֲנוֹת קוֹל־הַטְּרוֹיִים – וַיִּשְׂאוּ מֵעָלָיו אֶת־כֵּלָיו.</p>

<p>אֶפֶס פַּטְרוֹקְלוֹס הוּא חוֹרֵשׁ הָרָעָה עַל־טְרוֹיִים, מִתְפָּרֵץ.</p>

<p>שָׁלשׁ פְּעָמִים הִשְׂתָּעֵר, מַרְאֵהוּ כְאָרֵס הַמָּהִיר,</p>

<p>זוֹעֵק נוֹרָאוֹת וְהֵמִית אָז תִּשְׁעָה אֲנָשִׁים בְּכָל־פָּעַם; 785</p>

<p>אֶפֶס בְּהִתְפָּרְצוֹ בָרְבִיעִית, מַרְאֵהוּ כְדֵימוֹן הַמַּשְׁחִית,</p>

<p>הֵקִיץ הַקֵּץ גַּם עָלֶיךָ, פַּטְרוֹקְלוֹס הַגִּבּוֹר הַנַּעֲלֶה.</p>

<p>יַעַן כִּי־יָצָא אַפּוֹלוֹן לִקְרָאתְךָ בְּמִלְחֶמֶת־הַדָּמִים,</p>

<p>אָיֹם, וְאוּלָם פַּטְרוֹקְלוֹס לֹא רָאָה אוֹתוֹ בַקָּטֶל,</p>

<p>יַעַן כִּי־עָטָה הֶעָנָן, וְעַרְפִלֵּי־אֵל חֲתֻלָּתוֹ.    790</p>

<p>עָמַד לוֹ מֵאֲחוֹרָיו וְהִכָּה עַל־גַּבּוֹ וְעַל־כְּתֵפָיו.</p>

<p>הִכָּה בְכַף־יָדוֹ, וְעֵינָיו כָּהוּ מִיָּד בְּחוֹרֵיהֶן.</p>

<p>הִשְׁלִיךְ פֵיבּוֹס־אַפּוֹלוֹן מֵרֹאשׁוֹ קוֹבָעוֹ לָאָרֶץ,</p>

<p>נָפַל מִתְגַּלְגֵּל בְּצִלְצוּל אֶל־תַּחַת רַגְלֵי הַסּוּסִים</p>

<p>קוֹבַע הַקְּרָבוֹת הָאַדִּיר, נִגְאֲלָה צִיצִית הָרַעֲמָה,  795</p>

<p>אָבָק וְדָמִים כִּסּוּהוּ. מֵאָז כָּזֹאת לֹא נִהְיָתָה:</p>

<p>קוֹבַע זֶה נֶעְטַר רַעְמַת־סוּסִים כִּי יֻכְפַּשׁ בָּאָבָק.</p>

<p>הָיָה מְכַסֶּה אֶת־רֹאשׁ אֲכִילֵס הַגֶּבֶר הַנַּעֲלֶה,</p>

<p>עוֹטֵר לְמִצְחוֹ הַנָּאוֶה, אַךְ זֶבְס נְתָנָהוּ לְהֶקְטוֹר,</p>

<p>לָשֵׂאת אוֹתוֹ עַל־רֹאשׁוֹ, כִּי שְׁעַת פֻּרְעָנוּתוֹ קָרֵבָה. 800</p>

<p>נִשְׁבַּר כְּרֶגַע גַּם רָמְחוֹ, הָרֹמַח הַמַּאֲרִיךְ־צִלּוֹ,</p>

<p>כָּבֵד וְגָדוֹל וּמְצֻפֵּה־הַנְּחשֶׁת, וַיִּפֹּל מִשִּׁכְמוֹ</p>

<p>אַרְצָה מָגִנּוֹ הַמְכַסֶּה לְגוּפוֹ, וְעִמּוֹ גַם תֶּלְיוֹ,</p>

<p>הִתִּיר אַפּוֹלוֹן־הַמּוֹשֵׁל, הוּא בְנוֹ שֶׁל־זֶבְס, אֶת־שִׁרְיוֹנוֹ.</p>

<p>רוּחוֹ נֶעְכַּר וְנָבוֹךְ, אֲבָרָיו הַצַּחִים חָלָשׁוּ.     805</p>

<p>נִדְהָם כֹּה נִצַּב, וַיִּקְרַב אָז אֶחָד מִבְּנֵי־הַדַּרְדַּנִּים,</p>

<p>דְּקָרוֹ בְרָמְחוֹ הַשָּׁנוּן אֶל־בֵּין הַכְּתֵפַיִם מֵאָחוֹר –</p>

<p>בְּנוֹ שֶׁל־פַּנְתּוֹאוֹס – אֶבְפוֹרְבּוֹס, הָעוֹלֶה עַל־כָּל־בְּנֵי גִילוֹ</p>

<p>בְּרָמְחוֹ, בְּנַהֲגוֹ סוּסָיו וּבְרִיצַת רַגְלַיִם בַּתַּחֲרוּת,</p>

<p>יַעַן, בְּלָמְדוֹ מִלְחָמָה וּבְבוֹאוֹ בְרִכְבּוֹ רִאשׁוֹנָה,  810</p>

<p>הִשְׁלִיךְ מֵרִכְבָּם לָאָרֶץ עֶשְׂרִים גִּבּוֹרִים בַּתַּחֲרוּת.</p>

<p>הוּא הוּא פְצָעֲךָ הָרִאשׁוֹן, פַּטְרוֹקְלוֹס הַפָּרָשׁ הָאַדִּיר!</p>

<p>אַךְ לֹא הִכְנִיעַ, כִּי נָס עַל־עֲקֵבוֹ, הִתְבּוֹלֵל בֶּהָמוֹן.</p>

<p>אַחַר עָקְרוֹ אֶת־רֹמַח־הַמֵּילָה מִבְּשָׂרוֹ, וְלֹא עָמַד</p>

<p>לִתְגָּר קְרָב בְּפַּטְרוֹקְלוֹס, וְאִם־הָיָה הַלָּז חֲסַר־נֶשֶׁק. 815</p>

<p>נִגַּף פַּטְרוֹקְלוֹס מִיַּד הָאֵל, וְהָרֹמַח עֲבָרוֹ,</p>

<p>נֶחְפַּז לָבֹא בִקְהַל מֵרֵעָיו לְמַלֵּט אֶת־נַפְשׁוֹ.
<br><br />
רָאָה הֶקְטוֹר, כִּי נִפְצַע פַּטְרוֹקְלוֹס הַגִּבּוֹר בִּנְחשֶׁת</p>

<p>חַדָּה וְנָסוֹג אֶל־בֵּינוֹת כָּל־רֵעָיו־עֲמִיתָיו, וַיִּקְרַב</p>

<p>אֵלָיו הִשְׂתָּעֵר מִתּוֹךְ הַשּׁוּרוֹת וַיִּמְעַךְ כִּידוֹנוֹ   820</p>

<p>בְּבִטְנוֹ מִתָּחַת, וַיֵּצֵא עֹקֶץ הַנְּחשֶׁת מִלְּפָנָיו.</p>

<p>נָפַל לָאָרֶץ בְּרַעַשׁ לִמְגִנַּת לֶב־בְּנֵי־הָאֲכַיִּים.</p>

<p>מָשָׁל לְאַרְיֵה שֶׁהִכָּה חֲזִיר־יַעַר נֶאְזָר בִּגְבוּרָה,</p>

<p>וְהֵמָּה נִלְחֲמוּ בְחָזְקָה עַל־פִּסְגַּת הֶהָרִים הַגְּבֹהִים,</p>

<p>רָבִים עַל־אַמַּת הַמַּיִם, כִּי שְׁנֵיהֶם נַפְשָׁם צָמֵאָה,  825</p>

<p>וְהִכָּה הָאַרְיֵה לַחֲזִיר הַנּוֹשֵׁם וְנוֹשֵׁף בִּכְבֵדוּת, –</p>

<p>כָּכָה נָטַל אָז הֶקְטוֹר בְּנוֹ שֶׁל־פְּרִיאַמּוֹס בְּרָמְחוֹ</p>

<p>נִשְׁמַת פַּטְרוֹקְלוֹס הָאַדִּיר שֶׁהוֹרִיד רַבִּים שְׁאוֹלָה,</p>

<p>וְעָמַד לְפָנָיו וַיָּגֶל, מְדַבֵּר אֶת־אִמְרוֹת־הַכָּנָף:</p>

<p>&quot;וַדַּאי, פַּטְרוֹקְלוֹס, אָמַרְתָּ בְלִבְּךָ לְהַחֲרִיב אֶת־עִירִי,  830</p>

<p>לִגְזֹל מִבְּנוֹת־טְרוֹיָה חֻפְשָׁן, לָקַחַת מֵהֶן אֶת־אוֹר יוֹמָן,</p>

<p>לְנַהֲגָן שְׁבִי בָאֳנִיָּה אֶל־אֶרֶץ מוֹלַדְתְּךָ אָהַבְתָּ.</p>

<p>הוֹי, חֲסַר־לֵב, סוּסֵי הֶקְטוֹר הַמְּהִירִים הֵן טָסִים בַּשָּׂדֶה</p>

<p>לְגוֹנֵן עֲלֵיהֶן, וְאָנֹכִי חֲנִיתִי הַנּוֹצְצָה בְכַפִּי</p>

<p>אֵצֵא בְרֹאשׁ בְּנֵי־הַטְּרוֹיִים הַשּׁוֹאֲפִים קְרָבוֹת, לְמַעַן  835</p>

<p>אֶמְנַע מֵהֶן יוֹם הַגְּזֵרָה, וְאוֹתְךָ תֹאכַלְנָה הַדַּיּוֹת.</p>

<p>אֻמְלָל, גַּם לֹא הוֹשִׁיעֲךָ אֲכִילֵס הָעִזּוּז מִמֶּךָּ,</p>

<p>וַדַּאי שֶׁצִּוָּה לְךָ, עֵת אַתָּה הָלַכְתָּ וְהוּא נִשְׁאָר:</p>

<p>רְאֵה וְאַל־תָּשׁוּב אֵלַי, פַּטְרוֹקְלוֹס מַכְנִיעַ־הַסּוּסִים,</p>

<p>אֶל־הָאֳנִיּוֹת הַגְּדוֹלוֹת בְּטֶרֶם קָרַעְתָּ אֶת־כְּתֹנֶת   840</p>

<p>הֶקְטוֹר הַהוֹרֵג־בַּגְּבָרִים מְגֹאֶלֶת בְּדָם עַל־חָזֵהוּ.</p>

<p>וַדַּאי כָּךְ דִּבֵּר אֵלֶיךָ וַיְפַתֶּה אֶת־לִבְּךָ לֶב־פּוֹתֶה&quot;.
<br><br />
כָּל־עוֹד נִשְׁמָתְךָ בְקִרְבְּךָ עָנִיתָ, פַּטְרוֹקְלוֹס הַפָּרָשׁ:</p>

<p>&quot;הֶקְטוֹר! גִּילָה וְהָרִיעָה, וּבְיַעַן חוֹנְנוּךָ נִצָּחוֹן</p>

<p>זֶבְס בֶּן־קְרוֹנוֹס וּפֵיבּוֹס־אַפּוֹלוֹן, שֶׁהֵם הִכְרִיעוּנִי,  845</p>

<p>בְּנָקֵל, כִּי הֵמָּה בְעַצְמָם מִשִּׁכְמִי אֶת־נִשְׁקִי פָרָקוּ,</p>

<p>אִלּוּ נִפְגַּשְׁתִּי בְעֶשְׂרִים אֲנָשִׁים כָּמוֹךָ, הֵן כֻּלָּם</p>

<p>הָיוּ נִגְזָרִים מִיָּדִי, מִגַּרְתִּים בְּרָמְחִי הָאַדִּיר.</p>

<p>הָיְתָה בִי יַד הַגְּזֵרָה הָרָעָה, בֶּן־לֵטוֹ הִכָּנִי,</p>

<p>וּמִבְּנֵי־אָדָם – אֶבְפוֹרְבּוֹס, וְאַתָּה הַשְּׁלִישִׁי תְפַשְּׁטֵנִי. 850</p>

<p>אֶפֶס אַךְ זֹאת לְךָ אַגִּיד, וְשָׁמַרְתָּ בְלִבְּךָ אֶת־דְּבָרָי.</p>

<p>הִנֵּה יָמֶיךָ חֻצָּצוּ, וְלֹא עוֹד תַּרְבֶּה יָמִים, כְּבָר קָרוֹב</p>

<p>נִצָּב לְיָדְךָ הַמָּוֶת וְרֹעַ הַגּוֹרָל הָאַדִּיר.</p>

<p>נָפֹל תִּפֹּל בְּיַד אֲכִיל נִין־אֵאַקּוֹס הַתָּמִים&quot;.
<br><br />
כָּכָה מִלֵּל, וְקֵץ כָּל־בָּשָׂר בָּאָהוּ, וַיִּגְוָע.  855</p>

<p>מִהֲרָה נַפְשׁוֹ וַתִּזְנַח אֲבָרָיו וַתֵּרֶד שְׁאוֹלָה,</p>

<p>בּוֹכָה לְגוֹרָלָהּ, כִּי נָטְשָׁה חַיֶּיהָ וְאוֹן עֲלוּמֶיהָ.</p>

<p>וְהֶקְטוֹר הַמַּזְהִיר הִבִּיעַ לֶחָלָל הַמּוּטָל וַיַּעַן:</p>

<p>&quot;לָמָּה, פַּטְרוֹקְלוֹס, תְּדַבֵּר וּתְנַבֵּא לִי שְׁאוֹל וַאֲבַדּוֹן?</p>

<p>מִי זֶה יוֹדֵעַ אִם־לֹא בֶן־תֶּטִּיס יְפַת־הַתַּלְתַּלִּים 860</p>

<p>יִפַּח הָרִאשׁוֹן אֶת־רוּחוֹ, כִּי אָבֹא וּבְרָמְחִי אַכֶּנּוּ?&quot;
<br><br />
כָּכָה הִבִּיעַ וַיּוֹצֵא אֶת־רֹמַח נְחֻשְׁתּוֹ מִפִּצְעוֹ,</p>

<p>פָּסַע עָלָיו בְּרַגְלוֹ, וְהִפִּילוֹ עַל־גַּבּוֹ בְרָמְחוֹ.</p>

<p>חָשׁ וְהִשְׂתָּעֵר בְּרָמְחוֹ עַל־אַבְטוֹמֶדּוֹן הַגִּבּוֹר</p>

<p>נוֹהֵג בְּרֶכֶב אֲכִיל נִין־אֵאַקּוֹס מְהִיר־הָרַגְלָיִם. 865</p>

<p>רָצָה לְהָרְגוֹ; וְאוּלָם סוּסֵי אֲכִילֵס הַמְּהִירִים,</p>

<p>בְּנֵי הָאַלְמָוֶת, שֶׁחָנְנוּ הָאֵלִים אֶת־פֵּלֵס, מִלְּטוּהוּ.</p>
</blockquote>

<h2 id="שִׁירשִׁבְעָהעָשָׂר:גְּבוּרוֹתמֶנֶּלָּאוֹס">שִׁיר שִׁבְעָה עָשָׂר: גְּבוּרוֹת מֶנֶּלָּאוֹס</h2>

<blockquote>
<p>אֶפֶס מֵעֵין מֶנֶּלָּאוֹס, חֲבִיבוֹ שֶׁל־אָרֵס, לֹא נִסְתַּר,</p>

<p>אֲשֶׁר הֵמִיתוּ הַטְּרוֹיִים אֶת־בְּנוֹ שֶׁל־מֶנֵּיטְיוֹס בַּקָּטֶל.</p>

<p>חָלַף אֶת־שׁוּרוֹת הֶחָלוּץ עוֹטֶה נְחשֶׁת מַבְרֶקֶת,</p>

<p>הוֹלֵךְ וְסוֹבֵב הֶחָלָל, כְּאוֹתָהּ יוֹלֶדֶת־הָעֶגְלָה,</p>

<p>רֵאשִׁית פֶּטֶר רַחְמָהּ, הַגּוֹעָה וְסוֹבַבְתָּהּ, כֵּן סָבַב 5</p>

<p>אָז מֶנֶּלָּאוֹס הַצְּהַבְהַב אֶת־גְּוִיַּת פַּטְרוֹקְלוֹס הַגִּבּוֹר.</p>

<p>מוֹשִׁיט מִלְּפָנָיו חֲנִיתוֹ וּמָגֵן עָגֹל עַל־סְבִיבָיו</p>

<p>כְּנֶגֶד כָּל־אוֹמֵר לָגֶשֶׁת, מִתְכּוֹנֵן לְהַכּוֹתוֹ הַנָּפֶשׁ.</p>

<p>וְאוּלָם בְּנוֹ שֶׁל־פַּנְתּוֹאוֹס, הַגִּבּוֹר הַמְצֻיָּן־בְּרָמְחוֹ,</p>

<p>טֶרֶם שָׁכַח אֶת־פַּטְרוֹקְלוֹס הַתָּמִים שֶׁנָּפַל וַיִּקְרַב, 10</p>

<p>עָנָה לָאִישׁ מֶנֶּלָּאוֹס, חֲבִיבוֹ שֶׁל־אָרֵס, וַיֹּאמֶר:</p>

<p>&quot;מֶנֶּלָּאוֹס בֶּן־אַטְרֵס הַנַּעֲלֶה, הַמַּנְהִיג־בַּגּוֹיִים!</p>

<p>סוּרָה! עֲזֹב אֶת־הֶחָלָל, וְנָשָׂאתִי אֶת־נֶשֶׁק הַדָּמִים.</p>

<p>יַעַן גַּם אִישׁ מִן־הַטְּרוֹיִים וּבַעֲלֵי בְרִיתָם לֹא פְצָעוֹ</p>

<p>עַד שֶׁפְּצַעְתִּיו אָנֹכִי בְרָמְחִי בְּמִלְחֶמֶת הַדָּמִים.  15</p>

<p>לָכֶן אַל־תִּמְנַע מִמֶּנִּי לְגַדֵּל אֶת־כְּבוֹדִי בַטְּרוֹיִים,</p>

<p>פֶּן־אַכֶּכָּה וְאֶקַּח חַיֶּיךָ הַמְּתוּקִים כַּנֹּפֶת&quot;.</p>

<p>חָרָה אַף מֶנֶּלָּאוֹס הַצְּהַבְהַב וַיַּעַן וַיֹּאמֶר:</p>

<p>&quot;זֶבְס אָבִינוּ, הֲלֹא לֹא יִתָּכֵן לְהִתְפָּאֵר בְּחֻצְפָּה!</p>

<p>הֵן לֹא יִתְגָּאֶה הַנָּמֵר, וְאַרְיֵה לְבָבוֹ לֹא יִגְבַּהּ,  20</p>

<p>גַּם חֲזִיר־יַעַר הַזּוֹמֵם וּמְחַבֵּל, שֶׁקִּצְפּוֹ הַגָּדוֹל</p>

<p>בּוֹעֵר בְּלִבּוֹ מִכָּל־הַחַיָּה הַגְּדֵלָה בָאָרֶץ,</p>

<p>כַּאֲשֶׁר גָּבַהּ לְבַב בְּנֵי־פַּנְתּוֹאוֹס, רוֹמֵי־הַכִּידוֹן.</p>

<p>אָכֵן לֹא הִרְבָּה לֵהָנוֹת מֵחַיֵּי עֲלוּמָיו וְאוֹנוֹ</p>

<p>זֶה הִפֶּרֵנוֹר מַכְנִיעַ־הַסּוּסִים עֵת יָצָא לִקְרָאתִי,  25</p>

<p>וְהוּא גַם חֵרְפַנִי כְּאִלּוּ נִקְלֵיתִי בֵּין חֵיל הַדַּנָּאִים,</p>

<p>אוּלָם, דּוֹמַנִּי, הַלָּז לֹא חָזַר אֶל־בֵּיתוֹ בְּרַגְלָיו</p>

<p>כְּדֵי לְשַׂמֵּחַ אֶת־אִשְׁתּוֹ, אֶת־אָבִיו וְאֶת־אִמּוֹ הַכְּבוּדָה.</p>

<p>כָּכָה אַכְנִיעַ הַיּוֹם גַּם אוֹנְךָ שֶׁלְּךָ, אִם־תּוֹסִיפָה</p>

<p>לַעֲמֹד נִכְחִי. וְעַתָּה אִיעָצְךָ, אַךְ שׁוּב עַל־עֲקֵבְךָ, 30</p>

<p>בֹּא בְתוֹךְ הֶהָמוֹן הַגָּדוֹל, אַל־תָּהִין פֹּה לַעֲמֹד בְּפָנָי,</p>

<p>פֶּן־תִּמְצָאֲךָ הָרָעָה. הַנִּגְלוֹת מַחְכִּימוֹת אַף פֶּתִי&quot;.</p>

<p>כָּכָה סָח לוֹ, וְלֹא שָׁמַע בְּקוֹלוֹ, וַיַּעַן וַיֹּאמֶר:</p>

<p>&quot;מֶנֶּלָּאוֹס זְרַע־זֵאוּס, הַפַּעַם תְּכַפֵּר בְּדָמְךָ</p>

<p>קוֹל דְּמֵי אָחִי הָרָגְתָּ, וְעוֹדְךָ מִתְהַלֵּל בְּפָעָלְךָ,  35</p>

<p>אֲשֶׁר עָשִׂיתָ אַלְמָנָה אֶת־אִשְׁתּוֹ בַּחֲדַר כְּלוּלוֹתֶיהָ,</p>

<p>גָּרֹם גָּרַמְתָּ לְאָבִיו וּלְאִמּוֹ הַשֹּׁד וְהַשָּׁבֶר.</p>

<p>אָכֵן הָיִיתִי מְשַׂמֵּחַ לְבַב הָאֻמְלָלִים, לוּ תַתִּי</p>

<p>בְּיַד פַּנְתּוֹאוֹס וְאִשְׁתּוֹ פְרוֹנְטִידָה הַדּוֹמָה־לָאֵלָה</p>

<p>רֹאשְׁךָ זֶה מֵעָלֶיךָ וְאֶת־כְּלֵי מִלְחַמְתְּךָ כִּי אֶשָּׂא.  40</p>

<p>הָבָה וְלֹא נוֹסִיף עוֹד לִדְחוֹת עֲמַל־הַמִּלְחָמָה הַגָּדוֹל,</p>

<p>רֵיקָם לֹא יָשׁוּב פִּתְרוֹנוֹ: אִם־גְּבוּרַת מִלְחָמָה אוֹ מְנוּסָה&quot;.</p>

<p>כָּכָה מִלֵּל, וַיִּדְקֹר בַּמָּגֵן הֶעָשׂוּי עֲגַלְגֹל,</p>

<p>אֶפֶס לֹא בָקַע הַנְּחשֶׁת, כִּי עֹקֶץ הָרֹמַח הִתְכּוֹפֵף,</p>

<p>בְּחָדְרוֹ בַמָּגֵן הָאַדִּיר. עַתָּה הִתְפָּרֵץ בֶּן־אַטְרֵס,  45</p>

<p>רֹמַח־הַנְּחשֶׁת בְּיָדוֹ וּמְפַלֵּל לְזֶבְס בַּשָּׁמָיִם,</p>

<p>פְּצָעוֹ בְרֹאשׁ בֵּית־הַבְּלִיעָה, כְּשֶׁזֶּה נָסוֹג אָחוֹר מִפָּנָיו.</p>

<p>מָעַךְ, הִכְבִּיד עַל־רָמְחוֹ, כִּי בָּטַח בִּזְרוֹעוֹ הַקָּשָׁה,</p>

<p>חָדַר רָמְחוֹ וַיַּחֲלֹף צַוָּארוֹ הָרַךְ שֶׁל־אֶבְפוֹרְבּוֹס.</p>

<p>נָפַל בְּרַעַשׁ לָאָרֶץ, וְצִלְצְלוּ עָלָיו כָּל־כֵּלָיו,   50</p>

<p>נְגֹאֲלוּ בְדָם שַׂעֲרוֹתָיו, הַדּוֹמוֹת לִשְׂעַר הַכַרִיטוֹת,</p>

<p>וּמַחְלְפוֹתָיו הַקְּלוּעוֹת בַּזָּהָב הַטּוֹב וּבַכָּסֶף.</p>

<p>מָשָׁל לְחֹטֶר שֶׁל־זַיִת מִתְנוֹסֵס שֶׁנָּטַע הַגַּנָּן</p>

<p>בְּקֶרֶן סְתָרִים, בְּמָקוֹם שֶׁיֵּשׁ בּוֹ מֵי־מַעְיָן בְּשֶׁפַע,</p>

<p>יָפֶה יְשַׂגְשֵׂג, יָנוּעַ וְסָבִיב לוֹ רוּחוֹת עֲדָנִים,   55</p>

<p>אוֹתוֹ רַכּוֹת תְּנִיעֶינָה, וּפְרָחִים מַלְבִּינִים כִּסּוּהוּ;</p>

<p>פִּתְאֹם תִּתְפָּרֵץ הָרוּחַ וּבְסַעַר וְסוּפָה גַּם תָּבֹא</p>

<p>לַעֲקֹר גִּזְעוֹ מִבּוֹרוֹ וּלְמָתְחוֹ עַל־פְּנֵי הָאֲדָמָה, –</p>

<p>כָּכָה הָרַג בֶּן־אַטְרֵס, הוּא מֶנֶּלָּאוֹס הַצְּהַבְהָב,</p>

<p>אֶת־אֶבְפוֹרְבּוֹס בֶּן־פַּנְתּוֹס וַיִּפְרֹק מֵעָלָיו אֶת־כֵּלָיו.  60</p>

<p>כְּאוֹתוֹ הָאַרְיֵה שֶׁגָּדַל בֶּהָרִים בּוֹטֵחַ בְּאוֹנוֹ,</p>

<p>וְתָפַס הַשְּׁמֵנָה בַּפָּרוֹת הָרוֹעוֹת בְּשָׁלוֹם בָּעֵדֶר,</p>

<p>תְּחִלָּה יִתְפֹּס וִירוֹצֵץ בְּמַלְתְּעוֹת אֵימָה מַפְרַקְתָּהּ,</p>

<p>אַחַר יְעַלַּע דָּמֶיהָ וִיכַרְסֵם מֵעֶיהָ עַל־קִרְבָּהּ,</p>

<p>יִטְרֹף, וְסָבִיב לוֹ – כַּלְבֵי־הָרוֹעִים, אֲנָשִׁים־בֶּהָמִים  65</p>

<p>נוֹשְׂאִים עָלָיו בְּקוֹלָם, אַךְ הַרְחֵק מִמֶּנּוּ, כִּי אֵין אִישׁ</p>

<p>אֲשֶׁר יִרְהַב לָגֶשֶׁת, כִּי אֵימָה חִוֶּרֶת תְּקָפָתַם, –</p>

<p>כָּכָה לֹא נִמְצָא גַם אִישׁ בְּצִבְאוֹת הַטְּרוֹיִים הָרַבִּים,</p>

<p>אֲשֶׁר לִבּוֹ יִדְּבֶנּוּ לָצֵאת לִקְרַאת מֶנֶּלָּאוֹס.</p>

<p>וְהָיָה נָקֵל לְבֶן־אַטְרֵס לָקַחַת אֶת־נֶשֶׁק בֶּן־פַּנְתּוֹס,  70</p>

<p>אִלּוּ לֹא הָיָה מִתְקַנֵּא בּוֹ פֵיבּוֹס־אַפּוֹלוֹן בִּלְבָבוֹ.</p>

<p>עוֹדֵד אֶת־לִבּוֹ שֶׁל־הֶקְטוֹר הַדּוֹמֶה־לְאָרֵס בְּתָקְפּוֹ,</p>

<p>שִׁנָּה אֶת־פָּנָיו וְדָמָה לְמֶנְטֵס הָרֹאשׁ לַקִּיקוֹנִים,</p>

<p>נָשָׂא אֵלָיו אֲמָרָיו וַיְדַבֵּר אֶת־אִמְרוֹת־הַכָּנָף:</p>

<p>&quot;הֶקְטוֹר, מַה־תָּרוּץ מִשְׁתּוֹקֵק אַחֲרֵי הַנִּפְלָא מִמֶּךָּ,  75</p>

<p>אַחֲרֵי סוּסָיו שֶׁל־נֶכֶד־אֵאַקּוֹס? כִּי קָשֶׁה לְגֶבֶר,</p>

<p>אָדָם בֶּן־תְּמוּתָה, לַכְנִיעַ אוֹ לִרְתֹּם אוֹתָם בָּרֶכֶב,</p>

<p>בִּלְתִּי אִם־לַאֲכִילֵס, שֶׁאִמּוֹ שֶׁלּוֹ בַת־אַלְמָוֶת.</p>

<p>בֵּין כֹּה וָכֹה וּבֶן־אַטְרֵס, הוּא מֶנֶּלָּאוֹס הַנַּעֲלֶה,</p>

<p>סוֹבֵב אֶת־גּוּפַת פַּטְרוֹקְלוֹס וְהָרַג לַטּוֹב בֵּין הַטְּרוֹיִים, 80</p>

<p>אֶת־אֶבְפוֹרְבּוֹס בֶּן־פַּנְתּוֹס, הִכְנִיעַ אֶת־רוּחַ גְּבוּרָתוֹ&quot;.</p>

<p>דִּבֶּר הָאֵל, וְאַחַר שָׁב לְהִתְבּוֹנֵן בִּיגִיעַת־הַגְּבָרִים,</p>

<p>וְלִבּוֹ הַקּוֹדֵר שֶׁל־הֶקְטוֹר דָּאַב מְאֹד וַיִּצְטָעֵר.</p>

<p>פָּנָה מִבֵּינוֹת לַשּׁוּרוֹת וְסָבִיב הִתְבּוֹנֵן, וְהִרְגִּישׁ</p>

<p>בּוֹ כְּשֶׁהוּא פוֹרֵק מֵעָלָיו אֶת־נִשְׁקוֹ הַמְהֻלָּל, וְזֶה מוּטָל 85</p>

<p>לְפָנָיו עַל־פְּנֵי הָאֲדָמָה, וְדָמָיו שׁוֹתְתִים מִפִּצְעוֹ.</p>

<p>פָּרַץ מִבֵּין הַחֲלוּצִים, עוֹטֶה נְחשֶׁת מַבְרֶקֶת,</p>

<p>קוֹרֵא קוֹל גָּדוֹל וְדוֹמֶה לְלַהֲבוֹת שַׁלְהֶבֶת הֵפֵיסְטוֹס</p>

<p>אֲשֶׁר תִּסְעַרְנָה, וְלֹא נִסְתַּר מֵעֵינֵי בֶן־אַטְרֵס, בְּרֵעוֹ.</p>

<p>נֶאֱנַק מָרָה וַיֹּאמֶר, מְדַבֵּר אֶל־נַפְשׁוֹ הַנַּעֲלָה:   90</p>

<p>&quot;אוֹי וַאֲבוֹי לִי! אִם־אֶטּשׁ פֹּה אוֹתוֹ הַנֶּשֶׁק הַיָּקָר</p>

<p>וְגַם אֶת־פַּטְרוֹקְלוֹס, שֶׁנָּפַל בַּמָּקוֹם הַזֶּה בְּעַד כְּבוֹדִי,</p>

<p>הֵן אִם־יִרְאֵנִי גַם אֶחָד מִבֵּין הַדַּנָּאִים וְגִנָּנִי.</p>

<p>אוּלָם אִם־אֵצֵא לְבַדִּי וְאֶלָּחֵם בַּטְּרוֹיִים וּבְהֶקְטוֹר –</p>

<p>יַעַן כִּי חֶרְפָּה יָרֵאתִי – וְסַבּוּנִי, כִּי הֵמָּה הָרַבִּים,  95</p>

<p>הִנֵּה כִּי נוֹהֵג אֶת־כֻּלָּם הֶקְטוֹר מְנוֹפֵף־הַקּוֹבַע.</p>

<p>אֶפֶס לָמָה אָעִירָה אֶת־לִבִּי וְאֶבְחַן בְּמוֹ אֵלֶּה?</p>

<p>גֶּבֶר הַנִּלְחָם כְּנֶגֶד רְצוֹנוֹ שֶׁל־דֵימוֹן־מָגִנּוֹ</p>

<p>בְּאָדָם הָאָהוּב עַל־אֵל הֵן נָכוֹן לְאֵיד וְלַשָׁבֶר.</p>

<p>מִן־הַדַּנָּאִים גַּם אִישׁ לֹא יַחְשֹׁב לִי לְעָוֹן, אִם־יִרְאֶה 100</p>

<p>אוֹתִי שָׁב מִפְּנֵי הֶקְטוֹר: כִּי בְעֶזְרַת הָאֵלִים הוּא לוֹחֵם.</p>

<p>אִלּוּ שָׁמַעְתִּי קוֹל אָיַס, הָאִישׁ הַמֵּרִיעַ־בַּקְּרָבוֹת,</p>

<p>וְשַׁבְנוֹ הַשְּׁנַיִם וְהִרְהַרְנוּ בְלִבֵּנוּ בִּדְבַר הַמִּלְחָמָה</p>

<p>גַּם בְּלִי עֶזְרַת הַדֵּימוֹן, נוֹצִיא הֶחָלָל, לְתִתּוֹ</p>

<p>לַאֲכִילֵס בֶּן־פֵּלֵס; הֵן רָעָה זוֹ תִּקְטַן בָּרָעוֹת&quot;.  105
<br><br />
עוֹד מֶנֶּלָּאוֹס שָׁם נִמְלָךְ בְּכִלְיוֹתָיו וְנוֹעָץ בְּלִבּוֹ,</p>

<p>וְשׁוּרוֹת הַטְּרוֹיִים הִתְקָרְבוּ וְהֶקְטוֹר הַנַּעֲלֶה בְרֹאשָׁם.</p>

<p>נִרְתַּע חִישׁ מֶנֶּלָּאוֹס וַיִּטֹּשׁ אֶת־גּוּפַת פַּטְרוֹקְלוֹס,</p>

<p>פּוֹנֶה תְכוּפוֹת אֶת־רֹאשׁוֹ לְאָחוֹר כְּאַרְיֵה גְּדָל־רַעְמָה,</p>

<p>אֲשֶׁר גֵּרְשׁוּהוּ מִגִּדְרָם כְּלָבִים וְרוֹעִים־אֲנָשִׁים   110</p>

<p>בְּקוֹלוֹת וּרְמָחִים; וְנָפַל לְבָבוֹ, לֵב אַדִּיר בְּקִרְבּוֹ,</p>

<p>וְשָׁב עַל־עֲקֵבוֹ עַל־כָּרְחוֹ מֵאַחַר גִּדְרוֹת הַבָּקָר.</p>

<p>כָּכָה שָׁב מֶנֶּלָּאוֹס הַצְּהַבְהַב מֵאַחַר פַּטְרוֹקְלוֹס.</p>

<p>עָמַד מִמּוּל פְּנֵי הָאוֹיֵב, כִּי קָרַב עַד גְּדוּדֵי עֲמִיתָיו,</p>

<p>דּוֹרֵשׁ אַחֲרֵי אָיַס הַגָּדוֹל, הוּא בְּנוֹ שֶׁל־טֶלַּמּוֹן.   115</p>

<p>תֵּכֶף רָאָהוּ בֶהָמוֹן מִשְּׂמֹאלוֹ שֶׁל־שְׂדֵה הַמִּלְחָמָה,</p>

<p>מְעוֹדֵד אֶת־רֵעָיו עֲמִיתָיו וּמְעוֹרְרָם לָצֵאת לְהִלָּחֵם,</p>

<p>יַעַן אֵימָתה וָפַחַד אָז נָסַךְ עֲלֵיהֶם אַפּוֹלוֹן.</p>

<p>מִהֵר, רָץ מֶנֶּלָּאוֹס, וַיִּקְרַב וַיַּעַן וַיֹּאמֶר:</p>

<p>&quot;אָיַס חֲבִיבִי, אֵלָי! נִלָּחֵם עַל־גְּוִיַּת פַּטְרוֹקְלוֹס!  120</p>

<p>נָחוּשׁ, וְאוּלַי נַצְלִיחַ וְנָבִיא הַמֵּת אֶל־אֲכִילֵס</p>

<p>עָרֹם, כִּי הֶקְטוֹר הַגִּבּוֹר נָשָׂא מֵעָלָיו אֶת־נִשְׁקוֹ&quot;.
<br><br />
כָּכָה הִבִּיעַ, וַיָּעַר אֶת־לִבּוֹ הָאַדִּיר שֶׁל־אָיַס,</p>

<p>יָצָא מִבֵּין הַחֲלוּצִים, הוּא עִם־מֶנֶּלָּאוֹס הַצְּהַבְהָב.</p>

<p>וְהֶקְטוֹר מוֹשֵׁךְ אֶת־גּוּפַת פַּטְרוֹקְלוֹס, כִּי פָּשַׁט אֶת־נִשְׁקוֹ, 125</p>

<p>רוֹצֶה לְהַתִּיז אֶת־רֹאשׁוֹ מִכְּתֵפָיו בַּנְּחשֶׁת הַחַדָּה,</p>

<p>לִסְחֹב הַגְּוִיָּה וּלְתִתָּהּ מַאֲכָל לְכַלְבֵי הַטְּרוֹיִים.</p>

<p>קָרַב אָז אָיַס הַנּוֹשֵׂא צִנָּתוֹ הַדּוֹמָה־לְמִגְדָּל.</p>

<p>מִהֵר הֶקְטוֹר וְנִרְתַּע אֶל־בֵּינוֹת חֵיל־רֵעָיו עֲמִיתָיו,</p>

<p>קָפַץ לְתוֹךְ הַמֶּרְכָּבָה וַיִּתֵּן הַנֶּשֶׁק הַנִּפְלָא    130</p>

<p>לְרֵעָיו לָשֵׂאת הָעִירָה, לִתְהִלָּה לוֹ וּלְתִפְאֶרֶת.</p>

<p>וְאָיַס כִּסָּה אֶת־גְּוִיַּת פַּטְרוֹקְלוֹס בַּמָּגֵן הָרָחָב,</p>

<p>נִצַּב לְפָנָיו, כְּהִתְיַצֵּב הַלְּבִיאָה כְּלַפֵּי גוּרֶיהָ</p>

<p>אֲשֶׁר תְּנַהֲגֵם אִתָּה, וְהִנֵּה לִקְרָאתָהּ בַּיָּעַר</p>

<p>אִישִׁים צַיָּדִים, וּבְטוּחָה בְעֹצֶם הַכֹּחוֹת בְּקִרְבָּהּ  135</p>

<p>תּוֹרִיד הַגַּבּוֹת שֶׁקֻּמְּטוּ וַתַאֲפִיל בָּהֶן עַל־עֵינֶיהָ, –</p>

<p>כָּכָה הִתהַלֵּךְ שָׁם אָיַס מִסָּבִיב לִגְוִיַּת פַּטְרוֹקְלוֹס.</p>

<p>וּמֶנֶּלָּאוֹס בֶּן־אַטְרֵס, חֲבִיבוֹ שֶׁל־אָרֵס, עַל־יָדוֹ</p>

<p>עוֹמֵד בְּשִׁבְרוֹ הַגָּדוֹל, וְהַצַּעַר הַגָּדוֹל בְּלִבּוֹ.
<br><br />
גְּלַבְקוֹס בֶּן־הִפּוֹלוֹכוֹס שַׂר הַלִּיקִיִּים אָז הִשְׁקִיף  140</p>

<p>זְעוּמוֹת בְּהֶקְטוֹר, הוֹכִיחוֹ וַיְדַבֵּר לוֹ קָשׁוֹת וַיֹּאמֶר:</p>

<p>&quot;הֶקְטוֹר, שֶׁמַּרְאֲךָ גִבּוֹר וּגְבוּרוֹת מִלְחָמָה חָסָרְתָּ!</p>

<p>שֶׁקֶר תְּהִלָּתְךָ בָאָרֶץ, וְאַתָּה אַךְ פָּלִיט רַךְ־לֵבָב.</p>

<p>עַתָּה הִוָּעֵץ, אֵיךְ תַּצִּיל לְבַדְּךָ הָעִיר וְהַמְּצוּדָה,</p>

<p>אַתָּה וְעַמֵּי־הַטְּרוֹיִים שֶׁנּוֹלְדוּ בְּאִלְיוֹס הַבִּירָה.  145</p>

<p>יַעַן לֹא יוֹסִיף עוֹד אִישׁ מִבְּנֵי־הַלִּיקִיִּים לְהִלָּחֵם</p>

<p>עִם־הַדַּנָּאִים בְּעַד עִירְךָ; כִּי תוֹדָה מֵעוֹלָם לֹא רָאוּ</p>

<p>עֵקֶב הֱיוֹתָם לְעוֹלָם נִלְחָמִים בְּמַקְהֲלוֹת הַשּׂוֹנְאִים.</p>

<p>אֵיזֹה הַדֶּרֶךְ תַּצִּילָה אֶת־אַחַד הַנִּקְלִים בַּקָּטֶל,</p>

<p>אֻמְלָל, אִם־אֶת־סַרְפֵּדוֹן, לְךָ אַכְסַנַּאי וְרֵעַ,   150</p>

<p>הִנֵּה נָטֹשׁ נָטַשְׁתָּ לְשָׁלָל וּלְבַז לָאַרְגֵּאִים?</p>

<p>עוֹדוֹ בַחַיִּים הֵן הִרְבָּה לְהוֹעִיל לְךָ וְלַקִּרְיָה,</p>

<p>וְאַתָּה גַּם לֹא הֵעַזְתָּ לְגָרֵשׁ מִמֶּנּוּ הַכְּלָבִים.</p>

<p>כָּל־אִישׁ מִבְּנֵי־הַלִּיקִיִּים, הַנִּשְׁמַע לְקוֹלִי כְקֶדֶם,</p>

<p>יָשׁוּב הַבָּיְתָה: וְהָיְתָה הָעִיר טְרוֹיָה תֵל־עוֹלָם וְאָבְדָה.  155</p>

<p>וְאִלּוּ הָיָה לַטְּרוֹיִים עַתָּה הַכֹּחַ וְהַגְּבוּרָה,</p>

<p>אֲשֶׁר יְקַנְּנוּ בְלֵב גְּבָרִים נִלְחָמִים עַל־אֶרֶץ אֲבוֹתָם</p>

<p>וְסוֹבְלִים עֲמַל הַמִּלְחָמָה בַּקְּרָב עִם־אֲנָשִׁים מְשַׂנְאִים,</p>

<p>חִישׁ הֵן הָיִינוּ מְבִיאִים אֶת־גְּוִיַּת פַּטְרוֹקְלוֹס אִילְיוֹנָה.</p>

<p>וְאִלּוּ בָא גוּפוֹ שֶׁל־זֶה לְקִרְיַת פְּרִיאַמּוֹס הַמּוֹשֵׁל,   160</p>

<p>וְאָנוּ מוֹצִיאִים הַגִּבּוֹר מִתּוֹךְ הַמִּלְחָמָה, הֵן הָיוּ</p>

<p>מוֹסְרִים אָז הָאַרְגֵּאִים כְּלֵי נֶשֶׁק סַרְפֵּדוֹן הַיָּפִים,</p>

<p>וְאוֹתוֹ הָיִינוּ מְבִיאִים לְאִלְיוֹן הַבְּצוּרָה קַל־מְהֵרָה,</p>

<p>יַעַן כִּי־נָפַל פֹּה רֵעוֹ שֶׁל־גִּבּוֹר הַטּוֹב בָּאַרְגֵּאִים</p>

<p>אֵצֶל הַסְּפִינוֹת, – וְרֵעָיו־עֲמִיתָיו גַּם הֵם בַּגִּבּוֹרִים. 165</p>

<p>אוּלָם לִבְּךָ לֹא עָרַב לַעֲמֹד בְּפָנָיו שֶׁל־אָיַס</p>

<p>גִּבּוֹר־הַחַיִל וּלְהַבִּיט יָשָׁר בְּעֵינָיו בָּקָטֶל,</p>

<p>אִתּוֹ לֹא תִתְגָּר מִלְחָמָה, וּבְיַעַן כִּי־חָזַק מִמֶּךָּ&quot;.
<br><br />
וְהֶקְטוֹר מְנוֹפֵף־הַקּוֹבַע הִתְבּוֹנֵן בּוֹ זְעוּמוֹת וַיַּעַן:</p>

<p>&quot;גְּלַבְקוֹס, אִישׁ שֶׁכְּמוֹתְךָ וְאֵיכָה זֶה עָתָק יְדַבֵּר?  170</p>

<p>אָכֵן אָנֹכִי אָמַרְתִּי בְלִבִּי: חָכַמְתָּ עָלִיתָ</p>

<p>עַל־כָּל־אֵלֶּה הַיּוֹשְׁבִים בְּלִיקְיָה שְׁמֵנַת־הַקַּרְקַע.</p>

<p>עַתָּה הִנְנִי מְגַנְּךָ עַל־כָּל־דְּבָרֶיךָ דִּבָּרְתָּ.</p>

<p>הִנֵּה אָמַרְתָ, אֵינֶנִּי עוֹמֵד בְּפָנָיו שֶׁל־אָיַס:</p>

<p>אוּלָם אֲנִי אֵינִי יָרֵא מִשַּׁעֲטַת סוּס וּמִלְחָמָה, 175</p>

<p>אֶפֶס לְעוֹלָם עוֹמֶדֶת עֲצַת זֶבְס הָאוֹחֵז־בָּאֵיגִיס,</p>

<p>אֲשֶׁר יָרֵךְ לֵב גִּבּוֹר וּבְנָקֵל יִמְנַע נִצְחוֹנוֹ,</p>

<p>וְשׁוּב הוּא בְעַצְמוֹ יְעוֹרְרֵהוּ לָצֵאת בַּקְּרָב וּלְהִלָּחֵם.</p>

<p>אוּלָם, יַקִּירִי, קְרַב הֵנָּה וְתִרְאֶה בְעֵינֶיךָ פָּעֳלִי,</p>

<p>וְתֵדַע אִם־כִּדְבָרֶיךָ תִּרְפֶּינָה כָּל־הַיּוֹם יָדַי,   180</p>

<p>אוֹ זוֹ אֶזְרוֹעִי תַכְרִיעַ עֲצוּמִים מִבְּנֵי־הַדַּנָּאִים,</p>

<p>אֲשֶׁר יָבֹאוּ לְהָגֵן עַל־גְּוִיַּת פַּטְרוֹקְלוֹס הֶהָרוּג&quot;.
<br><br />
כָּכָה מִלֵּל וַיִּקְרָא בְּקוֹל גָּדוֹל לְצִבְאוֹת הַטְּרוֹיִים:</p>

<p>&quot;טְרוֹיִים, לִיקִיִּים וְדַרְדַּנִּים, נִלְחָמִים מִלְחֶמֶת־אֶגְרוֹפִים!</p>

<p>עַתָּה הֱיוּ לַאֲנָשִׁים, תְּנוּ דַעְתְּכֶם עַל־סַעַר מִלְחָמָה,  185</p>

<p>עַד שֶׁלָּבַשְׁתִּי אֶת־נֶשֶׁק הַנּוֹי שֶׁל־אֲכִילֵס הַתָּמִים,</p>

<p>אֲשֶׁר נָשָׂאתִי, בְּהַכּוֹתִי אֶת־רֵעוֹ פַּטְרוֹקְלוֹס הַגִּבּוֹר&quot;.
<br><br />
כָּכָה מִלֵּל אָז הֶקְטוֹר מְנוֹפֵף־הַקּוֹבַע וַיָּסַר</p>

<p>מִנִּי מִלְחֶמֶת הַדָּמִים, מִהֵר וַיַּדְבֵּק אֶת־רֵעָיו</p>

<p>קָרוֹב לַמָּקוֹם וּמְהֵרָה, כִּי קַלּוֹת רַגְלָיו וְהִדְבִּיקָם. 190</p>

<p>הֵמָּה נוֹשְׂאִים לְאִלְיוֹן אֶת־מַדֵּי בֶן־פֵּלֵס הַנָּאוִים.</p>

<p>הַרְחֵק מִקְּרָבוֹת־הַדְּמָעוֹת שָׁם עָמַד וַיַּחֲלֵף הַנֶּשֶׁק,</p>

<p>אַךְ אֶת־שֶׁלּוֹ נָתַן לָשֵׂאת לַטְּרוֹיִים הַשּׁוֹאֲפִים קְרָבוֹת</p>

<p>עִירָה אִלְיוֹס הַקְּדוֹשָׁה. הוּא לָבַשׁ הַנֶּשֶׁק הַנִּצְחִי</p>

<p>אֲשֶׁר לַאֲכִילֵס, שֶׁנָּתְנוּ הָאֵלִים הַיּוֹשְׁבִים בַּשְּׁחָקִים  195</p>

<p>מַשְׂאֵת לְפֵּלֵס אָבִיהוּ הֶחָבִיב, וְהוּא מְסָרוֹ לִבְנוֹ זֶה,</p>

<p>יַעַן כִּי־זָקֵן; וְאוּלָם לֹא הִזְקִין הַבֵּן בְּנֶשֶׁק אָבִיו.
<br><br />
רָאָה אוֹתוֹ בֶּן־קְרוֹנוֹס הַכּוֹנֵס־עֲנָנִים מֵרָחוֹק</p>

<p>וְהִנֵּה הוּא לוֹבֵשׁ אֶת־נֶשֶׁק בֶּן־פֵּלֵס הַדּוֹמֶה־לָאֵלִים,</p>

<p>נִעֲנַע רֹאשׁוֹ בֶּן־קְרוֹנוֹס, דִּבֵּר אֶל־נַפְשׁוֹ וַיַּעַן:  200</p>

<p>&quot;אוֹי לְךָ, אֻמְלָל, שֶׁטֶּרֶם הִרְהַרְתָּ בְמוֹתְךָ וְהוּא קָרוֹב!</p>

<p>הִנֵּה לָבשׁ לָבַשְׁתָּ הַנֶּשֶׁק הַנִּצְחִי שֶׁל־גֶּבֶר,</p>

<p>מֶנּוּ יֵחַתּוּ גַּם יֶתֶר גִּבּוֹרֵי מִלְחָמָה בָאָרֶץ.</p>

<p>הָרֹג הָרַגְתָּ אֶת־רֵעוֹ הָרַךְ וְהָאַדִּיר, וַתִּקַּח</p>

<p>נִשְׁקוֹ אֲשֶׁר עַל־רֹאשׁוֹ וְעַל־כְּתֵפָיו, וְכֵן לֹא יֵעָשֶׂה. 205</p>

<p>הִנְנִי נוֹתֵן לְךָ עוֹד פַּעַם הַתְּשׁוּעָה הַגְּדוֹלָה,</p>

<p>גְּמוּלְךָ עַל־אֲשֶׁר לֹא תָשׁוּב מִן־הַמִּלְחָמָה, וְלֹא תְפַשֵׁט</p>

<p>אַנְדְּרוֹמָכָה אוֹתְךָ אֶת־מַדֵּי בֶּן־פֵּלֵס הַנָּאִים&quot;.
<br><br />
דִּבֶּר בֶּן־קְרוֹנוֹס וְנִעֲנַע גַּבּוֹתָיו הַכְּחֻלּוֹת כַּפָּלֶד.</p>

<p>הָלַם הַנֶּשֶׁק אֶת־בְּשָׂרוֹ שֶׁל־הֶקְטוֹר. וְאָרֵס הָאָיֹם  210</p>

<p>מְפַעֲמוֹ רוּחַ וַיְמַלֵּא־כָל־קְרָבָיו בְּקִרְבּוֹ אוֹן עָצְמָה.</p>

<p>קָרַב אֶל־בַּעֲלֵי בְרִיתוֹ, כָּל־אַנְשֵׁי־הַחָיִל, וַיִּקְרָא,</p>

<p>הִרְעִים עֲלֵיהֶם בְּקוֹלוֹ, וְנִדְמָה לְכֻלָּם בְּלֶכְתּוֹ</p>

<p>מֶבְרִיק בִּנְגֹהוֹת הַנֶּשֶׁק לַאֲכִילֵס בֶּן־פֵּלֵס הַגִּבּוֹר.</p>

<p>הָלַךְ, לֹא פָסַח עַל־אִישׁ, מְעֹדֵד אֶת־כֻּלָּם בִּדְבָרִים: 215</p>

<p>אֶת־תֶּרְסִילוֹכוֹס וּמֶסְתְּלֵס, אֶת־אַסְטֶרוֹפֵּיאוֹס וּגְלַבְקוֹס,</p>

<p>אֶת־הִפּוֹתּוֹאוֹס וְאֶת־מֶדּוֹן, אֶת־דֵּיסֵנוֹר וְאֶת־פוֹרְקִיס,</p>

<p>אֶת־אֶנוֹמוֹס הַמְנַחֵשׁ־בָּעוֹפוֹת, אוֹתוֹ וְאֶת־כְרוֹמְיוֹס.</p>

<p>כֻּלָּם עוֹדֵד לַקְרָב וַיְדַבֵּר אֶת־אִמְרוֹת־הַכָּנָף:</p>

<p>&quot;שִׁמְעוּ נָא, אַלְפֵי בְנֵי בְרִיתִי, שְׁכֵנֵינוּ הַיּוֹשְׁבִים מִסָּבִיב! 220
<br><br />
לֹא מֵהִשְׁתּוֹקְקִי לְרַבִּים אוֹ יַעַן חָסַרְתִּי עֲמָמִים</p>

<p>אֶתְכֶם הֵנָּה קִבַּצְתִּי אִישׁ אִישׁ מֵאֵת עִירוֹ מִסָּבִיב,</p>

<p>אֶלָּא כְּדֵי שֶׁתָּגֵנּוּ עַל־טְרוֹיָה, נָשֶׁיהָ וְטַפָּהּ</p>

<p>בְּחֵפֶץ לְבַבְכֶם מִפְּנֵי הָאֲכַיִּים הַשּׁוֹאֲפִים־קְרָבוֹת.</p>

<p>זוֹ כַּוָּנָתִי כְּשֶׁאֲנִי מְמַצֶּה בִתְרוּמוֹת וּמִסִּים   225</p>

<p>אֶת־עֲמָמַי לְעוֹדֵד לֶב־אֶחָד וְאֶחָד מִכֻּלְּכֶם.</p>

<p>אֲשֶׁר לָכֵן שִׂימוּ פְנֵיכֶם לְנֹכַח הַצָּרִים, אִם־לָמוּת</p>

<p>אוֹ לְהַצִּיל אֶת־נַפְשׁוֹ, כִּי זוֹ הִיא דֶרֶךְ מִלְחָמָה.</p>

<p>אוּלָם הָאִישׁ אֲשֶׁר יָבִיא אֵלַי אֶת־פַּטְרוֹקְלוֹס הֵמַתִּי</p>

<p>לְמָסְרוֹ לַטְּרוֹיִים הָרוֹכְבִים בַּסּוּסִים וִיגָרֵשׁ אֶת אָיַס, 230</p>

<p>הוּא אֲשֶׁר יִשָּׂא בְחֶלְקוֹ אֶת־מַחֲצִית הַשָּׁלָל, וְאָנֹכִי</p>

<p>אֶשָּׂא מַחֲצִיתוֹ, וּכְבוֹדוֹ פֹּה יִגְדַּל כִּכְבוֹדִי אָנֹכִי&quot;.
<br><br />
כָּכָה הִבִּיעַ, וְהֵמָּה הִתְנַפְּלוּ עַל־הַדַּנָּאִים</p>

<p>נוֹשְׂאִים רָמְחֵיהֶם בָּרָמָה, וּבְלִבָּם קִנְּנָה תִקְוָתָם</p>

<p>לִגְזֹל אֶת־גְּוִיַּת פַּטְרוֹקְלוֹס מִידֵי אָיַס בְּנוֹ שֶׁל־טֶלַּמּוֹן. 235</p>

<p>הוֹי חַסְרֵי־לֵב, כִּי מֵרַבִּים גָּזַל חַיָּתָם לְיַד מֵתוֹ.</p>

<p>עָנָה אָיַס לָאִישׁ מֶנֶּלָּאוֹס הַקּוֹרֵא־בֶחָיִל:</p>

<p>&quot;מֶנֶּלָּאוֹס יַקִּירִי, בֶּן־אַטְרֵס מִזֶּרַע בְּנֵי־אֵלִים!</p>

<p>לִבִּי לֹא יַאֲמִין כְּבָר, כִּי נָשׁוּב מִשְּׂדֵה הַמִּלְחָמָה,</p>

<p>אֵין אֲנִי דוֹאֵג לִגְוִיַּת פַּטְרוֹקְלוֹס אֲשֶׁר בִּמְהֵרָה   240</p>

<p>יֹאכְלוּ מִמֶּנָּה כָּל־כַּלְבֵי הַטְּרוֹיִים וְצִפּוֹר הַטָּרֶף,</p>

<p>כַּאֲשֶׁר אֶדְאַג לְרֹאשִׁי, מַה־יַּעֲבֹר עָלָיו, וּלְרֹאשְׁךָ</p>

<p>יַעַן כִּי הֶקְטוֹר הֶאֱפִיל עָלֵינוּ בְעַנְנֵי קְרָבוֹת.</p>

<p>שְׁאוֹל וַאֲבַדּוֹן סַבּוּנוּ, וּבַלְהוֹת אֵימָתָה וָפָחַד.</p>

<p>קְרָא נָא לַטּוֹבִים בִּבְנֵי־הַדַּנָּאִים, וְאוּלַי יִשְׁמָעוּ&quot;. 245
<br><br />
כָּכָה הִבִּיעַ, וְלֹא סֵרַב בֶּן־אַטְרֵס הַקּוֹרֵא־בַּקְּרָבוֹת.</p>

<p>נָשָׂא אֶת־קוֹלוֹ, הֵרִיעַ אֶל־כָּל־הַדַּנָּאִים בַּצָּבָא:</p>

<p>&quot;רֵעַי, עֲמִיתַי, אַלּוּפֵי בְנֵי־אַרְגּוֹס וּנְשִׂיאֵי הַצָּבָא,</p>

<p>אַנְשֵׁי צְבָא אֲגַמֶּמְנוֹן וְחֵיל מֶנֶּלָּאוֹס, הַשּׁוֹתִים</p>

<p>אִתָּם מִיֵּינוֹת הַצִּבּוּר וּמְפַקְּדִים כָּל־אִישׁ עַל־גְּדוּדוֹ, 250</p>

<p>זֶבְס הַמַּרְעִים כִּי חָלַק לָכֶם מִתְּהִלָּתוֹ וּכְבוֹדוֹ!</p>

<p>יִקְשֶׁה מִמֶּנִּי לִמְצֹא אִישׁ אִישׁ מִן־הַשָּׂרִים בֶּהָמוֹן,</p>

<p>יַעַן כִּי־גָדַל וַיַּעַל מְאֹד סַעַר הַקְּרָב וְהַמִּלְחָמָה.</p>

<p>יָבֹא אִישׁ אִישׁ וּבְעַצְמוֹ, וְרוּחוֹ יִתְעַבֵּר לְמַרְאֵה</p>

<p>גְּוִיַּת פַּטְרוֹקְלוֹס שֶׁנִּתְּנָה לְמִשְׂחָק לְכַלְבֵי הַטְּרוֹיִים&quot;. 255
<br><br />
כָּכָה סָח, וְהֵיטִיב לִשְׁמֹעַ בְּנוֹ שֶׁל־אוֹאִילֵס, הַמָּהִיר.</p>

<p>רִאשׁוֹן הוֹפִיעַ לְקוֹלוֹ, בָּא נֶחְפָּז בַקְּרָב בַּמִּלְחָמָה.</p>

<p>אַחֲרָיו בָּא אִידוֹמֶנֵּס וְרֵעוֹ עֲמִיתוֹ הַנֶאֱמָן,</p>

<p>הוּא מֵרִיאוֹנֵס הַנִּמְשָׁל־לְאָרֵס הַהוֹרֵג־בַּגְּבָרִים.</p>

<p>אֶפֶס מִי יוּכַל וְיִקְרָא בִשְׁמוֹתָם שֶׁל־יֶתֶר הַבָּאִים, 260</p>

<p>אֲשֶׁר הֵפִיחוּ מֵחָדָשׁ מִלְחֶמֶת בְּנֵי־הָאֲכַיִּים?</p>

<p>גַּם הַטְּרוֹיִים הִתְלַכְּדוּ, הִתְפָּרְצוּ, וְהֶקְטוֹר בְּרֹאשָׁם.</p>

<p>כְּאוֹתוֹ מִשְׁבַּר־יָם גָּדוֹל, הַהוֹמֶה וְעוֹלֶה כְנֶגֶד</p>

<p>אָפִיק שֶׁל־נָהָר זְרַע־זֵאוּס עַל־שֶׁפֶךְ־הַמָּיִם, וְעָנוּ</p>

<p>צוּרִים עַל־שְׂפוֹתָיו, וְהִזּוּ הַגַּלִּים הַמְּלוּחִים אֶת־קִצְפָּם, – 265</p>

<p>כָּכָה הֵרִיעוּ הַטְּרוֹיִים. וְאוּלָם כָּל־בְּנֵי־הָאֲכַיִּים</p>

<p>עָמְדוּ מוּצָקִים וּסְמוּכִים לִבְנוֹ שֶׁל־מֶנֵּיטְיוֹס – לֵב אֶחָד.</p>

<p>צִנּוֹת הַנְּחשֶׁת עוֹטְרוֹת לָהֵמָּה, וְעַנְנֵי אֹפֶל</p>

<p>נָסַךְ בֶּן־קְרוֹנוֹס מִסָּבִיב לְקוֹבְעֵיהֶם הַנּוֹצְצִים.</p>

<p>יַעַן בְּעוֹד בֶּן־מֶנֵּיטְיוֹס בַּחַיִּים חַיָּתוֹ, וְהוּא רֵעַ  270</p>

<p>נֶכֶד־אַיַּקּוֹס, לֹא שְׂנָאוֹ זֵאוּס הַמַּרְעִים־בַּמְּרוֹמִים.</p>

<p>בָּחַל בָּרַעְיוֹן כִּי יִהְיֶה לְמַאֲכָל לְכַלְבֵי הַטְּרוֹיִים,</p>

<p>עַל־כֵּן עוֹרֵר אֶת־רֵעָיו־עֲמִיתָיו וִיסוֹכְכוּ עָלָיו.
<br><br />
תְּחִלָּה הָדְפוּ הַטְּרוֹיִים אֶת־צְבָא הָאֲכַיִּים מַבְרִיקֵי-</p>

<p>הָעֵינַיִם שֶׁנָּטְשׁוּ הֶחָלָל, וּלְאָחוֹר נָסוֹגוּ,     275</p>

<p>אַךְ הַטְּרוֹיִים לֹא הִכּוּ בָהֶם אִישׁ בְּכִידוֹן, וְאִם רָצוּ.</p>

<p>הֵמָּה אַךְ מָשְׁכוּ הַגְּוִיָּה. וְלֹא הִרְבּוּ בְנֵי־הָאֲכַיִּים</p>

<p>לִשְׁהוֹת הַרְחֵק מִמֶּנּוּ, כִּי אָיַס שׁוּב קִבֵּץ אֶת־כֻּלָּם,</p>

<p>אָיַס הַגָּדוֹל בֵּין רֵעָיו בְּקוֹמָה וַעֲלִילוֹת־מִלְחָמָה,</p>

<p>רִאשׁוֹן בֵּין הַדַּנָּאִים וְאַךְ עַד בֶּן־פֵּלֵס לֹא יָבֹא.  280</p>

<p>חָדַר מִבֵּין הַחֲלוּצִים וּדְמוּתוֹ חֲזִיר־יַעַר פֶּרֶא</p>

<p>אַדִּיר, הַמֵּפִיץ עַל־נְקַלָּה בֶהָרִים הַכְּלָבִים הָעַזִּים</p>

<p>וְאֶת־הַצַּיָּדִים הַזְּרִיזִים כִּי יַהֲפֹךְ פָּנָיו בַּנִּקְרָה.</p>

<p>כָּכָה הֵפִיץ עַל־נְקַלָּה בַסַּעַר גַּם אָיַס הַנֶּהְדָּר,</p>

<p>בְּנוֹ שֶׁל־טֶלַּמּוֹן הַנַּעֲלֶה, מַעַרְכוֹת הַטְּרוֹיִים, שֶׁעָמְדוּ 285</p>

<p>סָבִיב לִגְוִיַּת פַּטְרוֹקְלוֹס, וְנַפְשָׁם נִכְסְפָה כָּלְתָה</p>

<p>לִסְחֹב אוֹתוֹ הָעִירָה וְלִנְחֹל הַתְּהִלָּה בָאָרֶץ.
<br><br />
בָּא הִפּוֹתּוֹאוֹס הַנֶּהְדָּר בֶּן־לֵתּוֹס הָאִישׁ הַפֶּלַסְגִּי,</p>

<p>סוֹחֵב הַגְּוִיָּה בְרַגְלָהּ מִקֶּרֶב מִלְחֶמֶת הַדָּמִים.</p>

<p>קָשַׁר רְצוּעָה חֲזָקָה לִשְׁרִירָיו וְסָמוּךְ לַקַּרְסֹל  290</p>

<p>לְשִׂמְחַת לֵב הֶקְטוֹר וּטְרוֹיִים, וְאוּלָם עַד־רֶגַע בָּא שִׁבְרוֹ</p>

<p>וְאֵין אִישׁ שֶׁיָּבֹא לְעֶזְרָתוֹ, וְאִם־גַּם הִשְׁתּוֹקְקוּ רַבִּים.</p>

<p>אָיַס בְּנוֹ שֶׁל־טֶלַּמּוֹן הִתְפָּרֵץ מִתּוֹךְ כָּל־הֶהָמוֹן,</p>

<p>קָרַב וּפְגָעוֹ בְרָמְחוֹ, הִכָּהוּ בִלְחִי קוֹבַע־נְחֻשְׁתּוֹ.</p>

<p>נִבְקַע סְבִיב רָמְחוֹ הַקּוֹבַע הַנֶּעְטָר רַעְמַת־סוּסִים, 295</p>

<p>יַעַן הִכָּהוּ הַכִּידוֹן הָאַדִּיר וּזְר¬וֹ¬עַ הַכֹּחַ.</p>

<p>קָלַח מֹחוֹ הַמְגֹאָל בְּדָמִים מִפִּצְעוֹ לְאֹרֶךְ</p>

<p>קְנֵה־הַחֲנִית, וּמִיָּד עֲזָבוֹ כָּל־כֹּחוֹ, וְשָׁמַט</p>

<p>אַרְצָה מִיָּדָיו אֶת־רֶגֶל פַּטְרוֹקְלוֹס הַגֶּבֶר הַנָּדִיב.</p>

<p>נָפַל אַפַּיִם גַּם הוּא עַל־גּוּפַת פַּטְרוֹקְלוֹס הַמּוּטָל, 300</p>

<p>הַרְחֵק מֵאֶרֶץ לָרִיסָה, שְׁמֵנַת־הַקַּרְקַע, וְלֹא הֵשִׁיב</p>

<p>גְּמוּל לַאֲבוֹתָיו עַל־טָרְחָם בְּאָמְנָם אוֹתוֹ, כִּי קָצְרוּ</p>

<p>יָמָיו מְאֹד וַיְמַגְּרֵהוּ אָיַס הַגִּבּוֹר לָאָרֶץ.
<br><br />
וְהֶקְטוֹר הוּא הֵטִיל חֲנִיתוֹ הַנּוֹצְצָה בְּאָיַס הַגִּבּוֹר;</p>

<p>אֶפֶס זֶה נִמְלַט, כִּי־רָאָה וַיֵּט מִפְּנֵי רֹמַח נְחֻשְׁתּוֹ.  305</p>

<p>פָּגַע בִּסְכֶדְיוֹס, זֶה בְּנוֹ שֶׁל־אִיפִיטוֹס הַגִּבּוֹר־בָּאָרֶץ,</p>

<p>רִאשׁוֹן לִבְנֵי־הַפוֹקִים, וּבֵיתוֹ בְקִרְיַת פַּנּוֹפֵּס,</p>

<p>עִיר מְצֻיָּנָה בְתֵבֵל, וַיִּמְלֹךְ עַל־רַבִּים אֲנָשִׁים.</p>

<p>תַּחַת הַשִּׁכְמָה, בָּאֶמְצַע, פְּצָעָהוּ, וַתַּחֲלֹף חֲנִיתוֹ</p>

<p>בְּעֹקֶץ נְחֻשְׁתָּהּ וַתֵּצֵא דֶרֶךְ הַכָּתֵף מֵאָחוֹר.   310</p>

<p>נָפַל בְּרַעַשׁ לָאָרֶץ, וַיְצַלְצְלוּ עָלָיו כָּל־כֵּלָיו.
<br><br />
וְאָיַס הִכָּה אֶת־פוֹרְקִיס הַנָּדִיב מִזַּרְעוֹ שֶׁל־פֵינוֹפְּס,</p>

<p>נוֹטֵר אֶת־הִפּוֹתּוֹאוֹס, בְּבִטְנוֹ בַתָּוֶךְ הִכָּהוּ.</p>

<p>בָּקְעָה הַנְחשֶׁת סֹחַרְתּוֹ וַתַּחְדֹּר דֶּרֶךְ כָּל־מֵעָיו.</p>

<p>נָפַל לָאָרֶץ בָּאָבָק, וְתָפַשׂ בְּכַפָּיו הָאָרֶץ.   315</p>

<p>נִרְתְּעוּ כָּל הַחֲלוּצִים וְהֶקְטוֹר הַמַּזְהִיר אַף אִתָּם.</p>

<p>נָשְׂאוּ בְנֵי־הָאַרְגֵּאִים אֶת־קוֹלָם וְסָחֲבוּ מֵתֵיהֶם,</p>

<p>אֶת־הִפּוֹתּוֹאוֹס וְאֶת־פוֹרְקִיס וַיְנַצְּלוּ אֶת־שְׁנֵיהֶם אֶת־נִשְׁקָם.
<br><br />
וְהָיוּ הַטְּרוֹיִים אָז נָסִים אִלְיוֹנָה, כִּי נָשְׁתָה גְבוּרָתָם</p>

<p>מִפְּנֵי מַעַרְכוֹת בְּנֵי־הָאֲכַיִּים, חֲבִיבָיו שֶׁל־אָרֵס;  320</p>

<p>וְהָיוּ בְנֵי־אַרְגּוֹס נוֹחֲלִים כָּבוֹד, וְאִם־לַמְרוֹת גְּזֵרַת</p>

<p>זֶבְס, בִּגְבוּרָתָם וּבְכֹחָם, – אִלְמָלֵא חָשׁ פֵיבּוֹס־אַפּוֹלוֹן</p>

<p>וְעוֹרֵר לַקְּרָב אֶת־אֵינֵיאַס, וְהָפַךְ וְנִדְמָה לְפֶּרִיפָס</p>

<p>בְּנוֹ שֶׁל־אֵפִּיטוֹס, הַכָּרוֹז, שֶׁשֵּׁרֵת אֶת־אָבִיו הַזָּקֵן.</p>

<p>הָיָה כָּרוֹז כָּל־יָמָיו, וְלִבּוֹ לֶב־עֲצוֹת יְדִידִים.  325</p>

<p>נִמְשַׁל לוֹ־פֵיבּוֹס־אַפּוֹלוֹן בֶּן־זֵאוּס, וַיַּעַן וַיֹּאמֶר:</p>

<p>&quot;אֵיכָה יְכָלְתֶּם, אֵינֵיאַס, לְהָגֵן עַל־אִלְיוֹס הַנִּשְׁפָּה,</p>

<p>נֶגֶד רְצוֹנָם שֶׁל־אֵלִים? אָנֹכִי רָאִיתִי אֲנָשִׁים</p>

<p>אֲשֶׁר הֶאֱמִינוּ בְעֻזָּם וּבָטְחוּ בִגְבוּרַת יְמִינָם,</p>

<p>בְּעַמָּם הַהוֹלֵךְ לְרַגְלָם, וְאַף כִּי אֲנָשָׁיו מְעַטִּים. 330</p>

<p>אֲבָל לֶב־זֶבְס טוֹב עָלֵינוּ וְגַם־יַנְחִילֵנוּ נִצָּחוֹן</p>

<p>וְלֹא הַדַּנָּאִים, אַךְ אַתֶּם רַכֵּי־לֵב וְאֵינְכֶם נִלְחָמִים&quot;.
<br><br />
סָח, וְהִכִּיר אֵינֵי אֶת־אַפּוֹלוֹן הַנּוֹגֵף־מֵרָחוֹק,</p>

<p>הִבִּיט בְּפָנָיו וְהִכִּירוֹ וַיִּקְרָא בְקוֹל גָּדוֹל לְהֶקְטוֹר:</p>

<p>&quot;הֶקְטוֹר וְאַתֶּם אַלּוּפֵי הַטְּרוֹיִים וּבַעֲלֵי בְרִיתָם! 335</p>

<p>חֶרְפָּה הִיא לָנוּ אִם־נָנוּס אִלְיוֹנָה מִפְּנֵי הָאֲכַיִּים,</p>

<p>אֲשֶׁר אָרֵס אֲהֵבָם, כִּי־נָשְׁתָה כְּבָר גְּבוּרָתֵנוּ.</p>

<p>וְאַחַד הָאֵלִים לִי דִבֵּר, זֶה עַתָּה רַק עָמַד לְצִדִּי:</p>

<p>זֶבְס הַיּוֹעֵץ הָעֶלְיוֹן הוּא הוּא מָגֵן לָנוּ וִישׁוּעָה.</p>

<p>הָבָה נִפְרֹץ בַּדַּנָּאִים, וְלֹא יִשְׂאוּ בְלִי קְרָב, עַל־נְקַלָּה, 340</p>

<p>גּוּפַת פַּטְרוֹקְלוֹס הַגִּבּוֹר אֱלֵי סְפִינוֹתֵיהֶם הַשְּׁחוֹרוֹת&quot;.
<br><br />
כָּכָה סָח אָז אֵינֵיאַס וּפָרַץ מִבֵּין הַחֲלוּצִים.</p>

<p>עָמַד,וְהִפְנוּ גַם הֵם אֶת־פְּנֵיהֶם לִקְרַאת הָאֲכַיִּים.</p>

<p>הֵטִיל חֲנִיתוֹ אֵינֵיאַס וַיִּדְקֹר אֶת־לֵיאוֹקְרִיטוֹס,</p>

<p>בְּנוֹ שֶׁל־אֲרִסְבַּס וְרֵעוֹ הַנַּעֲלֶה שֶׁל־לִיקוֹמֵדֵס.  345</p>

<p>רָאָה זֹאת לִיקוֹמֵדֵס, וַיֵּצֵר לוֹ לְרֵעוֹ שֶׁנָּפַל,</p>

<p>הָלַךְ קָרַב וַיָּטֶל אֶת־רֹמַח נְחֻשְׁתּוֹ הַמַּזְהִיר,</p>

<p>הִכָּה אֶת־אַפִּיסָאוֹן, אֶת־בְּנוֹ שֶׁל־הִפַּסּוֹס הַמוֹשֵׁל,</p>

<p>תַּחַת סַרְעַפְתּוֹ בַכָּבֵד וְהִתִּיר אֶת־בִּרְכָּיו הַזְּרִיזוֹת,</p>

<p>עָלָה הַלָּז מִפֵּיאוֹנְיָה שְׁמֵנַת־הַקַּרְקַע, וְהוּא נֶחְשַׁב  350</p>

<p>רִאשׁוֹן בֵּין לוֹחֲמֵי לָחֶם – עַד אַסְטֶרוֹפֵּיאוֹס לֹא יָבֹא.
<br><br />
רָאָה זֹאת אַסְטֶרוֹפֵּיאוֹס וַיֵּצֵר לוֹ לְרֵעוֹ שֶׁנָּפַל.</p>

<p>חָשׁ וַיִּתְפָּרֵץ קָדִימָה לִתְגָּר הַקְּרָב בַּדַּנָּאִים.</p>

<p>אוּלָם לֹא יָכֹל לָהֶם, כִּי עָמְדוּ צְפוּפִים – מְגִנִּים</p>

<p>סָבִיב לְגוּפַת פַּטְרוֹקְלוֹס, רָמְחֵיהֶם שְׁלוּחִים לִפְנֵיהֶם. 355</p>

<p>אָיַס סוֹבֵב עֲלֵיהֶם, מַעְתִּיר עֲלֵיהֶם בִּדְבָרִים,</p>

<p>אֲשֶׁר לֹא יִסּוֹג אַף אֶחָד מִגְּוִיַּת הַמֵּת וְלֹא יָזִיד</p>

<p>לָצֵאת מִבֵּין הָאֲכַיִּים וְיֶאֱסוֹר מִלְחָמָה הָאֶחָד;</p>

<p>אֶלָּא לְסוֹבֵב הַגְּוִיָּה, לַעֲרוֹךְ קְרָב גֶּבֶר מוּל גָּבֶר.</p>

<p>כָּכָה פָקַד עֲלֵיהֶם אָיַס הֶעָצוּם. וְהָאָרֶץ    360</p>

<p>כֻּלָּה נְגֹאֲלָה פֻרְפּוּרָה שֶׁל־דָּמִים, וּצְפוּפִים גַם שָׁכְבוּ</p>

<p>פְּגָרִים, גַּם שֶׁל־הַטְּרוֹיִים וּבַעֲלֵי בְרִיתָם הַגֵּאִים,</p>

<p>גַּם שֶׁל־בְּנֵי־הַדַּנָּאִים, אַף הֵמָּה לֹא חָסְרוּ הֲרוּגִים;</p>

<p>מִעֲטוּ לִנְפֹּל, כִּי שָׂמוּ לְעוֹלָם אֶת־לִבָּם אֵיךְ לְמַלֵּט</p>

<p>אִישׁ אִישׁ אֶת־נֶפֶשׁ רֵעֵהוּ בֶהָמוֹן מִשְּׁאוֹל וַאֲבַדּוֹן.  365
<br><br />
סָעֲרוּ כָּכָה כָּאֵשׁ, וְאִי־אֶפְשָׁר הָיָה לְהַכִּיר</p>

<p>שֶׁמֶשׁ אִם־יָהֵל בַּשְּׁחָקִים, וּלְבָנָה הָעוֹדָהּ בַּמְּרוֹמִים,</p>

<p>יַעַן כִּי עַב הָעֲרָפֶל מְכַסֶּה הַמָּקוֹם שָׁם עָמְדוּ</p>

<p>כָּל־הַגִּבּוֹרִים הָעוֹטְרִים אֶת־גְּוִיַּת בְּנוֹ שֶׁל־מֶנֵּיטְיוֹס.</p>

<p>וְיֶתֶר הַטְּרוֹיִים וּבְנֵי־הָאֲכַיִּים בְּמִצְחוֹת־חֲמוּדוֹת  370</p>

<p>נִלְחֲמוּ בְנַחַת מִתַּחַת הָאֵיתֶּר בְּאוֹר־שֶׁמֶשׁ, אוֹר־בָּהִיר,</p>

<p>עָנָן אֵין לִרְאוֹת מוֹפִיעַ עַל־פְּנֵי כָל־הָאָרֶץ וְהֶהָרִים,</p>

<p>הָיוּ נִלְחָמִים וְעוֹמְדִים, מְשִׁיבִים אֶת־רוּחָם, מִתְרַחֲקִים</p>

<p>אֵלֶּה וְאֵלֶּה מֵחִצֵּי רֵעֵיהֶם מְעוֹרְרֵי־אֲנָחוֹת</p>

<p>הַרְחֵק אִישׁ מֵרֵעֵהוּ. רַק אֵלֶּה הָעוֹמְדִים בַּתָּוֶךְ  375</p>

<p>עֻנּוּ מֵאֹפֶל וּקְרָב, מֵעֹצֶר נְחשֶׁת אַכְזְרִיָּה,</p>

<p>גַּם הַגִּבּוֹרִים בֵּינֵיהֶם, וּשְׁנַיִם אַלּוּפִים מְצֻיָּנִים</p>

<p>טֶרֶם יָדְעוּ, כִּי נָפַל פַּטְרוֹקְלוֹס הַגִּבּוֹר הַתָּמִים:</p>

<p>וְהֵם תְּרַסִּימֵד וְאַנְטִילוֹכוֹס, כִּי אָמְרוּ בְלִבָּם – עוֹדֶנּוּ</p>

<p>חַי וּבֵין כָּל־הַחֲלוּצִים הוּא נִלְחָם בַּטְּרוֹיִים בְּכֹחַ.  380</p>

<p>נִלְחֲמוּ הַרְחֵק מֵאֵלֶּה, וְאַף אִם־רָאוּ רֵעֵיהֶם</p>

<p>נוֹפְלִים חֲלָלִים וְנָסִים, כִּי כֵן הָיָה לָמוֹ דְבַר נֶסְטוֹר,</p>

<p>בְּעוֹרְרוֹ אוֹתָם לַקְּרָב מֵאֵצֶל הַסְּפִינוֹת הַשְּׁחוֹרוֹת.
<br><br />
כָּכָה סָעַר הַקְּרָב כָּל־אוֹתוֹ הַיּוֹם וְהַקָּטֶל.</p>

<p>עָיְפוּ בִרְכֵּיהֶם וְשׁוֹקֵיהֶם מֵעֹצֶר הֶעָמָל וְהַזֵּעָה,  385</p>

<p>כָּשְׁלוּ רַגְלֵיהֶם מִתָּחַת; עֵינֵיהֶם וּזְרוֹעוֹתֵיהֶם</p>

<p>לֻכְלְכוּ בְדָמִים, נְגֹאֲלוּ כָּל־הַנִּלְחָמִים בַּשָּׂדֶה</p>

<p>סָבִיב לְנַעֲרוֹ הֶעָדִין שֶׁל־נֶכֶד־אֵאַקּוֹס הַמָּהִיר.</p>

<p>מָשָׁל לְבֻרְסִי שֶׁנָּתַן לִמְשָׁרְתָיו עוֹשֵׂי רְצוֹנוֹ</p>

<p>עוֹרוֹ שֶׁל־שׁוֹר־פָּר מְאֹד גָּדוֹל, וְרָוֶה וְדָשֵׁן לְמָתְחוֹ, 390</p>

<p>עָמְדוּ מִסָּבִיב לוֹ מוֹשְׁכִים רְחוֹקִים זֶה מִזֶּה בְעִגּוּל,</p>

<p>וְיָצָא הָרֹטֶב וְאֵינֶנּוּ, וְהַחֵלֶב נִכְנַס לְתוֹכוֹ,</p>

<p>יַעַן כִּי־הִרְבּוּ לְמָשְׁכוֹ – הָלַך וְהִתְמַתַּח עַל־סְבִיבָיו, –</p>

<p>כָּכָה מָשְׁכוּ אֶת־מֵתָם עַל־כִּבְרַת הָאָרֶץ הַקְּטַנָּה,</p>

<p>אֵלֶּה לְכָאן וְאֵלֶּה לְכָאן, כִּי מְאֹד קִוְּתָה נֶפֶשׁ   395</p>

<p>אַנְשֵׁי־טְרוֹיָה לַהֲבִיאוֹ אִלְיוֹנָה, וּבְנֵי־הָאֲכַיִּים –</p>

<p>אֶל־הָאֳנִיּוֹת הַגְּדוֹלוֹת. וְעָלָה שְׁאוֹן הַמִּלְחָמָה</p>

<p>גָּדוֹל וְנוֹרָא, וְלֹא הָיוּ מוֹצְאִים בָּם דֹּפִי גַּם אָרֵס</p>

<p>מְעוֹרֵר־הַגְּבָרִים גַּם פַּלַּס, וְאִם־חֲרוֹן אַפָּם מְאֹד גָּדוֹל.</p>

<p>כָּכָה קָרָא בַיּוֹם הַהוּא זֶבְס לֶעָמָל הַכָּבֵד     400</p>

<p>יַחְדָּו לָאָדָם וְלַסּוּסִים עֵקֶב פַּטְרוֹקְל. וַאֲכִילֵס</p>

<p>הָאֱלֹהִי טֶרֶם יָדַע, כִּי נָפַל פַּטְרוֹקְלוֹס רֵעֵהוּ,</p>

<p>יַעַן כִּי־נִלְחֲמוּ הַרְחֵק מִן־הָאֳנִיּוֹת הַמְּהִירוֹת,</p>

<p>תַּחַת חוֹמַת הַטְּרוֹיִים, לָכֵן גַּם לֹא שֵׁעֵר בְּנַפְשׁוֹ</p>

<p>אֲשֶׁר־יָמוּת בַקְּרָב, אַךְ קִוָּה כִּי חַי אֵלָיו יָשׁוּב  405</p>

<p>אַחַר כִּי בָא עַד־הַשַּׁעַר, בַּאֲשֶׁר יָדַע אֶל־נָכוֹן,</p>

<p>אֲשֶׁר לֹא יִלְכֹּד הָעִיר גַּם לְבַדּוֹ גַם אִתּוֹ בְיָחַד.</p>

<p>דָּבָר זֶה שָׁמַע לְעִתִּים תְּכוּפוֹת, כִּי סִפְּרָה־לוֹ אִמּוֹ,</p>

<p>גִּלְּתָה בַשֶּׁלִי לוֹ דְבָרָיו שֶׁל־זֶבְס הָאַדִּיר וַעֲצָתוֹ;</p>

<p>אֶפֶס עַתָּה לֹא גָלְתָה אֶת־אָזְנוֹ, כִּי רָעָה בָאַתְהוּ, 410</p>

<p>כִּחֲדָה מֶנּוּ, כִּי נָפַל יְדִידוֹ הֶחָבִיב בְּרֵעָיו.
<br><br />
וְאֵלֶּה הוֹסִיפוּ הִשְׂתָּעֵר, הָרְמָחִים הַשְּׁנוּנִים בִּידֵיהֶם</p>

<p>נְטוּיִים, סָבִיב לֶחָלָל וְהוֹרְגִים אֵלֶּה אֶת־אֵלֶּה.</p>

<p>יֵשׁ וְיִקְרָא אַחַד הָאֲכַיִּים עֲדוּיֵי־הַשִּׁרְיוֹן:</p>

<p>&quot;רֵעִים, הֵן כְּלִמָּה תְכַסֶּה פָנֵינוּ אִם־עַתָּה נָשׁוּבָה  415</p>

<p>אֶל־הָאֳנִיּוֹת הַגְּדוֹלוֹת! תִּפְתַּח הָאָרֶץ הַשְּׁחוֹרָה</p>

<p>פִּיהָ וְתִבְלַע אוֹתָנוּ וְיִיטַב אָז לָנוּ הַדָּבָר,</p>

<p>מֵהַשְׁאִירֶנּוּ פֹה מוּטָל לַטְּרוֹיִים מַכְנִיעֵי־הַסּוּסִים,</p>

<p>וְהֵם יִסְחָבוּהוּ אֶל־עִירָם וְנָחֲלוּ כָבוֹד וּתְהִלָּה!&quot;
<br><br />
וְיֵשׁ שֶׁיָּרִיעַ אֶחָד מֵאַנְשֵׁי טְרוֹיָה הַנְּדִיבִים:  420</p>

<p>&quot;רֵעַי, וְאִם־נִגְזְרָה גְזֵרָה כִּי נָמוּת כֻּלָּנוּ בְיַחַד</p>

<p>אֵצֶל הַגֶּבֶר הַלָּז, אַל־יָזִיד אִישׁ לַעֲזֹב הַקָּטֶל!&quot;
<br><br />
כָּכָה יֹאמַר הָאוֹמֵר וִיעוֹדֵד אֶת־אַנְשֵׁי־הֶחָיִל.</p>

<p>כָּכָה נִלְחֲמוּ, וְעָלָה קוֹל עֲנוֹת בַּרְזֶל בָּרָמָה</p>

<p>עַד־שְׁמֵי הַנְּחשֶׁת מִמַּעַל וְדֶרֶךְ הָאֵיתֶר הַשָּׁמֵם.  425</p>

<p>וְסוּסֵי נֶכֶד־אֵאַקּוֹס הַרְחֵק מִשְּׁאוֹן הַמִּלְחָמָה</p>

<p>עָמְדוּ וּבָכוּ, כִּי שָׁמְעוּ שֶׁמֵּת מַנְהִיגָם הַגִּבּוֹר,</p>

<p>נוֹפֵל בָּאָבָק לְרַגְלָיו שֶׁל־הֶקְטוֹר הַהוֹרֵג־בַּגְּבָרִים.</p>

<p>דְּפָקָם לַשָּׁוְא אַבְטוֹמֶדּוֹן בְּנוֹ שֶׁל־דִּיאוֹרֵס הָאַדִּיר,</p>

<p>הוֹלֵךְ וּמְעוֹרְרָם וּמַלְקָם בַּמַּגְלֵב הַזָּרִיז בְּכַפָּיו,  430</p>

<p>הוֹלֵךְ וּמְפַיְּסָם בְּדִבְרֵי יְדִידוּת אוֹ הוֹלֵךְ וּמְחָרְפָם.</p>

<p>הֵמָּה מֵאֲנוּ לֶכֶת גַּם אֶל־הַסְּפִינוֹת עַל־רַחֲבֵי</p>

<p>יָם הֶלֵּסְפּוֹנְטוֹס גַּם לָשׁוּב אֶל־מַעַרְכוֹת בְּנֵי־הָאֲכַיִּים.</p>

<p>אֶפֶס כְּאוֹתוֹ הָעַמּוּד, הָעוֹמֵד עַל־עָמְדוֹ בְלִי־נוֹעַ</p>

<p>שֶׁהִצִּיבוּהוּ מַצֵּבָה עַל־קֶבֶר אִישׁ מֵת אוֹ שֶׁל־אִשָּׁה, – 435</p>

<p>כָּכָה עָמְדוּ הַסּוּסִים וְלֹא מָשׁוּ מֵרֶכֶב כְּלִיל יָפְיָם.</p>

<p>תָּקְעוּ בָאָרֶץ רָאשֵׁיהֶם וְנוֹטְפִים דִּמְעֵיהֶם הַחַמִּים</p>

<p>מֵעַפְעַפֵּיהֶם בַּחוֹל, מִתְאַבְּלִים וְבוֹכִים לַמַּנְהִיג.</p>

<p>גַּם רַעְמוֹתָם הַגְּדוֹלוֹת צָנְחוּ מִקּוֹלַר הַצֶּמֶד,</p>

<p>רַעְמָה מִכָּאן וּמִכָּאן, נִגְאֲלָה בְעָפָר וְאָבָק.  440
<br><br />
רָאָה בֶּן־קְרוֹנוֹס בְּאֶבְלָם, וּמֵעָיו הָמוּ לַסּוּסִים,</p>

<p>רֹאשׁוֹ הַנִּפְלָא הֵנִיעַ, מְדַבֵּר אֶל־נַפְשׁוֹ וַיַּעַן:</p>

<p>&quot;הוֹי, הָאֻמְלָלִים! שַׁלָּמָה נְתָנוּכֶם לְפֵּלֵס הַמּוֹשֵׁל,</p>

<p>אָדָם בֶּן־תְּמוּתָה, וְאַתֶּם לְלֹא־זִקְנָה וְסוּסֵי־אַלְמָוֶת?</p>

<p>אוּלַי לְמַעַן תֵּדְעוּ גַם אַתֶּם יְגוֹנִים בֵּין אָדָם?   445</p>

<p>יַעַן וּבְיַעַן אֵין אֻמְלָל בָּאָרֶץ מֵאָדָם בֶּן־תְּמוּתָה</p>

<p>בֵּין כָּל־הַחַיָּה הַנּוֹשְׁמָה וְרוֹמֶשֶׂת עַל־פְּנֵי הָאֲדָמָה.</p>

<p>אֶפֶס שָׁוְא אָמַר בְּנַפְשׁוֹ בְנוֹ שֶׁל־פְּרִיאַמּוֹס, שֶׁיֶּאֱסֹר</p>

<p>אֶתְכֶם אֶל־רֶכֶב כְּלִיל יָפְיוֹ, כִּי אָכֵן אֲנִי לֹא צִוֵּיתִי;</p>

<p>אָמְנָם, הַמְעַט זֶה בְעֵינָיו כִּי בְיָדָיו הַנֶּשֶׁק וְיִתְהַלָּל? 450</p>

<p>אֶפַּח הָעֹז בְּבִרְכֵּיכֶם וְכֹחַ וְעָצְמָה בִלְבַבְכֶם,</p>

<p>לְמַעַן תְּמַלְּטוּ אֶת־אַבְטוֹמֶדּוֹן מִתּוֹךְ הַמִּלְחָמָה</p>

<p>אֶל־הָאֳנִיּוֹת הַגְּדוֹלוֹת, כִּי עוֹד אֲנִי חוֹנֵן הַתְּהִלָּה</p>

<p>אֶת־בְּנֵי־טְרוֹיָה וְיוֹסִיפוּ עוֹד לַהֲרֹג לִפְנֵי הַסְּפִינוֹת,</p>

<p>עַד־שֶׁתִּשְׁקַע הַשֶּׁמֶשׁ וְנָטְתָה אֲפֵלַת הַקֹּדֶשׁ&quot;.   455
<br><br />
כָּכָה הִבִּיעַ וַיִּפַּח הַכֹּחַ הֶעָדִין בַּסּוּסִים.</p>

<p>נִעֲרוּ אָז אֶת־הָאָבָק מֵעַל רַעְמוֹתָם וְטָשׂוּ,</p>

<p>נוֹשְׂאִים אֶת־רִכְבָּם אֶל־בֵּינוֹת הַטְּרוֹיִים וּבְנֵי־הָאֲכַיִּים.</p>

<p>אַךְ אַבְטוֹמֶד יָצָא לִלְחֹם, וְאִם־כִּי הִתְעַצֵּב לְרֵעוֹ.</p>

<p>פָּרַץ עִם־רִכְבּוֹ כְּאוֹתוֹ הָרָחָם הַמַּכֶּה בְאַוָּזִים.  460</p>

<p>בְּנָקֵל נִמְלַט עַל־נַפְשׁוֹ מִבֵּין כָּל־הֲמוֹנֵי הַטְּרוֹיִים,</p>

<p>בְּנָקֵל הִתְפָּרֵץ לְתוֹךְ הַהֲמוֹנִים הַצְּפוּפִים וּרְדָפָם.</p>

<p>אֶפֶס לֹא הָרַג בַּגְּבָרִים, בְּפָרְצוֹ לְתוֹכָם בְּכֹחַ,</p>

<p>יַעַן לֹא יָכֹל, מִהְיוֹתוֹ רַק אֶחָד בָּרֶכֶב הַקָּדוֹשׁ,</p>

<p>לְהָטִיל בָּהֶם אֶת־חֲנִיתוֹ וְלִנְהֹג בַּסּוּסִים הַמְּהִירִים. 465</p>

<p>רָאָה אוֹתוֹ בְעֵינָיו הָאִישׁ אַלְקִימֶדּוֹן רֵעֵהוּ,</p>

<p>בְּנוֹ שֶׁל־לָאֶרְקֵס הַגִּבּוֹר, הוּא בְנוֹ שֶׁל־הֵימוֹנוֹס הַנָּדִיב,</p>

<p>עָמַד אֲחוֹרֵי הָרֶכֶב וְאֶל־אַבְטוֹמֶד נָשָׂא דְבָרוֹ:</p>

<p>&quot;הוֹי, אַבְטוֹמֶד, מִי בָאֵלִים הָאֵל אֲשֶׁר נָטַע בִּלְבָבְךָ</p>

<p>עֵצָה זוֹ הַנִּבְעָרָה, וַיִּקַּח הָעֵצָה הַטּוֹבָה?     470</p>

<p>תִּלְחֹם בַּטְּרוֹיִים לְבַדְּךָ, הָאֶחָד בֵּין כָּל־הַחֲלוּצִים.</p>

<p>נָפַל רֵעֶךָ, וְהֶקְטוֹר הוּא נָשָׂא אֶת־כֵּלָיו מֵעָלָיו,</p>

<p>נֶשֶׁק נֶכֶד־אֵאַקּוֹס שָׂם עֲלֵי־כְּתֵפָיו מִתְגָּאֶה&quot;.
<br><br />
עָנָה־לוֹ אַבְטוֹמֶדּוֹן וַיֹּאמֶר לוֹ בְנוֹ שֶׁל־דִּיאוֹרֵס:</p>

<p>&quot;אַלְקִימֶד, מִי הָאִישׁ בֵּין כָּל־הָאֲכַיִּים כָּמוֹךָ,   475</p>

<p>אֲשֶׁר יַכְנִיעַ אֶת־כֹּחַ הַסּוּסִים הַנִּצְחִים הָאֵלֶּה</p>

<p>בִּלְתִּי פַּטְרוֹקְלוֹס הַנִּמְשָׁל בְּחָכְמָה לָאֵלִים, וּבְעוֹדוֹ</p>

<p>חַי עַל־אֲדָמוֹת? אַךְ עַתָּה בָאוּהוּ הַמָּוֶת וְהַגְּזֵרָה.</p>

<p>קַח בְּכַפֶּיךָ הַמַּגְלֵב וְשָׂא אֶת־הַמּוֹשְׁכוֹת הַנּוֹצְצוֹת,</p>

<p>אֵרְדָה אֲנִי מִן־הָרֶכֶב וְאֶאֱסֹר מִלְחָמָה בַּטְּרוֹיִים&quot;. 480
<br><br />
כָּכָה סָח, וְאַלְקִימֶדּוֹן הִזְדָּרֵז וַיַּעַל בָּרֶכֶב,</p>

<p>תָּפַס בְּכַפָּיו הַמַּגְלֵב וְאֶת־הַמּוֹשְׁכוֹת הַנּוֹצְצוֹת.</p>

<p>אַךְ אַבְטוֹמֶד קָפַץ אָרְצָה. וְהֶקְטוֹר הַמַּזְהִיר עֵת רָאָם,</p>

<p>אָמַר מִיָּד לְאֵינֵיאַס הָעוֹמֵד עַל־יָדוֹ וַיְדַבֵּר:</p>

<p>&quot;הוֹי, אֵינֵיאַס, יוֹעֵץ הַטְּרוֹיִים בְּשִׁרְיוֹנוֹת־הַנְּחשֶׁת! 485</p>

<p>עֵינַי הָרוֹאוֹת אֶת־סוּסָיו שֶׁל־נֶכֶד־אֵאַקּוֹס הַמָּהִיר</p>

<p>שָׁבִים אֶל־פְּנֵי הַמִּלְחָמָה, אֲבָל הָרַכָּבִים הֵם רָעִים.</p>

<p>לָכֵן תִּקְוָתִי תְאַמְּצֵנִי, כִּי נִתְפְּשֵׂם עַתָּה, אִם־רָצְתָה</p>

<p>נַפְשְׁךָ אַתָּה, כִּי אָמְנָם לֹא יִרְהֲבוּ עֹז בְּלִבּוֹתָם</p>

<p>לַעֲמֹד בְּפָנֵינוּ הַשְּׁנַיִם, לְהִתְגָּרוֹת מִלְחָמָה אִתָּנוּ&quot;.  490
<br><br />
כָּכָה סָח, וְלֹא סֵרַב בְּנוֹ שֶׁל־אַנְכִיסֵס הַנָּדִיב.</p>

<p>שְׁנֵיהֶם הִתְפָּרְצוּ מְכַסִּים אֶת־פְּנֵי הַכְּתֵפַיִם בְּעוֹרוֹת-</p>

<p>שְׁוָרִים חֲזָקִים וִיבֵשִׁים מְעֻלָּפִים נְחשֶׁת בְּשֶׁפַע.</p>

<p>נִלְווּ עֲלֵיהֶם כְרוֹמְיוֹס וְאָרֵטוֹס הַדּוֹמֶה־לָאֵלִים –</p>

<p>שְׁנֵיהֶם בְּיַחַד, וּבְלִבָּם תִּקְוָתָם לְהַכּוֹת הַשְּׁנָיִם  495</p>

<p>וְלִלְכֹּד אֶת־סוּסָיו שֶׁל־נֶכֶד־אֵאַקּוֹס, תְּלוּלֵי־הַצַּוָּאר.</p>

<p>חַסְרֵי־הַלֵּב! כִּי לֹא נִגְזַר עֲלֵיהֶם וְיָשׁוּבוּ בְלִי דָמִים</p>

<p>מֵעַל־פְּנֵי אַבְטוֹמֶדּוֹן. וַיְפַלֵּל לְזֵאוּס אָבִינוּ,</p>

<p>וְנִמְלָא לִבּוֹ הַקּוֹדֵר הַכֹּחַ וְהַגְּבוּרָה. וְתֵכֶף</p>

<p>נָשָׂא אִמְרָתוֹ וַיֹּאמֶר אֶל־אַלְקִימֶד מֵרֵעֵהוּ:  500</p>

<p>&quot;אַלְקִימֶד, אַתָּה תְפֹס אֶת־הַסּוּסִים וְלֹא תִרְחַק מִמֶּנִּי,</p>

<p>יִנְחֲרוּ סָמוּךְ לְגַבִּי; וּבְיַעַן יָרֵאתִי, כִּי הֶקְטוֹר</p>

<p>בְּנוֹ שֶׁל־פְּרִיאַמּוֹס לֹא יִרֶף מִזַּעְפּוֹ זֶה, עַד־אִם־נָהַג</p>

<p>אִתּוֹ אֶת־סוּסֵי אֲכִילֵס עֲטוּרֵי־הָרַעְמָה הַנָּאוָה.</p>

<p>יַהֲרֹג אֶת־שְׁנֵינוּ וְיַפִּיל אֵימָתוֹ עַל־צְבָא־הָאַרְגֵּאִים, 505</p>

<p>אוֹ נָפֹל יִפֹּל בְּעַצְמוֹ בִגְדוּד הַחֲלוּצִים בַּקָּטֶל&quot;.
<br><br />
כָּכָה סָח וְקָרָא בְקוֹל לָאָיַסִּים וְלַשַּׂר מֶנֶּלָּאוֹס:</p>

<p>&quot;שְׁנֵי הָאָיַסִּים, אַלּוּפֵי בְנֵי־אַרְגּוֹס, וְהַשַּׂר מֶנֶּלָּאוֹס!</p>

<p>מִסְרוּ הֶחָלָל לַטּוֹבִים בְּאַנְשֵׁי הַצָּבָא לְשָׁמְרוֹ,</p>

<p>יִבְנוּ מַעֲמָד לוֹ סָבִיב וִיגָרְשׁוּ אֶת־שׁוּרוֹת הַגְּבָרִים; 510</p>

<p>וְאַתֶּם תָּסִירוּ מִמֶּנּוּ, הַחַיִּים עוֹד, יוֹם הָעֲבָרוֹת;</p>

<p>כִּי עַל־הַמָּקוֹם הַזֶּה הִתְנַפְּלוּ בַקְּרָב רַב־הַדְּמָעוֹת</p>

<p>יַחְדָּו הֶקְטוֹר וְאֵינֵיאַס, הַטּוֹבִים בְּצִבְאוֹת הַטְּרוֹיִים.</p>

<p>אָכֵן, לְזֶבְס הָעֲתִידוֹת, וּבְחֵיקוֹ תָנַחְנָה הַבָּאוֹת:</p>

<p>אָטִיל אֲנִי אֶת־חֲנִיתִי, וְזֶבְס הוּא יִדְאַג לַיֶּתֶר!&quot; 515
<br><br />
סָח, וַיְעוֹפֵף אֶת־רָמְחוֹ הַמַּאֲרִיךְ־צִלּוֹ וַיָּטֶל.</p>

<p>הִכָּה בוֹ אֶת־אָרֵטוֹס בַּמָּגֵן הֶעָשׂוּי עֲגַלְגֹּל.</p>

<p>שִׁלְטוֹ לֹא עָצַר בַּכִּידוֹן, וַתַּחְדֹּר דֶּרֶךְ הָאֵזוֹר.</p>

<p>כְּאוֹתוֹ הָעֶלֶם הֶחָסֹן הַמֵּנִיף גַּרְזִנּוֹ הַשָּׁנוּן   520</p>

<p>וְהִכָּה בְעֹרֶף שׁוֹר־פָּר לִמֻּד שָׂדֶה אֲחוֹרֵי שְׁתֵּי קְרָנָיו,</p>

<p>חוֹתֵךְ אֶת־גִּידָיו אֶת־כֻּלָּם; וְקָפַץ הַשּׁוֹר, אַחַר יִפֹּל, –</p>

<p>כָּכָה קָפַץ גַּם הוּא וַיִּפֹּל עַל־גַּבּוֹ, וְהָרֹמַח</p>

<p>נָבַר בְּעֻקְצוֹ הַשָּׁנוּן אֶת־מֵעָיו וַיַּתֵּר אֲבָרָיו.</p>

<p>וְהֶקְטוֹר הֵטִיל אֶת־רָמְחוֹ הַמַּבְרִיק בָּאִישׁ אַבְטוֹמֶדּוֹן. 525</p>

<p>אוּלָם זֶה הִבִּיט לְפָנָיו וְנִמְלַט מִכִּידוֹן נְחֻשְׁתּוֹ.</p>

<p>הִרְכִּין אֶת־פָּנָיו כְּלַפָּיו, וַיַּעֲבֹר הָרֹמַח הָאַדִּיר</p>

<p>עָלָיו, נִמְעַךְ בָּאָרֶץ, וְחֹד־עֵצוֹ עוֹד מִזְדַּעֲזֵעַ,</p>

<p>אֶפֶס קַל מְהֵרָה חָדַל בּוֹ כֹּחוֹ שֶׁל־אָרֵס הַשַּׂגִּיא.</p>

<p>וְהָיוּ אָז אוֹסְרִים מִלְחָמָה בְחֶרֶב, קְרוֹבִים אִישׁ לְאָחִיו, 530</p>

<p>לוּלֵא הִפְרִידוּ בֵינֵיהֶם שְׁנֵי הָאָיַסִּים, כִּי שְׁנֵיהֶם</p>

<p>פָּרְצוּ דֶרֶךְ הֶהָמוֹן, כִּי שָׁמְעוּ קוֹל רֵעָם הַקּוֹרֵא.</p>

<p>רָאוּם, וְנִרְתְּעוּ לְאָחוֹר, כִּי נִבְהֲלָה נֶפֶשׁ הַשְּׁנָיִם,</p>

<p>חַתּוּ הֶקְטוֹר, וְאֵיֵני וּכְרוֹמְיוֹס הַדּוֹמֶה־לָאֵלִים.</p>

<p>זָנְחוּ שָׁם אֶת־אָרֵטוֹס הַמּוּטָל וּלְבָבוֹ מְטֹעָן.  535</p>

<p>אַבְטוֹמֶד, אֲשֶׁר נִמְשַׁל לְאָרֵס הַסּוֹעֵר בְּזַעֲמוֹ,</p>

<p>פָּרַק אֶת־נִשְׁקוֹ מֵעָלָיו, הֵרִיעַ וַיְדַבֵּר אֶת־דְּבָרָיו:</p>

<p>&quot;אָכֵן מְעַט הוּקַל לְלִבִּי הַמֵּצֵר עַל־מוֹת בֶּן־מֶנֵּיטְיוֹס,</p>

<p>יַעַן וּבְיַעַן הָרַגְתִי הַגֶּבֶר, וְאִם־נִקְלֶה מִמֶּנּוּ&quot;.
<br><br />
סָח, וְהִשְׁלִיךְ הַנֶּשֶׁק הַמְּגֹאָל בְּדָמִים בְּמֶרְכַּבְתּוֹ. 540</p>

<p>עָלָה בָרֶכֶב, וְיָדָיו וְרַגְלָיו מְלֻכְלָכוֹת בְּדָמִים,</p>

<p>דּוֹמֶה לְאַרְיֵה שֶׁעָלָה מִשָּׂבְעוֹ אֶת־בְּשָׂרוֹ שֶׁל־שׁוֹר־פָּר.
<br><br />
שׁוּב אָז הִתְלַקְחָה מִלְחָמָה סָבִיב לְגוּפַת פַּטְרוֹקְלוֹס,</p>

<p>קֶטֶל אַכְזָרִי רַב־דְּמָעוֹת. וְאַתֵּנָה הִיא עוֹרְרָה מִלְחָמָה.</p>

<p>יָרְדָה מִשְּׁחָקִים, כִּי זֶבְס הַמַּבִּיט־לְמֵרָחוֹק הוּא שְׁלָחָהּ 545</p>

<p>לְעוֹרֵר אֶת־חֵיל הַדַּנָּאִים, כִּי שִׁנָּה עֲצָתוֹ מִקֶּדֶם.</p>

<p>כְּאוֹתָה קֶשֶׁת אַרְגָּמָן, שֶׁנִּמְתְּחָה בְיַד זֶבְס בַּשָּׁמַיִם</p>

<p>לִהְיוֹת אוֹת לִבְנֵי־תְמוּתָה, אוֹת לְמִלְחָמָה בָאָרֶץ,</p>

<p>אוֹ לִימֵי סְתָו, אֲשֶׁר יָמָיו קָרִים מְאֹד וְהוּא מַפְסִיק</p>

<p>פָּעֳלֵי אָדָם בַּשָּׂדֶה וּמֵצִיק מְאֹד לָעֲדָרִים,    550</p>

<p>עָטְפָה אַתֵּנָה וַתִּלְבַּשׁ עַנְנֵי אַרְגָּמָן וַתָּבֹא</p>

<p>בְּסוֹד הָאֲכַיִּים בֶּהָמוֹן – מְעוֹרְרָה גֶּבֶר וָגֶבֶר.</p>

<p>תְּחִלָּה עוֹרְרָה אֶת־לֵב בֶּן־אַטְרֵס הַגֶּבֶר הַגִּבּוֹר,</p>

<p>אֶת־מֶנֶּלָּאוֹס, וַתְּדַבֵּר אֵלָיו, כִּי קָרַב אֵלֶיהָ,</p>

<p>הָפְכָה וְדָמְתָה לְפֵינִכְּס בִּדְמוּתוֹ וּבְקוֹלוֹ הָאַדִּיר: 555</p>

<p>&quot;מֶנֶּלָּאוֹס, אַךְ חֶרְפָּה וּכְלִמָּה לְךָ תִהְיֶה, אִם־אָמְנָם</p>

<p>יִסְחֲבוּ כַלְבֵי־הַטְּרוֹיִים הַזְּרִיזִים אֶל־תַּחַת הַחוֹמָה</p>

<p>גּוּפַת עֲמִיתוֹ הַנֶּאֱמָן שֶׁלַּאֲכִילֵס הַנַּעֲלֶה.</p>

<p>רַק חֲזַק וֶאֱמָץ, וְעוֹרֵר לֵב גֶּבֶר וָגָבֶר!&quot;
<br><br />
עָנָה לָהּ מֶנֶּלָּאוֹס הַגֶּבֶר הַקּוֹרֵא־בְחָיִל:   560</p>

<p>&quot;פֵינִכְּס אָבִינוּ הַגֶּבֶר הַיָּשִׁישׁ! לוּ תוֹעִיל אַתֵּנָה</p>

<p>לָתֵת לִי כֹחַ וָעֹז וּמָנְעָה מִמֶּנִּי הַחִצִּים,</p>

<p>בְּחֵפֶץ לִבִּי הָיִיתִי אָז יוֹצֵא לְיֶשַׁע וְנִלְחָם</p>

<p>עַל־פַּטְרוֹקְלוֹס, כִּי לִבִּי בִי יִכְאַב כִּי נָפַל וַיָּמֹת.</p>

<p>עַתָּה שָׁם הֶקְטוֹר קוֹדֵחַ כָּאֵשׁ, כַּלֶּהָבָה, וְאֵינוֹ  565</p>

<p>עוֹמֵד מִקְּטֹל בִּנְחשֶׁת, כִּי זֵאוּס עָטָהוּ הַתְּהִלָּה&quot;.
<br><br />
כָּכָה סָח, וְלֵב אַתֵּנָה בְּהִירַת־הָעַיִן שָׂמֵחַ,</p>

<p>יַעַן כִּי־פָנָה אֵלֶיהָ מִכָּל־בְּנֵי־הָאֵלִים רִאשׁוֹנָה.</p>

<p>נָפְחָה הָעֹז וְהַכֹּחַ בְּבִרְכָּיו וּבִכְתֵפָיו,</p>

<p>נָטְעָה בְלִבּוֹ אֶת־עָזְמַת הַזְּבוּב וְאֶת־עַזּוּת פָּנֵיהוּ, 570</p>

<p>אֲשֶׁר אִם־יַבְרִיחוּהוּ מִבְּשַׂר בְּנֵי־אָדָם – שׁוֹב יָשׁוּב,</p>

<p>עוֹמֵד וּמוֹסִיף וְנוֹשֵׁךְ, כִּי נָעַם לוֹ דַם בְּנֵי־אָדָם, –</p>

<p>כָּכָה נִמְלָא גַּם לִבּוֹ הַקּוֹדֵר עַל־גְּדוֹתָיו הָעָזְמָה.</p>

<p>שָׁב אֶל־גְּוִיַּת פַּטְרוֹקְלוֹס וַיָּנֶף הָרֹמַח הַמַּזְהִיר.</p>

<p>הָיָה אִישׁ בֵּין הַטְּרוֹיִים – פּוֹדֵס שְׁמוֹ, בְּנוֹ שֶׁל־אֵאֶטְיוֹן, 575</p>

<p>וְהָיָה עָשִׁיר וְגִבּוֹר, וְהֶקְטוֹר אֲהֵבוֹ עַל־יֶתֶר</p>

<p>עַמּוֹ, וְהָיָה רֵעוֹ עֲמִיתוֹ מֵאוֹכְלֵי שֻׁלְחָנוֹ.</p>

<p>פָּגַע בּוֹ אָז מֶנֶּלָּאוֹס הַצְּהַבְהַב בָּאֵזוֹר, כִּי פָנָה</p>

<p>עָרְפּוֹ לָנוּס, וַתֵּצֵא הַנְּחשֶׁת וַתַּחֲלֹף אוֹתוֹ.</p>

<p>נָפַל וַיַּרְעֵם בְּנִשְׁקוֹ. וּמֶנֶּלָּאוֹס בֶּן־אַטְרֵס  580</p>

<p>תָּפַס הֶחָלָל וּסְחָבוֹ מִבֵּין אַנְשֵׁי־טְרוֹיָה אֶל־רֵעָיו.
<br><br />
קָרַב פֵיבּוֹס־אַפּוֹלוֹן אֶל־הֶקְטוֹר וַיְּעוֹרֵר אֶת־רוּחוֹ.</p>

<p>הָפַךְ אֶת־פָּנָיו וְנִדְמָה לְפֵינוֹפְּס בֶּן־אַסְיוֹס, הַיָּקָר</p>

<p>לוֹ עַל־פְּנֵי כָל־אַכְסְנָאָיו, וְהוּא יוֹשֵׁב בְּאַבִּידוֹס שָׁם בֵּיתוֹ.</p>

<p>שִׁנָּה אֶת־פָּנָיו אַפּוֹלוֹן הַנּוֹגֵף־מֵרָחוֹק וַיֹּאמֶר:  585</p>

<p>&quot;הֶקְטוֹר, מִבְּנֵי־הָאֲכַיִּים מִי יוֹסִיף וְיִירָא מִמֶּךָּ?</p>

<p>אֵיכָה נִרְתַּעְתָּ מִפְּנֵי מֶנֶּלָּאוֹס הָאֶחָד, וְהוּא נֶחְשָׁב</p>

<p>לְאִישׁ רַךְ־הַלֵּבָב? אַךְ עַתָּה הָלַךְ וְסָחַב לְבַדּוֹ</p>

<p>חָלָל מִבֵּין אַנְשֵׁי־טְרוֹיָה, וַיַּךְ אֶת־עֲמִיתְךָ הַנֶּאֱמָן,</p>

<p>גִּבּוֹר בֵּין הַחֲלוּצִים, אֶת־פּוֹדֵס אֶת־בְּנוֹ שֶׁל־אֵאֶטְיוֹן&quot;. 590
<br><br />
סָח, וְעַנְנַת תּוּגָה מַשְׁחִירָה הֵלִיטָה הַגָּבֶר.</p>

<p>צָעַד בֵּין הַחֲלוּצִים מַזְהִיר בִּנְחֻשְׁתּוֹ הַנּוֹצְצָה.</p>

<p>וְזֶבְס בֶּן־קְרוֹנוֹס הוּא תָפַשׂ הָאֵיגִיס מְרֻבַּת־הַגְּדִילִים,</p>

<p>רַבַּת־הַנְּגֹהוֹת, וְעִבָּה הֶעָבִים עַל־גַּבֵּי הַר אִידָה.</p>

<p>בָּרַק הַבָּרָק, וַיַּרְעֵם רְעָמִים וַיְזַעְזַע הָאֵיגִיס.  595</p>

<p>נָתַן נִצָּחוֹן לַטְּרוֹיִים וַיַּפְחֵד אֶת־צְבָא הָאֲכַיִּים.
<br><br />
רִאשׁוֹן חַת פֵּנֶלֶּאוֹס הָאִישׁ הַבֵּיאוֹטִי וַיָּנֹס,</p>

<p>יַעַן כִּי־נִפְצַע בַּחֲנִית בִּכְתֵפוֹ, בְּעוֹדוֹ שָׁם נִלְחָם.</p>

<p>פְּגָעוֹ מִמַּעַל וּשְׂרָטוֹ, כִּי חָדְרָה חֲנִית פּוּלִידַמַס</p>

<p>עַד פְּנֵי הָעֶצֶם, כִּי עָמַד קָרוֹב לַגֶּבֶר וַיָּטֶל.  600</p>

<p>וְהֶקְטוֹר מָחַץ אֶת כַּף־יַד לֵאִיטוֹס בֶּן־אֵלֶּקְטְרִיאוֹן,</p>

<p>סָמוּךְ לְפִרְקָהּ מְחָצָהּ, וּמְנָעוֹ מִבֹּא בַמַּעֲרָכָה.</p>

<p>נִמְלַט הַלָּז וּמִתְבּוֹנֵן עַל־סְבִיבָיו, וּבְלִבּוֹ לֹא קִוָּה</p>

<p>לְהוֹסִיף וְלַחֲזִיק כִּידוֹן וְלִלְחֹם שׁוּב מוּל חֵיל־הַטְּרוֹיִים.</p>

<p>וְהֶקְטוֹר דּוֹלֵק אַחֲרֵי לֵאִיטוֹס, וַיָּטֶל חֲנִיתוֹ     605</p>

<p>בּוֹ אִידוֹמֶנֵּס וַיִּקְלַע לַשִּׁרְיוֹן וְסָמוּךְ לַפִּטְמָה.</p>

<p>נִשְׁבַּר עֻקְצָהּ עַל־יַד הָעֵץ, וַיָּרִיעוּ הַטְּרוֹיִים.</p>

<p>הֵטִיל הַלָּז הַחֲנִית בְּאִידוֹמֶנֵּס בְּנוֹ שֶׁל־דֶּבְקַלְיוֹן,</p>

<p>הָיָה זֶה עוֹמֵד בָּרֶכֶב, וְהֶחֱטִיא אֶת־הַמַּטָּרָה.</p>

<p>פָּגַע בְּקֵירַנּוֹס, וְהוּא נוֹהֵג הַסּוּסִים שֶׁל־מֵרִיאוֹנֵס,  610</p>

<p>אֲשֶׁר בָּא אִתּוֹ מִלִּיקְטוֹס הַקִּרְיָה הַבְּנוּיָה לְתִפְאָרָה –</p>

<p>רַגְלִי בָא תְחִלָּה מֵעַל־פְּנֵי הַסְּפִינוֹת מֻקָּפוֹת־הַמְּשׁוֹטִים,</p>

<p>וְהָיָה מַנְחִיל הַתְּהִלָּה הָרַבָּה לְחֵיל אַנְשֵׁי־טְרוֹיָה,</p>

<p>אִלּוּ לֹא נָהַג קֵירַנּוֹס אֶת־סוּסָיו מְהִירֵי־הָרֶגֶל,</p>

<p>הָיָה לוֹ עֶזְרָה בַצָּרָה וַיְפַלְּטוֹ מִמָּוֶת מִיּוֹם־מָר.  615</p>

<p>אֶפֶס הוּא עַצְמוֹ נָפַל בְּיַד הֶקְטוֹר הַהוֹרֵג־בַּגְּבָרִים –</p>

<p>תַּחַת הַלֶּסֶת וְהָאֹזֶן מְחָצוֹ וְהִפִּיל אֶת־שִׁנָּיו.</p>

<p>רָמְחוֹ הַשָּׁנוּן חֲלָפוֹ וְחָתַךְ לְשׁוֹנוֹ בַתָּוֶךְ.</p>

<p>נָפַל מִן־הַמֶּרְכָּבָה וְשָׁמַט לָאָרֶץ הַמּוֹשְׁכוֹת.</p>

<p>גָּחַן אֲזַי מֵרִיאוֹנֵס, וְהֵרִים בְּכַפָּיו הָעַזּוֹת   620</p>

<p>אוֹתָן מֵעַל פְּנֵי הָאָרֶץ וְאֶל־אִידוֹמֶנֵּס כֹּה אָמָר:</p>

<p>&quot;הַךְ אֶת־הַסּוּסִים, וְתַגִּיעַ עֲדֵי־הָאֳנִיּוֹת הַמְּהִירוֹת,</p>

<p>יַעַן יוֹדֵעַ גַּם אַתָּה, כִּי לֹא לָאֲכַיִּים הַתְּשׁוּעָה&quot;.
<br><br />
כָּכָה סָח, וְאִידוֹמֶנֵּס דָּפַק הַסּוּסִים הַנָּאִים</p>

<p>אֶל־הָאֳנִיּוֹת הַגְּדוֹלוֹת, כִּי נָפְלָה גַּם עָלָיו אֵימָתָה. 625
<br><br />
אֶפֶס מֵעֵין מֶנֶּלָּאוֹס וּשְׁנֵי הָאָיַסִּים לֹא נֶעְלַם</p>

<p>אֲשֶׁר חָנַן בֶּן־קְרוֹנוֹס הַטְּרוֹיִים הַתְּשׁוּעָה הַגְּדוֹלָה.</p>

<p>פָּתַח בְּנוֹ שֶׁל־טֶלַּמּוֹן, הוּא אָיַס הַגָּדוֹל, וַיְדַבֵּר:</p>

<p>&quot;אָכֵן, גַּם אִישׁ חֲסַר לֵב גַּם הוּא יַשְׂכִּיל יָבִין הַפָּעַם,</p>

<p>אֲשֶׁר חָנַן אָבִינוּ זֶבְס אֶת־הַטְּרוֹיִים הַתְּשׁוּעָה.  630</p>

<p>יַעַן כָּל־פַּעַם שֶׁיּוֹרוּ לֹא יַחֲטִיא אִישׁ הַמַּטָּרָה,</p>

<p>בֵּין אִם־רַךְ לֵב הוּא אוֹ גִבּוֹר, כִּי זֶבְס כּוֹנֵן חִצֵּי כֻלָּמוֹ,</p>

<p>אוּלָם חִצֵּינוּ אֲנַחְנוּ אַרְצָה יִפְּלוּ אַךְ רֵיקָם.</p>

<p>הָבָה נִוָּעֵץ בְּלִבֵּנוּ וְנִמְצָא הָעֵצָה הַנְּכוֹנָה,</p>

<p>אֵיכָה נוֹצִיאָה הֶחָלָל מִידֵיהֶם וְאֵיזֶה הַדֶּרֶךְ  635</p>

<p>נִהְיֶה לְשָׂשׂוֹן לְכָל־עֲמִיתֵינוּ הַיְקָרִים בְּשׁוּבֵנוּ.</p>

<p>וְהֵמָּה מִתְבּוֹנְנִים נִפְחָדִים, וּבְלִבָּם יִגְזְרוּ אֹמֶר:</p>

<p>אֵין לָנוּ מִפְלָט מֵעֻזּוֹ שֶׁל־הֶקְטוֹר הַהוֹרֵג־בַּגְּבָרִים</p>

<p>וְיָדָיו הַחֲזָקוֹת, וְנִפּוֹל עַל־יַד הָאֳנִיּוֹת הַשְּׁחוֹרוֹת.</p>

<p>וְאִלּוּ נִמְצָא הָאִישׁ מִבֵּין חֲבֵרֵינוּ שֶׁמַּהֵר   640</p>

<p>יָבִיא הַבְּשׂוֹרָה לִבְנוֹ שֶׁל־פֵּלֵס, דּוֹמַנִי, כִּי טֶרֶם</p>

<p>שָׁמַע הַבְּשׂוֹרָה הָרָעָה, כִּי נָפַל עֲמִיתוֹ הֶחָבִיב.</p>

<p>אוּלָם אֵין אֲנִי רוֹאֶה אָדָם כָּזֶה בָאֲכַיִּים.</p>

<p>יַעַן כִּי חשֶׁךְ יְשׁוּפֵם, גַּם אוֹתָם וְגַם אֶת־סוּסֵיהֶם.</p>

<p>זֶבְס אָבִינוּ, נָא מַלְּטָה מִמַּחְשָׁךְ אֶת־בְּנֵי־הָאֲכַיִּים, 645</p>

<p>הָאֵר הָאֲוִיר מִסָּבִיב, וְנִפְקְחוּ עֵינֵינוּ וְרָאוּ,</p>

<p>נִפֹּל בָּאוֹרָה, אִם־אָמְנָם גָּזַרְתָּ לְהַשְׁמִיד אוֹתָנוּ&quot;.
<br><br />
כָּכָה סָח, וַיְרַחֲמֵהוּ אָבִינוּ, כִּי רָאָה דִמְעוֹתָיו.</p>

<p>הֵפִיץ מִיָּד אֶת־הָאֹפֶל וַיְפַזֵּר אֶת־פְּנֵי הָעֲרָפֶל,</p>

<p>הֵאִיר הַשֶּׁמֶשׁ, הוֹפִיעַ, וְנִגְלָה כָּל־שְׂדֵה הַמִּלְחָמָה. 650</p>

<p>עָנָה אָיַס וַיֹּאמֶר לַקּוֹרֵא־בַקְּרָב לְמֶנֶּלָּאוֹס:</p>

<p>&quot;הַשְׁקֵף נָא, מֶנֶּלָּאוֹס מִזַּרְעוֹ שֶׁל־זֶבְס, שֶׁמָּא תִרְאֶה</p>

<p>אֶת־אַנְטִילוֹכוֹס בַּחַיִּים, אֶת־בְּנוֹ שֶׁל־נֶסְטוֹר הַגִּבּוֹר?</p>

<p>צַו לוֹ, וְיָחוּשׁ וּבָא אֶל־אֲכִילֵס, זֶה גִּבּוֹר־הֶחָיִל,</p>

<p>יַגִּיד לוֹ אֲשֶׁר נָפַל רֵעֵהוּ הָאָהוּב בִּידִידָיו&quot;.   655
<br><br />
סָח, וְלֹא סֵרַב לוֹ מֶנֶּלָּאוֹס הַקּוֹרֵא־בְחָיִל.</p>

<p>נָשָׂא אֶת־רַגְלָיו וַיֵּלֶךְ, כְּאַרְיֵה הַשָּׁב מִן־הַגְּדֵרוֹת</p>

<p>עָיֵף יָגֵעַ מִלְּחֹם בַּכְּלָבִים וְהַגְּבָרִים הָרַבִּים,</p>

<p>אֲשֶׁר לֹא יִתְּנוּ לוֹ לִטְעֹם מֵחֶלְבָּם שֶׁל־פָּרִים בָּעֵדֶר</p>

<p>וְאוֹרְבִים לוֹ כָּל־הַלַּיְלָה; וְהוּא בְעָרְגוֹ לְבָשָׂר  660</p>

<p>יִפְרֹץ קָדִימָה, אַךְ שָׁוְא כָּל־חֲמָתוֹ, כִּי רַבּוֹת חֲנִיתוֹת</p>

<p>בּוֹ יָטִילוּ יָדַיִם אַמִּיצוֹת, וְאוּדִים בּוֹעֲרִים;</p>

<p>יִסּוֹג אָחוֹר וְיִירָא, וְאִם־תִּבְעַר חֲמָתוֹ, בַּבֹּקֶר</p>

<p>הַשְׁכֵּם יִרְחַק מֵהֶם, וּלְבָבוֹ יֶאֱבַל בְּחֻבּוֹ, –</p>

<p>כָּכָה הָלַךְ אֲזַי מֶנֶּלָּאוֹס הַקּוֹרֵא־בְחָיִל.   665</p>

<p>נָטַשׁ שָׁם אֶת־פַּטְרוֹקְלוֹס בְּלֹא־רָצוֹן, כִּי־יָרֵא פֶּן־יִטְּשׁוּ</p>

<p>אוֹתוֹ בְנֵי־הָאֲכַיִּים, כִּי־תִפֹּל עֲלֵיהֶם אֵימָתָה.</p>

<p>הִרְבָּה וְדִבֵּר עַל־לֵב מֵרִיאוֹנֵס וּשְׁנֵי הָאָיַסִּים:</p>

<p>&quot;שִׁמְעוּ, אָיַסִּים, מְפַקְּדֵי צְבָא אַרְגּוֹס, וְגַם מֵרִיאוֹנֵס,</p>

<p>זִכְרוּ הַפַּעַם אֶת־עַנְוַת־רוּחַ פַּטְרוֹקְלוֹס הָאֻמְלָל.  670</p>

<p>בְּעוֹדוֹ בַחַיִּים הֵן הָיָה מְקַבֵּל כָּל־אָדָם בְּסֵבֶר</p>

<p>פָּנִים יָפוֹת, אַךְ עַתָּה בָאוּהוּ הַמָּוֶת וְהַגְּזֵרָה.&quot;
<br><br />
כָּכָה הִבִּיעַ, וַיֵּלֶךְ מִשָּׁם מֶנֶּלָּאוֹס הַצְּהַבְהַב,</p>

<p>הוֹלֵךְ מִתְבּוֹנֵן עַל־סְבִיבָיו, כְּאוֹתוֹ הַנֶּשֶׁר, שֶׁעָלָיו</p>

<p>אוֹמְרִים, כִּי הוּא מֵטִיב לִרְאוֹת מִכָּל־צִפֳּרֵי־שָׁמָיִם, 675</p>

<p>אֲשֶׁר לֹא נִסְתְּרָה מֵעֵינָיו בִּמְעוּפוֹ בַמְּרוֹמִים אַרְנֶבֶת</p>

<p>זְרִיזַת־רַגְלַיִם שׁוֹכֶבֶת מִתַּחַת לַשִּׂיחַ הֶעָנֵף,</p>

<p>יָחוּשׁ יִפֹּל עָלֶיהָ, וּתְפָשָׂהּ וְיִקַּח אֶת־נַפְשָׁה, –</p>

<p>כָּכָה הִבְרִיקוּ עֵינֶיךָ אֲזַי, מֶנֶּלָּאוֹס זְרַע־זֵאוּס,</p>

<p>בְּצַעְדְּךָ סָבִיב, מִתְבּוֹנֵן בִּצְבָא כָל־רֵעֶיךָ הָרַבִּים, 680</p>

<p>שֶׁמָּא תִרְאֶה אֶת־פְּנֵי בֶן־נֶסְטוֹר וְהוּא בֵין הַחַיִּים.</p>

<p>גַּם הִכִּירָהוּ מִיָּד מִשְּׂמֹאל לַמִּלְחָמָה הַגְּדוֹלָה</p>

<p>מְעוֹדֵד אֶת־רֵעָיו־עֲמִיתָיו וּמְעוֹרְרָם לִהְיוֹת נִלְחָמִים.</p>

<p>קָרַב אֵלָיו וַיְדַבֵּר הָאִישׁ מֶנֶּלָּאוֹס הַצְּהַבְהַב:</p>

<p>&quot;קָרְבָה אֵלַי, אַנְטִילוֹכוֹס מִזַּרְעוֹ שֶׁל־זֶבְס, וְשָׁמַעְתָּ 685</p>

<p>בְּשׂוֹרָה וּשְׁמוּעָה נוֹרָאָה, וּלְוַאי לֹא בָאַתְנוּ הָרָעָה!</p>

<p>הִנֵּה, דּוֹמַנִי, גַּם אַתָּה עֵינֶיךָ הָרוֹאוֹת, כִּי מֵמִיט</p>

<p>זֶבְס הָאֵיד עַל־דַּנָּאִים וַיְחוֹנֵן הַטְּרוֹיִים נִצָּחוֹן.</p>

<p>הִנֵּה נָפַל הַיּוֹם הַנָּדִיב בִּבְנֵי־הָאֲכַיִּים,</p>

<p>גָּוַע פַּטְרוֹקְלוֹס הַגִּבּוֹר לִמְגִנַּת לֶב־כָּל־הַדַּנָּאִים. 690</p>

<p>מַהֵר אֶל־סְפִינוֹת אֲכַיָּה וְהִגַּדְתָּ לוֹ, לַאֲכִילֵס,</p>

<p>אוֹתָהּ הַבְּשׂוֹרָה, וְיָחוּשׁ וִיפַלֵּט הֶחָלָל לַסְּפִינָה</p>

<p>עָרֹם, כִּי הֶקְטוֹר הַגִּבּוֹר פָּרַק מֵעָלָיו אֶת־נִשְׁקוֹ&quot;.</p>

<p>כָּכָה סָח, וְאַנְטִילוֹכוֹס הִתְחַלְחֵל, כִּי שָׁמַע הַבְּשׂוֹרָה.</p>

<p>נִטַּל מִמֶּנּוּ הַדִּבּוּר, וְנִמְלְאוּ עֵינָיו דְּמָעוֹת,    695</p>

<p>פָּסַק גַּם קוֹלוֹ הָאַדִּיר; אֲבָל אַנְטִילוֹכוֹס לֹא מָנַע</p>

<p>עַצְמוֹ מִלַּעֲשׂוֹת רְצוֹן שׁוֹלְחוֹ, מִלַּעֲשׂוֹת דְּבַר מֶנֶּלָּאוֹס.</p>

<p>מִהֵר, רָץ, אַךְ אֶת־כֵּלָיו מְסָרָם לָאִישׁ לָאוֹדוֹקוֹס,</p>

<p>רֵעוֹ הַנּוֹהֵג לְצִדּוֹ אֶת־סוּסָיו תְּמִימֵי־הַפַּרְסָה.
<br><br />
רַגְלָיו נְשָׂאוּהוּ מִשְּׁאוֹן הַמִּלְחָמָה, וְהוּא עֵינָיו דּוֹמְעוֹת,700</p>

<p>הוֹלֵךְ לְבַשֵּׂר הַבְּשׂוֹרָה הָרָעָה לַאֲכִילֵס בֶּן־פֵּלֵס.</p>

<p>אַךְ, מֶנֶּלָּאוֹס זְרַע־אֵלִים, נַפְשְׁךָ אַתָּה לֹא רָצְתָה</p>

<p>לִהְיוֹת לְיֶשַׁע לַצָּבָא בַּמֵּצַר, מִמֶּנּוּ אָז פָּרַשׁ</p>

<p>סָר אַנְטִילוֹכוֹס בֶּן־נֶסְטוֹר לְצַעֲרָם שֶׁל־כָּל־בְּנֵי־פִּילוֹס.</p>

<p>שָׁלַח אֶת־תְּרַסִימֵדֵס הַגֶּבֶר הַנַּעֲלֶה אֲלֵיהֶם,  705</p>

<p>יַעַן כִּי הוּא מִהֵר אָז אֶל־גְּוִיַּת פַּטְרוֹקְלוֹס הַגִּבּוֹר,</p>

<p>עָמַד עַל־יַד הָאָיַסִּים הַשְּׁנַיִם, הִזְדָּרֵז וַיֹּאמֶר:</p>

<p>&quot;הִנֵּה שָׁלַחְתִּי הַגֶּבֶר אֱלֵי־הָאֳנִיּוֹת הַמְּהִירוֹת</p>

<p>לְהַגִּיד לַאֲכִילֵס הַמָּהִיר, וְאוּלָם אֵינֶנִּי יוֹדֵעַ</p>

<p>עַתָּה אִם־יָבֹא, וְאַף כִּי אָנַף בְּהֶקְטוֹר הַנַּעֲלֶה,  710</p>

<p>יַעַן בְּאֵין אִתּוֹ הַכֵּלִים, לֹא יַעֲלֶה לִלְחֹם בַּטְּרוֹיִים.</p>

<p>הָבָה נִוָּעֵץ בְּלִבֵּנוּ וְנִמְצָא הָעֵצָה הַנְּכוֹנָה,</p>

<p>אֵיכָה נוֹצִיאָה הֶחָלָל, וְאֵיזֶה הַדֶּרֶךְ נִמָּלֵט</p>

<p>אָנוּ מִתְּשֻׁאוֹת הַטְּרוֹיִים, מִמָּוֶת וְרֹעַ־הַגְּזֵרָה&quot;.
<br><br />
עָנָה לוֹ אָיַס הַגָּדוֹל, בְּנוֹ שֶׁל־טֶלַּמּוֹן, וַיֹּאמֶר:  715</p>

<p>&quot;אֱמֶת נְכוֹנִים דְּבָרֶיךָ, הוֹי, מֶנֶּלָּאוֹס הַמְהֻלָּל.</p>

<p>אַתָּה וּמֵרִיאוֹנֵס מַהֲרוּ גַחֲנוּ שְׁנֵיכֶם,</p>

<p>הָרֵם תָּרִימוּ הֶחָלָל, שָׂאוּהוּ מִתּוֹךְ הַמִּלְחָמָה.</p>

<p>אָנוּ מֵאֲחוֹרֵיכֶם נִלָּחֵם בַּטְּרוֹיִים וּבְהֶקְטוֹר.</p>

<p>שְׁנֵינוּ שֵׁם אֶחָד לָנוּ, וְלֵב אֶחָד לָנוּ לִגְבוּרָה,  720</p>

<p>יַחְדָּו לְעוֹלָם נַעֲמֹלָה בַּעֲבוֹדַת אָרֵס הַזּוֹעֵם&quot;.
<br><br />
כָּכָה סָח, וַיָּרִימוּ הַגְּוִיָּה מֵעַל פְּנֵי־הָאָרֶץ</p>

<p>וַיְנִיפוּהָ לְמַעְלָה, וְהַטְּרוֹיִים הֵרִיעוּ כִּי־רָאוּ</p>

<p>אֶת־הָאֲכַיִּים מְרִימִים הַגְּוִיָּה, הִתְנַפְּלוּ עֲלֵיהֶם.</p>

<p>כְּאוֹתָם כַּלְבֵי צַיָּדִים מִתְנַפְּלִים בְּאַפָּם וּבְקִצְפָּם  725</p>

<p>עַל־חֲזִיר־יַעַר זָב דָּמִים מִלִּפְנֵי עֲלָמִים־צַיָּדִים,</p>

<p>יִדְלְקוּ אַחֲרָיו בִּרְצוֹנָם לְטָרְפוֹ בְאַפָּם הַגָּדוֹל;</p>

<p>אוּלָם כִּי יַפְנֶה אֲלֵיהֶם אֶת־פָּנָיו בּוֹטֵחַ בְּעֻזּוֹ,</p>

<p>כֻּלָּם יֵרָתְעוּ לְאָחוֹר, מִתְפַּזְּרִים לְכָל־הָעֲבָרִים, –</p>

<p>כָּכָה דָלְקוּ אַחֲרֵיהֶם בִּתְחִלָּה הַטְּרוֹיִים בְּהָמוֹן,  730</p>

<p>דּוֹקְרִים בָּהֶם בַּחֲרָבוֹת וּבַחֲנִיתוֹת פִּיפִיּוֹת;</p>

<p>אוּלָם כְּשֶׁהִפְנוּ הַשְּׁנַיִם אֲלֵיהֶם אֶת־פְּנֵיהֶם, חִישׁ עָמְדוּ,</p>

<p>הָפְכוּ שֻׁנּוּ פְנֵיהֶם, וְאִישׁ מִבֵּינֵיהֶם לֹא־הִרְהִיב</p>

<p>לָצֵאת מִן־הַמַּעֲרָכָה וְלִלְחֹם עַל־גּוּפַת פַּטְרוֹקְלוֹס.
<br><br />
כָּכָה שָׁקְדוּ וְנָשְׂאוּ מִתּוֹךְ הַמִּלְחָמָה הֶחָלָל   735</p>

<p>אֶל־הָאֳנִיּוֹת הַגְּדוֹלוֹת. וְאַחֲרֵיהֶם מִלְחָמָה קוֹדַחַת,</p>

<p>זְעוּמָה, דּוֹמָה לְאֵשׁ שֶׁאָחֲזָה פִּתְאֹם בְּעִיר־אָדָם,</p>

<p>אוֹכְלָה עַל־סְבִיבָהּ בְּלַהָבוֹת, וְהִיוּ הַבָּתִּים כְּלֹא־הָיוּ</p>

<p>בְּנֹגַהּ אַדִּירִים, וְרוּחַ סְעָרָה תָפִיחַ בַלָּהַב, –</p>

<p>כָּכָה הֵרִיעַ שָׁם קוֹל עֲנוֹת סוּסִים וְאָדָם     740</p>

<p>נוֹשְׂאֵי כִידוֹנוֹת, כִּי עָלוּ בְעִקְּבוֹת הַנְּסוֹגִים לְאָחוֹר.</p>

<p>וְהֵמָּה הַשְּׁנַיִם כְּאוֹתָם פְּרָדִים נֶאְזָרִים בְּכֹחַ</p>

<p>יוֹרְדִים בַּמִּשְׁעוֹל הַתָּלוּל מִפִּסְגַת הֶהָרִים וְנוֹשְׂאִים</p>

<p>תֹּרֶן אוֹ קוֹרַת אַדִּירִים לַסְּפִינָה, וְלִבָּם יָגֵעַ</p>

<p>מִן־הָעֲבֹדָה הַקָּשָׁה וְשֶׁפַע הַזֵּעָה הָרַבָּה, –   745</p>

<p>כָּכָה עָיְפוּ גַם הֵמָּה, בְּנָשְׂאָם הֶחָלָל, וְאוּלָם</p>

<p>שְׁנֵי הָאָיַסִּים אַחֲרֵיהֶם עוֹצְרִים בַּטְּרוֹיִים. כְּגִבְעָה</p>

<p>מְכֻסָּה בְיַעַר וּקְבוּעָה בָעֵמֶק עוֹצֶרֶת בְּעַד־מַיִם,</p>

<p>אֲשֶׁר סָגְרָה עַל־זֶרֶם אַדִּירִים וּפְלָגִים אֵיתָנִים</p>

<p>וְחוֹסְמָה, לִהְיוֹת כֻּלָּמוֹ עוֹשִׂים אֶת־דַּרְכָּם בָּעֵמֶק, 750</p>

<p>יַעַן לֹא יוּכַל לָהּ כֹּחַ הַזֶּרֶם וְלֹא יַבְקִיעֶנָּה, –</p>

<p>כָּכָה גָדְרוּ גַם שְׁנֵי הָאָיַסִּים בְּעַד־גְּדוּדֵי הַטְּרוֹיִים.</p>

<p>וְאֵלֶּה דוֹלְקִים אַחֲרֵיהֶם, וּשְׁנַיִם הָעוֹלִים עַל־כֻּלָּם:</p>

<p>הֶקְטוֹר הַנֶּהְדָּר וְאֵינֵיאַס, בְּנוֹ שֶׁל־אַנְכִיסֵס הַגִּבּוֹר.</p>

<p>כְּאוֹתָהּ סִיעַת זַרְזִירִים אוֹ סִיעוֹת שֶׁל־עוֹרְבֵי הַנָּחַל, 755</p>

<p>אֲשֶׁר הֵרִימוּ קוֹל פְּחָדִים, בִּרְאוֹתָן כִּי קָרַב הַתַּחְמָס,</p>

<p>טוֹרֵף וּמָוֶת בִּכְנָפָיו לְצִפּוֹר הַכָּנָף הַקְּטַנָּה, –</p>

<p>כָּכָה נָסוּ גַם אַנְשֵׁי־אֲכַיָּה מִפְּנֵי בֶן־אַנְכִיסֵס</p>

<p>וְהֶקְטוֹר, מְרִימִים קוֹל פְּחָדִים וְשׁוֹכְחִים גְּבוּרַת מִלְחָמָה.</p>

<p>כַּמָּה כֵלִים מְאֹד נָאִים אָז אָבְדוּ בְּנוּס הַדַּנָּאִים  760</p>

<p>אֵצֶל הַתְּעָלָה וּסְבִיבָהּ, וְאֵין קֵץ לְמִלְחֶמֶת הַזְּוָעוֹת.</p>
</blockquote>

<h2 id="שִׁירשְׁמוֹנָהעָשָׂר:תְּשׁוּבַתאֲכִילֵס.עֲצֶרֶתהַטְּרוֹיִים.מַעֲשֵׂהכְּלֵיהַמִּלְחָמָה.">שִׁיר שְׁמוֹנָה עָשָׂר: תְּשׁוּבַת אֲכִילֵס. עֲצֶרֶת הַטְּרוֹיִים. מַעֲשֵׂה כְּלֵי הַמִּלְחָמָה.</h2>

<blockquote>
<p>כָּכָה נִלְחֲמוּ שָׁם כְּאֵשׁ מִתְלַקַּחַת אֲיֻמָּה.</p>

<p>אַךְ אַנְטִילוֹכוֹס מְמַהֵר לְהַגִּיד הַבְּשׂוֹרָה לַאֲכִילֵס,</p>

<p>מְצָאוֹ עוֹמֵד אֶל־מוּל פְּנֵי־הַסְּפִינוֹת, אֵל רָמוֹת־הַחַרְטוֹם,</p>

<p>לִבּוֹ מְהַרְהֵר וְדוֹאֵג, פֶּן־יִקְרֶה זֶה אֲשֶׁר כְּבָר קָרָה.</p>

<p>נֶאֱנַח קָשֶׁה וַיֹּאמֶר אֶל־נַפְשׁוֹ הַנְּדִיבָה:    5</p>

<p>&quot;אוֹי לִי! שַׁלָּמָה שׁוּב נָסִים אֲכַיִּים יְפֵי־הַמַּחְלָפוֹת</p>

<p>מְנוּסַת־אֵימָה בָעֵמֶק אֱלֵי־הָאֳנִיּוֹת הַשְּׁחוֹרוֹת?</p>

<p>אוּלַי הֵמִיטוּ עָלַי הָאֵלִים הַשּׁוֹאָה וְהַהֹוָה,</p>

<p>אֲשֶׁר נִבְּאָה לִי אִמִּי, הִגִּידָה עֲתִידוֹת תָּבֹאנָה,</p>

<p>אֲשֶׁר בְּעוֹדִי בַחַיִּים, וְהַגִּבּוֹר בֵּין הַמִּירְמִידוֹנִים  10</p>

<p>יִפֹּל בְּחֶרֶב הַטְּרוֹיִים וְיִזְנַח אוֹר שֶׁמֶשׁ מוֹפִיעַ?</p>

<p>וַדַּאי, כְּבָר מֵת בֶּן־מֶנֵּיטְיוֹס, פַּטְרוֹקְלוֹס הַגִּבּוֹר, הַמַּעְפִּיל,</p>

<p>הִנֵּה הֲלֹא הָיוּ דְבָרַי: כִּי תְכַבֶּה הָאֵשׁ הָאוֹכֶלֶת,</p>

<p>שׁוּבָה מִיָּד אֶל־הַסְּפִינוֹת וְאַל־תִּתְגָּר בְּהֶקְטוֹר הַגִּבּוֹר&quot;.
<br><br />
עוֹדוֹ הוֹגֶה וּמְהַרְהֵר בְּלִבּוֹ וּבְנַפְשׁוֹ הַדְּבָרִים,  15</p>

<p>וְהִנֵּה בָא אַנְטִילוֹכוֹס בֶּן־נֶסְטוֹר הַנַּעֲלֶה וַיִּגַּשׁ,</p>

<p>חַמּוֹת דִּמְעוֹתָיו נִגָּרוֹת, וַיַּגֵּד הַבְּשׂוֹרָה הָרָעָה:</p>

<p>&quot;אוֹי לִי, בֶּן־פֵּלֵס הַגִּבּוֹר, הִכּוֹנָה לִשְׁמֹעַ הַבְּשׂוֹרָה</p>

<p>אֲשֶׁר הֵבֵאתִי כִּי רָעָה, וּלְוַאי לֹא הָיְתָה נִהְיָתָה!</p>

<p>נָפַל פַּטְרוקְלוֹס, וְסָבִיב לֶחָלָל הֶעָרֹם נִלְחָמִים,  20</p>

<p>יַעַן כִּי הֶקְטוֹר הַנֶּהְדָּר נָשָׂא מֵעָלָיו אֶת־כֵּלָיו&quot;.
<br><br />
כָּכָה סָח, וַעֲנָנָה חֲשֵׁכָה שֶׁל־צַעַר עָטַתּוּ.</p>

<p>חָפַן בְּיָדָיו בִּשְׁתַּיִם הָאָבָק הַמְפֻחָם, וְאֵפֶר</p>

<p>זָרַק עַל־רֹאשׁוֹ וַיַּשְׁחֵת אֶת־הַדְרַת פָּנָיו הַנָּאוִים.</p>

<p>כִּסָּה הָאֵפֶר הַשָּׁחוֹר כְּתֹנֶת הַנֶּקְטַר זוּ עָלָיו.   25</p>

<p>נָפַל בָּאָבָק לָאָרֶץ וּמְלֹא כָל־קוֹמָתוֹ הִשְׁתַּטַח,</p>

<p>שָׁכַב וְתָלַשׁ בְּיָדָיו אֶת־מַחְלְפוֹת רֹאשׁוֹ הַנָּאוֶה.</p>

<p>נָשְׂאוּ מִכְּאֵב לֵב אֶת־קוֹלָן הַשְּׁפָחוֹת, כָּל־אֵלֶּה שֶׁשָּׁבָה</p>

<p>הוּא וּפַּטְרוֹקְלוֹס, וּבְרִיצָה דֶּרֶךְ הַפֶּתַח נִקְהָלוּ,</p>

<p>נִצְבוּ סָבִיב לַאֲכִילֵס הַשּׁוֹאֵף־לִקְרָבוֹת, מְתוֹפְפוֹת 30</p>

<p>כֻּלָּן עַל־לִבָּן בִּידֵיהֶן, וְכָל־אֲבָרֵיהֶן הֻתָּרוּ.</p>

<p>גַּם אַנְטִילוֹכוֹס מִתְאַבֵּל וְשׁוֹפֵךְ דִּמְעוֹתָיו, וּבְכַפָּיו</p>

<p>כַּפֵּי אֲכִילֵס הַנֶּאֱנָח וְנֶאֱנָק מִלֵּב מָלֵא גְבוּרָה,</p>

<p>יַעַן כִּי יָרֵא פֶּן־יְשַׁלַּח בַּרְזִלּוֹ הַמַּבְרִיק בִּגְרוֹנוֹ.</p>

<p>נֶאֱנַח מָרָה בֶּן־פֵּלֵס, וַתִּשְׁמַע הוֹרָתוֹ הַגְּבִירָה,  35</p>

<p>אֲשֶׁר בִּתְהוֹמוֹת הַיָּם אֵצֶל אָבִיהָ הַיָּשִׁישׁ.</p>

<p>נָשְׂאָה קוֹל בּוֹכִים גַּם הִיא, וּבְנוֹת־אֵלִים בָּאוּ נִקְהָלוּ,</p>

<p>כֻּלָּן, כָּל־בְּנוֹתָיו שֶׁל־נֵרִיס הַשּׁוֹכְנוֹת בִּמְצוּלוֹת הַמָּיִם:</p>

<p>הָיוּ שָׁם גְּלַבְקָה וְגַם תַּלֵּיָה וְגַם קִימוֹדוֹקָה,</p>

<p>תּוֹאָה, נֵסֵיָה, וּסְפֵּיָה וְהַלְיָה, גִּדְלַת־הָעַיִן,   40</p>

<p>קִימוֹתּוֹאָה, אַקְטֵיָה, וְגַם לִימְנוֹרֵיָה בְתוֹכָן,</p>

<p>יֵרָה, מֶלִּיטָה, וְגַם אֲגָבָה וְגַם אַמְפִיתּוֹאָה,</p>

<p>גַּם דּוֹטוֹ וּפְּרוֹטוֹ, פֶרוּסָה שָׁם אַף דִּינַמֶּנָה,</p>

<p>דֶּקְסַמֶּנָה וְאַמְפִינוֹמָה גַם קַלִּיאַנֵירָה עִמָּהֶן,</p>

<p>דּוֹרִיס וְגַם פַּנוֹפָּה וְגַם גַּלַטֵיָה הַנָּאָה,    45</p>

<p>נֵמֶרְטֵס, אַפְּסֶבְדֵּס אַף קַלִּיאַנָּסָה עִמָּהֶן,</p>

<p>שָׁם קְלִימֶנָה, יַנֵּירָה וְגַם יַנַּסָּה וּמֵירָה,</p>

<p>אוֹרֵיתִּיָּה וְגַם אֲמַתֵּיָה יְפַת־הַתַּלְתַּלִּים,</p>

<p>וְיֶתֶר בְּנוֹת־נֵרִיס הַשּׁוֹכְנוֹת בִּתְהוֹמוֹת הַיָּם וּבִמְצוּלָה.</p>

<p>מִלְאוּ הַמְּעָרָה הָאוֹרָה, מְתוֹפְפוֹת עַל־לִבּוֹתֵיהֶן  50</p>

<p>כֻּלָּן, נָשְׂאָה אֶת־קוֹלָהּ אָז תֶּטִּיס וַתַּעַן וַתֹּאמֶר:</p>

<p>&quot;שְׁמַעְנָה, אַחְיוֹתַי בְּנוֹת־נֵרִיס, לְמַעַן תֵּדַעְנָה גַּם אַתֶּן</p>

<p>כֻּלְּכֶן הָרָעָה מְצָאַתְנִי, מַדּוּעַ כֹּה נַפְשִׁי תָשׁוּחַ.</p>

<p>אוֹי לִי, עֲלוּבָה, לְאֵם הַטּוֹב בַּגִּבּוֹרִים לְפִידִי!</p>

<p>הִנֵּה יָלַדְתִּי בֵן, טִפַּחְתִּי בֵן תָּמִים וְאַדִּיר,    55</p>

<p>רִאשׁוֹן בִּקְהַל הַגִּבּוֹרִים, וַיְשַׂגְשֵׂג כַּחֹטֶר הָרַעֲנָן.</p>

<p>אָכֵן גִּדַּלְתִּיו כְּנֵצֶר בְּחֶלְקַת שְׂדֵה־זֶרַע פּוֹרִיָּה,</p>

<p>וּבָאֳנִיּוֹת הַכְּפוּפוֹת שְׁלַחְתִּיו אֶל־חוֹמַת עִיר אִלְיוֹן</p>

<p>לִלְחוֹם בַּטְּרוֹיִים; וְאוּלָם לֹא אָשׁוּב וְאֵצֵא לִקְרָאתוֹ,</p>

<p>בְּשׁוּבוֹ מִן־הַמִּלְחָמָה אֶל־בֵּיתוֹ הַנֶּהְדָּר שֶׁל־פֵּלֵס.  60</p>

<p>אֶפֶס גַּם בְּעוֹדוֹ בַחַיִּים וְרוֹאֶה פְּנֵי שֶׁמֶשׁ כִּי יָהֵל,</p>

<p>הֹוָה וָשֶׁבֶר מְנַת חֶלְקוֹ, אֲנִי קִצְרַת יָד מֵהוֹשִׁיעַ.</p>

<p>עַתָּה אָחִישָׁה וְאֶרְאֶה אֶת־יַלְדִּי אָהַבְתִּי וְאֶשְׁמַע</p>

<p>צָרָה וָשֶׁבֶר בָּאוּהוּ, וְאִם־נִמְנַע מִבֹּא בַמִּלְחָמָה&quot;.
<br><br />
כָּכָה אָמְרָה וַתִּזְנַח הַמְּעָרָה, גַּם הֵנָּה אַחֲרֶיהָ 65</p>

<p>הָלְכוּ וְשָׁפְכוּ דִמְעֵיהֶן, וּמֵי יָם נִבְקָעִים לִפְנֵיהֶן.</p>

<p>עַד־שֶׁבָּאוּ עַד־אֶרֶץ הַטְּרוֹיִים, שְׁמֵנַת־הַּקַּרְקַע.</p>

<p>עָלוּ זוֹ אַחַר זוֹ עַל־הַחוֹף, שֶׁשָּׁם סָבִיב לַאֲכִילֵס</p>

<p>מְהִיר־הָרַגְלַיִם נְחִתּוֹת אֳנִיּוֹת הַמִּרְמִידוֹנִים.</p>

<p>עָמְדָה אִמּוֹ הַגְּבִירָה עַל־יָדוֹ, וְהוּא נֶאֱנָח קָשֶׁה,  70</p>

<p>נָשְׂאָה אֶת־קוֹלָהּ וַתֵּבְךְּ, וַתְּחַבֵּק לְרֹאשׁוֹ שֶׁל־יַלְדָהּ,</p>

<p>מַר הֵילִילָה וַתְּיַבֵּב, וַתֹּאמֶר אֶת־אִמְרוֹת־הַכָּנָף:</p>

<p>יַלְדִּי, לָמָּה זֶּה תִבְכֶּה? מַה־יָּגוֹן יְקַנֵּן בְּלִבְּךָ?</p>

<p>סַפֵּר, אַל־תַּעְלֵם מִמֶּנִּי. וְהִנֵּה קָמָה נִהְיָתָה</p>

<p>אֲשֶׁר שָׁאַלְתָּ מִזֶּבְס, בְּפָרֶשְׂךָ אֵלָיו כַּפֶּיךָ,  75</p>

<p>הִנֵּה כָל־בְּנֵי־הָאֲכַיִּים דְּחוּקִים עַל־זְנַב הָאֳנִיּוֹת,</p>

<p>נְתוּנִים בְּצָרָה וָעֹנִי עַד־אֵין לָמוֹ אַתָּה לְהוֹשִׁיעַ&quot;.
<br><br />
נֶאֱנַח קָשֶׁה אֲכִילֵס מְהִיר־הָרַגְלַיִם וַיַּעַן:</p>

<p>&quot;אִמִּי, אָמְנָם, הַיּוֹשְׁבִי־בָאוֹלִימְפּוֹס הוּא קִיֵּם כָּל־דְּבָרָיו.</p>

<p>אֶפֶס שַׁלָּמָה לִי אֵלֶּה וְרֵעִי עֲמִיתִי אֵינֶנּוּ,   80</p>

<p>נָפַל פַּטְרוֹקְלוֹס, אָנֹכִי אֲהַבְתִּיו מִכָּל־רֵעַי עֲמִיתַי.</p>

<p>יָקָר לִי רֹאשׁוֹ כְרֹאשִׁי, וַיֹּאבַד, וְהֶקְטוֹר הוּא נָשָׂא</p>

<p>כֵּלָיו מֵעָלָיו, אַדִּירִים וְנָאִים, נִפְלָאִים לָעַיִן.</p>

<p>אֲשֶׁר נָתְנוּ הָאֵלִים הָאֶשְׁכָּר הַיָּקָר לְפֵּלֵס,</p>

<p>אוֹתוֹ יוֹם בּוֹ נְהָגוּךְ לִיצוּעַ־אָדָם בֶּן־תְּמוּתָה.  85</p>

<p>טוֹב הָיָה אִלּוּ נִשְׁאַרְתְּ בַּיָּם וּבֵין בְּנוֹת־הָאַלְמָוֶת,</p>

<p>וְהָיָה פֵּלֵס לוֹ מוֹצֵא אִשָּׁה בֵין כָּל־בְּנוֹת־הָאָדָם.</p>

<p>עַתָּה גַּם נַפְשֵׁךְ תִּשְׁתּוֹחַח מֵעֹצֶר יָגוֹן וְצָרָה,</p>

<p>בְּנֵךְ כִּי יִפֹּל בַּנּוֹפְלִים, וַיַּעַן כִּי לֹא תִפְגְּשִׁיהוּ</p>

<p>עוֹד בְּשׁוּבוֹ אֶל־בֵּיתוֹ, כִּי נַפְשִׁי לֹא תִתֵּן לִי לַחֲזוֹת 90</p>

<p>חַיִּים בֵּין בְּנֵי־הָאָדָם עַד־שֶׁלֹּא נָפַל בְּרָמְחִי</p>

<p>הֶקְטוֹר הַנֶּהְדָּר וַיִּפַּח אֶת־נַפְשׁוֹ בְכַפִּי וְכִפֵּר</p>

<p>בְּדָמָיו אֶת־רֵעִי פַּטְרוֹקְלוֹס, אֶת־בְּנוֹ שֶׁל־מֶנֵּיטְיוֹס הַנַּעֲלֶה&quot;.
<br><br />
תֶּטִּיס שָׁפְכָה דְמָעֶיהָ, וַתַּעַן לַאֲכִילֵס וַתֹּאמֶר:</p>

<p>&quot;בְּנִי, כִּדְבָרֶיךָ אִם־יִהְיֶה, וְקָצְרוּ יָמֶיךָ עַל־אָרֶץ; 95</p>

<p>הֶקְטוֹר אִם־יָמוּת, וּמִהֵר וְקָרַב זֶה יוֹמְךָ גַּם אַתָּה&quot;.
<br><br />
נֶאֱנַח מָרָה אֲכִילֵס מְהִיר־הָרַגְלַיִם וַיַּעַן:</p>

<p>&quot;אֲבָל לוּ מַתִּי מִיָּד, וּבְיַעַן לֹא חַשְׁתִּי לְעֶזְרַת</p>

<p>רֵעִי אֲהוּבִי שֶׁנָּפַל וַיָּמָת כֹּה הַרְחֵק מֵאַרְצוֹ;</p>

<p>נִפְקַד מְקוֹמִי וְאֵינֶנִּי לָבֹא לוֹ לְעֶזְרָה בַצָּרָה.  100</p>

<p>עַתָּה אֵין אֲנִי שָׁב אֶל־אֶרֶץ אֲבוֹתַי אָהַבְתִּי,</p>

<p>גַּם אֶת־פַּטְרוֹקְלוֹס אֲנִי לֹא הוֹשַעְתִּי וְגַם אֶת־מֵרֵעַי</p>

<p>אֶת הָאֲחֵרִים, כִּי רַבִּים הִכְנִיעַ פֹּה הֶקְטוֹר הַנַּעֲלֶה.</p>

<p>שׁוֹהֶה אֲנִי בָאֳנִיּוֹת, לַשָּׁוְא מַעֲמָסָה לָאָרֶץ –</p>

<p>גֶּבֶר עוֹלֶה בַקֶּטֶל עַל־כָּל־הָאֲכַיִּים הָעוֹטִים  105</p>

<p>שִׁרְיַן־נְחשֶׁת, אַךְ בְּסוֹד־עָם, אֲחֵרִים מַה־טּוֹבִים מִמֶּנִּי.</p>

<p>יֹאבַד וְנִכְחַד הַמָּדוֹן, וּקְטָטָה מֵאָדָם וְאֵלִים,</p>

<p>וְקֶצֶף מַקְשֶׁה לִבּוֹת הַגְּדוֹלִים בְּחַכְמֵי הָאָדָם.</p>

<p>הִנֵּה רֵאשִׁיתוֹ מְתוּקָה מִדְּבַשׁ בְּחָדְרוֹ בְּלֶב־גָּבֶר,</p>

<p>אַחַר יִתְלַקַּח וְהָלַךְ וְגָדַל, יִתְאַבֵּךְ כְּעָשָׁן.   110</p>

<p>כָּכָה הֶעֱלָה אַפִּי הַמּוֹשֵׁל־בָּעָם אֲגַמֶּמְנוֹן;</p>

<p>אַךְ מַה־שֶּׁאֵרַע כְּבָר אֵרַע! וְאִם־גָּדַל שִׁבְרֵנוּ הָשְׁבַּרְנוּ,</p>

<p>צָרִיךְ לִכְבּשׁ הַלֵּב בְּחֻבֵּנוּ, כִּי נָטַל עֲלֵינוּ.</p>

<p>עַתָּה אֵלֵךְ וְאִנָּקְמָה אֶת־רֹאשׁוֹ הֶחָבִיב שֶׁל־רֵעִי,</p>

<p>אֶמְצָא אֶת־הֶקְטוֹר, וְאַחַר אֲקַדֵּם גַּם אֶת־פְּנֵי מוֹתִי, 115</p>

<p>זֶבְס אִם־כֵּן גָּזַר – וְיַעֲשֶׂה, וְכֵן עֲצַת יֶתֶר הָאֵלִים.</p>

<p>אֵין אִישׁ שֶׁנִּמְלַט מִמָּוֶת, וְאַף־גַּם הֵרַקְלֵס הָאַדִּיר,</p>

<p>אֲשֶׁר בֶּן־קְרוֹנוֹס הַמּוֹשֵׁל אֲהֵבוֹ מִכָּל־בְּנֵי־הָאָדָם,</p>

<p>נִגְזַר גַּם הוּא בְיַד הַגְּזֵרָה וַחֲרוֹנָהּ הַגָּדוֹל שֶׁל־הֵרָה;</p>

<p>כֵּן גַּם אָנֹכִי, אִם־אָכֵן זוֹהִי מְנָת חֶלְקִי, כָּמֹהוּ   120</p>

<p>אֶשְׁכַּב כִּי־אָמוּת, אַךְ עַתָּה עוֹד אֶשְׁאַף לְשֵׁם וְלִתְהִלָּה.</p>

<p>רַבּוֹת נָשִׁים בִּטְרוֹיָה וְרַבּוֹת מִנְּשֵׁי הַדַּרְדַּנִּים</p>

<p>גְּבוֹהוֹת־שָׁדַיִם תּוֹבַשְׁנָה בִשְׁתֵּי כַפּוֹתֵיהֶן דִּמְעָתָן</p>

<p>עַל־לְחָיֵיהֶן הָרַכּוֹת אַף תֵּאָנַחְנָה מִשָּׁבֶר;</p>

<p>לָכֵן תֵּדַעְנָה, כִּי הַרְבֵּה בּוֹשַׁשְׁתִּי מִבּוֹא בַמִּלְחָמָה!  125</p>

<p>אַל־תַּעַצְרִינִי מִלְּחֹם וְאִם־גַּם אֲהַבְתִּינִי, לֹא אֶשְׁמָע!&quot;</p>

<p>עָנְתָה לוֹ תֶּטִּיס, הָאֵלָה לָהּ רַגְלֵי־הַכֶּסֶף, וַתֹּאמֶר:</p>

<p>&quot;אֱמֶת נְכוֹנִים דְּבָרֶיךָ, יַקִּירִי, וְהִיא לֹא לְחֶרְפָּה</p>

<p>לָצֵאת לְיֶשַׁע רֵעֶיךָ בַצַּר לָמוֹ, לְהָסִיר הַשּׁוֹאָה;</p>

<p>אֶפֶס כְּלֵי מִלְחַמְתְּךָ הַנָּאוִים, נְחשֶׁת נוֹצֶצֶת,  130</p>

<p>הֵמָּה בִידֵי אַנְשֵׁי־טְרוֹיָה, כִּי הֶקְטוֹר מְנוֹפֵף־הַקּוֹבַע</p>

<p>לְבָשָׁם לְשִׁכְמוֹ מִתְגָּאֶה, אַף כִּי אָנֹכִי אֲדַמֶּה,</p>

<p>הַרְבֵּה לֹא יַרְבֶּה לִתְפָּאֵר בָּאֵלֶּה, כִּי יוֹמוֹ כְבָר קָרָב.</p>

<p>אַתָּה הֵעָצֵר וְאַל־תֵּצֵא עוֹד לַעֲבוֹדָתוֹ שֶׁל־אָרֵס,</p>

<p>עַד אִם־שַׁבְתִּי הֵנָּה, וְרָאִיתָ אוֹתִי בְעֵינֶיךָ.    135</p>

<p>מָחָר עִם־שַׁחַר אָבוֹאָה, אַךְ תִּזְרַח הַשֶּׁמֶשׁ בַּמָּרוֹם,</p>

<p>אָבִיא הַנֶּשֶׁק הַנָּאוֶה, מַעֲשֵׂה הֵפֵיסְטוֹס הַמּוֹשֵׁל&quot;.
<br><br />
כָּכָה הִבִּיעָה וַתֵּשְׂטְ מֵעַל בְּנָהּ מֵעַל־גִּבּוֹר־הֶחָיִל,</p>

<p>פָּנְתָה אֶל־אַחְיוֹתֶיהָ, אֶל־אֵלוֹת־הַמַּיִם, וַתֹּאמֶר:</p>

<p>&quot;עַתָּה רְדוּ נָא, אַחְיוֹתַי, בְּחֵיק הַיָּם רְחַב־הַיָּדָיִם 140</p>

<p>רְאוּ אֶת־פְּנֵי מוֹשֵׁל הַמַּיִם הַיָּשִׁישׁ, בְּמִשְׁכְּנוֹת אָבִינוּ,</p>

<p>לוֹ סַפֵּרְנָה הַכֹּל, וְאֶעֱלֶה בָאוֹלִימְפּוֹס הַגָּדוֹל,</p>

<p>אֵלְכָה לְבַקֵּשׁ אֶת־פְּנֵי הֵפֵיסְטוֹס הַמְהֻלָּל־בִּתְכוּנָה,</p>

<p>אוּלַי יִתֵּן לִבְנִי אֶת־הַנֶּשֶׁק הַנָּאֶה הַמַּבְהִיק&quot;.
<br><br />
כָּכָה הִבִּיעָה, וְהֵנָּה בִתְהוֹמוֹת הַמַּיִם יָרָדוּ,  145</p>

<p>וְתֶּטִּיס, לָהּ רַגְלֵי הַכֶּסֶף, נֶחְפְּזָה אֶל־פִּסְגַּת אוֹלִימְפּוֹס</p>

<p>לְהָבִיא הַנֶּשֶׁק הַנָּאוֶה לִבְנָהּ אֲשֶׁר אָהֲבָה נַפְשָׁהּ.
<br><br />
הִיא רַגְלֶיהָ נְשָׂאוּהָ לָאוֹלִימְפּוֹס, וּבְנֵי־הָאֲכַיִּים</p>

<p>נָסִים בְּקוֹל פְּחָדִים מִפָּנָיו שֶׁל־הֶקְטוֹר הַהוֹרֵג־בַּגְּבָרִים,</p>

<p>עַד־שֶׁהִגִּיעוּ בְנוּסָם עַד־יָם הֶלֵּסְפּוֹנְטוֹס וְהַסְּפִינוֹת.  150</p>

<p>גַּם אֶת־פַּטְרוֹקְלוֹס מֵרֵעַ אֲכִילֵס לֹא הָיוּ מוֹצִיאִים</p>

<p>בְּנֵי־הָאֲכַיִּים עֲדוּיֵי־הַמְּצָחוֹת מִקֶּרֶב הַחִצִּים,</p>

<p>יַעַן כִּי שׁוּב הִדְבִּיקוּהוּ הַחַיִל הָרַב וְהַסּוּסִים,</p>

<p>וְהֶקְטוֹר בְּנוֹ שֶׁל־פְּרִיאַמּוֹס קוֹדֵחַ בְּאוֹן כַּלֶּהָבָה.</p>

<p>שָׁלשׁ פְּעָמִים תְּפָסָהוּ אָז הֶקְטוֹר הַנֶּהְדָּר בְּרַגְלָיו, 155</p>

<p>רוֹצֶה לְמָשְׁכוֹ בְכֹחַ וְקוֹרֵא לַטְּרוֹיִים בְּחָיִל.</p>

<p>שָׁלשׁ פְּעָמִים דָּחוּהוּ שְׁנֵי הָאָיַסִּים מִמֵּתָם,</p>

<p>הֵם הַנֶּאְזָרִים בִּגְבוּרָה; אַךְ הוּא הַבּוֹטֵחַ בְּעֻזּוֹ</p>

<p>יֵשׁ שֶׁהִתְפָּרֵץ בֶּהָמוֹן אֶל־פְּנֵי הַמִּלְחָמָה וְיֵשׁ אֲשֶׁר</p>

<p>עָמַד הֵרִיעַ בְּחָיִל, לֹא פָנָה אֶת־עָרְפּוֹ גַם פָּעַם.  160</p>

<p>דּוֹמֶה לָאַרְיֵה הַסּוֹעֵר, שֶׁרוֹעִים בַּשָּׂדֶה לֹא יָכְלוּ</p>

<p>לְגָרֵשׁ אוֹתוֹ מֵעַל־בְּשַׂר טַרְפּוֹ, כִּי־רָעֲבָה בִטְנוֹ,–</p>

<p>כָּכָה לֹא יָכְלוּ גַם שְׁנֵי הָאָיַסִּים חֲמוּשֵׁי־הַנֶּשֶׁק</p>

<p>לְגָרֵשׁ אֶת־הֶקְטוֹר, אֶת בְּנוֹ שֶׁל־פְּרִיאַמּוֹס, מֵעַל הַמַּפֶּלֶת.</p>

<p>וְהָיָה מוֹשְׁכוֹ וְנוֹחֵל הַתְּהִלָּה הַגְּדוֹלָה בָאָרֶץ,  165</p>

<p>אִלּוּ לֹא יָרְדָה אָז אִירִיס מְהִירַת־הָרֶגֶל כָּרוּחַ,</p>

<p>חָשָׁה מַלְאָךְ לַאֲכִילֵס מִפִּסְגַּת אוֹלִימְפּוֹס, וְיֵחָלֵץ.</p>

<p>נֶחְבְּאָה לָבֹא מִזֵּאוּס וְיֶתֶר הָאֵלִים, בְּצַו הֵרָה,</p>

<p>קָרְבָה הִתְיַצְּבָה, וַתַּעַן וַתֹּאמֶר אֶת־אִמְרוֹת־הַכָּנָף:</p>

<p>&quot;קוּמָה, בֶּן־פֵּלֵס, הִתְנַעֵר, הָאָיֹם בָּאָדָם בָּאָרֶץ!  170</p>

<p>הוֹשַׁע לְפַּטְרוֹקְלוֹס אֲשֶׁר בִּגְלָלוֹ הַקֶּטֶל הָאָיֹם</p>

<p>מוּל־פְּנֵי הַסְּפִינוֹת, וּגְבָרִים שָׁם הוֹרְגִים אֵלֶּה אֶת־אֵלֶּה.</p>

<p>אֵלֶּה מְגִנִּים בְּכֹחַ וּבְעֹז עֲלֵי גְּוִיַּת הֶחָלָל,</p>

<p>וְאֵלֶּה, בְּנֵי־טְרוֹיָה, לְהוּטִים לְמָשְׁכוֹ אֶל־אִלְיוֹס הַנִּשְׁפָּה,</p>

<p>קִרְיָה פְּרוּצָה לָרוּחוֹת, וְהֶקְטוֹר הַנֶּהְדָּר עַל־כֻּלָּם  175</p>

<p>נִכְסָף לְמָשְׁכוֹ, כִּי לִבּוֹ הוּא יְסִיתֶנּוּ לְהַתִּיז</p>

<p>רֹאשׁוֹ מֵעַל־צַוָּארוֹ הָרַךְ וּלְתָקְעוֹ בִיתֵדוֹת.</p>

<p>קוּמָה הִתְנַעֵר, הֵן חֶרְפָּה תִשְׁבֹּר לְבָבְךָ, לֶב־גִּבּוֹר,</p>

<p>אֲשֶׁר יִהְיֶה פַּטְרוֹקְלוֹס לְמִשְׂחָק לְכַלְבֵי הַטְּרוֹיִים.</p>

<p>קָלוֹן הוּא לְךָ, אִם־יָטִילוּ בֶּחָלָל הַמּוּם לְהַשְׁחִיתוֹ!&quot; 180
<br><br />
עָנָה אֲכִילֵס הַנַּעֲלֶה מְהִיר־הָרַגְלַיִם וַיֹּאמֶר:</p>

<p>&#8220;אִירִיס, הַגִּידִי לִי מִי הוּא הָאֵל אֲשֶׁר שְׁלָחֵךְ לִי מַלְאָךְ?&#8221;
<br><br />
עָנְתָה לוֹ אִירִיס הַמְּהִירָה הַקַּלָּה־כָּרוּחַ וַתַּעַן:</p>

<p>&quot;הֵרָה שְׁלָחַתְנִי אֵלֶיךָ, שׁוֹכֶבֶת חֵיק זֶבְס הַמְהֻלָּלָה;</p>

<p>אֶפֶס זֶבְס שׁוֹכֵן־הַמְּרוֹמִים אֵינֶנּוּ יוֹדֵעַ, גַּם יֶתֶר  185</p>

<p>בְּנֵי הָאַלְמָוֶת, כָּל־יוֹשְׁבֵי אוֹלִימְפּוֹס הַנֶּעְטָר־בִּשְׁלָגִים&quot;.
<br><br />
נָשָׂא אִמְרָתוֹ אֲכִילֵס מְהִיר־הָרַגְלַיִם וַיֹּאמֶר:</p>

<p>&quot;אֵיכָה אֵרְדָה לַקֶּטֶל וּכֵלַי בִּידֵי אַנְשֵׁי טְרוֹיָה?</p>

<p>וְאִמִּי הַיְקָרָה צִוַּתְנִי אֲשֶׁר לֹא אֵרְדָה לַשָּׁעַר</p>

<p>עַד אִם־הִיא תָשׁוּב אֵלַי וְאֶרְאֶה אוֹתָהּ בְּעֵינָי.   190</p>

<p>וְאָמְרָה לְהָבִיא הַנֶּשֶׁק הַנָּאוֶה מֵאֵת פְּנֵי־הֵפֵיסְטוֹס.</p>

<p>אֵינִי יוֹדֵעַ כָּל־נֶשֶׁק נֶהְדָּר שֶׁל־אַחֵר לִי יָאֶה,</p>

<p>בִּלְתִּי צִנָּתוֹ שֶׁל־אָיַס, מָגִנּוֹ שֶׁל־בְּנוֹ שֶׁל־טֶלַּמּוֹן,</p>

<p>אַךְ מֻבְטְחַנִי, הוּא טָרוּד וּבֵין הַחֲלוּצִים יִלָּחֵם</p>

<p>בְּרָמְחוֹ הָאָיֹם וְסָבִיב לִגְוִיַּת פַּטְרוֹקְלוֹס הֶחָלָל&quot;.  195
<br><br />
עָנְתָה לוֹ אִירִיס הַמְּהִירָה הַקַּלָּה־בִמְעוּפָהּ־כָּרוּחַ:</p>

<p>&quot;אָכֵן יָדַעְנוּ גַם אָנוּ, כֵּלֶיךָ הַנָּאִים בְּיַד אוֹיֵב,</p>

<p>אֶפֶס קְרַב אֶל־הַתְּעָלָה וְהוֹפַע לְעֵינֵי הַטְּרוֹיִים,</p>

<p>אוּלַי יַעַצְרוּ מִלְּחֹם, כִּי יֵחַת לְבָבָם לִרְאוֹתְךָ,</p>

<p>תִּהְיֶה לִבְנֵי־הָאֲכַיִּים הַשּׁוֹאֲפִים־קְרָבוֹת הָרְוָחָה  200</p>

<p>לָמוֹ בַצָּר, וְאִם־גַּם־קָצְרָה הַמְּנוּחָה עַל־שְׂדֵה הַמַּעֲרָכָה&quot;.
<br><br />
כָּכָה הִבִּיעָה, וַתָּעָף לָהּ אִירִיס מְהִירַת־הָרֶגֶל.</p>

<p>וַאֲכִיל יְדִיד־זֵאוּס קָם וְהִתְיַצֵּב; אַתֵּנָה</p>

<p>עָטְתָה אֶת־כְּתֵפָיו הָעַזּוֹת הָאֵיגִיס מְרֻבַּת־הַגְּדִילִים,</p>

<p>עָנָן עִטְּרָה לְרֹאשׁוֹ הָאֵלָה הַנִּפְלֵאת בָּאֵלוֹת,  205</p>

<p>עַנְנֵי־זָהָב כִּתְרַתּוּ, וְאֵשׁ מִתְלַקַּחַת מֵעָלָיו.</p>

<p>מָשָׁל לְעָשָׁן מִתְאַבֵּךְ הָעוֹלֶה שָׁמַיְמָה מִקִּרְיָה,</p>

<p>הַרְחֵק מְאֹד עַל־פְּנֵי אִי, וְצָרֶיהָ נִלְחָמִים עָלֶיהָ.</p>

<p>הָיוּ יוֹשְׁבֶיהָ נְתוּנִים בְּקֶטֶל־הַזְּוָעוֹת יוֹם תָּמִים</p>

<p>גּוֹנְנִים עַל־עִירָם; וְאוּלָם מִכֵּיוָן שֶׁבָּאָה הַשֶּׁמֶשׁ, 210</p>

<p>הֶעֱלוּ מַשֻּׂאוֹת עַל־רָאשֵׁי מִגְדָּלִים, וְעָלוּ וְגָבְהוּ</p>

<p>אוֹרוֹת הַמְּדוּרוֹת לְמַעַן יִתְבּוֹנְנוּ שִׁכְנֵיהֶם מִסָּבִיב,</p>

<p>אוּלַי יָחוּשׁוּ לְעֶזְרָה בַקְּרָב וּבִסְפִינוֹת יָבֹאוּ, –</p>

<p>כָּכָה עָלְתָה שָׁמַיְמָה הַנֹּגַהּ מֵעַל־רֹאשׁ אֲכִילֵס.</p>

<p>עָמַד אֵצֶל הַתְּעָלָה מֵעֵבֶר לַחוֹמָה, בִּקְהָלָם  215</p>

<p>שֶׁל־הָאֲכַיִּים לֹא בָא, כִּי חָזְקָה מִצְוַת הוֹרָתוֹ.</p>

<p>עָמַד שָׁם וְהֵרִיעַ, וַתַּעַן לוֹ פַּלַּס־אַתֵּנָה</p>

<p>נִכְחוֹ, וַתָּקָם מְבוּכָה נוֹרָאָה בִצְבָא אַנְשֵׁי־טְרוֹיָה.</p>

<p>כְּאוֹתוֹ קוֹל הַחֲצוֹצְרָה הָעוֹלֶה בְרֵעוֹ בַקִּרְיָה,</p>

<p>אֲשֶׁר סַבּוּהָ צָרֶיהָ הַצּוֹדִים לַיּוֹשְׁבִים בְּתוֹכָהּ, – 220</p>

<p>כָּכָה הֵרִיעַ גַּם קוֹלוֹ שֶׁל־נֶכֶד־אֵאַקּוֹס הָאַדִּיר.</p>

<p>שָׁמְעוּ הַטְּרוֹיִים אֶת־קוֹלוֹ שֶׁל־נֶכֶד־אֵאַקּוֹס, קוֹל־נְחשֶׁת,</p>

<p>נָפַל לִבָּם בְּקִרְבָּם, וְסוּסֵיהֶם הֲדוּרֵי־הָרַעְמָה</p>

<p>הִפְנוּ מִיָּד אֶת־רִכְבֵיהֶם, כִּי נִבָּא לְבָבָם הָרָעוֹת,</p>

<p>כָּל־הָרוֹכְבִים נִדְהָמוּ, כִּי רָאוּ הָאֵשׁ הָאֲיֻמָּה  225</p>

<p>קוֹדְחָה וְעוֹלָה עַל־רֹאשׁ בֶּן־פֵּלֵס הַגִּבּוֹר הָאַדִּיר,</p>

<p>אֵשׁ שֶׁלֹּא־תִכְבֶּה שֶׁהֶעֶלְתָה אַתֵּנָה זֹה כְּחֻלַּת־הָעָיִן.</p>

<p>שָׁלשׁ פְּעָמִים הֵרִיעַ אֲכִילֵס עַל־יַד אוֹתָה תְּעָלָה,</p>

<p>שָׁלשׁ פְּעָמִים נָבוֹכוּ הַטְּרוֹיִים וּבַעֲלֵי בְרִיתָם.</p>

<p>שְׁנֵים־עָשָׂר אִישׁ, הַגִּבּוֹרִים בֵּין אַנְשֵׁי הַחַיִל, שָׁם אָבְדוּ 230</p>

<p>תַּחַת הָרֶכֶב וּבְרָמְחֵי אֲחֵיהֶם. וּבְנֵי־הָאֲכַיִּים</p>

<p>מָשְׁכוּ מִתַּחַת הַחִצִּים אֶת־גְּוִיַּת פַּטְרוֹקְלוֹס בְּשִׂמְחָה,</p>

<p>וַיַּשְׁכִּיבוּהוּ בַמִּטָּה, וְעָמְדוּ לוֹ סָבִיב עֲמִיתָיו,</p>

<p>נִצְּבוּ אֲבֵלִים; וְאַחֲרֵיהֶם בָּא גַם אֲכִילֵס הַמָּהִיר,</p>

<p>שׁוֹפֵךְ דִּמְעוֹתָיו הַחַמּוֹת, מִסְתַּכֵּל בְּרֵעוֹ הַנֶּאֱמָן, 235</p>

<p>מוּטָל לְפָנָיו בַּאֲלַנְקָה שָׁסוּעַ בַּנְּחשֶׁת הַחַדָּה.</p>

<p>הוּא הוּא שְׁלָחוֹ בַקֶּטֶל וַיִּתֵּן לוֹ סוּסִים וָרָכֶב,</p>

<p>עַתָּה לֹא זָכָה לְקַדֵּם בְּשָׁלוֹם אֶת־פָּנָיו בְּשׁוּבוֹ.
<br><br />
וְהֵרָה הַגְּבִירָה גִדְלַת־הָעַיִן הוֹרִידָה הַשֶּׁמֶשׁ</p>

<p>אֲשֶׁר לֹא־יֵדַע־מָנוֹחַ בְּמֵי הָאוֹקְיָנוֹס עַל־כָּרְחוֹ. 240</p>

<p>שָׁקַע הַשֶּׁמֶשׁ, וַיָּנַח חֵיל הָאֲכַיִּים הַנַּעֲלִים</p>

<p>מִן־הַמִּלְחָמָה הַגְּדוֹלָה, מִקֶּטֶל־הַזְּוָעוֹת הָאָיֹם.
<br><br />
וְאַנְשֵׁי־טְרוֹיָה גַּם הֵמָּה, הַשָּׁבִים מִקֶּטֶל־הַזְּוָעוֹת,</p>

<p>פִּתְּחוּ סוּסֵיהֶם הַמְּהִירִים מֵעַל־הַמֶּרְכָּבוֹת הַנָּאוֹת,</p>

<p>קָרְאוּ מוֹעֵצָה וּבְטֶרֶם הִרְהֲרוּ לַעֲרֹךְ סְעוּדָה,  245</p>

<p>וּבַמּוֹעֵצָה עָמְדוּ נִצָּבִים, וּבְיַעַן הוֹפִיעַ אֲכִילֵס</p>

<p>שׁוּב וְהוּא נֶעְצַר יָמִים רַבִּים מִקֶּטֶל־הַזְּוָעוֹת.</p>

<p>פָּתַח אֲזַי פּוּלִידַמַס הַנָּבוֹן בֶּן־פַּנְתּוֹס וַיְדַבֵּר,</p>

<p>הוּא הוּא הָאֶחָד שֶׁרָאָה עֲתִידוֹת וְיָמִים עָבָרוּ,  250</p>

<p>הָיָה רֵעוֹ שֶׁל־הֶקְטוֹר, בַּלַּיְלָה הָאֶחָד נוֹלָדוּ;</p>

<p>אֶחָד מְצֻיָּן בְּדִבּוּר, וְאֶחָד מְהֻלָּל בְּכִידוֹן,</p>

<p>לִבּוֹ מִתְכַּוֵּן לְטוֹבָה, וַיְדַבֵּר בְּאָזְנֵי הַקָּהָל:</p>

<p>&quot;בַּחֲנוּ הֵיטֵב, מֵרֵעַי, אֶת דְּבָרָי. עֲצָתִי: נָשׁוּבָה</p>

<p>עַתָּה הָעִירָה וְלֹא נִהְיֶה מְחַכִּים לַצְּפִירָה בַשָּׂדֶה 255</p>

<p>אֵצֶל הַסְּפִינוֹת, כִּי אָכֵן רָחַקְנוּ מְאֹד מִן־הַחוֹמוֹת.</p>

<p>הִנֵּה בְעוֹד אוֹתוֹ גֶבֶר קוֹצֵף בָּאִישׁ אֲגַמֶּמְנוֹן,</p>

<p>הוּקַל לָנוּ לְהִתְגָּרוֹת מִלְחָמָה בִּבְנֵי־הָאֲכַיִּים,</p>

<p>עָלַץ לִבִּי גַם אָנִי לִשְׁקֹד עַל־יַד הָאֳנִיּוֹת,</p>

<p>יַעַן קִוִּיתִי כִּי נִלְכֹּד הַסְּפִינוֹת מֻקָּפוֹת־הַמְּשׁוֹטִים. 260</p>

<p>עַתָּה יָרֵאתִי מְאֹד אֶת בֶּן־פֵּלֵס מְהִיר־הָרַגְלַיִם,</p>

<p>לִבּוֹ כִּי רָם בּוֹ וְגָבַהּ, וְלֹא יִרְצֶה בְּוַדַּאי לִהְיוֹת</p>

<p>שׁוֹהֶה בַשָּׂדֶה הַלָּז בּוֹ בְנֵי־הָאֲכַיִּים וְהַטְּרוֹיִים</p>

<p>יַחְדָּו חֵלֶק כְּחֵלֶק מִזַּעְמוֹ שֶׁל־אָרֵס יַחְלֹקוּ;</p>

<p>אֶפֶס יֵצֵא וְיִלְחַם פֹּה עַל־הָעִיר וְנָשֶׁיהָ.    265</p>

<p>הָבָה נָשׁוּבָה לַמְּצוּדָה, שִׁמְעוּ נָא בְקוֹלִי וְכֵן יָקוּם.</p>

<p>לֵיל־הָאַמְבְּרוֹסְיָה אַךְ הוּא שֶׁעָצַר בְּעַד נֶכֶד־אֵאַקּוֹס</p>

<p>מְהִיר־הָרַגְלַיִם; אַךְ מָחָר, אִם־יִמְצָא אוֹתָנוּ בַשָּׂדֶה,</p>

<p>יִפְרוֹץ וְכָל־כֵּלָיו עָלָיו וִידַעְתֶּם הָאִישׁ וְאֶת־תְּנוּאָתוֹ.</p>

<p>יִשְׂמַח הָאִישׁ שֶׁיִּמָּלֵט מִמֶּנּוּ עַל־נַפְשׁוֹ אֶל־אִלְיוֹן  270</p>

<p>קִרְיַת־הַקֹּדֶשׁ, וְרַבִּים בְּנֵי־טְרוֹיָה שֶׁיֹּאכְלוּם הַכְּלָבִים</p>

<p>אַף הָרְחָמִים – מִי יִתֵּן וְתִרְחַק הַבְּשׂוֹרָה מֵאָזְנָי!</p>

<p>וְהָיָה כִּי תִשְׁמְעוּ בְקוֹלִי – אַף אִם־תֵּעָצְבוּ אֶל־לִבְּכֶם –</p>

<p>נַצִּיב חֵילֵנוּ בַשּׁוּק, וְאוּלָם לַקִּרְיָה לְמַחְסֶה</p>

<p>מִגְדְּלֵי־עֹז וְהַשַּׁעַר הָרָם, שֶׁדַּלְתוֹתָיו אֲרֻכּוֹת  275</p>

<p>וּמְהֻקְצָעוֹת־חֲלָקוֹת, נִסְגָּרוֹת עַל־בְּרִיחַ־אַדִּירִים.</p>

<p>מָחָר הַשְׁכֵּם בַּבֹּקֶר עִם־שַׁחַר נֵחָלֵץ חֲמֻשִּׁים,</p>

<p>נַעַל הַחוֹמוֹת הַגְּבוֹהוֹת, וְאוֹי לוֹ לָאִישׁ אֲשֶׁר יַחְפֹּץ</p>

<p>לִתְגָּר מִלְחָמָה פֹּה אֵצֶל הַחוֹמוֹת וְיִזְנַח הַסְּפִינוֹת.</p>

<p>שׁוֹב יָשׁוּב לַסְּפִינָה וְסוּסָיו תְּלוּלֵי־הַצַּוָּאר  280</p>

<p>יִהְיוּ עֲיֵפִים וִיגֵעִים מֵרוּצָם מִסָּבִיב לַקִּרְיָה;</p>

<p>אוּלָם לַחְדֹּר הָעִירָה לֹא יָעֵז בְּנַפְשׁוֹ לְעוֹלָם,</p>

<p>לְעוֹלָם לֹא יִלְכְּדֶנָּה, יַקְדִּימוּ הַכְּלָבִים לְאָכְלוֹ&quot;.
<br><br />
זְעוּמוֹת הִתְבּוֹנֵן בּוֹ הֶקְטוֹר מְנוֹפֵף־הַקּוֹבַע וַיֹּאמֶר:</p>

<p>&quot;הוֹי, פּוּלִידַמַס, הַפַּעַם לֹא יָשְׁרוּ בְעֵינַי דְּבָרֶיךָ,  285</p>

<p>יַעַן יָעַצְתָּ כִּי נָשׁוּב נִסָּגֵר בַּמְּצוּדָה הַגְּדוֹלָה.</p>

<p>שֶׁמָּא עוֹד לֹא יְגַעְתֶּם מִשֶּׁבֶת מְסֻגָּרִים בַּחוֹמוֹת?</p>

<p>הִנֵּה לְפָנִים וְקִרְיַת פְּרִיאַמּוֹס נוֹדַעַת בָּעַמִּים</p>

<p>לְשֵׁם וְלִתְהִלָּה בָאָרֶץ וּכְבֵדָה בְזָהָב וּנְחשֶׁת,</p>

<p>אוּלָם עַתָּה כְּבָר אָפְסוּ כָּל־אוֹצְרוֹת־הָעִיר מִבָּתֶיהָ, 290</p>

<p>הַרְבֵּה סְגֻלּוֹת כְּבָר נִמְכְּרוּ לִפְרִגְיָה וּלְאֶרֶץ מֵאוֹנְיָה,</p>

<p>לְמִן־הַיּוֹם אֲשֶׁר חָרָה בָנוּ אַף זֵאוּס הַגָּדוֹל.</p>

<p>אֶפֶס עַתָּה חַנַּנִי בֶן־קְרוֹנוֹס הֶעָרוּם הַתְּהִלָּה</p>

<p>אֵצֶל הַסְּפִינוֹת, וַנִּלְחַץ אֶת־בְנֵי־הָאֲכַיִּים הַיָּמָּה.</p>

<p>עַתָּה אַל־תִּיעַץ כָּאֵלֶּה, הוֹי, חֲסַר־לֵב, קֳבָל־עֵדָה!  205</p>

<p>אִישׁ מִן־הַטְּרוֹיִים לֹא יִשְׁמַע בְּקוֹלְךָ, וְאָנֹכִי לֹא אַרְשֶׁה.</p>

<p>הִנֵּה עֲצָתִי, וּשְׁמַעְתֶּם בְּקוֹלִי וְכָכָה גַם תַּעֲשׂוּ:</p>

<p>עִרְכוּ סְעוּדַת הָעֶרֶב בַּמַּחֲנֶה פְלֻגָּה וּפְלֻגָּה.</p>

<p>שִׂימוּ לְבַבְכֶם לַשּׁוֹמְרִים, כָּל־אִישׁ יִהְיֶה עֵר עַל־מְקוֹמוֹ.</p>

<p>וְאִישׁ מִן־הַטְּרוֹיִים הַיָּרֵא, וְלִבּוֹ אִם־חָרֵד לְהוֹנוֹ,  300</p>

<p>יִצְבְּרוֹ יִתְּנֶנּוּ לָעָם, וְהָיָה לְצָרְכֵי הַצִּבּוּר.</p>

<p>מוּטָב וְיֵהָנוּ הַלָּלוּ, מִהְיוֹתוֹ לִבְנֵי־הָאֲכַיִּים.</p>

<p>מָחָר בַּבֹּקֶר עִם־שַׁחַר נִזְדַּיֵּן בִּכְלֵי־מִלְחַמְתֵּנוּ,</p>

<p>נָעִיר זְוָעוֹתָיו שֶׁל־אָרֵס עַל־יַד הָאֳנִיּוֹת הַגְּדוֹלוֹת;</p>

<p>אוּלָם אִם־אָכֵן הִתְנַעֵר אֲכִילֵס עַל־יַד הָאֳנִיּוֹת,  305</p>

<p>אוֹי לוֹ אִם־יִרְצֶה לְהִלָּחֵם, אָנֹכִי לֹא אָנוּס מִקֶּטֶל</p>

<p>מְעוֹרֵר תְּשֻׁאוֹת־הַזְּוָעוֹת; אַךְ אֵצֵא לִקְרָאתוֹ וְאֶעֱמֹד</p>

<p>הָכֵן, וְיִנְחַל אוֹ הוּא אוֹ אָנֹכִי הַתְּהִלָּה הַגְּדוֹלָה.</p>

<p>אָרֵס לֹא יִשָּׂא כָל־פָּנִים וּמְאַבֵּד הָאוֹמְרִים לְאַבֵּד&quot;.
<br><br />
כָּכָה דִּבֶּר אָז הֶקְטוֹר; וְהַטְּרוֹיִים הֵרִיעוּ לְעֻמָּתוֹ. 310</p>

<p>חַסְרֵי־הַלֵּב, אֲשֶׁר לָקְחָה בִינָתָם אָז פַּלַּס־אַתֵּנָה,</p>

<p>אֲשֶׁר נֵאוֹתוֹ לְהֶקְטוֹר יוֹעֵץ הָעֵצָה הָרָעָה;</p>

<p>אוּלָם עֲצַת פּוּלִידַמַס הַטּוֹבָה לֹא יָשְׁרָה בְעֵינֵיהֶם.</p>

<p>וְאָכְלוּ אֲרֻחַת הָעֶרֶב בַּמַּחֲנֶה. וּבְנֵי־הָאֲכַיִּים</p>

<p>בָּכוּ כָּל־אוֹתוֹ הַלַּיְלָה לְפַּטְרוֹקְלוֹס וּמָרָה נֶאֱנָחוּ.  315</p>

<p>הֵחֵל בֵּינֵיהֶם אֲכִילֵס בַּקִּינָה הַמָּרָה, הִתְאַבֵּל,</p>

<p>שָׂם אֶת־כַּפּוֹתָיו הַהוֹרְגוֹת־בַּגְּבָרִים עַל־חָזוֹ שֶׁל־רֵעוֹ,</p>

<p>נֶאֱנַח מָרָה וְנֶאֱנַק כְּאוֹתוֹ אֲרִי יְפֵה־זָקָן,</p>

<p>אֲשֶׁר גָּזַל מִמֶּנּוּ צַיַּד־הַצְּבָאִים אֶת גּוּרָיו</p>

<p>בַּעֲבִי יַעַר מֵצַל – שָׁב הוּא וְנַפְשׁוֹ אֲבֵלָה,  320</p>

<p>רָץ הוּא מֵעֵמֶק אֶל־עֵמֶק וְאוֹרֵב לְעִקְּבוֹת הַגֶּבֶר,</p>

<p>אוּלַי עוֹד יַשִּׂיגוֹ, כִּי תִבְעַר חֲמָתוֹ נוֹרָאוֹת, –</p>

<p>כָּכָה נֶאֱנַק מָרָה, וַיַּעַן אֶל־הַמִּרְמִידוֹנִים:</p>

<p>&quot;אוֹיָה, מָה הֶבֶל פָּצִיתִי בְיוֹם בּוֹ דִבַּרְתִּי בַהֵיכָל</p>

<p>אֲשֶׁר לְמֶנֵּיטְיוֹס הַגִּבּוֹר, וְאָנֹכִי נִחַמְתִּיו בִּדְבָרָי. 325</p>

<p>הִנֵּה אָמַרְתִּי כִּי אָבִיא לְאוֹפּוֹאֵיס אֶת־בְּנוֹ זֶה הַמְּצֻיָּן,</p>

<p>אַחַר שֶׁנַּהֲרֹס אֶת־אִלְיוֹן וּבְיָדָיו רֹב שָׁלָל וּבִזָּה.</p>

<p>אֶפֶס מַחֲשָׁבוֹת בְּלֶב־אִישׁ, וַעֲצָתוֹ שֶׁל־זֵאוּס הִיא תָקוּם.</p>

<p>שְׁנֵינוּ זֶה גוֹרָלֵנוּ לְהַאְדִּים אֶת־פְּנֵי הָאֲדָמָה</p>

<p>בְּאֶרֶץ טְרוֹיִים, כִּי לֹא יְקַדְּמוּ אֶת־פָּנַי, בְּשׁוּבִי,  330</p>

<p>בְּהֵיכַל תִּפְאַרְתּוֹ, גַּם פֵּלֵס מַכְנִיעַ־הַסּוּסִים הַיָּשִׁישׁ,</p>

<p>גַּם הוֹרָתִי, הִיא תֶּטִּיס, בְּשַׁגָּם תְּכַסֵּנִי אֲדָמָה.</p>

<p>אֶפֶס, פַּטְרוֹקְלוֹס, מִהְיוֹתִי יוֹרֵד שְׁאוֹלָה אַחֲרֶיךָ</p>

<p>לֹא אֶקְבְּרֶךָ עַד אִם־כִּי הֵבֵאתִי הֵנָּה אֶת־כֵּלָיו</p>

<p>יַחַד עִם־רֹאשׁוֹ שֶׁל־הֶקְטוֹר, הוֹרֶגְךָ זֶה אַמִּיץ־הָרוּחַ. 335</p>

<p>וְעוֹד אֲנִי שׁוֹחֵט שְׁנֵים־עָשָׂר נְעָרִים בְּנֵי־טְרוֹיָה נֶחְמָדִים</p>

<p>נֹכַח מְדוּרַת־שְׂרֵפָתְךָ בְּעֶבְרָתִי כִּי אַתָּה נָפָלְתָּ.</p>

<p>תִּשְׁכַּב עַל־יַד הָאֳנִיּוֹת עַד אִם־הֲקִימוֹתִי אֶת־דְּבָרִי,</p>

<p>סָבִיב תְּקוֹנֵנָה בְּנוֹת־טְרוֹיָה, בְּנוֹת־דַּרְדַּן מִגְדְּלוֹת־שָׁדַיִם,</p>

<p>לְךָ תִסְפֹּדְנָה בַלַּיְלָה וְיוֹמָם לְךָ דְמָעוֹת תִּשְׁפֹּכְנָה,  340</p>

<p>נָשִׁים רָכַשְׁנוּ בִיגִיעָה, בְּכִידוֹן אַדִּירִים וּזְרוֹעַ,</p>

<p>עֵת הֶחֱרַבְנוּ מוֹשָׁבוֹת עֲשִׁירוֹת שֶׁל־בְּנֵי־תְמוּתָה&quot;.
<br><br />
כֹּה הִבִּיעַ אֲכִילֵס הַנַּעֲלֶה; וַיִּפְקֹד עַל־רֵעָיו</p>

<p>לָשִׂים חֲצוּבָה אַדִּירָה עַל־גַּבֵּי הָאֵשׁ – וִימַהֲרוּ</p>

<p>לִרְחֹץ אֶת־גְּוִיַּת פַּטְרוֹקְלוֹס מֵעָפָר מְגֹאָל בְּדָמִים. 345</p>

<p>שָׂמוּ קַלַּחַת הָרַחְצָה עַל־גַּב הַחֲצוּבָה בַלָּהַב,</p>

<p>יָצְקוּ לְתוֹכָה הַמַּיִם, הֵבִיאוּ הָעֵצִים לַמּוֹקֵד.</p>

<p>עִטְּרָה הָאֵשׁ אֶת בֶּטֶן הַדּוּד וְהִרְתִּיחָה הַמָּיִם.</p>

<p>וְכַאֲשֶׁר רָתְחוּ הַמַּיִם בְּתוֹךְ אוֹתָהּ נְחשֶׁת נוֹצֶצֶת,</p>

<p>רָחֲצוּ אוֹתוֹ לְמִשְׁעִי, סָכוּהוּ בַשֶּׁמֶן הַמַּבְרִיק,  350</p>

<p>מִלְאוּ אֶת פְּצָעָיו בִּצְרִי, בֶּן־תֵּשַׁע־שָׁנָה הַצֹּרִי,</p>

<p>וַיַּשְׁכִּיבוּהוּ בַמִּטָּה אַךְ הֵלִיטוּהוּ בַד־קַלִּיל</p>

<p>מִנִּי כַף רַגְלוֹ וְעַד רֹאשׁוֹ, וְתַכְרִיךְ לָבָן מִמָּעַל.</p>

<p>אָבְלוּ כָל־אוֹתוֹ הַלַּיְלָה כָּל־הַמִּרְמִידוֹנִים, וַאֲכִילֵס</p>

<p>מְהִיר־הָרַגְלַיִם בְּתוֹכָם, וַיִּבְכּוּ מְאֹד לְפַּטְרוֹקְלוֹס.  355</p>

<p>וְזֶבְס נָשָׂא קוֹלוֹ וַיְדַבֵּר לְהֵרָה אֲחוֹתוֹ זוֹ אִשְׁתּוֹ:</p>

<p>&quot;הֵרָה, גִּדְלַת־הָעַיִן הַכְּבוּדָה, הֵפַקְתְּ אֶת־זְמָמֵךְ.</p>

<p>שׁוּב הִתְנַעֵר אֲכִילֵס מְהִיר־הָרַגְלַיִם; כַּנִּרְאֶה,</p>

<p>הָאֲכַיִּים הֲדוּרֵי־הַשֵּׂעָר פְּרִי־בִטְנֵךְ לָךְ הֵמָּה&quot;.
<br><br />
עָנְתָה לוֹ הֵרָה הַגְּבִירָה גִּדְלַת־הָעַיִן וַתֹּאמֶר: 360</p>

<p>&quot;בְּנוֹ שֶׁל־קְרוֹנוֹס, הָאָיֹם, מָה הֵמָּה דְּבָרֶיךָ דִּבַּרְתָּ?</p>

<p>הֵן גַּם הָאָדָם לָאָדָם בָּא וְעֹשֶׂה אֶת־כָּל־אֲשֶׁר יָזָם,</p>

<p>וְאִם־גַּם בֶּן־תְּמוּתָה הִנֵּהוּ, וְעֵצָה וּמְזִמָּה לוֹ זָרִים,</p>

<p>מַה גַּם אֲנִי הַמְּצֻיָּנָה בָאֵלוֹת, אֲשֶׁר כִּפְלַיִם</p>

<p>כְּבוֹדִי כִּכְבוֹדָם; בַּת־אֵלִים אָנֹכִי, וְלִי גַם יֵאָמֵר  365</p>

<p>אֵשֶׁת חֵיקְךָ אָנֹכִי, וְאַתָּה הַמּוֹלֵךְ בָּאֵלִים.</p>

<p>אֵיכָה אִמָּנַע מִלַּעֲשׂוֹת הָרָעָה לַטְּרוֹיִים בְּאַפִּי?&quot;
<br><br />
כָּכָה נִדְבְּרוּ הֵמָּה, מְסַפְּרִים אִישׁ עִם־רֵעֵהוּ.</p>

<p>וְתֶּטִּיס, לָהּ רַגְלֵי־הַכֶּסֶף, הִגִּיעָה לְהֵיכַל הֵפֵיסְטוֹס,</p>

<p>בִּנְיָן־עַד מַזְהִיר מִתְנוֹסֵס בֵּין כָּל־הֵיכְלֵי הָאֵלִים  370</p>

<p>עָשׂוּי נְחשֶׁת, וּנְכֵה־הָרַגְלַיִם הוּא בְעַצְמוֹ בָנָהוּ.</p>

<p>הִיא מְצָאַתּוּ כְּשֶׁהָיָה מַזִּיעַ עַל־יַד הַמַּפּוּחִים,</p>

<p>טָרוּד בִּיגִיעוֹ כִּי הִתְקִין עֶשְׂרִים חֲצוּבוֹת, לִהְיוֹתָן</p>

<p>עוֹמְדוֹת עַל־יַד כָּל־הַכְּתָלִים בְּהֵיכָלוֹ הֶעָשׂוּי לְהַפְלִיא.</p>

<p>עָשָׂה אוֹפַנִּים מִזָּהָב תַּחַת כָּל־כֶּרַע וָכֶרַע,   375</p>

<p>אֲשֶׁר תּוּכַלְנָה תָּבֹאנָה מֵעַצְמָן לַעֲצֶרֶת הָאֵלִים,</p>

<p>אַחַר תָשֹׁבְנָה הַבַּיְתָה –הַפְלֵא וָפֶלֶא לָעָיִן.</p>

<p>אֵלֶּה כְּבָר גָּמַר עַד־כָּאן, אַךְ חָסְרוּ יְדוֹת־הַחֲצוּבוֹת</p>

<p>מַעֲשֵׂה־אָמָּן, וְהָיָה אָז חוֹשְׁלָן וְנֹגֵד מַסְמְרִים,</p>

<p>הָיָה עָסוּק בָּאֵלֶּה וְעוֹשֶׂה בְלֵב מָלֵא תְבוּנָה.  380</p>

<p>וְתֶּטִּיס לָה רַגְלֵי־הַכֶּסֶף, הִיא בָאָה וַתִּגַּשׁ עָדָיו.</p>

<p>רָאֲתָה, חָשָׁה לִקְרָאתָהּ כַרִיטָה בִצְנִיפֵי־תִפְאַרְתָּהּ</p>

<p>אֵשֶׁת־הַחֵן וְהַנְּעִימָה, הִיא אֵשֶׁת נְכֵה־הָרַגְלַיִם,</p>

<p>אָחֲזָה אוֹתָהּ בְּיָדָהּ, וַתִּשָּׂא אֶת־קוֹלָהּ וַתֹּאמֶר:</p>

<p>&quot;תֶּטִּיס אֲרֻכַּת־הַשַּׂלְמָה, שַׁלָּמָה זֶה בָאת אֶל־בֵּיתֵנוּ, 385</p>

<p>הוֹי, הַכְּבוּדָה וְהַנְּעִימָה, וְאַתְּ אֵינֵךְ מַרְבָּה לְבַקְּרֵנוּ!</p>

<p>אֶפֶס הִכָּנְסִי לְמַעַן אֲכַבְּדֵךְ בְּמַתְּנוֹת הָאוֹרְחִים&quot;.
<br><br />
כָּכָה הִבִּיעָה הַנִּפְלֵאת בָּאֵלוֹת, וַתִּנְהַג אֶת־תֶּטִּיס</p>

<p>אַף הוֹשִׁיבַתָּה עַל־כִּסֵּא עָשׂוּי בְּמַסְמְרוֹת כֶּסֶף,</p>

<p>יָפֶה מַעֲשֵׂה־אָמָּן, וַתָּשֶׂם הַשְׁרַפְרַף לְרַגְלֶיהָ,   390</p>

<p>קָרְאָה לְהֵפֵיסְטוֹס הֶחָרָשׁ הַמְּצֻיָּן, וַתַּעַן וַתֹּאמֶר:</p>

<p>&#8220;חוּשָׁה, הֵפֵיסְטוֹס, הֲלוֹם, כִּי תֶּטִּיס לָהּ דָבָר אֵלֶיךָ&#8221;.</p>

<p>הֵשִׁיב לָהּ אֲמָרָיו נְכֵה־הָרַגְלַיִם הַמְּצֻיָּן:</p>

<p>&quot;אָכֵן, אֵלָה יְקָרָה וְנִכְבָּדָה מְאֹד בְּבֵיתֵנוּ</p>

<p>וְהִיא הִיא מִלְּטַתְנִי וַתַּעֲמֹד לִי בְצָרָתִי, בְּנָפְלִי  395</p>

<p>מִן־הַשָּׁמַיִם, כִּי אִמִּי זוֹ בשֶׁת לֹא תֵדַע הִיא רָצְתָה</p>

<p>לְהַצְפִּינֵנִי, מִהְיוֹתִי צוֹלֵעַ; וְהַרְבֵּה סָבַלְתִּי</p>

<p>לוּלֵא שָׂמַתְנִי בְחֵיקָהּ אָז תֶּטִּיס וַתַּצְפִּינֵנִי.</p>

<p>הִיא וְאֶבְרִינוֹמָה, זוֹ בַת־הָאוֹקְיָנוֹס הַשָּׁב עַל־סְבִיבוֹתָיו.</p>

<p>תֵּשַׁע שָׁנִים שָׁהִיתִי עִמָּהֶן, עָשִׂיתִי קִשּׁוּטִים,   400</p>

<p>פְּרִיפוֹת, עֲגִילֵי־פִּתּוּלִים, טַבָּעוֹת, עֲנָקִים לַצַּוָּאר,</p>

<p>שָׁמָּה בַמְּעָרָה הַגְּדוֹלָה. וְזֶרֶם הַיָּם יָם־אוֹקְיָנוֹס</p>

<p>סוֹאֵן לֹא חָדֵל, וּמַעֲלֶה קֶצֶף, וְאֵין אִישׁ יוֹדֵעַ</p>

<p>אֵיפֹה אָנֹכִי, גַּם אֵלִים, גַּם בְּנֵי־אָדָם בְּנֵי־תְמוּתָה,</p>

<p>בִּלְתִּי תֶּטִּיס וְאֶבְרִינוֹמָה, כִּי מִלְּטוּ אֶת נַפְשִׁי.   405</p>

<p>עַתָּה בָאָה לְבֵיתֵנוּ, וְיָאֶה זֶה לָנוּ וְרָאוּי</p>

<p>לָתֵת לִיפַת־הַתַּלְתַּלִּים מַתָּנוֹת, שְׂכַר מַלְּטָה אֶת נַפְשִׁי.</p>

<p>חוּשִׁי נָא, שִׂימִי לְפָנֶיהָ אֶת מַתְּנוֹת־הָאוֹרְחִים הַנָּאוֹת,</p>

<p>וּבֵינָתַיִם אֲפַנֶּה מַפּוּחִי וְיֶתֶר מַכְשִׁירָי.&quot;
<br><br />
סָח, מִסַּדָּנוֹ הִתְרוֹמֵם כְּמִפְלֶצֶת עֲנָקִים אֲיֻמָּה. 410</p>

<p>חִגֵּר, צוֹלֵעַ, כִּי בְקשִׁי נְשָׂאוּהוּ רַגְלָיו הַדַּקּוֹת.</p>

<p>סִלֵּק מַפּוּחָיו מֵעַל־פְּנֵי הָאֵשׁ וְאֶת־כָּל־יֶתֶר כֵּלָיו,</p>

<p>כִּנֵּס לְתֵבַת־כֶּסֶף מַכְשִׁירָיו, בָּם עָשָׂה מְלַאכְתּוֹ,</p>

<p>רָחַץ אֶת־פָּנָיו בִּסְפוֹג מִכָּאן וּמִכָּאן וְאֶת־שְׁתֵּי יָדָיו,</p>

<p>רָחַץ אֶת־עָרְפּוֹ הָאַדִּיר וְאֶת־חָזוֹ שֶׁהֶעֱלָה שֵׂעָר,  415</p>

<p>לָבַשׁ כֻּתָּנְתּוֹ וְתָפַס הַמַּטֶּה הֶעָבֶה, וַיֵּצֵא</p>

<p>בְּפֶתַח הַבַּיִת צוֹלֵעַ, וּנְעָרוֹת שְׁפָחוֹת עֲשׂוּיוֹת</p>

<p>זָהָב מִזְדָּרְזוֹת וְעוֹזְרוֹת לַמּוֹשֵׁל, וּכְאִלּוּ הֵן חַיּוֹת.</p>

<p>חָכְמָה וּבִינָה בְלִבָּן, וִיפִי־קוֹל וְכֹחַ לָהֵנָּה,</p>

<p>וְלָמְדוּ מִבְּנֵי־הָאַלְמָוֶת כָּל־מְלֶאכֶת יָד וּמַחֲשָׁבֶת. 420</p>

<p>מִהֲרוּ הָלְכוּ בְצַד אֲדוֹנֵיהֶן, וְהוּא שֵׂרַךְ דַּרְכּוֹ.</p>

<p>נִגַּשׁ אֶל־תֶּטִּיס, וַיֵּשֵׁב עַל־כִּסֵּא תִפְאַרְתּוֹ הַמַּבְרִיק,</p>

<p>אָחַז בְּיָדָהּ, וַיִּשָּׂא אֶת קוֹלוֹ וַיַּעַן וַיֹּאמֶר:</p>

<p>&quot;תֶּטִּיס אֲרֻכַּת־הַשַּׂלְמָה, שַׁלָּמָה זֶה בָאת אֶל־בֵּיתֵנוּ,</p>

<p>הוֹי, הַכְּבוּדָה וְהַנְּעִימָה וְאַתְּ אֵינֵךְ מַרְבָּה לְבַקְּרֵנוּ! 425</p>

<p>מַה־שֶּׁאֱלָתֵךְ הַגִּידִי, כִּי לִבִּי צִוַּנִי לְמַלֹּאתָהּ,</p>

<p>אִם־אַךְ בְּיָדִי לְמַלֹּאתָהּ, וְאִם־אַךְ אֶפְשָׁר לְמַלֵּא&quot;.
<br><br />
נָשְׂאָה תֶּטִּיס אִמְרָתָהּ, שׁוֹפֶכֶת דִּמְעָתָהּ וַתַּעַן:</p>

<p>&quot;אֲבָל, הֵפֵיסְטוֹס, הֲיֵשׁ בֵּין הָאֵלוֹת אֲשֶׁר בָּאוֹלִימְפּוֹס,</p>

<p>אֵלָה כָמוֹנִי וּבְלִבָּהּ יְקַנְּנוּ עֹנִי וָצָעַר?      430</p>

<p>הִנֵּה אַךְ בִּי בָחַר זֶבְס מִכֻּלָּן וַיַּרְבֶּה עִצְּבוֹנִי,</p>

<p>אוֹתִי מִכָּל־בְּנוֹת־הַיָּם נָתַן בִּזְרוֹעוֹת בֶּן־אָדָם,</p>

<p>פֵּלֵס בְּנוֹ שֶׁל־אֵאַקּוֹס, וָאֶהְיֶה לוֹ וְסָבַלְתִּי,</p>

<p>וְאִם־גַּם עַל־כָּרְחִי וּרְצוֹנִי; וְעַתָּה הַזִּקְנָה תְדַכְּאֶנּוּ,</p>

<p>יִשְׁכַּב לְמַעֲצֵבָה עַל־עַרְשׂוֹ; אַךְ בָּא עָלַי שֶׁבֶר עַל־שָׁבֶר: 435</p>

<p>נָתַן לִי בֵן וְזִכַּנִי לָלֶדֶת אוֹתוֹ וּלְטַפְּחוֹ</p>

<p>רִאשׁוֹן בִּקְהַל הַגִּבּוֹרִים, וַיְשַׂגְשֵׂג כַּחֹטֶר הָרַעֲנָן,</p>

<p>אָכֵן גִּדַּלְתִּיו כְּנֵצֶר בְּחֶלְקַת שְׂדֵה־זֶרַע פּוֹרִיָּה</p>

<p>וּבָאֳנִיּוֹת הַכְּפוּפוֹת שְׁלַחְתִּיו אֶל־חוֹמוֹת עִיר אִלְיוֹן</p>

<p>לִלְחוֹם בַּטְּרוֹיִים; וְאוּלָם לֹא אָשׁוּב וְאֵצֵא לִקְרָאתוֹ, 440</p>

<p>בְּשׁוּבוֹ מִן־הַמִּלְחָמָה אֶל־בֵּיתוֹ הַנֶּהְדָּר שֶׁל־פֵּלֵס.</p>

<p>אֶפֶס גַּם בְּעוֹדוֹ בַחַיִּים וְרוֹאֶה פְּנֵי שֶׁמֶשׁ כִּי יָהֵל,</p>

<p>הֹוָה וָשֶׁבֶר מְנָת חֶלְקוֹ, אֲנִי קִצְרַת־יָד מֵהוֹשִׁיעַ.</p>

<p>רִיבָה – אֶשְׁכַּר הַכָּבוֹד לוֹ נָתְנוּ אֲצִילֵי אֲכַיָּה –</p>

<p>גָּזַל מִיָּדָיו הָאִישׁ אֲגַמֶּמְנוֹן הַשַּׁלִּיט בַּגּוֹיִים.   445</p>

<p>לִבּוֹ הִתְעַצֵּב עָלֶיהָ וְכָאַב; אוּלָם הַטְּרוֹיִים</p>

<p>סָגְרוּ עַל בְּנֵי־הָאֲכַיִּים אֶת־זַנְבוֹת הַסְּפִינוֹת, וְאֵין מוֹצָא</p>

<p>לָצֵאת מִקֶּרֶב הַמַּחֲנֶה, וְזִקְנֵי בְנֵי הָאַרְגֵּאִים</p>

<p>בָּאוּ בִתְחִנָּה אֶל־בְּנִי וּבְיָדָם מַתָּנוֹת יְקָרוֹת.</p>

<p>הֵשִׁיב רֵיקָם אֶת־פְּנֵיהֶם, לֹא יָצָא לְהָסִיר הַשּׁוֹאָה;  450</p>

<p>אַךְ אֶת־רֵעֵהוּ פַּטְרוֹקְלוֹס הִלְבִּישׁ אֶת־כָּל־כְּלֵי מִלְחַמְתּוֹ,</p>

<p>שְׁלָחוֹ אֶל־הַמִּלְחָמָה, וְרַבִּים הָעָם אֲשֶׁר אִתּוֹ.</p>

<p>נִלְחֲמוּ אוֹתוֹ יוֹם כֻּלּוֹ עַל־יַד שַׁעַר סְקַיָּה, וְהָיוּ</p>

<p>לוֹכְדִים הָעִיר בְּאוֹתוֹ־יוֹם אִלְמָלֵא אַפּוֹלוֹן, שֶׁהָרַג</p>

<p>בְּתוֹךְ הַחֲלוּצִים אֶת־בְּנוֹ שֶׁל־מֶנֵּיטְיוֹס הָאַבִּיר, שֶׁהֵמִיט 455</p>

<p>הֹוָה וְשׁוֹאָה עַל־טְרוֹיִים, וַיְחוֹנֵן אֶת־הֶקְטוֹר הַתְּהִלָּה!</p>

<p>לָכֵן אֲבַקְשָׁה פָּנֶיךָ, אֲחַבֵּק בִּרְכֶּיךָ, עֲשֵׂה נָא</p>

<p>מָגֵן לִבְנִי קְצַר־הַיָּמִים וְקוֹבַע־מִלְחָמָה וּמְצָחוֹת</p>

<p>נָאוֹת עִם־פֻּרְפּוֹת־קַרְסֻלִּים מְאַחוֹת אוֹתָן וְסוֹחֵרָה,</p>

<p>יַעַן כִּי נִשְׁקוֹ שֶׁלּוֹ אִבֵּד עֲמִיתוֹ הַנֶּאֱמָן,    460</p>

<p>טְרוֹיִים הִכּוּהוּ, וְזֶה מִתְפַּלֵּשׁ עַל־אֶרֶץ וְנֶעֱצָב&quot;.
<br><br />
הֵשִׁיב אִמְרָתוֹ לָהּ נְכֵה־הָרַגְלַיִם הַמְהֻלָּל, וַיַּעַן:</p>

<p>&quot;חִזְקִי וְאִמְצִי, וְלִבֵּךְ אַל־יוֹסֵף וְיִדְאַג לְמוֹ אֵלֶּה.</p>

<p>לְוַאי וְיָכֹלְתִּי לְמַלֵּט אֶת־נַפְשׁוֹ מִמָּוֶת, לְגוֹנֵן</p>

<p>עָלָיו לְהַרְחִיק מִמֶּנּוּ אֶת־רֹעַ הַגְּזֵרָה בְּבוֹאָהּ,  465</p>

<p>כַּאֲשֶׁר אוּכַל לְהָכִין לוֹ כְלֵי־מִלְחָמָה נֶחְמָדִים,</p>

<p>יִהְיוּ לוֹ כָרִאשׁוֹנִים, כָּל־אֲשֶׁר יִרְאֵם יִתְפַּלֵּא&quot;.
<br><br />
כָּכָה הִבִּיעַ וּנְטָשָׁהּ, בָּא אֶל־הַמַּפּוּחִים וְהִפְנָה</p>

<p>אוֹתָם שׁוּב כְּלַפֵּי הָאֵשׁ, וְצִוָּה עֲלֵיהֶם וְעָבָדוּ.</p>

<p>תֵּכֶף הִתְחִילוּ מְפִיחִים עֶשְׂרִים מַפּוּחִים בַּכּוּרִים,  470</p>

<p>נוֹשְׁמִים חֲלִיפוֹת וּמְפִיחִים רוּחוֹת מֵרוּחוֹת מְשֻׁנּוֹת,</p>

<p>פַּעַם בְּכֹחַ לְהָחִישׁ וּפַעַם לְפַגֵּר מַעֲשֵׂהוּ,</p>

<p>כַּאֲשֶׁר יִיטַב בְּעֵינֵי הֵפֵיסְטוֹס, כַּטּוֹב לָעֲבוֹדָה.</p>

<p>זָרַק בָּאֵשׁ, בַּשַּׁלְהֶבֶת, בְּדִיל וּנְחשֶׁת קַיֶּמֶת,</p>

<p>גַּם מִן־הַזָּהָב הַטּוֹב וְהַכָּסֶף, וְאַחֲרֵי־כֵן הִתְקִין  475</p>

<p>סַדַּן אַדִּירִים עַל־כַּנּוֹ, וַיִּשְׁלַח יְמִינוֹ וַיִּתְפֹּס</p>

<p>אֶת־הַמַּקֶּבֶת הַכְּבֵדָה, וַיֹּאחַז בַּצְּבָת בְּיַד שְׂמֹאלוֹ.</p>

<p>רֵאשִׁית מַעֲשֵׂהוּ אָז עָשָׂה צִנַּת אַדִּירִים וּגְדוֹלָה,</p>

<p>כֻּלָּהּ מַעֲשֵׂה אָמָּן, וְשָׂפָה מַבְרִיקָה לָהּ סָבִיב,</p>

<p>שָׂפָה מְשֻׁלֶּשֶׁת מִתְנוֹצְצָה וְתֶלְיָהּ מְצֻפֶּה בְכָסֶף. 480</p>

<p>חָמֵשׁ שְׁכָבוֹת לַצִּנָּה, וְעַל־פְּנֵי הַשֶּׁטַח הָעֶלְיוֹן</p>

<p>יָצַר הַרְבֵּה צִיּוּרִים מַעֲשֵׂה־חוֹשֵׁב בְּחָכְמָה.
<br><br />
צָר אֶת־הַיָּם וְאֶת־הָאָרֶץ, וַיַּעַשׂ אֶת־פְּנֵי הַשָּׁמָיִם,</p>

<p>שֶׁמֶשׁ לֹא יֵדַע מָנוֹחַ וְאֶת־הַיָּרֵחַ בְּמִלּוּאוֹ,</p>

<p>כָּל־הַמַּזָּלוֹת הָרַבִּים הָעוֹטְרִים לִרְקִיעַ־שָׁמָיִם,  485</p>

<p>מוֹשְׁכוֹת כִּימָה וְעָשׁ וּכְסִיל – הָעֲנָק בָּעֲרִיפִים.</p>

<p>גַּם אֵת הַדֻּבָּה הַגְּדוֹלָה, הַמְכֻנָּה מִרְכֶּבֶת שָׁמָיִם,</p>

<p>עוֹשָׂה הִיא דַרְכָּהּ בְּעִגּוּל וְעֵינֵיהָ בִכְסִיל תִּתְבּוֹנֵנָּה,</p>

<p>הִיא הָאַחַת שֶׁאֵינָהּ טוֹבֶלֶת בְּשֶׁטֶף אוֹקְיָנוֹס.
<br><br />
עָשָׂה שְׁתֵּי עָרִים נֶחְמָדוֹת נוֹשָׁבוֹת בְּנֵי־אָדָם בְּנֵי־תְמוּתָה.490</p>

<p>אַחַת – מְלֵאֲתִי שָׁאוֹן, קוֹל חָתָן וּמִשְׁתֵּה־נְגִינוֹת,</p>

<p>כַּלּוֹת יוֹצְאוֹת מֵחֶדְרָן בְּאוּרִים וּנְגֹהוֹת אֲבוּקוֹת,</p>

<p>נְהוּגוֹת דֶּרֶךְ הַקִּרְיָה, קוֹל שִׁמְחָה וּנְגִינַת־חֲתֻנָּה,</p>

<p>נְעָרִים בַּחוּרִים הַיּוֹצְאִים בִּמְחוֹלוֹת מַחֲנַיִם אֶל־קוֹלוֹת</p>

<p>כִּנּוֹר וַחֲלִילִים מְרִיעִים, וְנָשִׁים נִצָּבוֹת לְיַד־בֵּיתָן,  495</p>

<p>צוֹבְאוֹת עַל־פְּתָחִים וְכֻלָּן מִסְתַּכְּלוֹת־מִשְׁתָּאוֹת לַמְּחוֹלוֹת.</p>

<p>עַם נֶאֱסָפִים בַּשּׁוּק בִּמְקוֹם הַמִּשְׁפָּט, כִּי שָׁמָּה</p>

<p>מִשְׁפַּט רִיב אֶחָד יֵחָרֵץ וּקְטָטָה בֵּין שְׁנַיִם אֲנָשִׁים</p>

<p>נִצִּים עַל־קְנַס־הֶרֶג נָפֶשׁ. זֶה נִשְׁבַּע לִפְנֵי הָעֵדָה</p>

<p>לֵאמֹר: שִׁלַּמְתִּי הַכֹּל; וְזֶה טוֹעֵן: מְאוּם לֹא קִבַּלְתִּי. 500</p>

<p>שְׁנֵיהֶם רוֹצִים שֶׁיּוֹצִיא הַשּׁוֹפֵט לָאוֹר מִשְׁפַּט אֱמֶת.</p>

<p>נִפְלַג הָעָם: אֵלֶּה קֹרְאִים לָזֶה, וּמִשְׁנֵיהֶם – לַשֵּׁנִי.</p>

<p>כָּרוֹזוֹת מְהַסִּים הָעָם, בַּתָּוֶךְ בְּגֹרֶן־הַקֹּדֶשׁ</p>

<p>יוֹשְׁבִים זִקְנֵי־הָעִיר עַל־גַּבֵּי אֲבָנִים מְהֻקְצָעוֹת:</p>

<p>תּוֹפְשִׂים בְּמַטּוֹת הַכָּרוֹזוֹת, שֶׁקּוֹלָם קוֹל רוֹנֶה וּמְצַלְצֵל, 505</p>

<p>אַחַר יָקוּמוּ לְסֵרוּגִין וְחוֹרְצִים בַּקָּהָל מִשְׁפָּטָם.</p>

<p>שְׁתַּיִם כִּכַּר הַזָּהָב מֻנָּחוֹת בַּגֹּרֶן בַּתָּוֶךְ –</p>

<p>מַתַּן שְׂכָרוֹ לַשּׁוֹפֵט, שֶׁיֵּטִיב לְהוֹצִיא מִשְׁפָּטָם.
<br><br />
קִרְיָה שְׁנִיָּה – שְׁנֵי צְבָאוֹת עֲמָמִים יָצוּרוּ עָלֶיהָ,</p>

<p>עוֹטִים כְּלֵיהֶם הַנּוֹצְצִים. הַצָּרִים שְׁתֵּי עֵצוֹת לָהֵמָּה, 510</p>

<p>אִם־שֶׁיַּחֲרִיבוּ הָעִיר אוֹ חֵלֶק כְּחֵלֶק יַחֲלֹקוּ</p>

<p>אוֹצְרוֹת הָעִיר הַחֲמוּדָה וְאֶת־טוּבָהּ – הֵם וְהַנְּצוּרִים.</p>

<p>וְאֵלֶּה אֵינָם נִשְׁמָעִים, מִתְעַתְּדִים לָשִׂים הַמַּאֲרָב.</p>

<p>עָלוּ הַנָּשִׁים הַיְקָרוֹת וְהַיְלָדִים הַקְּטַנִּים בַּחוֹמָה,</p>

<p>לִשְׁמֹר עָלֶיהָ בְּיַחַד עִם־זְקֵנִים בָּאִים בַּיָּמִים.  515</p>

<p>הֵמָּה נֶחְפָּזִים וְאָרֵס וּפַּלַּס־אַתֵּנָה בְרֹאשָׁם,</p>

<p>שְׁנֵיהֶם עֲשׂוּיִים זָהָב, וּבִגְדֵי זָהָב עֲלֵיהֶם,</p>

<p>נָאוִים וּגְדוֹלִים, חֲמוּשִׁים כָּרָאוּי לְאֵלִים אַדִּירִים,</p>

<p>נִרְאִים מֵרָחוֹק, וְאוּלָם הָעָם אֲשֶׁר אִתָּם אַךְ קְטַנִּים.</p>

<p>אַךְ כְּשֶׁהִגִּיעוּ לַמָּקוֹם שָׁם אָמְרוּ לָשֶׁבֶת בַּמַּאֲרָב,  520</p>

<p>קָרוֹב לַנַּחַל אֲשֶׁר שָׁם צוֹבְאִים עֲדָרִים לַשֹּׁקֶת,</p>

<p>יָשְׁבוּ בַמַּאֲרָב וְנֶשֶׁק־הַנְּחשֶׁת הַנּוֹצֵץ עֲלֵיהֶם.</p>

<p>שְׁנַיִם מְרַגְּלִים בַּמֶּרְחָק יוֹשְׁבִים וְאוֹרְבִים בַּסֵּתֶר,</p>

<p>מְחַכִּים לְעֶדְרֵי הַצֹּאן וְהַבָּקָר עֲקֹם־הַקַּרְנָיִם,</p>

<p>וְהִנֵּה הִגִּיעַ הָעֵדֶר וְאַחֲרָיו הָרוֹעִים הַשְּׁנַיִם,  525</p>

<p>אֲשֶׁר לֹא פִלְלוּ תְכָכִים, מְשַׁעַשְׁעִים נַפְשָׁם בֶּחָלִיל.</p>

<p>רָאוּם – הִתְנַפְּלוּ עֲלֵיהֶם, חָשִׁים, וְגוֹזְלִים וְנוֹהֲגִים</p>

<p>עֶדְרֵי הַבָּקָר הַמַּקְרִין וְעֶדְרֵי צֹאן צַחוֹת־הַצָּמֶר,</p>

<p>עָלוֹת וּרְחֵלִים נֶחְמָדוֹת וְאֶת־רוֹעֵי הָעֵדֶר הָרָגוּ.</p>

<p>וְאֵלֶּה הַצָּרִים בַּשַּׁעַר, כֵּיוָן שֶׁשָּׁמְעוּ קוֹל שָׁאוֹן,  530</p>

<p>קוֹל־הֲמֻלָּה בָעֵדֶר, צָלְחוּ וְעָלוּ עַל־סוּסִים</p>

<p>רָמֵי־רַגְלַיִם וּמְהֵרָה יָבֹאוּ־יַגִּיעוּ אֲלֵיהֶם,</p>

<p>יַעַמְדוּ וְאָסְרוּ מִלְחָמָה וָקֶטֶל עַל־חוֹפֵי הַנָּחַל,</p>

<p>זוֹרְקִים אֵלֶּה בָאֵלֶּה חֲנִיתוֹת עֲשׂוּיוֹת נְחשֶׁת.</p>

<p>קְטָטָה וּמְבוּכָה וָמָוֶת מִתְהוֹלְלִים בֶּהָמוֹן בַּתָּוֶךְ, 535</p>

<p>תּוֹפְסִים אָדָם עוֹד חַי, אַךְ נִפְצַע, אוֹ שֵׁנִי לֹא־נִפְצָע.</p>

<p>יֵשׁ שֶׁיִּסְחֲבוּ גֶּבֶר חָלָל בְּרַגְלָיו בַּשָּׂדֶה,</p>

<p>בְּגָדָיו אֲשֶׁר עַל־כְּתֵפָיו מְגֹאָלִים מִדָּמִים דְּמֵי־אָדָם.</p>

<p>גְּבָרִים נִלְחָמִים בַּקֶּטֶל הֲמוֹנִים, וּכְאִלּוּ הֵם חַיִּים,</p>

<p>גּוֹזְלִים אִישׁ מֵרֵעֵהוּ פִּגְרֵי חֲלָלִים נָפָלוּ.     540
<br><br />
הוֹסִיף וְצָר חֶלְקַת שָׂדֶה תְחוּחָה נִיר בְּקֶרֶן בֶּן־שָׁמֶן,</p>

<p>שָׁלשׁ פְּעָמִים יֵחָרֵשׁ, רָחָב וְרַבִּים בּוֹ חוֹרְשִׁים,</p>

<p>נוֹהֲגִים צִמְדֵי הַבָּקָר וּפוֹנִים גַּם הֵנָּה גַּם הֵנָּה.</p>

<p>וְכַאֲשֶׁר יָשׁוּב הַחוֹרֵשׁ וְהִגִּיעַ עַד־קְצֵה כָּל־הַשָּׂדֶה,</p>

<p>יִגַּשׁ הַגֶּבֶר וּבְיָדָיו כּוֹס יַיִן מָתוֹק כַּנֹּפֶת,    545</p>

<p>אִישׁ אִישׁ יְקַבֵּל בְּמוֹעֲדוֹ, יִשְׁתֶּה וְיָשׁוּב לְמַעֲנִיתוֹ,</p>

<p>נִכְסָף לְמַהֵר וְלָשׁוּב עַד־קְצֵה גְבוּל נִירוֹ הֶעָמֹק.</p>

<p>הָיְתָה הַחֶלְקָה מַשְׁחִירָה כַּחֶלְקָה שֶׁחָרְשׁוּ הַחוֹרְשִׁים,</p>

<p>וְאִם־כִּי עֲשׂוּיָה הִיא זָהָב, כִּי הִפְלִיא לַעֲשׂוֹת פָּעֳלוֹ.
<br><br />
הוֹסִיף וְצָר שְׂדֵה קָמָה גְבוֹהָה, אֲחֻזָּה שֶׁל־מֶלֶךְ. 550</p>

<p>עָמְדוּ הַקּוֹצְרִים הַתּוֹפְשִׂים מַגָּלִים שְׁנוּנִים בִּידֵיהֶם,</p>

<p>נָפְלוּ שִׁבֳּלִים הֲמוֹנִים הֲמוֹנִים בִּשְׂדֵרָה אֲרֻכָּה,</p>

<p>מְאַלְּמֵי אֲלֻמּוֹת בְּחַבְלֵי הַקַּשׁ שָׁם אַחֲרֵיהֶם יָבֹאוּ.</p>

<p>שְׁלשָׁה מְאַלְּמִים נִצָּבִים, וִילָדִים מְלַקְּטִים שִׁבֳּלִים</p>

<p>אַחַר הַקּוֹצְרִים וְנוֹשְׂאִים תַּחַת אַצִּילֵי יְדֵיהֶם,  555</p>

<p>נוֹשְׂאִים בְּלִי־הֶרֶף; וְהַמֶּלֶךְ נִצָּב בְּקִרְבָּם וּמַחֲרִישׁ</p>

<p>אֵצֶל הַמַּעֲנִית וּבְיָדָיו הַמַּטֶּה וּלְבָבוֹ שָׂמֵחַ.</p>

<p>כָּרוֹזוֹת טְרוּדִים בִּסְעוּדָה תַּחַת הָאַלּוֹן בַּמֶּרְחָק,</p>

<p>עוֹרְכִים הַפָּר אֲשֶׁר זָבְחוּ, פַּר־מִדּוֹת, וְנָשִׁים עֲסוּקוֹת</p>

<p>זֹרוֹת עַל־סְעוּדַת הַקּוֹצְרִים סֹלֶת־שְׂעֹרִים בְּשֶׁפַע.  560
<br><br />
הוֹסִיף וְצָר שָׁם גַּם כֶּרֶם כָּבֵד בְּגֶפֶן אַדֶּרֶת.</p>

<p>יָפֶה עָשָׂהוּ בְּזָהָב; וְאוּלָם אַשְׁכְּלוֹתָיו מַשְׁחִירִים</p>

<p>עָמְדוּ נִשְׁעָנִים לִיתֵדוֹת עֲשׂוּיוֹת הַכֶּסֶף הַבָּהִיר,</p>

<p>סָבִיב לוֹ תְעָלָה מַכְחִילָה וְגֶדֶר־בְּדִיל תַּקִּיפֶנּוּ.</p>

<p>מִשְׁעוֹל רַק אֶחָד לַכֶּרֶם לַעֲבֹר לַכּוֹרְמִים וְלַנּוֹשְׂאִים, 565</p>

<p>לִכְשֶׁיַּגִּיעַ הַבָּצִיר וּבָאוּ הַבּוֹצְרִים לְבָצְרוֹ.</p>

<p>נְעָרוֹת בְּתוּלוֹת וּנְעָרִים מְלֵאִים שְׂשׂוֹן עֲלוּמֵיהֶם</p>

<p>נָשְׂאוּ הַפֵּרוֹת הַמְּתוּקִים כִּדְבַשׁ בַּסַּלְסָלוֹת הַקְּלוּעוֹת.</p>

<p>יֶלֶד בֶּהָמוֹן בַּתָּוֶךְ מְנַגֵּן בְּכִנּוֹר נְעִים־קוֹלוֹת,</p>

<p>הוֹלֵךְ וְשׁוֹרֵר בְּקוֹל רַךְ מַנְגִּינַת לִינוֹס הַנָּאוָה.  570</p>

<p>שִׁירָה נֶחְמָדָה מְאֹד, וְיֶתֶר הַקָּהָל מְכַרְכְּרִים</p>

<p>בְּקוֹלוֹת שֶׁל־שִׂמְחָה וּתְרוּעָה, מְפַזְּזִים וְיוֹצְאִים בְּמָחוֹל.
<br><br />
הוֹסִיף וְצָר שָׁם גַּם עֵדֶר שֶׁל־בָּקָר מְרִימֵי־קַרְנָיִם,</p>

<p>אֵלֶּה מֵהֶם עָשָׂה בְדִיל, וְאֵלֶּה מֵהֶם עָשָׂה זָהָב,</p>

<p>וְהֵמָּה גוֹעִים בָּרָמָה וְחָשִׁים מִגְּדֵרָה לַדֹּבֶר   575</p>

<p>אֲשֶׁר עַל־נַחַל מֵי־רַעַשׁ, עַל־יַד שַׁדְמוֹת קָנֶה מִתְנוֹדֵד.</p>

<p>רוֹעִים אַרְבָּעָה עֲשׂוּיִים זָהָב מְלַוִּים הָעֵדֶר,</p>

<p>כְּלָבִים בָּאִים אַחֲרֵיהֶם, תִּשְׁעָה מְהִירֵי־רַגְלָיִם.</p>

<p>וְהִנֵּה שְׁנֵי כְפִירִים מִתְנַפְּלִים עַל־פָּרִים הַהוֹלְכִים רִאשׁוֹנִים,</p>

<p>תּוֹפְשִׂים פָּר גּוֹעֶה בְּקוֹל גָּדוֹל וְסוֹחֲבִים אוֹתוֹ, וְהוּא נוֹהֵם 580</p>

<p>חָשִׁים־בָּאִים אַחֲרֵיהֶם הַנְּעָרִים וְהַכְּלָבִים;</p>

<p>וְאֵלֶּה נֶחְפְּזוּ קָרְעוּ אֶת־עוֹרוֹ שֶׁל־פַּר־הָאַדִּירִים,</p>

<p>זוֹלְלִים מֵעָיו וּמְעַלְעִים אֶת־דָּמָיו הַשְּׁחוֹרִים; שָׁוְא אָמְרוּ</p>

<p>רוֹעָיו לְגָרְשָׁם וְשִׁסּוּ בָהֶם אֶת־הַכְּלָבִים הַזְּרִיזִים,</p>

<p>אֵלֶּה נִרְתְּעוּ לְאָחוֹר, יְרֵאִים לְשַׁלַּח בָּם שִׁנָּם,  585</p>

<p>עוֹמְדִים קְרוֹבִים לָאֵלֶּה, נוֹבְחִים וְשׂוֹטִים מִפְּנֵיהֶם.
<br><br />
הוֹסִיף נְכֵה־הָרַגְלַיִם הַמְהֻלָּל וְיָצַר כַּר נִרְחָב</p>

<p>בְּעֵמֶק מַחֲמַדִּים וְעֵדֶר שֶׁל־צֹאן צַחוֹת־צֶמֶר מָכְסָפוֹת,</p>

<p>מִכְלְאוֹת־צֹאן וּגְדֵרוֹת וְסֻכּוֹת הָרוֹעִים הַסְּפוּנוֹת.
<br><br />
הוֹסִיף הַחִגֵּר הַמְהֻלָּל וְצָר גַּם מְחוֹלוֹת מַחֲנָיִם, 590</p>

<p>מַעֲשֵׂה אָמָּן, כַּמְּחוֹלוֹת שֶׁעָשָׂה לְפָנִים דֵּידַלּוֹס</p>

<p>בְּעַד אַרִיאַדְנָה יְפַת־הַמַּחְלָפוֹת בִּקְנוֹסוֹס הָרְחָבָה;</p>

<p>יָצְאוּ בִמְחוֹלוֹת מַחֲנַיִם בַּחוּרִים וּנְעָרוֹת חֲמוּדוֹת</p>

<p>אוֹחֲזִים אֵלֶּה אֶת אֵלֶּה בְכַפּוֹת יְדֵיהֶם וְרוֹקְדִים.</p>

<p>אֵלֶּה – צְעִיפָן בַּד לָבָן, וְאֵלֶּה – גְּלִימוֹת עֲלֵיהֶם  595</p>

<p>מַעֲשֵׂה אֶרֶג, חֲמוּדוֹת, רַכּוֹת מַזְהִירוֹת כַּשָּׁמֶן.</p>

<p>אֵלֶּה – כְּלִילִים נֶחְמָדִים מְעֻטָּרִים לְרֹאשָׁן, וְאֵלֶּה –</p>

<p>חֶרֶב־הַזָּהָב עַל־יְרֵכָם עַל־תֶּלְיָהּ מְצֻפֵּה־הַכָּסֶף.</p>

<p>יֵשׁ שֶׁיָּסֹבּוּ בְעִגּוּל, קַלּוֹת רַגְלֵיהֶם וּבְקִיאוֹת,</p>

<p>טָשִׂים כֻּלָּם כְּאֶחָד, כַּמְּחוּגָה בְיָדָיו שֶׁל־קַדָּר,  600</p>

<p>אֲשֶׁר יְנִיעָה בְּכַפָּיו לָדַעַת הֲטוֹבָה הִיא בְרוּצָהּ,</p>

<p>וְיֵשׁ אֲשֶׁר יֵצְאוּ בְשׁוּרוֹת, שׁוּרָה כְּנֶגֶד רְעוּתָהּ.</p>

<p>הָמוֹן רַב נֶאֱסַף עֲלֵיהֶם, עוֹמֵד מִסְתַּכֵּל בַּמְּחוֹלוֹת,</p>

<p>נֶהֱנֶה בְלִבּוֹ. וּבְתוֹכָם מְשׁוֹרֵר אֱלוֹהִי מְזַמֵּר,</p>

<p>פּוֹרֵט עַל־נֵבֶל; וּשְׁנַיִם רַקְדָנִים־מוּקְיוֹנִים בֵּינֵיהֶם, 605</p>

<p>כֵּיוָן שֶׁהִתְחִיל לְשׁוֹרֵר, יָצְאוּ מְסוֹבְבִים בַּתָּוֶךְ.
<br><br />
הוֹסִיף וְצָר גַּם אֶת־שֶׁטֶף מֵי הָאוֹקְיָנוֹס הָאֵיתָן</p>

<p>סָבִיב עַל־שְׂפַת אוֹתָהּ צִנָּה – מַעֲשֵׂה אָמָּן לְהַפְלִיא.
<br><br />
אַךְ כְּכַלּוֹתוֹ אֶת־מַעֲשֵׂה הַצִּנָּה הַגְּדוֹלָה וְהַחֲזָקָה,</p>

<p>יָצַר סוֹחֵרָה, הָעוֹלָה בְנָגְהָהּ עַל־נֹגַהּ שַׁלְהֶבֶת.  610</p>

<p>יָצַר לוֹ קוֹבַע־אַדִּירִים, הַנֶּהְדָּק יָפֶה לָרַקּוֹת,</p>

<p>נָאוֶה וּמְקֻשָּׁט לְהַפְלִיא, וְצִיצִית שֶׁל־זָהָב עַל־גַּבָּיו.</p>

<p>יָצַר לוֹ מְצָחוֹת לְשׁוֹקָיו, מִפַּחֵי־בְדִיל גָּמִישׁ יְצָרָן.
<br><br />
וּכְשֶׁהִשְׁלִים נְכֵה־הָרַגְלַיִם הַמְהֻלָּל אֶת־מְלַאכְתּוֹ,</p>

<p>כָּל־כְּלֵי הַנֶּשֶׁק, הִנִּיחָם מִיָּד לִפְנֵי הוֹרַת אֲכִילֵס.  615</p>

<p>נֶחְפְּזָה תֶּטִּיס כְּאַיָּה מֵרֹאשׁ הָאוֹלִימְפּוֹס הַנֶּחְפֶּה</p>

<p>שֶׁלֶג־עוֹלָמִים, וְהַנֶּשֶׁק מַעֲשֵׂה הֵפֵיסְטוֹס בְּיָדֶיהָ.</p>
</blockquote>

<h2 id="שִׁירתִּשְׁעָהעָשָׂר:חֲמַתאֲכִילֵסשָׁכָכָה">שִׁיר תִּשְׁעָה עָשָׂר: חֲמַת אֲכִילֵס שָׁכָכָה</h2>

<blockquote>
<p>וְאֵאוֹס עֲטוּפַת־הַכַּרְכֹּם הוֹפִיעָה מִמֵּי־הָאוֹקְיָנוֹס,</p>

<p>עָלְתָה לְהָבִיא הָאוֹר לִבְנֵי הָאַלְמָוֶת וְהַתְּמוּתָה.</p>

<p>וְתֶּטִּיס הִגִּיעָה לַסְּפִינוֹת וּבְיָדָהּ כָּל־מַתְּנוֹת הֵפֵיסְטוֹס.</p>

<p>מָצְאָה אֶת־בְּנָהּ אֶת־אֲהוּבָהּ נוֹפֵל עַל־גְּוִיַּת פַּטְרוֹקְלוֹס,</p>

<p>בּוֹכֶה בְקוֹל רָם, וּמִסָּבִיב לוֹ רֵעָיו־עֲמִיתָיו הָרַבִּים  5</p>

<p>בּוֹכִים, אֲבֵלִים, וַתִּגַּשׁ הָאֵם הַמְצֻיָּנָה־בָאֵלוֹת,</p>

<p>אָחֲזָה בְיָדוֹ, וַתִּשָּׂא אֶת־קוֹלָהּ וַתַּעַן וַתֹּאמֶר:</p>

<p>&quot;בְּנִי וּבַר בִּטְנִי, וְאִם־גַּם לוֹ יִדְאַג לִבֵּנוּ – נַנִּיחוֹ</p>

<p>וְיִשְׁכָּב, כִּי בַעֲצַת הָאֵלִים הַנִּצְחִים הוּא נָפַל.</p>

<p>הֵא לְךָ כְּלֵי הַתִּפְאָרָה, שֶׁעָשָׂה בִשְׁבִילְךָ הֵפֵיסְטוֹס,  10</p>

<p>נָאִים כְּמוֹהֶם לֹא נָשָׂא בֶן־אָדָם מֵעוֹלָם עַל־כְּתֵפָיו&quot;.
<br><br />
כָּכָה הִבִּיעָה וְהִנִּיחָה לִפְנֵי אֲכִילֵס הַכֵּלִים.</p>

<p>הִרְעִים נוֹרָאוֹת הַנֶּשֶׁק הֶעָשׂוּי מַעֲשֶׂה אָמָּן.</p>

<p>חַתּוּ כָל־הַמִּרְמִידוֹנִים, וּבְנַפְשָׁם עֹז לֹא הִרְהִיבוּ</p>

<p>לַחֲזוֹת בּוֹ וּלְהִתְבּוֹנֵן, אַךְ נִרְתְּעוּ אָחוֹר; וַאֲכִילֵס  15</p>

<p>רָאָה הַנֶּשֶׁק וַתִּבְעַר חֲמָתוֹ וַתִּגְדַּל, וּבְעֵינָיו</p>

<p>תַּחַת עַפְעַפָּיו הִבְרִיקָה אֵשׁ מִתְלַקַּחַת נוֹרָאָה.</p>

<p>תָּפַס אֶת־מַתְּנוֹת הַיְקָר שֶׁשָּׁלַח הֵפֵיסְטוֹס וַיָּגֶל.</p>

<p>וְאַחֲרֵי שֶׁשִּׂמַּח אֶת־לִבּוֹ לְמַרְאֵה הַנֶּשֶׁק הַנִּפְלָא,</p>

<p>נָשָׂא אֲמָרָיו לְאִמּוֹ, אֶת אִמְרוֹת־הַכָּנָף וַיַּעַן:  20</p>

<p>&quot;אִמִּי, אָכֵן הַכֵּלִים שֶׁשָּׁלַח הֵפֵיסְטוֹס לִי מַתָּן</p>

<p>מַעֲשֵׂה אֵל הֵם, בֶּן־אָדָם בֶּן־תְּמוּתָה לֹא יַעֲשֶׂה כְמוֹתָם.</p>

<p>הִנְנִי וְאֶלְבָּשֵׁם עָתָּה; וְאוּלָם אֶת־זֹאת אֲנִי יָרֵא,</p>

<p>פֶּן־יָבוֹאוּ הַזְּבוּבִים וּפָשְׁטוּ עַל־גְּוִיַּת פַּטְרוֹקְלוֹס</p>

<p>וְחָדְרוּ לְתוֹכוֹ דֶרֶךְ הַפְּצָעִים שֶׁחָתְכָה הַנְּחשֶׁת  25</p>

<p>לַפְרוֹת בְּקִרְבּוֹ הָרִמָּה וּלְהַשְׁחִית אֶת־מַרְאֵה־גְוִיָּתוֹ¬ –</p>

<p>יַעַן־כִּי רוּחוֹ עֲזָבוֹ – כָּל־בְּשָׂרוֹ יֵלֵךְ וְיִמַּק&quot;.
<br><br />
לוֹ אֲמָרֶיהָ הֵשִׁיבָה תֶּטִּיס, לָהּ רַגְלֵי־הַכָּסֶף:</p>

<p>&quot;אַל־נָא תִדְאָגָה, בְּנִי, וּלְבָבְךָ אַל־יִדְאַב לְמוֹ אֵלֶּה!</p>

<p>הִנְנִי וְאֶשְׁמֹר אֲנִי מִשִּׁפְעַת הַזְּבוּבִים הַפְּרָאִים,   30</p>

<p>אֲשֶׁר יִשְׁאֲפוּ לִבְלֹעַ בְּשַׂר גְּבָרִים נוֹפְלִים בַּקָּטֶל.</p>

<p>וְאִם־גַּם יִשְׁכַּב יָנוּחַ לִתְקוּפַת הַשָּׁנָה הַבָּאָה,</p>

<p>יִהְיֶה עָלָיו בְּשָׂרוֹ כְּשֶׁהָיָה, אוֹ יִיף מִשֶּׁהָיָה.</p>

<p>אַתָּה הַקְהֵל אֲסֵפָה אֶת־הָאֲכַיִּים הַנְּדִיבִים,</p>

<p>שׁוּב מֵחֲרוֹן אַפְּךָ זֶה בַאֲגַמֶּמְנוֹן הַמּוֹשֵׁל,   35</p>

<p>מַהֵר הֵחָפֵז לַקְּרָב, קוּם וְנֶאְזַרְתָּ הַגְּבוּרָה!&quot;
<br><br />
כָּכָה הִבִּיעָה, וַתִּפַּח בּוֹ כֹחַ אַדִּירִים רַב־עָתָק.</p>

<p>נָסְכָה בִנְחִירֵי פַּטְרוֹקְלוֹס בְּנוֹ שֶׁל־מֶנֵּיטְיוֹס אַמְבְּרוֹסְיָה</p>

<p>וְנֶקְטַר מַאְדִּים, לְמַעַן לֹא יָבֹא בִּבְשָׂרוֹ הָרָקָב.
<br><br />
אֶל־שְׂפַת הַיָּם אָז גַּם יֵצֵא אֲכִילֵס הַגֶּבֶר הַנַּעֲלֶה,  40</p>

<p>מַזְעִיק, מֵרִיעַ נוֹרָאוֹת, וַיְעוֹרֵר אֶת־אַנְשֵׁי־אֲכַיָּה.</p>

<p>וְכָל־הָאֲנָשִׁים שֶׁהָיוּ שׁוֹהִים מִקֹּדֶם בַּסְּפִינוֹת,</p>

<p>רַבֵּי־הַחֹבֵל, כָּל תֹּפְשֵׂי הַהֶגֶה עַל־פְּנֵי הָאֳנִיּוֹת,</p>

<p>וְשָׂרֵי הָאוֹפִים הַמְּמֻנִּים לְחַלֵּק הַלֶּחֶם בַּסְּפִינוֹת,</p>

<p>בָּאוּ גַם הֵם לָאֲסֵפָה, נִקְבָּצוּ, יַעַן אֲכִילֵס    45</p>

<p>שָׁב וְהוֹפִיעַ, כִּי זְמַן רַב נָזוֹר מִקֶּטֶל־הַזְּוָעוֹת.</p>

<p>בָּאוּ צוֹלְעִים עַל־יָרֵךְ הַשְּׁנַיִם, שְׁנֵי־עוֹבְדֵי־אָרֵס,</p>

<p>בְּנוֹ הָאָיֹם שֶׁל־טִידֵס וְאוֹדִיסֵס הַגֶּבֶר הַנַּעֲלֶה,</p>

<p>עַל־כִּידוֹנֵיהֶם נִשְׁעָנוּ, כִּי עוֹד אֲנוּשָׁה מַכָּתָם,</p>

<p>וּבַשּׁוּרוֹת הַקִּדְמִיּוֹת בְּתוֹךְ הָאֲסֵפָה יָשָׁבוּ.   50</p>

<p>אַחֲרוֹן בָּא וְהוֹפִיעַ הַמּוֹשֵׁל־בָּעָם אֲגַמֶּמְנוֹן,</p>

<p>כּוֹאֵב גַּם הוּא וּפָצוּעַ, יַעַן כִּי בְּנוֹ שֶׁל־אַנְטֵנוֹר,</p>

<p>קוֹאוֹן, הִכָּהוּ בְרֹמַח הַנְּחשֶׁת בְּקֶטֶל־הַזְּוָעוֹת.</p>

<p>וְאַחַר שֶׁנִּקְבְּצוּ כֻּלָּם כָּל־הָאֲכַיִּים וּבָאוּ,</p>

<p>נִצַּב בֵּינֵיהֶם אֲכִילֵס מְהִיר־הָרַגְלַיִם וַיְדַבֵּר:  55</p>

<p>&quot;בְּנוֹ שֶׁל־אַטְרֵס, הַאֻמְנָם הֵטַבְנוּ עֲשׂוֹת אָנוּ שְׁנֵינוּ,</p>

<p>אַתָּה וְאָנֹכִי, אֲשֶׁר מִהְיוֹת כֹּה לִבֵּנוּ עֲצֵבִים</p>

<p>כָּעַסְנוּ בְּאַף אוֹכֵל־נֶפֶשׁ בְּשֶׁל הַנַּעֲרָה הַשְּׁבוּיָה.</p>

<p>מוּטָב לוּ נָפְלָה בְחִצֵּי אַרְטֶמִּיס בְּעוֹדָהּ בַּסְּפִינָה</p>

<p>יוֹם נְהַגְתִּיהָ בַשִּׁבְיָה, בְּהַחֲרִיבִי אֶת־חוֹמוֹת לִירְנֵסוֹס, 60</p>

<p>כִּי אָז רַבּוּ אֲכַיִּים שֶׁגָּרְסוּ אֲדָמָה בְשִׁנֵּיהֶם,</p>

<p>נוֹפְלִים בִּידֵי מְשַׂנְאֵיהֶם, וְאָנֹכִי אָז שׁוֹהֶה בְקִצְפִּי</p>

<p>לְשִׂמְחַת לֵב הֶקְטוֹר וְהַטְּרוֹיִים,אוּלָם בְּנֵי־הָאֲכַיִּים</p>

<p>יָמִים רַבִּים, דּוֹמַנִי, יִזְכְּרוּ מְדוֹנְךָ וּמְדוֹנִי.</p>

<p>אַךְ מַה שֶּׁאֵרַע כְּבָר אֵרַע – וְאִם־גַּם דָּוֶה לִבֵּנוּ,  65</p>

<p>אֶפֶס נִכְבּשׁ לִבֵּנוּ בְחָזֵנוּ, כִּי נָטַל עָלֵינוּ,</p>

<p>הִנְנִי כּוֹבֵשׁ אֶת־כַּעֲסִי, וּבְיַעַן לֹא יָאֶה וְלֹא נָאֶה</p>

<p>לִהְיוֹת נוֹקֵם וְנוֹטֵר עַד קֵץ כָּל־הַיָּמִים. מְהֵרָה</p>

<p>צַו עַל־כָּל־הָאֲכַיִּים הֲדוּרֵי־הַשֵּׂעָר וְיֵחָלְצוּ,</p>

<p>לְמַעַן אָשׁוּב וְאֵצֵא לִקְרַאת אַנְשֵׁי־טְרוֹיָה לָדַעַת,  70</p>

<p>אִם־בֶּאֱמֶת עוֹדָם רוֹצִים לָלוּן עַל־יַד הָאֳנִיּוֹת.</p>

<p>אַךְ, כִּמְדֻמַּנִי, רַבִּים יָגִילוּ בְכוֹפְפָם בִּרְכֵּיהֶם</p>

<p>אֲשֶׁר מִקֶּטֶל יִמָּלְטוּ מִתַּחַת רָמְחֵנוּ הַכָּבֵד&quot;.
<br><br />
דִּבֶּר אֲכִיל, וְכָל־בְּנֵי־הָאֲכַיִּים הֲדוּרֵי־הַמְּצָחוֹת</p>

<p>שָׂשׂוּ, כִּי שָׁב מֵחֲרוֹן אַפּוֹ אֲכִילֵס בֶּן־פֵּלֵס.    75</p>

<p>נָשָׂא אֲמָרָיו אֲזַי אֲגַמֶּמְנוֹן הַמּוֹשֵׁל־בַּגּוֹיִים.</p>

<p>דִּבֶּר מִמְּקוֹמוֹ שָׁם יָשָׁב, וְלֹא יָצָא בַקָּהָל בַּתָּוֶךְ.</p>

<p>&quot;רֵעַי חֲבִיבַי, גִּבּוֹרֵי־דַנָּאִים הָעוֹבְדִים לְאָרֵס!</p>

<p>צָרִיךְ לִשְׁמֹעַ אֶל־קוֹלוֹ שֶׁל־מִי שֶׁהִתְיַצֵּב, וְלֹא יָאֶה</p>

<p>לִנְפֹּל לִדְבָרָיו, כִּי קָשֶׁה הַדָּבָר גַּם לְגֶבֶר מְנֻסֶּה.  80</p>

<p>מִי הוּא הָאִישׁ אֲשֶׁר יוּכַל לִשְׁמֹעַ בְּהָמוֹן וַהֲמֻלָּה,</p>

<p>אוֹ כִּי יְדַבֵּר בַּקָּהָל? גַּם בַּעַל קוֹל גָּדוֹל יִבָּהֵל.</p>

<p>הִנְנִי אֶשְׁפֹּךְ אֶת־שִׂיחִי לִפְנֵי בֶּן־פֵּלֵס, עִם אַרְגּוֹס,</p>

<p>שִׁמְעוּ אֵלַי, הַאֲזִינוּ, לְמַעַן תֵּדְעוּ גַם כֻּלְכֶם.</p>

<p>כַּמָּה וְכַמָּה פְּעָמִים לִי אָמְרוּ בְּנֵי־הָאֲכַיִּים   85</p>

<p>אַף הוֹכִיחוּנִי בִדְבָרִים. וְאָנֹכִי מַה פִּשְׁעִי חַטָּאתִי:</p>

<p>זֵאוּס הָאָשֵׁם, וְהַגְּזֵרָה וְאֶרִנִיס הַהוֹלְכָה־בַּחשֶׁךְ,</p>

<p>אֲשֶׁר בִּלְבְּלוּ בִינָתִי וּבָאֲסֵפָה הִתְעוּנִי</p>

<p>בּוֹ בַיּוֹם שֶׁגָּזַלְתִּי הָאֶשְׁכָּר מִיַּד בְּנוֹ שֶׁל־פֵּלֵס.</p>

<p>אֶפֶס אָנֹכִי מַה כֹּחִי – הָאֵלָה הִיא עוֹלְלָה אֵלֶּה. 90</p>

<p>אַטָּה הַכְּבוּדָּה, הִיא בִתּוֹ שֶׁל־זֶבְס הַמַּתְעָה כָל־אָדָם,</p>

<p>הֲרַת־אֵיד וְרַכּוֹת רַגְלֶיהָ, כִּי אֵינָהּ נוֹגַעַת בַּקַּרְקַע,</p>

<p>עוֹשָׂה אֶת־דַּרְכָּהּ פּוֹסַעַת עַל־רָאשֵׁי בְנֵי־אָדָם בִּמְעוּפָהּ,</p>

<p>לַתְעוֹת לֵב בְּנֵי־אָדָם, וְרַבִּים כְּבָר נָפְלוּ בְרִשְׁתָּהּ.</p>

<p>פַּעַם אַחַת הֶעֱרִימָה גַם עַל־בֶּן־קְרוֹנוֹס, וְעָלָיו  95</p>

<p>אוֹמְרִים כִּי חָכַם וְגָבַר מִכָּל־בְּנֵי־הָאָדָם וְהָאֵלִים.</p>

<p>הֵרָה – וְאִם־אִשָּׁה – צָדַתּוּ, הִתְעַתּוּ בִתְכָכִים וּרְמִיָּה,</p>

<p>יוֹם בּוֹ עָמְדָה לְהַמְלִיט אַלְקְמֵנָה, הָאִשָּׁה הַנָּאָה,</p>

<p>אֶת־אוֹן הֵרַקְלֵס בְּתֵּבֵּי מְעֻטֶּרֶת בַּחוֹמוֹת הַבְּצוּרוֹת.</p>

<p>זֵאוּס הָיָה מִתְפָּאֵר בִּקְהַל כָּל־הָאֵלִים לֵאמֹר: 100</p>

<p>שִׁמְעוּ נָא לִי, הַאֲזִינוּ אֲמָרַי, גַּם אֵלִים גַּם אֵלוֹת!</p>

<p>הִנֵּה אֲדַבְּרָה בְאָזְנֵיכֶם אֶת־אֲשֶׁר צִוָּה לִי לִבִּי.</p>

<p>יוֹם זֶה מוֹצִיאָה לְאוֹר עוֹלָם אֵילֵיתְּיָה מְעוֹרֶרֶת־הַחֲבָלִים</p>

<p>גֶּבֶר בֶּן־אָדָם, וְהוּא יִמְלֹךְ עַל־כָּל־הַמַּמְלָכוֹת לוֹ סָבִיב.</p>

<p>נֵצֶר מִשֵּׁבֶט בְּנֵי־אָדָם מִיּוֹצְאֵי חֲלָצַי וְדָמִי.   105</p>

<p>וְהֵרָה הַגְּבִירָה עָנַתּוּ וּבְלִבָּהּ תְּכָכִים וּרְמִיָּה:</p>

<p>שֶׁקֶר בְּפִיךָ, וּלְעוֹלָם לֹא תְמַלֵּא אֶת־אֲשֶׁר דִּבַּרְתָּ.</p>

<p>קוּמָה, הַיּוֹשְׁבִי בָאוֹלִימְפּוֹס, וּשְׁבוּעָה חֲמוּרָה תִשָּׁבַע,</p>

<p>אֲשֶׁר אָמְנָם הוּא יִמְשֹׁל עַל־כָּל־הַמַּמְלָכוֹת לוֹ סָבִיב,</p>

<p>אוֹתוֹ הַגֶּבֶר שֶׁתַּמְלִיט הַיּוֹם לְאוֹר עוֹלָם הָאִשָּׁה,  110</p>

<p>נֵצֶר מִשֵּׁבֶט הָאָדָם וְיוֹצֵא זַרְעֲךָ וְדָמֶךָ.</p>

<p>כָּכָה הִבִּיעָה; וְלֹא הִרְגִּישׁ זֶבְס בֶּן־קְרוֹנוֹס בַּתְּכָכִים,</p>

<p>נִשְׁבַּע לָהּ שְׁבוּעָה חֲמוּרָה וְעַל־זֹאת נִחַם כַּמָּה וְכַמָּה.</p>

<p>מִהֲרָה הֵרָה וַתֵּרֶד מֵרֹאשׁ הָאוֹלִימְפּוֹס הַגָּדוֹל,</p>

<p>יָרְדָה לְאַרְגּוֹס־אֲכַיָּה, כִּי יָדְעָה אֲשֶׁר שָׁם עוֹשָׂה  115</p>

<p>אֵשֶׁת סְתֶּנֶּלּוֹס הַנְּדִיבָה, אֵשֶׁת הַמֶּלֶךְ בֶּן־פֶּרְסֵס,</p>

<p>הָרָה וְיֶלֶד בְּמֵעֶיהָ וְשִׁבְעָה חָדְשֵׁי הֵרוֹנָהּ,</p>

<p>וַתּוֹצִיאֵהוּ לְאוֹר עוֹלָם, אִם־גַּם לֹא בִּזְמַנּוֹ – בֶּן שִׁבְעָה.</p>

<p>סָגְרָה בְעַד רֶחֶם אַלְקְמֵנָה וַתַּרְחֵק מוֹעֵד צִירֶיהָ.</p>

<p>שָׁבָה וּבְפִיהָ הַבְּשׂוֹרָה, וַתֹּאמֶר לְזֵאוּס בֶּן־קְרוֹנוֹס:  120</p>

<p>זֶבְס אָבִינוּ, בְּשׂוֹרָה בְּפִי לְךָ, וְשַׂמְתָּ אֶל־לִבְּךָ.</p>

<p>הִנֵּה כְּבָר נוֹלַד הַגִּבּוֹר שֶׁיִּמְשֹׁל בְּכָל־הָאַרְגֵּאִים,</p>

<p>זֶה הוּא אֶבְרִיסְתֵּס, הוּא בֶּן־סְתֶּנֶּלּוֹס בֶּן־פֶּרְסֵס הַמּוֹשֵׁל,</p>

<p>בִּנְךָ הוּא, וְלוֹ יָאֶה לִמְשֹׁל עַל־כָּל־הָאַרְגֵּאִים.</p>

<p>סָחָה, וְצַעַר מְאֹד אָיֹם נִחַת וְהֶעֱמִיק בְּלִבּוֹ,   125</p>

<p>מִהֵר וְתָפַס אֶת־אַטָּה בְתַלְתַּלֵּי־הַזֹּהַר עַל־רֹאשָׁהּ,</p>

<p>אַפּוֹ כִּי בָעַר בְּקִרְבּוֹ וְנִשְׁבַּע הָאָלָה הַחֲמוּרָה,</p>

<p>אֲשֶׁר אַטָּה לֹא תָשׁוּב לְעוֹלָם אֶל־הָאוֹלִימְפּוֹס,</p>

<p>אוֹ אֶל־שְׁמֵי הַכּוֹכָבִים, כִּי מַתְעָה הִיא כָל־בָּאֵי־עוֹלָם.</p>

<p>כָּכָה הִבִּיעַ וַיְטַלְטֵל אֶת־אַטָּה מִשְּׁמֵי הַכּוֹכָבִים,   130</p>

<p>בְּיָדָיו סְבָבָהּ; וּמְהֵרָה הוֹפִיעָה עַל־שַׁדְמוֹת הָאָדָם.</p>

<p>כַּמָּה פְּעָמִים גַּם נֶאֱנַח עֵת רָאָה אֶת־בְּנוֹ הַיָּגֵעַ</p>

<p>תַּחַת סִבְלוֹת מַעֲמָסָה וְאִי־כָבוֹד בְּמִצְוַת אֶבְרִיסְתֵּס.</p>

<p>כָּכָה גַם אָנִי, כְּשֶׁהָיָה הֶקְטוֹר מְנוֹפֵף־הַקּוֹבַע</p>

<p>פּוֹרֵץ בִּבְנֵי־הָאַרְגֵּאִים עַל־יַד זְנַב הַסְּפִינוֹת הַשְּׁחוֹרוֹת,135</p>

<p>נִזְכּוֹר נִזְכַּרְתִּי בְאַטָּה הִיא אֲשֶׁר הַתְעֵה הִתְעָתְנִי.</p>

<p>אֶפֶס יַעַן אָשַׁמְתִּי, כִּי זֶבְס הִשַּׁנִי בִינָתִי,</p>

<p>הִנְנִי לְכַפֵּר עֲוֹנִי, מַתָּנוֹת אֵין מִסְפָּר לְךָ אֶתֵּן.</p>

<p>עַתָּה הִזְדָּרֵז לַקְּרָב, לֵךְ צַו וְעוֹרַרְתָּ הַצָּבָא.</p>

<p>וְאֶת־הַמַּתָּנוֹת לְךָ אָבִיא אֶת־כֻּלָּן, כַּאֲשֶׁר לְךָ אָמַר 140</p>

<p>אֶמֶשׁ אוֹדִיסֵס הַגֶּבֶר הַנַּעֲלֶה בְּצֵל אֹהָלֶיךָ.</p>

<p>אֶפֶס אִם־תִּרְצֶה, חַכֵּה, וְאִם־נִכְסְפָה נַפְשְׁךָ לִלְחֹם,</p>

<p>יֵלְכוּ הַנְּעָרִים וְיָבִיאוּ מֵעִם־הָאֳנִיּוֹת, לְמַעַן</p>

<p>תִּרְאֶה בְּעֵינֶיךָ אֶת־תְּשׁוּרוֹת־הַיְקָר אֲשֶׁר אֶתֵּן לְךָ עָתָּה&quot;.
<br><br />
הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:  145</p>

<p>&quot;אֲגַמֶּמְנוֹן הַמּוֹשֵׁל־בַּגְּבָרִים, בֶּן־אַטְרֵס הַמְהֻלָּל!</p>

<p>רוֹצֶה אַתָּה, הָבִיאָה הַתְּשׁוּרוֹת כָּרָאוּי, אוֹ יִהְיוּ</p>

<p>לְךָ – כַּטּוֹב בְּעֵינֶיךָ, אַךְ עַתָּה נְמַהֵר וְנִתֵּן</p>

<p>עַל־הַמִּלְחָמָה דַעְתֵּנוּ. לֹא עֵת־דְּבָרִים לָנוּ הַפָּעַם,</p>

<p>אֵין גַּם לְפַגֵּר, כִּי רַבָּה מְאֹד הָעֲבוֹדָה לְפָנֵינוּ.  150</p>

<p>יִרְאוּ שׁוּב אֶת־אֲכִילֵס, וּבֵין הַחֲלוּצִים בַּקָּטֶל,</p>

<p>מַכֶּה בְעֶבְרָתוֹ בְכִידוֹן נְחֻשְׁתּוֹ בְמַעַרְכוֹת הַטְּרוֹיִים.</p>

<p>אִישׁ אִישׁ מִכֶּם מַעְיָנָיו לְהִתְגָּרוֹת מִלְחָמָה בָאוֹיֵב&quot;.</p>

<p>הֵשִׁיב אֲמָרָיו אוֹדִיסֵס הָאִישׁ רַב־הַמְּזִמּוֹת וַיַּעַן:</p>

<p>&quot;אָנָּא, אֲכִילֵס הַנַּעֲלֶה, אִם־גַּם עָצַמְתָּ גָּבַרְתָּ,  155</p>

<p>אַל־נָא תַצְבִּיא אֶת בְּנֵי־הָאֲכַיִּים, הַצָּמִים, עַל־אִלְיוֹן</p>

<p>לִתְגָּר מִלְחָמָה בַטְּרוֹיִים, כִּי לֹא לִזְמַן מוּעָט נֵצֵאָה</p>

<p>לַעֲרֹךְ קְרָב בְּהִפָּגֵשׁ שְׁתֵּי הַמַּעֲרָכוֹת בְּיַחַד</p>

<p>כַּאֲשֶׁר יִפַּח בַּשְּׁתַּיִם אַחַד הָאֵלִים הַגְּבוּרָה.</p>

<p>יִסְעֲדוּ בְנֵי־הָאֲכַיִּים אֶת־לִבָּם עַל־יַד הָאֳנִיּוֹת  160</p>

<p>בְּלֶחֶם וְיַיִן הַטּוֹב, כִּי בָאֵלֶּה גַּם כֹּחַ גַּם עָצְמָה.</p>

<p>יַעַן אֵין אִישׁ אֲשֶׁר יוּכַל לֶאֱסֹר מִלְחָמָה עַל־צָרָיו,</p>

<p>וְלֶחֶם לֹא יָבֹא אֶל־פִּיו מֵאָז הַבֹּקֶר וְעַד עָרֶב,</p>

<p>וְאִם־גַּם מְאֹד נַפְשׁוֹ תְלַהֵט לִתְגָּר מִלְחָמָה וָקָטֶל.</p>

<p>הוֹלְכִים וּכְבֵדִים אֲבָרָיו, הָרָעָב וְהַצָּמָא מְצִיקִים  165</p>

<p>לוֹ עַד־מְאֹד, וְקַרְסֻלָּיו בְּלֶכְתּוֹ יִכָּשְׁלוּ יִמְעָדוּ.</p>

<p>אוּלָם הָאִישׁ, אֲשֶׁר יִסְעַד אֶת־לִבּוֹ בְלֶחֶם וָיָיִן,</p>

<p>יוּכַל לִתְגָּר מִלְחָמָה עִם־אוֹיְבָיו הַגְּבָרִים יוֹם תָּמִים,</p>

<p>לִבּוֹ חָזָק בְּחֻבּוֹ, קַרְסֻלָּיו הֵם לֹא יִכָּשֵׁלוּ</p>

<p>טֶרֶם אָסְפוּ אֶת־יָדָם מִקְּרָב גַּם כָּל־יֶתֶר הַגְּבָרִים.  170</p>

<p>צַו וְיָפוּצוּ הַצָּבָא, וְיָכִינוּ הָעָם אֶת־סְעוּדָתָם.</p>

<p>וַאֲגַמֶּמְנוֹן הַמּוֹשֵׁל־בַּגְּבָרִים הוּא יָבִיא הַתְּשׁוּרוֹת</p>

<p>אֶל־הָאֲסֵפָה בַקָּהָל, וְיִרְאוּם כָּל־הָאֲכַיִּים</p>

<p>שָׁם בְּעֵינֵיהֶם, וּלְמַעַן יִשְׂמַח גַּם לִבְּךָ עֲלֵיהֶם,</p>

<p>וְעָמַד בְּתוֹךְ הָאַרְגֵּאִים וְיִשָּׁבַע שָׁם שְׁבוּעָה חֲמוּרָה, 175</p>

<p>אֲשֶׁר לֹא עָלָה יְצוּעָהּ וְלֹא קָרַב אֵלֶיהָ מֵעוֹלָם</p>

<p>כְּדֶרֶךְ הַגְּבָרִים בְּנָשִׁים, כְּדֶרֶךְ הָאָרֶץ, הוֹי מוֹשֵׁל.</p>

<p>וְלִבְּךָ אַתָּה אַל־תּוֹסֵף לְהַקְשׁוֹת, אַךְ יֵרַךְ בְּחֻבֶּךָ.</p>

<p>אַחַר יִזְבַּח הַזֶּבַח אֶת־מִשְׁתֵּה־הַשְּׁמָנִים בְּאָהֳלוֹ,</p>

<p>לְמַעַן לֹא תֶחְסַר כָּל־דָּבָר אֲשֶׁר לְךָ הוּא בִצְדָקָה.  180</p>

<p>אַתָּה, בֶּן־אַטְרֵס, גַּם אַתָּה תָדִין מֵעַתָּה מֵישָׁרִים</p>

<p>אֶת־עֲמִיתֶיךָ, וּבְיַעַן אֵין גְּנַאי זֶה כִּי יִשָּׂא אֶת־שְׁלוֹמוֹ</p>

<p>גֶּבֶר מוֹשֵׁל בְּעַמָּיו לְאִישׁ שֶׁהִכְלִימוֹ לְפָנִים&quot;.
<br><br />
עָנָה לוֹ אֲגַמֶּמְנוֹן הַמּוֹשֵׁל־בַּגְּבָרִים, וַיְדַבֵּר:</p>

<p>&quot;לִבִּי מַה יָּגִיל מְאֹד לִדְבָרֶיךָ, בְּנוֹ שֶׁל־לָאֶרְטֵס, 185</p>

<p>יַעַן הוֹצֵאתָ לָאוֹר כָּל־דָּבָר וְדָבָר עַל־אָפְנוֹ.</p>

<p>גַּם אֶת־הַשְּׁבוּעָה אִשָּׁבַע, וּבְרָצוֹן, כִּי לִבִּי צִוַּנִי,</p>

<p>אַף לֹא אֶעֱשֶׂה שֶׁקֶר בְּנַפְשִׁי– יְחַכֶּה אֲכִילֵס</p>

<p>פֹּה עַד אִם־שַׁבְתִּי, וְאִם־גַּם מְאֹד יִשְׁאַף רוּחוֹ לַקָּטֶל.</p>

<p>וְאַתֶּם גַּם אַתֶּם חַכּוּ פֹה עַד אִם־הֵבִיאוּ הַתְּשׁוּרוֹת  190</p>

<p>פֹּה מִן־אָהֳלִי, וְנִכְרֹת הַבְּרִית וְהַשְּׁבוּעָה הַגְּדוֹלָה.</p>

<p>וְאוֹתָהּ אַפְקִיד בְּיָדְךָ, וְעָלֶיךָ לַעֲשׂוֹת מִצְוָתִי.</p>

<p>בְּרוֹר לְךָ מִן־הָאֲכַיִּים הַנְּעָרִים הַטּוֹבִים בָּהֵמָּה,</p>

<p>הֵמָּה יָבִיאוּ הַתְּשׁוּרוֹת מֵאֵצֶל־הַסְּפִינוֹת, כָּל־אֲשֶׁר</p>

<p>אֶמֶשׁ אָמַרְנוּ, וְנָתֹן לַאֲכִילֵס וְנָהֲגוּ הַנָּשִׁים.   195</p>

<p>אֶפֶס טַלְתִּבְּיוֹס הוּא יָחוּשׁ וּמָצָא בַמַּחֲנֶה הַגָּדוֹל</p>

<p>שֶׁל־הָאֲכַיִּים חֲזִיר־בָּר קָרְבָּן לְזֶבְס וְלַשֶּׁמֶשׁ&quot;.
<br><br />
הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:</p>

<p>&quot;אֲגַמֶּמְנוֹן הַמּוֹשֵׁל־בַּגְּבָרִים, בֶּן־אַטְרֵס הַמְהֻלָּל!</p>

<p>אָכֵן יָאֶה וְיָפֶה לִדְאֹג לְאֵלֶּה – וְלֹא עָתָּה,   200</p>

<p>כַּאֲשֶׁר נִמְצָא מַרְגּוֹעַ מִקֶּטֶל בִּזְמַן מִן־הַזְּמַנִּים,</p>

<p>וְשָׁכְכָה בְלִבִּי חֲמָתִי, לֹא אֶשְׁאַף לִקְרָב וּמִלְחָמָה.</p>

<p>הִנֵּה עוֹד שׁוֹכְבִים מְטֹעֲנֵי רֹמַח מִתְבּוֹסְסִים בִּדְמֵיהֶם,</p>

<p>כָּל־אֲשֶׁר הִכָּה הֶקְטוֹר עֵת זֵאוּס חֲנָנוֹ הַתְּהִלָּה –</p>

<p>וְאַתֶּם מְבַקְשִׁים כִּי נֹאכַל, אֲנִי נַפְשִׁי הָיְתָה בוֹחֶרֶת 205</p>

<p>לִפְקֹד עַל־הָאֲכַיִּים כִּי יֵרְדוּ לַשַּׁעַר וְנִלְחֲמוּ</p>

<p>טֶרֶם יִטְעֲמוּ לָחֶם, וְהָיָה עִם־שֶׁמֶשׁ שׁוֹקַעַת</p>

<p>יַעֲשׂוּ הַכֵּרָה הַיָּפָה,וּכְנָקְמָם הַחֶרְפָּה הַגְּדוֹלָה;</p>

<p>אוּלָם אֲנִי עַד אִנָּקְמָה,גַּם לֶחֶם גַּם מַיִם לֹא אֶטְעַם,</p>

<p>אֹכֶל לֹא יָבוֹא אֶל־פִּי, כִּי נָפַל פֹּה גֶבֶר עֲמִיתִי  210</p>

<p>מְטֹעַן־הַנְּחשֶׁת הַשְּׁנוּנָה. עוֹדֶנּוּ שׁוֹכֵב בְּאָהֳלִי</p>

<p>פּוֹנֶה כְּלַפֵּי הַפֶּתַח, וְסָבִיב לוֹ רֵעָיו עֲמִיתָיו</p>

<p>עוֹמְדִים אֲבֵלִים, וּלְבָבִי אֵינוֹ לְמוֹ אֵלֶּה הַפָּעַם,</p>

<p>לִבִּי לְהֶרֶג, וּלְדָמִים וּלְאֶנְקַת חֲלָלִים נוֹרָאָה&quot;.
<br><br />
הֵשִׁיב אֲמָרָיו אוֹדִיסֵס הָאִישׁ רַב־הַמְּזִמּוֹת וַיַּעַן: 215</p>

<p>&quot;הוֹי, אֲכִילֵס בֶּן־פֵּלֵס, הַגִּבּוֹר בִּבְנֵי־הָאֲכַיִּים!</p>

<p>אָכֵן גָּבַרְתָּ מִמֶּנִּי, עָצַמְתָּ, מְאֹד נַעֲלֵיתָ</p>

<p>בְּרָמְחֶךָ; אֲבָל עָלִיתִי עָלֶיךָ הַרְבֵּה בְעֵצָה.</p>

<p>גָּדוֹל אָנֹכִי בְשָׁנִים וְהַרְבֵּה אָנֹכִי יוֹדֵעַ,</p>

<p>לָכֵן יִשָּׂא לְבָבְךָ וְעַד־שֶׁאֲדַבְּרָה תִּשְׁמָעָה.</p>

<p>אָדָם הוֹרֵג בָּאָדָם וּמִהֵר וְשָׂבַע מִקָּטֶל,  220</p>

<p>וְרַבּוֹת שִׁבֳּלִים שֶׁהִפִּיל פֹּה חֶרְמֵשׁ־הַנְּחשֶׁת לָאָרֶץ,</p>

<p>אֶפֶס לֹא יֶאֱרַךְ הַקָּצִיר, כִּי זֵאוּס יָכֹף הַמֹּאזְנָיִם,</p>

<p>הוּא הוּא הַחוֹתֵךְ גְּזַר־דִּין שֶׁל־מִלְחֲמוֹת אָדָם בְּאָדָם.</p>

<p>הֵן הָאֲכַיִּים יְבַכּוּ מֵתֵיהֶם, וְלֹא בִטְנָם הִיא תֶאֱבַל.  225</p>

<p>הִנֵּה כָּהֵנָּה וְכָהֵנָּה יִפְּלוּ יוֹם יוֹם בַּמִּלְחָמָה,</p>

<p>אִם־כָּל־הַיָּמִים לָהֶם אַךְ נִתְאַבֵּל – מָתַי נִנָּפֶשׁ?</p>

<p>כָּל־הַנֶּאֱסָפִים בַּקְּרָב נְבִיאֵם לִקְבָרוֹת כָּרָאוּי;</p>

<p>אֶפֶס גַּם נַקְשֶׁה לִבֵּנוֹ וְאוֹתוֹ יוֹם נִבְכֶּה לְמוֹ אֵלֶּה.</p>

<p>וְאֵלֶּה שֶׁמִּלְּטוּ אֶת־נַפְשָׁם מֵחֶרֶב בַּקֶּטֶל הָאָיֹם,  230</p>

<p>הֵמָּה יִסְעֲדוּ לִבָּם בְּמַאֲכָל וּמִשְׁתֶּה, וּלְמַעַן</p>

<p>נַגְבִּיר חֲיָלִים וּנְאַמֵּץ, עֲדוּיֵי נְחשֶׁת מֻצָּקָה,</p>

<p>לֶאֱסֹר בְּלִי הֶרֶף מִלְחָמָה בַצָּרִים: וְאוּלָם אַל־יִהְיֶה</p>

<p>אִישׁ מִן־הָעָם מְפַגֵּר, מְחַכֶּה לַפְּקֻדָּה הַשְּׁנִיָּה.</p>

<p>פְּקֻדָּה זוֹ בִכְנָפֶיהָ הָרָעָה לָאִישׁ אֲשֶׁר יֹאמַר  235</p>

<p>לִשְׁהוֹת אֵצֶל הַסְּפִינוֹת, אַךְ נַעֲלֶה יַחְדָּו כֻּלָּנוּ,</p>

<p>נֶאֱסֹר הַקֶּטֶל הָאָיֹם בַּטְּרוֹיִים מַכְנִיעֵי־הַסּוּסִים&quot;.
<br><br />
דִּבֶּר וְנִלְוָה אֶל־בָּנָיו שֶׁל־נֶסְטוֹר הַמְהֻלָּל־בָּאָדָם,</p>

<p>אֶל־מֵרִיאוֹנֵס וְאֶל־מֶגֵס מִזַּרְעוֹ שֶׁל־פִילֵס וְאֶל־תּוֹאַס,</p>

<p>אֶל־לִיקוֹמֵדֵס בֶּן־קְרֵיאוֹן וְאֶל־מֶלַּנִפּוֹס, וְיַחְדָּו   240</p>

<p>פָּנוּ וַיֵּלְכוּ אֶל־אֹהֶל הָאִישׁ אֲגַמֶּמְנוֹן בֶּן־אַטְרֵס.</p>

<p>כַּאֲשֶׁר צִוָּה כֵּן עָשׂוּ, הִזְדָּרְזוּ, שָׁמְעוּ וְעָשׂוּ.</p>

<p>שֶׁבַע חֲצוּבוֹת הוֹצִיאוּ מֵאֹהֶל בֶּן־אַטְרֵס, כַּנֶּאֱמָר,</p>

<p>עֶשְׂרִים אַגָּנוֹת מַבְרִיקִים וּשְׁנֵים־עָשָׂר סוּסִים יְקָרִים,</p>

<p>חָשׁוּ הוֹצִיאוּ אֵת שֶׁבַע הַנָּשִׁים הַנְּעָרוֹת הַיּוֹדְעוֹת   245</p>

<p>מְלֶאכֶת כָּל־יָד, וְהַשְּׁמִינִית – בַּת־בְּרִיסֵס יְפַת־הַלְּחָיָיִם.</p>

<p>שָׁקַל אוֹדִיסֵס הַזָּהָב, עֲשֶׂרֶת הַכִּכָּר, וַיֵּלֶךְ</p>

<p>בְּרֹאשׁ הָאֲכַיִּים הַנְּעָרִים הַנּוֹשְׂאִים אֶת־יֶתֶר הַתְּשׁוּרוֹת,</p>

<p>וַיַּעֲמִידוּם בַּתָּוֶךְ, בְּתוֹךְ הָאֲסֵפָה. וַיָּקָם</p>

<p>אָז אֲגַמֶּמְנוֹן וְטַלְתִּבְּיוֹס, שֶׁקּוֹלוֹ כְּקוֹל הָאֱלֹהִים,  250</p>

<p>אֵצֶל רוֹעֵה־הָעַמִּים הִתְיַצֵּב וּבְיָדָיו חֲזִירוֹ.</p>

<p>הוֹצִיא בֶן־אַטְרֵס בְּכַפּוֹ אֶת מַאֲכַלְתּוֹ, שֶׁהָיְתָה</p>

<p>תְּלוּיָה לוֹ תָמִיד עַל־יַד תַּעַר־הַחֶרֶב הַגָּדוֹל,</p>

<p>כָּרַת מִשַּׂעֲרוֹת הַחֲזִיר וַיִּפְרֹשׂ אֶת־כַּפָּיו שָׁמַיְמָה</p>

<p>תְּפִלָּה לְזֶבְס. וּבְנֵי־אַרְגּוֹס יוֹשְׁבִים וּמַחְשִׁים כֻּלָּם  255</p>

<p>סָבִיב כַּדָּת וְכַדִּין לִשְׁמֹעַ אֶל־קוֹלוֹ שֶׁל־מֶלֶךְ.</p>

<p>הֵחֵל בִּתְפִלָּה וַיַּעַן, וְעֵינָיו מַשְׁקִיפוֹת שָׁמָיְמָה:</p>

<p>&quot;שִׁמְעָה לִּי, זֶבְס, בָּרִאשׁוֹנָה, הַגָּדוֹל וְהַנּוֹרָא בָאֵלִים,</p>

<p>גֵּיָה וְהֵלְיוֹס וְכָל־הָאֶרִינְיוֹת מִתַּחַת לָאָרֶץ,</p>

<p>אֲשֶׁר שְׁפָטִים בִּידֵיהֶן לָאָדָם הַנִּשְׁבָּע עַל־שָׁקֶר!  260</p>

<p>הִנְנִי נִשְׁבָּע, כִּי לֹא נָגַעְתִּי בְכַפִּי בְּבַת־בְּרִיסֵס,</p>

<p>גַּם לֹא אָכַפְתִּי עָלֶיהָ לִהְיוֹת לִי, לַעֲשׂוֹת דָּבָר.</p>

<p>תַּמָּה, וְאִישׁ בָּהּ לֹא נָגַע, הָיְתָה בְאָהֳלִי עִמָּדִי.</p>

<p>אַךְ אִם־נִשְׁבַּעְתִּי לַשֶּׁקֶר, יְשַׁלַּח בִּי זֶבְס מַגֵּפוֹתָיו,</p>

<p>רַבּוֹת וְרָעוֹת, כַּאֲשֶׁר יִפְקֹד עַל־נִשְׁבָּע לַשָּׁקֶר&quot;.  265
<br><br />
סָח וַיִּשְׁחַט אֶת־צַוַּאר הַחֲזִיר בִּנְחשֶׁת אַכְזְרִיָּה.</p>

<p>סְבָבוֹ טַלְתִּבְּיוֹס, הִשְׁלִיכוֹ בַמְּצוּלָה הַגְּדוֹלָה, בִּתְהוֹמוֹת</p>

<p>גַּלֵּי־הַשֵּׂיבָה לְמַאֲכָל לִדְגַת־הַיָּם; אֶפֶס אֲכִילֵס</p>

<p>קָם וַיְדַבֵּר בְּאָזְנֵי בְנֵי־אַרְגּוֹס הַשּׁוֹאֲפִים־קְרָבוֹת:</p>

<p>&quot;זֶבְס אָבִינוּ, מִיָּדְךָ פֻּרְעָנִיּוֹת גְּדוֹלוֹת לָאָדָם!  270</p>

<p>הֵן לוּלֵא אַתָּה, לֹא הָיָה מֵעִיר בְּלִבִּי בֶן־אַטְרֵס</p>

<p>אֶת־חֲרוֹן אַפִּי וְלֹא הָיָה גוֹזֵל מִמֶּנִּי הַנַּעֲרָה</p>

<p>בְּיָד חֲזָקָה עַל־כָּרְחִי, אַךְ זֶבְס כֵּן יָעָץ, וְהָיָה</p>

<p>לְמִכְשׁוֹל לִבְנֵי־הָאֲכַיִּים, כִּי יִפְּלוּ בָם רַבִּים וְיִגְוָעוּ.</p>

<p>עַתָּה שְׁבוּ וַאֲכַלְתֶּם לְמַעַן נֶאֱסֹר הַקָטֶל&quot;.  275
<br><br />
כָּכָה הִבִּיעַ, וּפָטַר חִישׁ־מַהֵר אֶת־הָאֲסֵפָה.</p>

<p>הָלַךְ אִישׁ לִסְפִינָתוֹ, מִהֵרוּ, סָבִיב נָפוֹצוּ.</p>

<p>כִּנְּסוּ הַמִּרְמִידוֹנִים אַמִּיצֵי־הַלֵּב אֶת־הַתְּשׁוּרוֹת,</p>

<p>הָלְכוּ הֱבִיאוּן לִסְפִינַת אֲכִילֵס הַדּוֹמֶה־לָאֵלִים</p>

<p>וּבָאֳהָלִים הִנִּיחוּן; הוֹשִׁיבוּ שָׁם אֶת־הַנָּשִׁים.  280</p>

<p>בָּאוּ הַמְשָׁרְתִים הַנְּעָרִים וְדָפְקוּ הַסּוּסִים הָעֶדְרָה.
<br><br />
אֶפֶס בַּת־בְּרִיסֵס הַדּוֹמָה לְאַפְרוֹדִיטָה הַזְּהוּבָה,</p>

<p>הִיא, כְּשֶׁרָאֲתָה פְּנֵי־פַּטְרוֹקְלוֹס הַמְטֹעַן־נְחשֶׁת,</p>

<p>נָפְלָה עַל־גַּבּוֹ וַתֵּבְךְּ, הִתְאַבְּלָה וַתִּשְׂרֹט בְּכַפֶּיהָ</p>

<p>חָזָהּ וְצַוָּארָהּ הָרַךְ וְגַם אֶת־פָּנֶיהָ הַנָּאִים.   285</p>

<p>נָשְׂאָה אֶת־קוֹלָהּ הָאִשָּׁה הַדּוֹמָה־לָאֵלוֹת וַתְּקוֹנֵן:</p>

<p>&quot;אוֹי לִי, פַּטְרוֹקְלוֹס הַיָּקָר לְלִבִּי הַאֻמְלָל בָּאָדָם!</p>

<p>הִנֵּה עוֹדְךָ בַחַיִּים זְנַחְתִּיךָ, בְּזָנְחִי הָאֹהֶל,</p>

<p>עַתָּה כִּי שַׁבְתִּי – וְהִנֵּה מַתָּ, הַמּוֹשֵׁל־בַּגּוֹיִם.</p>

<p>מוּטָל לְפָנַי, כִּי כָכָה הֹוָה עַל־הֹוָה בָאָתְנִי:  290</p>

<p>אִישִׁי, הִרְכִּיבוּ לִי אָבִי וְאִמִּי הַכְּבוּדָה, רָאִיתִי</p>

<p>מוּטָל מֵת מְטֹעַן־נְחשֶׁת, כִּי נָפַל בְּשַׁעֲרֵי עִירוֹ.</p>

<p>שְׁלשָׁה אַחִים חֲבִיבִים יָלְדָה לִי אִמִּי הוֹרָתִי,</p>

<p>כֻּלָּם יַחְדָּו גְּזָלָם יוֹם־הָעֲבָרוֹת הָאָיֹם.</p>

<p>גַּם לֹא נָתַתָּ לִי לִבְכּוֹת, בְּיוֹם בּוֹ הִכָּה אֲכִילֵס 295</p>

<p>מְהִיר־הָרַגְלַיִם אֶת־אִישִׁי, וַיַּחֲרֵב אֶת־עִירוֹ שֶׁל־מִינֵס.</p>

<p>גַּם הִבְטַחְתַּנִי, כִּי יִשָּׂא אוֹתִי לְאִשָּׁה אֲכִילֵס</p>

<p>הָאֱלֹהִי וִיבִיאֵנִי אֶל־פְתִּיָּה הָעִיר בָּאֳנִיָּה</p>

<p>וְחָגַג בְּסוֹד מִרְמִידוֹנִים אֶת־מִשְׁתֵּה חַג חֲתֻנָּתֵנוּ.</p>

<p>לָכֵן כֹּה אָמֵר לַמֵּת וְאֶבְכֶּה לְךָ כִּי נָעָמְתָּ&quot;.    300
<br><br />
כָּכָה הִבִּיעָה בוֹכִיָּה, גַּם יֶתֶר הַנָּשִׁים הִתְאַבְּלוּ</p>

<p>בּוֹכוֹת לְפַּטְרוֹקְלוֹס, אַךְ בְּלִבָּן אִשָּׁה לְגוֹרָלָהּ בּוֹכִיָּה.</p>

<p>וְזִקְנֵי אֲכַיָּה הִתְקַבְּצוּ מִסָּבִיב לַאֲכִילֵס מַפְצִירִים</p>

<p>בּוֹ כִּי יִסְעַד אֶת־לִבּוֹ, וְלֹא אִוָּה הָאִישׁ וַיֵּאָנַח:</p>

<p>&quot;אַחַת אֲבַקֵּשׁ, עֲמִיתַי, אִם־יֶשְׁכֶם מְמַלְאִים שֶׁאֱלָתִי, 305</p>

<p>אַל־נָא תַפְצִירוּ בִי לִטְעֹם מִמִּשְׁתֶּה וּמַאֲכָל יֵאָכֵל,</p>

<p>לִסְעֹד אֶת־לִבִּי, כִּי גָדַל יְגוֹנִי, וְלִבִּי מְאֹד דַּוָּי,</p>

<p>עַד שֶׁשָּׁקְעָה הַשֶּׁמֶשׁ אֶסְבֹּלָה וְאֶשָּׂא אָנֹכִי&quot;.
<br><br />
כָּכָה הִבִּיעַ אֲכִילֵס וַיְשַׁלַּח אֶת־יֶתֶר הַמְּלָכִים.</p>

<p>נִשְׁאֲרוּ אַךְ שְׁנֵי בְנֵי־אַטְרֵס וְאוֹדִיסֵס הַגֶּבֶר הַנַּעֲלֶה, 310</p>

<p>נֶסְטוֹר גַּם אִידוֹמֶנֵס וּפֵינִכְּס הָרַכָּב הַיָּשִׁישׁ.</p>

<p>אָמְרוּ לְשַׂמַּח אֶת לִבּוֹ, אַךְ לִבּוֹ לֹא קִבֵּל תַּנְחוּמִים</p>

<p>לָשִׂישׂ, עַד שֶׁלֹּא נִכְנַס בְּלֹעַ מִלְחֶמֶת־הַדָּמִים.</p>

<p>זָכַר יָמִים עָבָרוּ וּמָרָה הִתְאַנַּח וַיְדַבֵּר:</p>

<p>&quot;הִנֵּה גַם אַתָּה, הָאֻמְלָל, רֵעִי־עֲמִיתִי הָיִיתָ  315</p>

<p>מֵכִין בְּאָהֳלִי סְעוּדָה מְשַׂמַּחַת נֶפֶשׁ לִשְׁנֵינוּ,</p>

<p>זָרִיז וְחָרוּץ, עֵת יָצְאוּ בְנֵי־הָאֲכַיִּים חֲלוּצִים</p>

<p>לִלְחֹם בְּפָרָשֵׁי הַטְּרוֹיִים בְּמִלְחֶמֶת־הַדְּמָעוֹת הַגְּדוֹלָה.</p>

<p>עַתָּה חָלָל פֹּה תִשְׁכַּב, וְאָנֹכִי מְעַנֶּה אֶת־נַפְשִׁי,</p>

<p>אָצוּם,לֹא אֶשְׁתֶּה,לֹא אֹכַל, וְאִם־רַבָּה הַצֵּידָה בְאָהֳלִי,320</p>

<p>יַעַן כִּי נַפְשִׁי לְךָ תַעֲרוֹג, כִּי גָדַל הַשֶּׁבֶר בָּאַנִי,</p>

<p>כְּשִׁבְרִי לוּ הֻגֵּד הֻגַּדְתִּי: הִנֵּה מֵת אָבִי הַיָּשִׁישׁ,</p>

<p>אֲשֶׁר יִשְׁפֹּךְ דִּמְעוֹתָיו הַחַמּוֹת בְּאַרְצִי בִּפְתִּיָּה,</p>

<p>יַעַן אֵין אִתּוֹ בְנוֹ, כִּי יַעֲשֶׂה בְּאֶרֶץ נָכְרִיָּה,</p>

<p>נִלְחָם בְּפָרָשֵׁי הַטְּרוֹיִים בְּשֶׁל הֶלֶּנָּה הַנִּבְזָה; 325</p>

<p>אוֹ כִּי מֵת עָלַי בְּנִי זֶה אֲשֶׁר אֲגַדְּלוֹ בִסְקִירוֹס.</p>

<p>אִם־אַךְ בַּחַיִּים עוֹדֶנּוּ נֶאוֹפְּטוֹלֶמוֹס הַנַּעֲלֶה.</p>

<p>הָיְתָה לְפָנִים תִּקְוָתִי בִּלְבָבִי מְשַׁעֲשַׁעְתְּנִי,</p>

<p>לֵאמֹר: אֲנִי אָמוּת הַרְחֵק מֵאַרְגּוֹס, זָנַת־הַסּוּסִים,</p>

<p>פֹּה בְאֶרֶץ טְרוֹיִים, וְאַתָּה תָשׁוּב אֶל־פְתִּיָּה הַנָּאוָה, 330</p>

<p>תָּבִיא אֶת־בְּנִי בָאֳנִיָּה מַשְׁחִירָה וּמְהִירָה בַּמַּיִם</p>

<p>לְבֵיתִי מִסְּקִירוֹס הַנָּאוָה וְתַרְאֶה לוֹ, דָּבָר אֵין נֶעְדָּר,</p>

<p>הוֹנִי וּרְכוּשִׁי, עֲבָדַי, גַּם אֶת־הֵיכָלִי הַנִּשָּׂא.</p>

<p>יַעַן כִּי פֵּלֵס, אֲדַמֶּה, שָׁכַב זֶה כְּבָר עִם־אֲבוֹתָיו,</p>

<p>אוֹ אִם־עוֹדֶנּוּ בַחַיִּים הוּא מוֹסִיף לִהְיוֹת מְדֻכָּא 335</p>

<p>בְּעֹצֶר זִקְנָה וִיגוֹנִים, וְכָל־הַיָּמִים מְחַכֶּה</p>

<p>לְבִיאַת הַמַּלְאָךְ הַמַּגִּיד הַבְּשׂוֹרָה הָרָעָה, כִּי מֵת בְּנוֹ&quot;.
<br><br />
כָּכָה סָח מִתּוֹךְ בֶּכִי, הַזְּקֵנִים גַּם הֵם נֶאֱנָחוּ,</p>

<p>אִישׁ אִישׁ כִּי נִזְכַּר בָּאֵלֶּה שֶׁנָּטַשׁ אַחֲרָיו בְּבֵיתוֹ.</p>

<p>רָאָם בֶּן־קְרוֹנוֹס בְּאֶבְלָם וְנִכְמְרוּ רַחֲמָיו עֲלֵיהֶם, 340</p>

<p>דִּבֶּר מִיָּד לְאַתֵּנָה וַיֹּאמֶר אֶת־אִמְרוֹת־הַכָּנָף:</p>

<p>&quot;בִּתִּי, שַׁלָּמָה מִהַרְתְּ כֹּה, זָנַחַתְּ הַגֶּבֶר לְגַמְרֵי?</p>

<p>שֶׁמָּא אֵינֵךְ מוֹסִיפָה דוֹאֶגֶת כְּלָל לַאֲכִילֵס?</p>

<p>הִנֵּה הוּא יוֹשֵׁב עַל־יַד הָאֳנִיּוֹת, רָמוֹת־הַחַרְטוֹם,</p>

<p>בּוֹכֶה לְרֵעוֹ אֲהוּבוֹ, וְיֶתֶר הַשָּׂרִים כֻּלָּמוֹ    345</p>

<p>יוֹשְׁבִים וְסוֹעֲדִים לִבָּם; אַךְ הוּא לֹא טָעַם, לֹא שָׁתָה.</p>

<p>מַהֲרִי אֵלָיו וְשִׂימִי בְלִבּוֹ הַנֶּקְטַר הַנָּעִים</p>

<p>גַּם הָאַמְבְּרוֹסְיָה, לְמַעַן לֹא יִשָּׂא אֶת־חֶרְפַּת הָרָעָב&quot;.
<br><br />
סָח וְהִמְרִיצָה, וְאַתֵּנָה הִשְׁתּוֹקְקָה עוֹד טֶרֶם יְדַבֵּר.</p>

<p>חָשָׁה כְּנֶשֶׁר גְּדָל־אֵבֶר מֵרִיעַ־בְּקוֹלוֹ וַתֵּרֶד    350</p>

<p>דֶּרֶךְ הָאֵיתֶּר מִמְּרוֹמֵי הַשְּׁחָקִים. וּבְנֵי הָאֲכַיִּים</p>

<p>הוֹלְכִים מִזְדַּיְּנִים בְּמַחֲנֵה־הַצָּבָא, וְחִישׁ אֶל־אֲכִילֵס</p>

<p>קָרְבָה וַתָּשֶׂם בִּלְבָבוֹ אַמְבְּרוֹסְיָה עֲרֵבָה לְחֵךְ אֵלִים,</p>

<p>גַּם מִן־הַנֶּקְטָר, לְמַעַן לֹא יַחֲלִישׁ הָרָעָב אֶת־בִּרְכָּיו,</p>

<p>אַחֲרֵי־כֵן שָׁבָה אֶל־הֵיכַל אָבִיהָ שַׂגִּיא־הַכֹּחַ.   355</p>

<p>וְאֵלֶּה מִשְׁתַּפְּכִים וְיוֹצְאִים מִתּוֹךְ הָאֳנִיּוֹת הַמְּהִירוֹת.</p>

<p>כְּאוֹתָן פִּתֵּי הַשֶּׁלֶג הַנּוֹפְלוֹת מִיַּד־זֶבְס וּצְפוּפוֹת</p>

<p>קָרוֹת נִשָּׂאוֹת עַל־כַּנְפֵי רוּחַ־שֶׁל־צָפוֹן זְרַע־אֵיתֶּר, –</p>

<p>כָּכָה הִשְׁתַּפְּכוּ מֵעַל הָאֳנִיּוֹת הַשְּׁחוֹרוֹת הֲמוֹנִים,</p>

<p>צִנּוֹת בַּעֲלוֹת־טַבּוּרִים וְקוֹבָעִים מַבְרִיקִים עַל־סְבִיבָם,360</p>

<p>יַחְדָּו סוֹחֵרוֹת מְאֹד בּוֹלְטוֹת וּרְמָחִים עֲשׂוּיִים עֵץ־מֵילָה.</p>

<p>עָלָה נָגְהָם שָׁמַיְמָה, סָבִיב הָאָרֶץ שִׂחֵקָה,</p>

<p>אוֹרָה מִלַּהַט הַנְּחשֶׁת; וַתִּרְעַם הָאָרֶץ מִתַּחַת</p>

<p>רַגְלֵי הָעָם. וַאֲכִילֵס מִזְדַּיֵּן בְּקֶרֶב הַמַּחֲנֶה.</p>

<p>חָרַק נוֹרָאוֹת בְּשִׁנָּיו, וְעֵינָיו בּוֹעֲרוֹת כְּשַׁלְהֶבֶת, 365</p>

<p>דּוֹלְקוֹת כְּאֵשׁ־זְוָעוֹת, וּבְקֶרֶב לִבּוֹ, לֵב־גִּבּוֹר, שָׁם קִנֵּן</p>

<p>קִצְפּוֹ הָאָיֹם וְהַשַּׂגִּיא, כִּי מְאֹד חָרָה אַפּוֹ בַטְּרוֹיִים.</p>

<p>לָבַשׁ אֶת־מַתְּנוֹת הָאֵל, שֶׁעָשָׂה הֵפֵיסְטוֹס בְּחָכְמָתוֹ.</p>

<p>הֵחֵל בַּמְּצָחוֹת, וַיִּנְעַל לְשׁוֹקָיו הַמְּצָחוֹת הַנָּאווֹת,</p>

<p>כְּלִילוֹת־הַיֹּפִי וּפֻרְפּוֹת הַכֶּסֶף לָהֵנָּה לְרָכְסָן.  370</p>

<p>אַחֲרֵי־כֵן הִלְבִּישׁ אֶת־חָזוֹ מִסָּבִיב סֹחֵרָה מַבְרִיקָה,</p>

<p>תָּלָה עַל־שִׁכְמוֹ אֶת־חֶרֶב הַנְּחשֶׁת לָהּ מַסְמְרוֹת כָּסֶף,</p>

<p>תָּפַס בְּיָדוֹ הַשִּׁרְיָן הַגָּדוֹל וְכֶבֶד־הַמִּשְׁקָל</p>

<p>מֵפִיץ נָגְהוֹ לְמֵרָחוֹק, וְדוֹמֶה לַסַּהַר בַּחֹדֶשׁ.</p>

<p>מָשָׁל לְלַהַב מוֹפִיעַ עַל־רַחֲבֵי־הַיָּם לַשַּׁיָּטִים,  375</p>

<p>אֵשׁ מִתְלַקַּחַת עַל־פִּסְגַת הֶהָרִים הַגְּבֹהִים לְבַדָּה</p>

<p>בְּסֻכָּה בּוֹדֵדָה, וְהֵמָּה נִשָּׂאִים מִסַּעַר וְסוּפָה</p>

<p>בְּרַחֲבֵי הַיָּם רַב־הַדָּגָה עַל־כָּרְחָם וְהַרְחֵק מֵרֵעִים, –</p>

<p>כָּכָה עָלָה בָאֵיתֶּר הַנֹּגַהּ מִצִּנַּת אֲכִילֵס</p>

<p>כְּלִילַת־הַיֹּפִי. וַיָּרֶם קוֹבָעוֹ זֶה כֶּבֶד־הַמִּשְׁקָל, 380</p>

<p>כִּסָּה בוֹ רֹאשׁוֹ; וּמַרְאֵה הַקּוֹבַע הַנֶּעְטָר רַעְמָה</p>

<p>כְּכוֹכַב הַנֹּגַהּ, וְרַעְמַת־הַזָּהָב מְנַפְנֶפֶת לוֹ סָבִיב,</p>

<p>כַּאֲשֶׁר עָשָׂה הֵפֵיסְטוֹס וְהִצְמִיד מִסָּבִיב לְכַרְבָּלְתּוֹ.</p>

<p>הֵחֵל אֲכִילֵס, הַגֶּבֶר הַנַּעֲלֶה, מְנַסֶּה אֶת־כֵּלָיו</p>

<p>עָלָיו, אִם־יָאִים וְאִם־בָּם אֲבָרָיו זָזִים בְּנָקֵל.  385</p>

<p>הָיוּ הֵם לוֹ כִּכְנָפַיִם מְנִיפוֹת אֶת־רוֹעֵה־הָעַמִּים.</p>

<p>עָמַד וְהוֹצִיא מִכַּנּוֹ כִידוֹנוֹ שֶׁל־אָבִיו הַגִּבּוֹר,</p>

<p>כִּידוֹן חָזָק וְאַדִּיר, אֵין אִישׁ בֵּין כָּל־הָאֲכַיִּים</p>

<p>אֲשֶׁר יְנוֹפֵף הַכִּידוֹן, אֲכִילֵס אַךְ הוּא יְנוֹפְפֵהוּ.</p>

<p>עֵצוֹ עֵץ־מֵילָה מִפֵּלְיוֹן, וְכֵירוֹן שְׁגָרוֹ לְאָבִיו, 390</p>

<p>כָּרַת עַל־פִּסְגַּת הַר־פֵּלְיוֹן לִהְיוֹת לְאֵיד לַגִּבּוֹרִים.</p>

<p>וְאַבְטוֹמֶדּוֹן וְאַלְקִימוֹס נָהֲגוּ הַסּוּסִים וּרְתָמוּם,</p>

<p>רְצוּעוֹת מִכָּאן וּמִכָּאן, וְרֶסֶן הִכְנִיסוּ בְּפִיהֶם,</p>

<p>מָתְחוּ הַמּוֹשְׁכוֹת הַנְּטוּיוֹת מֵרִסְנָם אֶל־אֲחוֹרֵיהֶם,</p>

<p>כְּלַפֵּי כִּסֵּא הָרֶכֶב, וְאַבְטוֹמֶדּוֹן מִהֵר וְתָפַס   395</p>

<p>בְּיָדָיו הַמַּגְלֵב הַמַּבְרִיק, וַיִּקְפֹּץ לְתוֹךְ הַמֶּרְכָּבָה.</p>

<p>עָמַד אַחֲרָיו הִתְיַצֵּב אֲכִילֵס מְזֻיָּן לַקֶּטֶל,</p>

<p>נִצַּב מוֹפִיעַ בְּנִשְׁקוֹ, דּוֹמֶה לְהִפֶּרְיוֹן בְּהִלּוֹ.</p>

<p>הִרְעִים בְּקוֹלוֹ וַיְדַבֵּר אֶל־סוּסֵי אָבִיהוּ וַיֹּאמֶר:</p>

<p>&quot;כְּסַנְתּוֹס וּבַּלְיוֹס, פְּרִי־בֶטֶן פּוֹדַרְגָּה, מִסּוּסִים הֻלָּלוּ! 400</p>

<p>עַתָּה הֵיטִיבוּ וְחִשְׁבוּ לְמַלֵּט אֶת־נֶפֶשׁ רוֹכֶבְכֶם</p>

<p>אֶל־מַעֲרֶכֶת דַּנָּאִים, עֵת נָשׁוּב שְׂבֵעֵי־מִלְחָמָה,</p>

<p>אַל־תִּטְּשׁוּנִי, כְּנָטְשְׁכֶם אֶת רֵעִי פַּטְרוֹקְלוֹס שָׁם חָלָל&quot;.
<br><br />
עָנָה לוֹ כְּסַנְתּוֹס הָעַז וּמְהִיר־הָרַגְלַיִם מִתָּחַת</p>

<p>עֻלּוֹ וַיָּכֹף אֶת־רֹאשׁוֹ, וַתִּפּוֹל הָרַעְמָה וְיָרְדָה,   405</p>

<p>עַד פְּנֵי־הָאָרֶץ הִגִּיעָה, כִּי דֶּרֶךְ הַקּוֹלָר פָּרָצָה.</p>

<p>הֵרָה לִבְנַת־הַזְּרוֹעוֹת הִיא נָטְעָה בְקִרְבּוֹ אֶת־קוֹלוֹ:</p>

<p>&quot;גַּם הַפַּעַם נְפַלֵּט חַיֶּיךָ, אֲכִילֵס הָעִזּוּז;</p>

<p>אֶפֶס יוֹמְךָ כְּבָר קָרַב, וְלֹא בְאַשְׁמָתֵנוּ אֲנַחְנוּ,</p>

<p>בְּאַשְׁמַת הָאֵל זֶה הַגָּדוֹל וְהַגְּזֵרָה זוֹ הַכֹּל־יְכֹלָה. 410</p>

<p>לֹא בַּאֲשֶׁר פִּגַּרְנוּ אוֹ הָיוּ רַגְלֵינוּ עֲצֵלוֹת</p>

<p>גָּזְלוֹ הַטְּרוֹיִים אֶת־נֶשֶׁק פַּטְרוֹקְלוֹס הָאִישׁ מֵעַל כְּתֵפָיו.</p>

<p>לֹא, כִּי הָאַדִּיר בָּאֵלִים, בֶּן־לֵטוֹ יְפַת־הַמַּחְלָפוֹת,</p>

<p>פְּגָעוֹ בֵין הַחֲלוּצִים וַיְחוֹנֵן אֶת־הֶקְטוֹר הַתְּהִלָּה.</p>

<p>אָנוּ נָחִישָׁה, נָעוּפָה בְּרוּחַ זֶפִירוֹס, שֶׁעָלָיו   415</p>

<p>אוֹמְרִים, שֶׁהוּא הוּא הַמָּהִיר בָּרוּחוֹת בְּתֵבֵל. גַּם אַתָּה,</p>

<p>גְּזֵרָה הִיא אֲשֶׁר תִּפֹּל בְּיָדוֹ שֶׁל־אֵל וְשֶׁל־אָדָם&quot;.
<br><br />
סִיֵּם אִמְרָתוֹ, וַיִּסְגְּרוּ בְעַד קוֹלוֹ קְהַל הָאֶרִינְיוֹת.</p>

<p>עָנָה לוֹ מִתּוֹךְ חֵמָה אֲכִילֵס מְהִיר־הָרַגְלַיִם:</p>

<p>&quot;כְּסַנְתּוֹס, מַה תְּנַבֵּא לִי מָוֶת? אֵין לְךָ צֹרֶךְ בָּאֵלֶּה! 420</p>

<p>אָכֵן, גַּם נַפְשִׁי אָנֹכִי יוֹדַעַת, כִּי פֹה עָלַי לָמוּת</p>

<p>הַרְחֵק מֵאָבִי אָהַבְתִּי, מֵאִמִּי הוֹרָתִי; וְאוּלָם</p>

<p>מְנוּחָה לֹא אֵדַע עַד אִם־הֶלְאֵיתִי הַטְּרוֹיִים בִּקְרָבוֹת&quot;.
<br><br />
עָנָה וַיִּדְפֹּק בְּקוֹל גָּדוֹל אֶת־סוּסָיו תְּמִימֵי־הַפַּרְסָה.</p>
</blockquote>

<h2 id="שִׁירעֶשְׂרִים:מִלְחֶמֶתהָאֵלִים">שִׁיר עֶשְׂרִים: מִלְחֶמֶת הָאֵלִים</h2>

<blockquote>
<p>כָּכָה הִזְדַּיְּנוּ סְבִיבֶיךָ, בֶּן־פֵּלֵס, הַצָּמֵא־לִקְרָבוֹת,</p>

<p>בְּנֵי־הָאֲכַיִּים הַנְּדִיבִים עַל־יַד הָאֳנִיּוֹת הַכְּפוּפוֹת;</p>

<p>אַךְ גַּם הַטְּרוֹיִים גַּם הֵמָּה עַל־רָמַת הַשָּׂדֶה עָרָכוּ.</p>

<p>וְזֵאוּס פָּקַד עַל־תֶּמִּיס לְהַקְהִיל הָאֵלִים, אֶת־כֻּלָּם,</p>

<p>לָבֹא אֶל־פִּסְגַּת אוֹלִימְפּוֹס, זֶה רַב־הַהֲדוּרִים; וְאֶת־כֻּלָּם 5</p>

<p>קָרְאָה תֶּמִּיס, הִזְעִיקָה לָבוֹא לְהֵיכָלוֹ שֶׁל־זֵאוּס.</p>

<p>בָּאוּ, וְלֹא נִפְקַד אַף אַחַד הַפְּלָגִים, מִלְּבַד הָאוֹקְיָנוֹס,</p>

<p>בָּאוּ הַנִּימְפוֹת הָרַבּוֹת, הַשּׁוֹכְנוֹת בַּחֹרְשׁוֹת הַנָּאוֹת</p>

<p>גַּם בְּמַעְיְנוֹת־הַנְּחָלִים וּבִקְעוֹת־שַׁאֲנָנִים מוֹרִיקוֹת.</p>

<p>כֻּלָּם בָּאוּ לְבֵיתוֹ שֶׁל־זֵאוּס הַכּוֹנֵס־עֲנָנִים;   10</p>

<p>יָשְׁבוּ בְאוּלַם־הַגָּזִית שֶׁבָּנָה הֵפֵיסְטוֹס בְּחָכְמָתוֹ</p>

<p>וּבִתְבוּנָתוֹ הָרַבָּה לְזֵאוּס אָבִינוּ הָאַדִּיר.
<br><br />
כֻּלָּם סְבִיב זֵאוּס נִקְהָלוּ, לֹא נִפְקַד גַּם מַרְגִּיז־הָאָרֶץ,</p>

<p>נֶחְפַּז גַּם הוּא מִן־הַיָּם, הוֹפִיעַ כְּמִצְוַת הָאֵלָה,</p>

<p>יָשַׁב בְּקֶרֶב הָאֵלִים, לָדַעַת עֲצָתוֹ שֶׁל־זֵאוּס.  15</p>

<p>&quot;מַבְרִיק־הַבְּרָקִים, שַׁלָּמָה קָרָאתָ לָאֵלִים אֲסֵפָה?</p>

<p>שֶׁמָּא אָמַרְתָּ בִּדְבַר הַטְּרוֹיִים וּבְנֵי־הָאֲכַיִּים</p>

<p>הִנֵּה עַתָּה מִתְלַקְּחִים בֵּינֵיהֶם מִלְחָמָה וָקָטֶל&quot;.</p>

<p>הֵשִׁיב אֲמָרָיו לוֹ זֵאוּס הַכּוֹנֵס־עֲנָנִים וַיַּעַן:</p>

<p>&quot;אָכֵן, מַרְגִּיז־הָאָרֶץ, מָצָאתָ אֵת אֲשֶׁר יָזַמְתִּי, 20</p>

<p>כִּי עַל־כֵּן הִנֵּה קְרָאתִיכֶם, כִּי אֶדְאַג לָהֶם וְהֵם אוֹבְדִים.</p>

<p>הִנֵּה אָנֹכי אִוָּתֵר עַל־רֹאשׁ הָאוֹלִימְפּוֹס, אֵשֵׁבָה</p>

<p>לִרְאוֹת וְנַפְשִׁי תִתְעַנֵּג; אַךְ אַתֶּם כֻּלְּכֶם תֵּצֵאוּ,</p>

<p>גְּשׁוּ עַד־הַמָּקוֹם שָׁם חוֹנִים בְּנֵי־הָאֲכַיִּים וְהַטְּרוֹיִים,</p>

<p>עִזְרוּ לְאֵלֶּה וּלְאֵלֶּה, וְאִישׁ אִישׁ כְּאַוַּת נַפְשׁוֹ, כִּרְצוֹנוֹ. 25</p>

<p>כִּי אִם־יֶאֱסֹר אֲכִילֵס לְבַדּוֹ מִלְחָמָה בַטְּרוֹיִים,</p>

<p>הִנֵּה אַךְ רָאוּהוּ – נִבְהָלוּ, חִיל כִּי אֲחָזָם וּרְעָדָה.</p>

<p>עַתָּה אַפּוֹ כִּי חָרָה בְּשֶׁל רֵעֵהוּ פַּטְרוֹקְלוֹס,</p>

<p>יָרֵא אָנֹכִי פֶּן־יִתֹּץ הַחוֹמָה גַּם נֶגֶד הַגְּזֵרָה&quot;.  30
<br><br />
כָּכָה הִבִּיעַ בֶּן־קְרוֹנוֹס וַיָּעַר מִלְחָמָה נוֹרָאָה.</p>

<p>חָשׁוּ הָאֵלִים לַקָּטֶל, נִתְפָּרְדוּ לִשְׁתַּיִם מִפְלַגּוֹת.</p>

<p>הֵרָה וּפַּלַּס־אַתֵּנָה יָרְדוּ אֶל־תַּחֲנַת־הַסְּפִינוֹת.</p>

<p>גַּם פּוֹסֵידוֹן הַמֶּלֶךְ, מְחַבֵּק־הָאָרֶץ, וְהֶרְמֵיאַס,</p>

<p>חוֹנֵן־הַטּוֹבוֹת הַמְּצֻיָּן שֶׁלִּבּוֹ לֵב תְּבוּנָה וָדָעַת; 35</p>

<p>אִתָּם הֵפֵיסְטוֹס, צוֹלֵעַ וְנוֹרָא בְּרָב־כֹּחוֹ וְאוֹנוֹ,</p>

<p>מְשָׂרֵךְ אֶת־דַּרְכּוֹ וְעוֹקֵר אֶת־רַגְלָיו הַדַּקּוֹת בְּקשִׁי.</p>

<p>אָרֵס מְנוֹפֵף־הַקּוֹבַע חָשׁ אֶל־הַטְּרוֹיִים, וְאִתּוֹ</p>

<p>פֵיבּוֹס אֶרֶךְ־הַשֵּׂעָר וְאַרְטֶמִּיס חוֹבֶבֶת־הַחִצִּים,</p>

<p>לֵטוֹ וּכְּסַנְתּוֹס וְגַם אַפְרוֹדִיטָה עִם־קֶסֶם־חִיּוּכָה.  40
<br><br />
עַד שֶׁהָאֵלִים רְחוֹקִים מִשִּׁבְטֵי בְנֵי־אָדָם בְּנֵי־תְמוּתָה,</p>

<p>שָׂמְחוּ וְשָׂשׂוּ מְאֹד הָאֲכַיִּים לִתְשׁוּבַת אֲכִילֵס,</p>

<p>יַעַן כִּי נִמְנַע זֶה כַּמָּה מֵרֶדֶת בְּקֶטֶל־הַזְּוָעוֹת.</p>

<p>אַךְ אַנְשֵׁי טְרוֹיָה נִדְהָמוּ, כָּשְׁלוּ בִרְכֵּיהֶם וּפָקוּ,</p>

<p>חִיל אֲחָזָמוֹ וּרְעָדָה, בִּרְאוֹתָם אֶת־פְּנֵי בְנוֹ שֶׁל־פֵּלֵס 45</p>

<p>מַזְהִיר בַּנֶשֶׁק, וְתָאֳרוֹ כְתֹאַר פְּנֵי־אָרֵס הַקַּטְלָן.</p>

<p>אַךְ כְּשֶׁהִתְעָרְבוּ בָם שׁוֹכְנֵי אוֹלִימְפּוֹס בֶּהָמוֹן, בַּגְּבָרִים,</p>

<p>פָּתְחָה אֶרִיס, הִתְהוֹלְלָה בְעֻזָּהּ, הֵרִיעָה אַתֵּנָה.</p>

<p>יֵשׁ אֲשֶׁר קָרְאָה בַתְּעָלָה הַגְּדוֹלָה אֲחוֹרֵי הַחוֹמָה,</p>

<p>וְיֵשׁ שֶׁהֵרִיעָה עַל־חוֹפֵי הַיָּם רַב־הַשָּׁאוֹן הַהוֹמֶה.  50</p>

<p>וְאָרֵס עוֹנֶה לְעֻמָּתָהּ, דּוֹמֶה לְסוּפָה חֲשֵׁכָה,</p>

<p>יֵשׁ שֶׁהוּא קוֹרֵא מִפִּסְגַּת הַקִּרְיָה, מְעוֹרֵר הַטְּרוֹיִים,</p>

<p>וְיֵשׁ רָץ עַל־גְּדוֹת־הַסִּימוֹאֵיס אוֹ נִצָּב עַל־קַלִּיקוֹלוֹנָה.
<br><br />
כָּכָה עוֹרְרוּ הָאֵלִים הַנִּצְחִים אֶת־אֵלֶּה וְאֶת־אֵלֶּה,</p>

<p>אָסְרוּ בֵינָם לְבֵין עַצְמָם מִלְחָמָה אֲיֻמָּה וְקָשָׁה.   55</p>

<p>הִרְעִים רְעָמָיו נוֹרָאוֹת אֲבִי כָל־הָאָדָם וְהָאֵלִים</p>

<p>מִן־הַשָּׁמַיִם מִמְּרוֹמִים, וַיְזַעֲזַע פּוֹסֵידוֹן הָאָרֶץ</p>

<p>עַל־הַמֶּרְחַבְיָה הַגְּדוֹלָה וְעַל־פִּסְגוֹת הָרֶיהָ הַגְּבוֹהוֹת.</p>

<p>רָגְזוּ וְחָלוּ כָל־מוֹסְדֵי הַר־אִידָה, רַבַּת־הַפְּלָגִים,</p>

<p>רָאשֵׁי הָהָר, קִרְיַת טְרוֹיָה וּסְפִינוֹת כָּל־הָאֲכַיִּים.  60</p>

<p>אָחַז הַחִיל וְהַפַּחַד אֶת־הַדֵס הַשַּׁלִּיט־בַּצְּלָלִים,</p>

<p>קָפַץ בִּרְעָדָה מִכִּסְאוֹ וַיִּקְרָא, כִּי יָרֵא פֶּן־בָּקַע</p>

<p>עָלָיו הָאָרֶץ מִמַּעַל פּוֹסֵידוֹן, מַרְגִּיז־הָאָרֶץ,</p>

<p>פֶּן־יִגָּלוּ לָאֵלִים וּלְשִׁבְטֵי־הָאָדָם מִשְׁכְּנוֹתָיו</p>

<p>מְלֵאֵי טַחַב, חֲשֵׁכִים, נוֹרָאִים גַּם לִבְנֵי־אֵלִים.  65</p>

<p>כָּכָה גָדְלָה הַהֲמֻלָּה, כִּי נוֹסְדוּ לַקְּרָב כָּל־הָאֵלִים.</p>

<p>יָצָא פֵיבּוֹס־אַפּוֹלוֹן לִקְרַאת פּוֹסֵידָאוֹן, הַמּוֹשֵׁל</p>

<p>בְּגֵאוּת־הַיַּמִּים, וּבְיָדָיו כָּל־חִצָּיו עֲטוּרֵי־הַנּוֹצָה.</p>

<p>פַּלַּס־אַתֵּנָה הִתְיַצְּבָה נֶגְדָה־נָּא אָרֵס הַקַּטְלָן;</p>

<p>עָמְדָה מוּל הֵרָה אַרְטֶמִּיס, זוֹ בַעֲלַת צִנּוֹר־הַזָּהָב, 70</p>

<p>צַיִד חוֹבֶבֶת וְחִצִּים, אֲחוֹת הַקּוֹלֵעַ־מֵרָחוֹק,</p>

<p>עָרַךְ מִלְחָמָה עַל־לֵטוֹ הֶרְמֵיאַס מְחוֹנֵן־הַטּוֹבוֹת,</p>

<p>כְּנֶגֶד הֵפֵיסְטוֹס – הַזֶּרֶם הָאַדִּיר הַמַּעֲמִיק־צוּלוֹתָיו,</p>

<p>כְּסַנְתּוֹס כִּנּוּהוּ הָאֵלִים, אַךְ שִׁבְטֵי־הָאָדָם – סְקַמַּנְדְּרוֹס.
<br><br />
כָּכָה אָסְרוּ מִלְחָמָה אֵלִים עַל־אֵלִים; וַאֲכִילֵס   75</p>

<p>נַפְשׁוֹ נִכְסְפָה לָבוֹא בֶהָמוֹן וְלִמְצֹא אֶת־הֶקְטוֹר</p>

<p>בְּנוֹ שֶׁל־פְּרִיאַמּוֹס הַגִּבּוֹר, כִּי נַפְשׁוֹ עָרְגָה מִכֻּלָּם</p>

<p>לְרַוּוֹת בְּדָמָיו אֶת־אָרֵס, אֶת־אִישׁ הַמִּלְחָמָה הַשַּׂגִּיא.</p>

<p>מִהֵר אַפּוֹלוֹן מְעוֹרֵר־הָעַמִּים לְאֵינֵיאַס וַיְעוֹרְרוֹ</p>

<p>לִתְגָּר בַּאֲכִילֵס בֶּן־פֵּלֵס וְנָטַע בּוֹ גְבוּרַת־נְדִיבִים.  80</p>

<p>שִׁנָּה אֶת־קוֹלוֹ כְּקוֹל לִיקָאוֹן, הוּא בְנוֹ שֶׁל־פְּרִיאַמּוֹס</p>

<p>וְתָאֳרוֹ כְתֹאַר לִיקָאוֹן, וַיְדַבֵּר אַפּוֹלוֹן בֶּן־זֵאוּס:</p>

<p>&quot;אַיָּם, אַיָּמוֹ דְבָרֶיךָ, אֵינֵי רַב־הָעֵצָה, לַטְּרוֹיִים,</p>

<p>אֲשֶׁר דִּבַּרְתָּ בְאָזְנֵי הַמְּלָכִים בְּמִשְׁתֵּה הַיַּיִן,</p>

<p>לֵאמֹר, כִּי תֵצֵא וְנִלְחַמְתָּ בַּקְּרָב בַּאֲכִילֵס בֶּן־פֵּלֵס?&quot; 85
<br><br />
הֵשִׁיב אֲמָרָיו אֵינֵיאַס הַגִּבּוֹר, וַיַּעַן וַיֹּאמֶר:</p>

<p>&quot;בֶּן־פְּרִיאַמּוֹס, שַׁלָּמָה זֶה אַתָּה מְעוֹרֵר אֶת־לִבִּי</p>

<p>לֶאֱסֹר מִלְחָמָה בְּבֶן־פֵּלֵס הַגֵּא, וַאֲנִי לֹא רָצִיתִי?</p>

<p>יַעַן לֹא בָרִאשׁוֹנָה נִפְגָּשׁ אֲנִי עִם־אֲכִילֵס</p>

<p>מְהִיר־הָרַגְלַיִם, וְגַם פַּעַם גֵּרְשַׁנִי בְרָמְחוֹ הַגָּדוֹל,  90</p>

<p>מִנִּי תוֹעֲפוֹת אִידָה, שָׁם גָּזַל אֶת־עֶדְרֵי בְקָרֵנוּ,</p>

<p>עָמַד וְהֵשַׁם לִירְנֵסוֹס וְגַם אֶת־פֵּדַסּוֹס, אַךְ זֵאוּס</p>

<p>הִצִּיל אֶת־נַפְשִׁי, כִּי נָטַע בִּי כֹחַ וְהִגְבִּיר אֶת־בִּרְכָּי.</p>

<p>הִנֵּה כִמְעַט שֶׁנָּפַלְתִּי בְכַפֵּי אֲכִילֵס וְאַתֵּנָה,</p>

<p>אֲשֶׁר הָלְכָה לְפָנָיו לְהָאִיר לוֹ, וְעוֹרְרָה אוֹתוֹ  95</p>

<p>לְהַכּוֹת בְּכִידוֹן־נְחֻשְׁתּוֹ בַטְּרוֹיִים וּבַלֶּלֶּגִּים,</p>

<p>לָכֵן אֵין אִישׁ אֲשֶׁר יַעֲמֹד כְּנֶגֶד אֲכִילֵס בֶּן־פֵּלֵס;</p>

<p>לְעוֹלָם אֵל אֶחָד אִתּוֹ הַמֵּסִיר מִמֶּנּוּ כָּל־רָעָה.</p>

<p>רָמְחוֹ יַיְשִׁיר גַּם בְּאֶפֶס עֶזְרָה,לֹא יִיגַע עַד־יַחֲלֹף</p>

<p>בְּשַׂר בְּנֵי־אָדָם. וְלוּ חָתַךְ פֹּה אַחַד הָאֵלִים לִשְׁנֵינוּ 100</p>

<p>גְּזַר דִּין אֶחָד בַּקְּרָב, לֹא בְּנָקֵל אָז הָיָה מַכֵּנִי,</p>

<p>וְאִם־גַּם יִתְפָּאֵר וְאוֹמֵר, כִּי כֻלּוֹ הַנְּחשֶׁת הַקָּשָׁה&quot;.
<br><br />
הֵשִׁיב אֲמָרָיו הַמּוֹשֵׁל אַפּוֹלוֹן בֶּן־זֵאוּס וַיֹּאמֶר:</p>

<p>&quot;אֲבָל, הַגִּבּוֹר, עֲרוֹב אֶת־לִבֶּךָ, הִתְפַּלֵּל לָאֵלִים!</p>

<p>אוֹמְרִים עָלֶיךָ: בַּת־אֵלִים, הִיא אַפְרוֹדִיטָה, הוֹרָתְךָ; 105</p>

<p>אֶפֶס הַלָּז הֲלֹא אִמּוֹ קַלָּה מִמֶּנָּה בָּאֵלוֹת:</p>

<p>זוֹ – מִבְּנוֹת־זֵאוּס, וְזוֹ – הֲלֹא זְקַן־הַיַּמִּים אָבִיהָ.</p>

<p>שָׂא אֶת־הַנְּחשֶׁת הַקָּשָׁה, אֶת־הַקַּיֶּמֶת, וְאַל־תַּעֲרֹץ,</p>

<p>לִבְּךָ אַל־יִפֹּל מִדְּבָרָיו הַמְּלֵאִים אִיּוּמִים וּנְאָצָה&quot;.
<br><br />
כָּכָה מִלֵּל וַיִּפַּח הַגְּבוּרָה בְרוֹעֵה־הָעַמִּים.  110</p>

<p>חָדַר אֶל־בֵּין הַחֲלוּצִים נֶאְזָר בִּנְחשֶׁת מַבְרֶקֶת.</p>

<p>וְהֵרָה לִבְנַת־הַזְּרוֹעוֹת מִמֶּנָּה לֹא נִסְתַּר, כִּי יָצָא</p>

<p>בְּנוֹ שֶׁל־אַנְכִיסֵס כְּנֶגֶד אֲכִילֵס בֶּהָמוֹן, בַּגְּבָרִים.</p>

<p>קָרְאָה לְיֶתֶר הָאֵלִים וַתִּשָּׂא אִמְרָתָהּ וַתֹּאמֶר:</p>

<p>&quot;שִׂימוּ אֶל־לְבַבְכֶם, הַשְּׁנַיִם, אַתָּה פּוֹסֵידוֹן וְאַתֵּנָה, 115</p>

<p>עוּצוּ עֵצָה בְלִבְּכֶם, אֵיךְ יִפֹּל הַדָּבָר וְהָיָה.</p>

<p>הִנֵּה בָא בֶן־אַנְכִיסֵס נֶאְזָר בִּנְחשֶׁת מַבְרִיקָה,</p>

<p>יוֹצֵא כְנֶגֶד בֶּן־פֵּלֵס, כִּי פֵיבּוֹס־אַפּוֹלוֹן הִשִּׁיאוֹ.</p>

<p>הָבָה נְגָרְשֶׁנּוּ מִפֹּה, אֶת־בְּנוֹ שֶׁל־אַנְכִיסֵס, בְּכֹחֵנוּ,</p>

<p>אָנוּ כֻלָּנוּ, אוֹ אֶחָד מִמֶּנּוּ הוּא יֵצֵא וִיגוֹנֵן   120</p>

<p>עַל־אֲכִילֵס וְיִתֵּן לוֹ כֹחַ וּגְבוּרָה, וְלֹא יִפֹּל</p>

<p>לִבּוֹ בְקִרְבּוֹ, וְיֵדַע כִּי לֵב הָאַדִּירִים בָּאֵלִים</p>

<p>טוֹב לוֹ; אַךְ נִקְלִים הֵם אֵלֶּה הָעוֹמְדִים לִימִין אַנְשֵׁי־טְרוֹיָה</p>

<p>אֲשֶׁר הֵסִירוּ עַד־הֵנָּה מֵהֶם אֶת־מִלְחֶמֶת־הַזְּוָעוֹת.</p>

<p>כִּי עַל־כֵּן הֵנָּה יָרַדְנוּ הַיּוֹם מֵאוֹלִימְפּוֹס וַנָּבֹא   125</p>

<p>בְּתוֹךְ הַמִּלְחָמָה, וְלֹא תְאֻנֶּה הַיּוֹם לוֹ כָּל־רָעָה בֵין טְרוֹיִים.</p>

<p>יָבֹא הַיּוֹם, וְהוּא יִשָּׂא וְיִסְבֹּל אֶת־כָּל־אֲשֶׁר גָּזְרָה</p>

<p>עָלָיו הַגְּזֵרָה וְטָוְתָה יוֹם בּוֹ נוֹלַד לְהוֹרָתוֹ;</p>

<p>אַךְ מִפִּי־אֵל אַל־יְגֻנַּב דָּבָר אֵלָיו, אֶל־אֲכִילֵס,</p>

<p>יַעַן כִּי יֵחַת אִם־יִשְׁמַע, כִּי יָצְאוּ בְקֶרֶב הַמַּחֲנֶה  130</p>

<p>אֵלִים לִקְרָאתוֹ, כִּי נוֹרָא מַרְאֵה הָאֵלִים הַנִּגְלִים&quot;.
<br><br />
הֵשִׁיב אֲמָרָיו פּוֹסֵידוֹן, מַרְגִּיז־הָאָרֶץ, וַיַּעַן:</p>

<p>&quot;הֵרָה, אַל־נָא תִּתְהוֹלְלִי בְאִי־תְבוּנָה, וְהִיא לָךְ לֹא יָאָה.</p>

<p>אֵין אֲנִי רוֹצֶה כִּי נֶאֱסֹר אָנוּ הָאֵלִים מִלְחָמָה,</p>

<p>אָנוּ הָאֵלִים הַגְּדוֹלִים, כִּי לָכֵן עָצַמְנוּ מִכֻּלָּם;  135</p>

<p>אוּלָם זֹאת נַעֲשֶׂה: נֵשֵׁב מִנֶּגֶד לָדַעַת מַה יֵּעָשׂ,</p>

<p>הַרְחֵק מֵהֶם עַל־הַר־צוֹפִים, נַנִּיחַ הַקְּרָב לִבְנֵי־אָדָם.</p>

<p>אוּלָם אִם־יִתְגָּר מִלְחָמָה אָרֵס אוֹ פֵיבּוֹס־אַפּוֹלוֹן,</p>

<p>וְעָמְדוּ לְשָׂטָן לַאֲכִילֵס, מִלְּחֹם בַּעֲדוֹ אִם־יַעֲצֹרוּ,</p>

<p>חִישׁ אָז תִּתְלַקַּח בֵּינֵינוּ גַּם אָנוּ מְהוּמַת־מִלְחָמָה  140</p>

<p>וְקֶטֶל־הַזְּוָעוֹת. מְדֻמַּנִי, כִּי הֵמָּה יְמַהֲרוּ לָשׁוּב</p>

<p>אֶל־הָאוֹלִימְפּוֹס, אֶל־קְהַל כָּל־יֶתֶר בְּנֵי־הָאַלְמָוֶת,</p>

<p>יַעַן כִּי תִכְבַּד עֲלֵיהֶם יָדֵנוּ הַקָּשָׁה וְתַכְנִיעֵם&quot;.
<br><br />
סָח, וַיֵּצֵא בְרֹאשָׁם, זֶה כֵּהֶה־הַשֵּׂעָר, בֹּאֲכָה</p>

<p>חוֹמַת הֵרַקְלֵס הָאִישׁ הַנַּעֲלֶה, עֲגֻלָּה וּגְבֹהָה  145</p>

<p>אֲשֶׁר הַטְּרוֹיִים וּפַּלַּס־אַתֵּנָה בָּנוּהָ, לְמַעַן</p>

<p>יַצִּיל אֶת־נַפְשׁוֹ וְנֶחְבָּא מֵאֵימַת מִפְלֶצֶת־הַיַּמִּים,</p>

<p>כַּאֲשֶׁר גֵּרְשָׁה הִיא אוֹתוֹ מִשְּׂפַת־הַיָּם אֶל־הַמִּישׁוֹר.</p>

<p>שָׁמָּה יָשַׁב פּוֹסֵידוֹן וְיַחְדָּו כָּל־יֶתֶר הָאֵלִים,</p>

<p>עוֹטִים סָבִיב לִכְתֵפָם עֲנָנָה חֲשֵׁכָה אֵין־לַחְדֹּר.  150</p>

<p>וְאֵלֶּה יָשְׁבוּ עַל־פִּסְגַּת קַלִּיקוֹלוֹנָה הָרָמָה</p>

<p>סְמוּכִים לְךָ, פֵיבּ־הַקַּשָּׁת וּלְאָרֵס הַמַּחֲרִיב־עָרִים.
<br><br />
כָּכָה יָשְׁבוּ אֲזַי שָׁם אֵלֶּה מוּל אֵלֶּה, וּבְלִבָּם</p>

<p>עֵצָה וְתוּשִׁיָּה, אִם־לַתְחִיל בְּמִלְחֶמֶת־הַדָּמִים הַגְּדוֹלָה.</p>

<p>אֵלֶּה וְאֵלֶּה מְפַגְּרִים, וְאִם־צִוָּה זֶבְס שׁוֹכֵן־הַמְּרוֹמִים. 155
<br><br />
נִמְלָא הָעֵמֶק הַגָּדוֹל וַיַּבְרֵק בִּנְחשֶׁת, וַיְכֻסֶּה</p>

<p>שִׁפְעַת־אָדָם וְסוּסִים, וַתֵּהוֹם הָאָרֶץ מִתַּחַת</p>

<p>כַּפּוֹת הַפּוֹסְעִים. וּשְׁנַיִם גִּבּוֹרֵי־הָעָם בַּגִּבּוֹרִים</p>

<p>נִפְגְּשׁוּ בֵין שְׁנֵי הַמַּחֲנוֹת, בָּאֶמְצַע, וְשׁוֹאֲפִים קְרָבוֹת,</p>

<p>וְהֵמָּה: אֵינֵי בֶן־אַנְכִיס וַאֲכִילֵס הַגִּבּוֹר הַנַּעֲלֶה.   160</p>

<p>קָדַם אֵינֵיאַס וּפָרַץ בְּשֶׁצֶף קֶצֶף, מְנוֹפֵף</p>

<p>רַעְמַת קוֹבָעוֹ הַכָּבֵד, מָגִנּוֹ הָאַדִּיר מִלְּפָנָיו</p>

<p>עוֹטֵר אֶת־חָזוֹ, וְהוּא מֵרִים מְעוֹפֵף אֶת־רֹמַח נְחֻשְׁתּוֹ.</p>

<p>אוּלָם אֲכִילֵס גַּם הוּא הִתְעוֹרֵר כְּאַרְיֵה בְקִצְפּוֹ,</p>

<p>אֲשֶׁר כִּתְּרוּהוּ אֲנָשִׁים הַשּׁוֹאֲפִים מְאֹד לְהַכְחִידוֹ,  165</p>

<p>רַבִּים יָשִׁיתוּ עָלָיו, הָעִיר כֻּלָּה בָּאָה; בַּתְּחִלָּה</p>

<p>יִבֶז לָמוֹ, פּוֹסֵעַ בִּגְאוֹנוֹ, וְאוּלָם אַךְ פְּגָעוֹ</p>

<p>רֹמַח שֶׁהֵטִיל בּוֹ עֶלֶם גִּבּוֹר וְנָשַׁם וְהֶעֱלָה</p>

<p>קֶצֶף עַל־שִׁנָּיו, וְלִבּוֹ, לֶב־גִּבּוֹר, בְּחֻבּוֹ יֵאָנַח,</p>

<p>מַכֶּה בִזְנָבוֹ צַלְעוֹתָיו מִכָּאן וּמִכָּאן וְאֶת בִּרְכָּיו,  170</p>

<p>מְעוֹרֵר אֶת־עַצְמוֹ לַקְּרָב וְלֶאֱסֹר אֶת־הַמִּלְחָמָה,</p>

<p>יְגַלְגֵּל אֶת־עֵינָיו הַגְּדוֹלוֹת בְּעֶבְרָה, יִתְפָּרֵץ אַךְ נִכְחוֹ</p>

<p>לַשְׁמִיד אֶת אַחַד הַגְּבָרִים אוֹ לִפּוֹל בֶּהָמוֹן בַּקָּטֶל, ¬¬–</p>

<p>כָּכָה הֵעִיר בְּאוֹן אֲכִילֵס לְבָבוֹ, לֶב־גֶּבֶר,</p>

<p>לָצֵאת בְּעָזְמָה לִקְרַאת אֵינֵיאַס הַגִּבּוֹר הַמְהֻלָּל.  175</p>

<p>וְכַאֲשֶׁר קָרְבוּ נִפְגָּשׁוּ, בְּחָפְזָם אִישׁ אֶל־רֵעֵהוּ,</p>

<p>פָּתַח הָרִאשׁוֹן אֲכִילֵס מְהִיר־הָרַגְלַיִם וַיְדַבֵּר:</p>

<p>&quot;לָמָּה נִצַּבְתָּ לְנֶגְדִּי, רָחַקְתָּ מֵרַבִּים רֵעֶיךָ,</p>

<p>הַלְהֵאָבֵק פֹּה אִתִּי לְבָבְךָ הוּא יַשִּׁיאֶךָ?</p>

<p>יַעַן כִּי תֹּאמַר גַּם לִמְלֹךְ עַל־טְרוֹיִים מַכְנִיעֵי־הַסּוּסִים, 180</p>

<p>וְעַל־פְּנֵי פְּרִיאַמּוֹס תִּכָּבֵד? וְאִלּוּ גַם הֲרַגְתַּנִי,</p>

<p>לְעוֹלָם לֹא יַפְקִיד בְּיָדְךָ פְּרִיאַמּוֹס הַזָּקֵן אֶת־כְּבוֹדוֹ,</p>

<p>יַעַן כִּי יֵשׁ לוֹ עוֹד בָּנִים, גַּם תַּקִּיף עוֹדֶנּוּ וְלֹא בָעַר.</p>

<p>וְאוּלַי לְךָ נָתְנוּ הַטְּרוֹיִים חֶלְקַת אֲדָמָה מְאֹד טוֹבָה,</p>

<p>יָפָה בִנְטָעִים וּשְׁדֵמָה פוֹרִיָּה כְדֵי תַעַבְדֶנָּה,    185</p>

<p>אוֹתִי נֶפֶשׁ כִּי תַכֶּה? אֲדַמֶּה, זֶה יִקְשֶׁה מִמֶּךָּ.</p>

<p>וְדַע לְךָ, הִנֵּה כְּבָר פַּעַם אֲנִי הֵנַסְתִּיךָ בְּרָמְחִי.</p>

<p>אוּלַי שָׁכַחְתָּ הַיּוֹם, אֲנִי גֵרַשְׁתִּיךָ מֵאַחַר</p>

<p>עֵדֶר הַבָּקָר, וְאַתָּה לְבַדְּךָ, מִתּוֹעֲפוֹת אִידָה</p>

<p>בְּרַגְלַי הַמְּהִירוֹת רְדַפְתִּיךָ, וּבְנוּסְךָ עֵינֶיךָ לֹא תַפְנֶה  190</p>

<p>עַד שֶׁהִגַּעְתָּ לְעִיר לִירְנֵסוֹס; וְאָנֹכִי הֶחֱרַבְתִּי</p>

<p>קִרְיָה זוֹ בְעֶזְרַת אַתֵּנָה וְזֵאוּס בֶּן־קְרוֹנוֹס אָבִינוּ;</p>

<p>הַרְבֵּה נָשִׁים נָהַגְתִּי בַשִּׁבְיָה, קִפַּחְתִּי אֶת־חֻפְשָׁן:</p>

<p>אֶפֶס אֶת־נַפְשְׁךָ מִלְּטוּ זֵאוּס וְיֶתֶר הָאֵלִים.</p>

<p>אוּלָם הַיּוֹם לֹא יְמַלְּטוּ אוֹתְךָ, כַּאֲשֶׁר תֹּאמַר  195</p>

<p>בְּלִבְּךָ, אַתָּה הִשָּׁמַע בְּקוֹלִי וְשׁוּב עַל־עֲקֵבְךָ</p>

<p>אֶל־מֵרֵעֶיךָ בֶהָמוֹן, וְאַל־תּוֹסֵף עוֹד לַעֲמֹד בְּפָנַי</p>

<p>עַד שֶׁבָּאַתְךָ הָרָעָה: נִסָּיוֹן מַחְכִּים אַף־פֶּתִי!&quot;
<br><br />
הֵשִׁיב אֲמָרָיו אֵינֵיאַס וַיִּשָּׂא אֶת־קוֹלוֹ וַיַּעַן:</p>

<p>&quot;אֲבָל, בֶּן־פֵּלֵס, אַל־תֹּאמַר לְהַפְחִיד אוֹתִי בִדְבָרִים, 200</p>

<p>כְּהַפְחֵד הַיֶּלֶד הַקָּטָן, הֲלֹא גַם אָנֹכִי יוֹדֵעַ</p>

<p>לַעֲרֹךְ מִלִּים חֲרִיפוֹת, וְדִבְרֵי חֲרָפוֹת גַּם אֵדַע;</p>

<p>וְיוֹדְעִים גַּם שְׁנֵינוּ אֶת־מוֹצָא רֵעֵהוּ וּמִי־הֵם אֲבוֹתָיו,</p>

<p>דִּבְרֵי אַגָּדָה מְצֻיָּנִים שֶׁסִּפְּרוּ בְנֵי־אָדָם, בְּנֵי־תְמוּתָה;</p>

<p>עֵינַי לֹא רָאוּ הוֹרֶיךָ, וְאַתָּה שֶׁלִּי לֹא רָאִיתָ.     205</p>

<p>אוֹמְרִים עָלֶיךָ, כִּי אַתָּה מִזַּרְעוֹ שֶׁל־פֵּלֵס הַתָּמִים,</p>

<p>וְאִמְךָ תֶּטִּיס הָאֵלָה־בַיַּמִּים יְפַת־הַמַּחְלָפוֹת.</p>

<p>אוּלָם אָנֹכִי – הַבֵּן שֶׁל אַנְכִיסֵס הַגִּבּוֹר הַמְצֻיָּן,</p>

<p>בּוֹ אֶתְפָּאֵרָה, וְאִמִּי־הוֹרָתִי הֲלֹא אַפְרוֹדִיטָה.</p>

<p>אַחַת מִשְּׁתֵּיהֶן הַיּוֹם עוֹד תִּבְכֶּה לִבְנָהּ, לַאֲהוּבָהּ;  210</p>

<p>יַעַן, אֲדַמֶּה, כִּי לֹא נִפָּרֵד אִישׁ מֵרֵעֵהוּ</p>

<p>בְּדִבְרֵי הֲבַאי שֶׁל־קְטַנִּים וּמִן־הַמִּלְחָמָה נִרְחָקָה.</p>

<p>אֶפֶס אִם־תִּרְצֶה וְאַגִּידָה גַּם־זֹאת לְךָ, וְתֵיטִיב לָדַעַת</p>

<p>תּוֹלְדוֹת שִׁבְטֵנוּ, כְּשֵׁם שֶׁיָּדוּעַ הַדָּבָר לָרַבִּים:</p>

<p>רִאשׁוֹן נוֹלַד דַּרְדַּנּוֹס לְזֵאוּס הַכּוֹנֵס־עֲנָנִים,    215</p>

<p>וְהוּא אֶת־דַּרְדַּנְיָה יְסָדָהּ, וְאִלְיוֹן הַקְּדוֹשָׁה הִיא טֶרֶם</p>

<p>תִּהְיֶה בַשָּׂדֶה וְקִרְיָה לְעַמִּים מְדַבְּרִים שְׂפַת־אָדָם,</p>

<p>וְהָיוּ נְחִתִּים בְּמוֹרַד הַר־אִידָה הַמְרֻבֶּה־בִפְלָגִים.</p>

<p>הוֹלִיד דַּרְדַּנּוֹס אֶת־בְּנוֹ אֶת־אֶרִיכְתּוֹנְיוֹס הַמֶּלֶךְ,</p>

<p>וְאֵין אִישׁ כָּמֹהוּ בָּאָרֶץ וּבֵין בְּנֵי־הָאָדָם לָעשֶׁר;</p>

<p>סוּסִים לוֹ רוֹעִים בָּאָחוּ בְשִׂיחַ־הַשָּׂדֶה, סוּסוֹתָיו  220</p>

<p>שְׁלשֶׁת אֲלָפִים מֵינִיקוֹת, וּסְיָחִים שׁוֹבָבִים לָאֵלֶּה.</p>

<p>רָאָה בּוֹרֶאַס סוּסוֹתָיו הָרוֹעוֹת וַיַּחְשֹׁק בָּהֵנָּה,</p>

<p>לָבַש צוּרָתוֹ שֶׁל־סוּס, מַשְׁחִיר־הָרַעְמָה, וּבְעָלָן.</p>

<p>הֵנָּה נִתְעַבְּרוּ מִמֶּנּוּ וְיָלְדוּ לוֹ סְיָחִים שְׁנֵים־עָשָׂר. 225</p>

<p>הֵמָּה קַלּוּ רַגְלֵיהֶם, וּבְחָפְזָם בִּשְׁדֵמָה פוֹרִיָּה,</p>

<p>וְטָסוּ עַל־רָאשֵׁי שִׁבֳּלִים וְלֹא יִגְּעוּ בָאֵלֶּה לְכוֹפְפָן;</p>

<p>וְהָיָה בְשׁוּטָם וּבְעָבְרָם עַל־גַּבֵּי־הַיָּם הָאֵיתָנִים,</p>

<p>וְנָגְעוּ רַגְלֵיהֶם בִּקְצוֹת הַמִּשְׁבָּרִים וְגַלֵּי־הַשֵּׂיבָה.</p>

<p>יֻלַּד לוֹ לְאֶרִיכְתּוֹנְיוֹס טְרוֹס הַמּוֹלֵךְ בַּטְּרוֹיִים.  230</p>

<p>הָיוּ בְנֵי־טְרוֹס הַשְּׁלשָׁה בָּנִים תְּמִימִים גִּבּוֹרִים:</p>

<p>אִילוֹס וְאַסַּרַק וְגָנִימֵדֵס הַדּוֹמֶה־לָאֵלִים,</p>

<p>אֵין אִישׁ בָּאָרֶץ לַיֹּפִי כָמֹהוּ בֵין כָּל־בְּנֵי־תְמוּתָה,</p>

<p>אוֹתוֹ גָזְלוּ הָאֵלִים לִהְיוֹת לְזֵאוּס מוֹזֵג,</p>

<p>בְּשֶׁל מַרְאֵהוּ הַיָּפֶה, כִּי יִשְׁכֹּן עִם־יֶתֶר הָאֵלִים.  235</p>

<p>אִילוֹס גַּם הוּא הוֹלִיד בֵּן, וְהוּא לָאוֹמֶדּוֹן הַתָּמִים.</p>

<p>בְּנֵי־לָאוֹמֶדּוֹן חֲמִשָּׁה, וְהֵמָּה טִיתּוֹנוֹס, פְּרִיאַמּוֹס,</p>

<p>לַמְפּוֹס, קְלִיטִיוֹס וְגַם הִיקֶטָאוֹן מִזַּרְעוֹ שֶׁל־אָרֵס.</p>

<p>אַסַּרַק הוֹלִיד אֶת־קָפִּיס, וּלְקָפִּיס בְּנוֹ הוּא אַנְכִיסֵס.</p>

<p>בְּנוֹ שֶׁל־אַנְכִיסֵס אָנֹכִי, וְהֶקְטוֹר בְּנוֹ שֶׁל־פְּרִיאַמּוֹס. 240</p>

<p>אֵלֶּה הֵמָּה אֲבוֹתַי, אֵלֶּה הֵם דָּמַי לְהִתְפָּאֵר.</p>

<p>אוּלָם כֹּחַ הָאָדָם בִּידֵי זֶבְס לְהַרְבּוֹת וּלְהַפְחִית,</p>

<p>כַּאֲשֶׁר יִישַׁר בְּעֵינָיו, כִּי הוּא הוּא הָאַדִּיר בָּאֵלִים.</p>

<p>אוּלָם מַה נּוֹסִיף וְנַרְבֶּה פִטְפּוּטִים כְּאוֹתָם הַיְלָדִים,</p>

<p>לִהְיוֹת נִצָּבִים בַּקְּרָב בְּטֵלִים בְּמִלְחֶמֶת־הַזְּוָעוֹת.  245</p>

<p>יֵשׁ־לְאֵל יָדֵנוּ לְהַרְבּוֹת חֲרָפוֹת, גַּם־אַתָּה גַּם־אָנִי,</p>

<p>רַבּוֹת מֵהָכִיל בִּסְפִינָה, אֳנִיָּה בַת־מֵאָה מְשׁוֹטִים.</p>

<p>קַלָּה לְשׁוֹנוֹ שֶׁל־אָדָם, וּמִלִּים בְּפִיו מַאֲלִיפוֹת</p>

<p>וְרַבּוֹת לְהַטּוֹת לְכָאן וּלְכָאן אֶל־כָּל־אֲשֶׁר יַחְפֹּץ,</p>

<p>כְּמִלָּה שֶׁיָּצְאָה מִפִּינוּ, תָּשׁוּב וְקָלְטָה אָזְנֵנוּ.   250</p>

<p>אֶפֶס מַה־יּוֹעִילוּנוּ דִבְרֵי הָרִיב וְהַנְּאָצָה,</p>

<p>אֲשֶׁר נָפִיחַ בְּאַפֵּנוּ כְּאוֹתָן הַנָּשִׁים הַנִּצּוֹת,</p>

<p>אַפָּן כִּי יִבְעַר בְּלִבָּן, חֲמָתָן אוֹכֶלֶת הַנֶּפֶשׁ,</p>

<p>יָצֹא תֵצֶאנָה לָרְחוֹב, וְשָׁם תִּתְקוֹטֵטְנָה וְטוֹפְלוֹת</p>

<p>שֶׁקֶר וֶאֱמֶת גַּם יַחְדָּו אִשָּׁה עַל־רְעוּתָהּ בַּחֲמָתָהּ.  255</p>

<p>אַךְ בִּדְבָרֶיךָ לְעוֹלָם בְּעַד כֹּחִי לֹא תַעֲצוֹרָה,</p>

<p>עַד־שֶׁתֵּצֵא לִקְרָאתִי בַנְּחשֶׁת. וְעַתָּה נָחִישָׁה</p>

<p>נִבְחַן אִישׁ אֶת־רֵעֵהוּ בְכִידוֹן־הַנְּחשֶׁת הַשָּׁנוּן!&quot;
<br><br />
סָח, וַיָּטֶל אֶת־רָמְחוֹ הָאֵיתָן אֶל צִנַּת־הָאֵימָה;</p>

<p>הָמְתָה הַצִּנָּה אֲיֻמּוֹת מִמַּחַץ עֹקֶץ חֲנִיתוֹ,     260</p>

<p>הֵרִים בֶּן־פֵּלֵס בְּיָדוֹ הַקָּשָׁה הַצִּנָּה הַגְּדוֹלָה,</p>

<p>נִבְהֲלָה נַפְשׁוֹ, כִּי אָמַר אֲשֶׁר עוֹד יַחְדֹּר וְחָלַף</p>

<p>רֹמַח אֵינֵיאַס הַנָּדִיב, זֶה אֶרֶךְ־הַצֵּל, אֶת־הַצִּנָּה.</p>

<p>הוֹי, חֲסַר־לֵב אֲשֶׁר שָׁכַח וּבְלִבּוֹ לֹא הִרְגִּישׁ וּבְנַפְשׁוֹ,</p>

<p>קָשֶׁה לִנְגֹּעַ בְּמַתְּנוֹת הָאֵלִים רַבּוֹת הַתְּהִלָּה,    265</p>

<p>אַף לֹא בְּנָקֵל יַכְנִיעוּן וְיֶהְדֳּפוּן בְּנֵי־אָדָם בְּנֵי־תְמוּתָה.</p>

<p>רֹמַח אֵינֵי אִישׁ־הַקְּרָבוֹת הָאָיֹם לֹא חָלַף וְלֹא חָדַר</p>

<p>צִנַּת הָאִישׁ, כִּי עֲצָרוֹ הַזָּהָב, הוּא מַתְּנַת־הָאֵלִים.</p>

<p>חָלַף שְׁתֵּי שִׁכְבוֹתֶיהָ, וְנוֹתְרוּ עוֹד שָׁלשׁ הַשְּׁכָבוֹת,</p>

<p>יַעַן כִּי עָשָׂה הֵפֵיסְטוֹס הַצִּנָּה לָהּ חָמֵשׁ שְׁכָבוֹת:  270</p>

<p>שְׁתַּיִם נְחשֶׁת – עֶלְיוֹנוֹת, וּשְׁתַּיִם שֶׁל־בְּדִיל הַתַּחְתּוֹנוֹת,</p>

<p>וְשִׁכְבָה תִיכוֹנָה שֶׁל־זָהָב, וְהִיא עָצְרָה בְעַד רֹמַח־הַמֵּילָה.
<br><br />
הֵטִיל אֲכִילֵס גַּם הוּא אֶת־רָמְחוֹ הַמַּאֲרִיךְ־צִלּוֹ,</p>

<p>פָּגַע בְּמָגֵן אֵינֵיאַס הֶעָשׂוּי בְּעִגּוּל מִסָּבִיב,</p>

<p>פָּגַע בִּשְׂפָתוֹ, בַּמָּקוֹם שָׁם דַּקָּה בְיוֹתֵר נְחֻשְׁתּוֹ,   275</p>

<p>דַּקָּה גַם שִׁכְבַת הָעוֹר, וַתַּחְדֹּר מֵילַת הַר־פֵּלְיוֹן,</p>

<p>חָלְפָה הַמָּגֵן – וּבְקוֹל נִתְפַּקַּע מִכֹּבֶד הַמַּכָּה.</p>

<p>כָּפַף אֶת־עַצְמוֹ אֵינֵיאַס וַיִּתְכַּס בַּמָּגֵן, וַיֶּחֱרַד,</p>

<p>נִבְעָת; וַיַּעֲבֹר הַכִּידוֹן מִמַּעַל לִכְתֵפוֹ וָהָלְאָה,</p>

<p>נִמְעַךְ בָּאָרֶץ בִּמְעוּפוֹ, וַיַּחֲלֹף הַשְּׁכָבוֹת הַשְּׁתַּיִם  280</p>

<p>אֲשֶׁר לַמָּגֵן הַמַּעֲטִיר, וְהוּא נִמְלַט מֵרֹמַח אַדִּירִים.</p>

<p>קָם וְהִתְיַצֵּב כִּי פָחַד, וְעֵינָיו חָשְׁכוּ בְחוֹרֵיהֶן</p>

<p>לִרְאוֹת אֵיךְ קָרַב הַכִּידוֹן אֵלָיו; וְאוּלָם אֲכִילֵס</p>

<p>פָּרַץ, הִתְנַפֵּל וַיּוֹצֵא אֶת־חַרְבּוֹ הַשְּׁנוּנָה מִנְּדָנָהּ,</p>

<p>קוֹרֵא בְקוֹלוֹ נוֹרָאוֹת. וַיִּתְפֹּס אֵינֵי אֶבֶן קֶלַע,  285</p>

<p>רֶגֶב מִדּוֹת, וּשְׁנַיִם לֹא יִשָּׂאוּהוּ אֲנָשִׁים</p>

<p>אֵלֶּה הַחַיִּים כַּיּוֹם, הוּא בְנָקֵל טִלְטְלוֹ לְבַדּוֹ.</p>

<p>וְהָיָה אֵינֵי אָז מִשְׂתָּעֵר וְזוֹרֵק הָאֶבֶן בְּקוֹבָעוֹ</p>

<p>אוֹ בְצִנָּתוֹ, שֶׁהָיוּ מְמַלְּטִים אוֹתוֹ מִמָּוֶת,</p>

<p>וְהָיָה מִתְעוֹרֵר בֶּן־פֵּלֵס, מַכֵּהוּ נֶפֶשׁ בְּחַרְבּוֹ,  290</p>

<p>אִלּוּ לֹא רָאָם פּוֹסֵידוֹן מַרְגִּיז־הָאָרֶץ וּמִהֵר,</p>

<p>פָּתַח וְאָמַר מִיָּד לִבְנֵי־הָאַלְמָוֶת וַיַּעַן:</p>

<p>&quot;אוֹי לִי, צַר לִי עַל־אֵינֵי עַל־בְּנוֹ שֶׁל־אַנְכִיסֵס הָאַדִּיר,</p>

<p>תֵּכֶף יֵרֵד שְׁאוֹלָה, כִּי בְנוֹ שֶׁל־פֵּלֵס יַכְנִיעוֹ,</p>

<p>יַעַן כִּי שָׁמַע בְּקוֹל אַפּוֹלוֹן הַנּוֹגֵף־מֵרָחוֹק.  295</p>

<p>הוֹי חֲסַר־לֵב, כִּי לֹא זֶה יְפַלְּטוֹ מִשְּׁאוֹל וַאֲבַדּוֹן!</p>

<p>אוּלָם שַׁלָּמָה זֶה יִסְבֹּל עַל־לֹא חָמָס בְּכַפָּיו בְּתֻמָּתוֹ,</p>

<p>בְּאַשְׁמַת אֲחֵרִים, וְהוּא הָיָה תָמִיד מַרְבֶּה וּמַקְרִיב</p>

<p>קָרְבַּן שְׁלָמִים לָאֵלִים הַשּׁוֹכְנִים־בְּרַחֲבֵי־שָׁמָיִם?</p>

<p>הָבָה נָחוּשָׁה לוֹ לְעֶזְרָה וְנִפְדֶּה אֶת־נַפְשׁוֹ מִמָּוֶת.  300</p>

<p>לָמָּה זֶה יִחַר עוֹד בָּנוּ אַפּוֹ שֶׁל־זֶבְס, אִם־אֲכִילֵס</p>

<p>בְּנוֹ שֶׁל־פֵּלֵס יַכֶּנּוּ; לֹא נִגְזְרָה עָלָיו הַגְּזֵרָה,</p>

<p>וְשֵׁם לְדַרְדַּנּוֹס לֹא יֹאבַד, וְזַרְעוֹ לֹא יָסוּף מֵאָרֶץ,</p>

<p>יַעַן כִּי זֵאוּס אֲהֵבוֹ מִכָּל־בְּנֵי־הָאָדָם בָּאָרֶץ</p>

<p>אֲשֶׁר לוֹ יֻלְּדוּ וְהָיוּ מִכָּל־בְּנוֹת־הָאָדָם, בְּנוֹת־תְּמוּתָה. 305</p>

<p>אוּלָם מָאַס בֶּן־קְרוֹנוֹס בְּשֵׁבֶט פְּרִיאַמּוֹס וּשְׂנָאוֹ,</p>

<p>עַתָּה יִמְלוֹךְ אֵינֵיאַס בְּכֹחַ עַל־כָּל־אַנְשֵׁי־טְרוֹיָה,</p>

<p>גַּם בְּנֵי־בָנָיו וְכָל־יוֹצְאֵי חֲלָצָיו הַבָּאִים אַחֲרֵיהֶם&quot;.
<br><br />
עָנְתָה הֵרָה הַגְּבִירָה גִדְלַת־הָעַיִן וַתֹּאמֶר:</p>

<p>&quot;מַרְגִּיז־הָאָרֶץ, הִוָּעֵץ אַתָּה בִלְבָבְךָ וְתִגְזֹר    310</p>

<p>גּוֹרַל אֵינֵי, אִם־לְמַלֵּט אֶת־נַפְשׁוֹ אוֹ תִתֵּן וְיִפֹּל</p>

<p>בְּחֶרֶב אֲכִילֵס בֶּן־פֵּלֵס, וְאִם־גַּם מְאֹד עָצְמוּ זְרוֹעוֹתָיו.</p>

<p>הִנֵּה נִשְׁבַּעְנוּ גַם שְׁנֵינוּ לֹא אַחַת וּשְׁתַּיִם הַשְּׁבוּעָה</p>

<p>לִפְנֵי כָל־בְּנֵי־הָאַלְמָוֶת, אָנֹכִי וּפַּלַּס־אַתֵּנָה,</p>

<p>אֲשֶׁר לֹא־נִמְנַע לְעוֹלָם אֶת־יוֹם הָעֲבָרוֹת מִטְּרוֹיִים, 315</p>

<p>גַּם אִם־תִּיקַד עִיר טְרוֹיָה בִּיקוֹד הַזְּוָעות הַיּוֹקֵד</p>

<p>וְעָלְתָה עַל־מוֹקְדָהּ הִצִּיתוּ אֲכַיִּים אַדִּירֵי־הַקְּרָבוֹת&quot;.
<br><br />
שָׁמַע דְּבָרֶיהָ פּוֹסֵידוֹן, מַרְגִּיז־הָאָרֶץ, וַיְמַהֵר,</p>

<p>יָרַד אֶל־הַמַּעֲרָכָה וּמְהוּמַת הָרְמָחִים בִּמְעוּפָם,</p>

<p>בָּא אֶל־הַמָּקוֹם שָׁם עָמְדוּ אֵינֵי וַאֲכִילֵס הַמְּהֻלָּל.  320</p>

<p>תֵּכֶף פָּרַשׂ עַל־עֵינֵי אֲכִילֵס בֶּן־פֵּלֵס הַגִּבּוֹר</p>

<p>אֵימָה חֲשֵׁכָה; וַיּוֹצֵא אֶת־רֹמַח הַמֵּילָה וְהַנְּחשֶׁת</p>

<p>מִנִּי מָגֵן אֵינֵיאַס הַנָּדִיב בְּנוֹ שֶׁל־אַנְכִיסֵס,</p>

<p>וַיַּנִּיחֵהוּ אֶל־רַגְלֵי אֲכִילֵס בֶּן־פֵּלֵס הַגִּבּוֹר;</p>

<p>הֵרִים אֲזַי אֶת־אֵינֵיאַס מֵעַל־פְּנֵי הָאָרֶץ לַמְּרוֹמִים 325</p>

<p>וַיִּשָּׂאֵהוּ, וְהוּא מוּעָף בְּטַלְטֵלַת יַד בֶּן־הָאַלְמָוֶת</p>

<p>מָרוֹם עַל־רַבּוֹת מַעַרְכוֹת גִּבּוֹרִים וְרַבִּים הַסּוּסִים,</p>

<p>עַד־קְצֵה גְבוּל הַמִּלְחָמָה הַכְּבֵדָה וְרַבַּת־הַסָּעַר,</p>

<p>וְעָמְדוּ שָׁם הַקַּבְקוֹנִים מִזְדַּיְּנִים לָרֶדֶת לַשָּׁעַר.</p>

<p>קָרַב וַיַּעֲמֹד אֶצְלוֹ פּוֹסֵידוֹן מַרְגִּיז־הָאָרֶץ,  330</p>

<p>נָשָׂא אֶת־קוֹלוֹ וַיְדַבֵּר אֶת־אִמְרוֹת־הַכָּנָף וַיֹּאמֶר:</p>

<p>&quot;מִי הוּא הָאֵל שֶׁהִתְעֲךָ, אֵינֵי בֶן־אַנְכִיסֵס, כִּי תֵצֵא</p>

<p>לֶאֱסֹר קְרָב בַּאֲכִילֵס הַגִּבּוֹר מְהִיר־הָרַגְלַיִם,</p>

<p>כֹּחוֹ גָדַל מִכֹּחֲךָ, וְהוּא יָקָר לָאֵלִים מִמֶּךָּ?</p>

<p>הִסֹּג תִּסֹּג מִפָּנָיו בְּכָל־מָקוֹם אֲשֶׁר תִּפְגְּשֶׁנּוּ, 335</p>

<p>לְמַעַן לֹא תֵרֵד לְמִשְׁכְּנוֹת הַדֵס גַּם לַמְרוֹת הַגְּזֵרָה.</p>

<p>אוּלָם בְּבֹא יוֹם־אֲכִילֵס, וְקִדְּמוֹ הַמָּוֶת וְהַגְּזֵרָה,</p>

<p>תַרְהִיב בְּנַפְשְׁךָ עֹז וְנִלְחַמְתָּ בֵּין כָּל־הַחֲלוּצִים,</p>

<p>יַעַן אֵין אִישׁ בָּאֲכַיִּים אֲשֶׁר יַכֶּכָּה מִלְּבַדּוֹ&quot;.
<br><br />
כָּכָה הִבִּיעַ, וַיְגַל לוֹ הַדְּבָרִים וַיַּעַל מֵעָלָיו. 340</p>

<p>מִהֵר וְהֵסִיר הַחשֶׁךְ הָאָיֹם מֵעֵינֵי אֲכִילֵס.</p>

<p>פָּקַח אֶת־עֵינָיו הַגְּדוֹלוֹת לִרְוָחָה, הִתְבּוֹנֵן מִסָּבִיב,</p>

<p>זָעַם, הִתְעַבֵּר וַיֹּאמֶר, מְדַבֵּר אֶל־נַפְשׁוֹ הַנְּדִיבָה:</p>

<p>&quot;אוֹיָה־לִּי, גְּדוֹלוֹת נִפְלָאוֹת רָאִיתִי בְעֵינַי הַפָּעַם;</p>

<p>הִנֵּה חֲנִיתִי מֻנַּחַת פֹּה עַל־הָאָרֶץ, וְהַגִּבּוֹר    345</p>

<p>אֲשֶׁר נִכְסַפְתִּי לְהָרְגוֹ, הֵטַלְתִּי בוֹ רָמְחִי – אֵינֶנּוּ.</p>

<p>אָכֵן, חָבִיב אֵינֵיאַס עַל־בְּנֵי־הָאַלְמָוֶת הָאֵלִים;</p>

<p>אוָּלם אָנֹכִי אָמַרְתִּי בְלִבִּי אַךְ שֶׁקֶר יִתְהַלָּל.</p>

<p>יָנוּס עַל־נַפְשׁוֹ! לְעוֹלָם לֹא יַעֲרֹב לִבּוֹ לְהִלָּחֵם</p>

<p>אִתִּי, וּבְנוּסוֹ הֵן נַפְשׁוֹ תָגִיל כִּי נִמְלַט מִמָּוֶת.  350</p>

<p>הָבָה אֶפְקֹד אֶל־עַם הַדַּנָּאִים הַשּׁוֹאֲפִים־קְרָבוֹת</p>

<p>וְאֶבְחַן אֶת־יֶתֶר הַטְּרוֹיִים, כִּי אֵצֵא אֲלֵיהֶם בֶּחָרֶב&quot;.
<br><br />
מִלֵּל, חָשׁ אֶל־הַמַּעֲרָכָה, מְעוֹדֵד שָׁם גֶּבֶר וָגָבֶר:</p>

<p>&quot;הוֹי, הָאֲכַיִּים הַנְּדִיבִים, אַל־תִּרְחֲקוּ כֵן מִן־הַטְּרוֹיִים!</p>

<p>גֶּבֶר בְּגֶבֶר יִלָּחֵם, הִשְׁתּוֹקְקוּ לֶאֱסֹר מִלְחָמָה!    355</p>

<p>קָשֶׁה מִמֶּנִּי לְבַדִּי, וְאִם־גַּם גָּבַרְתִּי עָצַמְתִּי,</p>

<p>לִפְרֹץ בְּהָמוֹן כָּזֶה וְלִלְחֹם בְּכֻלָּם; הֲיוּכַל</p>

<p>אָרֵס גַּם הוּא, וְאִם־גַּם בֶּן־אֵלִים, גַּם פַּלַּס־אַתֵּנָה</p>

<p>לַעֲצֹר כֹּחַ וְלַעֲמֹד בְּלֹעַ כָּזֶה שֶׁל־הַקָּטֶל?</p>

<p>אוּלָם כְּכָל־אֲשֶׁר אוּכַל וּכְכָל־אֲשֶׁר בְּיָדַי וּבְרַגְלַי,  360</p>

<p>אֲשֶׁר בְּכֹחִי זֹאת אֶעֱשֶׂה, וּמֻבְטְחַנִי, אֲמַלֵּא.</p>

<p>הִנְנִי בָא וַאֲבַקַּע בַּמַּעֲרָכָה, סְבוּרַנִי,</p>

<p>אֲשֶׁר לֹא יָשִׂישׂ גַּם אִישׁ מִן־הַטְּרוֹיִים הַקָּרֵב אֶל־רָמְחִי&quot;.
<br><br />
כָּכָה הִבִּיעַ מְעוֹדְדָם; וְהֶקְטוֹר הַמַּזְהִיר מְצַוֶּה</p>

<p>בְּקוֹל רָם לַטְּרוֹיִים, מַבְטִיחַ לָצֵאת לַקְּרָב עִם־אֲכִילֵס:  365</p>

<p>&quot;אַנְשֵׁי טְרוֹיָה הַגֵּאִים, אַךְ אֶת־אֲכִיל אַל־תִּירָאוּ!</p>

<p>יֵשׁ לְאֵל יָדִי לִלְחֹם בִּדְבָרִים גַּם בִּבְנֵי־אֵלִים,</p>

<p>אוּלָם בְּכִידוֹן מַה־יִּכְבַּד, יַעַן כִּי עָצְמוּ מִמֶּנִּי.</p>

<p>אָכֵן אֲכִילֵס גַּם הוּא לֹא כָל־אֲשֶׁר יֹאמַר יְקַיֵּם;</p>

<p>אֶלָּא יֵשׁ אֲשֶׁר יְקַיֵּם, וְיֵשׁ אֲשֶׁר הִתְחִיל וְלֹא יַשְׁלִים.  370</p>

<p>הִנְנִי יוֹצֵא לִקְרָאתוֹ, וְאִם־זְרוֹעוֹ כְאֵשׁ וְשַׁלְהֶבֶת,</p>

<p>זְרוֹעוֹ כְאֵשׁ וְשַׁלְהֶבֶת וְעֻזּוֹ כַבַּרְזֶל הַנּוֹצֵץ!&quot;
<br><br />
כָּכָה הִבִּיעַ מְעוֹדְדָם, וְהַטְּרוֹיִים הֵנִיפוּ לְמַעְלָה</p>

<p>אֶת־כִּידוֹנֵיהֶם, וַיִּגְדַּל הַשָּׁאוֹן וַתַּעַל עֲנוֹתָם.</p>

<p>קָרַב פֵיבּוֹס־אַפּוֹלוֹן אֶל־הֶקְטוֹר, וַיַּעַן וַיֹּאמֶר:  375</p>

<p>&quot;הֶקְטוֹר, אַל־תֹּאמַר הַכּוֹת בַּאֲכִילֵס שָׁם בֵּין הַחֲלוּצִים!</p>

<p>פְּגַע בּוֹ בֶהָמוֹן וּבְקֶרֶב שְׁאוֹן הַמִּלְחָמָה וְהַקָּטֶל,</p>

<p>פֶּן־יַכְנִיעֲךָ בְרָמְחוֹ אוֹ בְחַרְבּוֹ כִּי יִקְרַב אֵלֶיךָ!&quot;
<br><br />
כָּכָה הִבִּיעַ; וְהֶקְטוֹר נִבְעַת מִפַּחַד, כִּי שָׁמַע</p>

<p>קוֹל הָאֵל אֲשֶׁר דִּבֵּר, וַיָּשָׁב, הִתְעָרֵב בֶּהָמוֹן.  380</p>

<p>אֶפֶס אֲכִילֵס הִתְנַפֵּל בְּכֹחַ עַל־צִבְאוֹת הַטְּרוֹיִים,</p>

<p>קוֹלוֹ מֵרִיעַ נוֹרָאוֹת, וַיַּךְ אֶת־אִיפִיטְיוֹן הָרִאשׁוֹן,</p>

<p>בְּנוֹ שֶׁל־אוֹטְרִינְטֵס, הַגִּבּוֹר הַמְּפַקֵּד עַל־רַבִּים עֲמָמִים,</p>

<p>יָלְדָה נִימְפַת־הַמַּיִם לְאוֹטְרִינְטֵס מְקַרְקֵר־הֶעָרִים</p>

<p>בְּאֶרֶץ הִידָה הַבְּרוּכָה וּלְרַגְלֵי הַטְּמוֹלוֹס הַשָּׁלוּג.  385</p>

<p>מְחָצוֹ אֲכִילֵס, כְּשֶׁזֶּה מִשְׂתָּעֵר עָלָיו, וּבְרָמְחוֹ</p>

<p>בְּאֶמְצַע רֹאשׁוֹ – בַּתָּוֶךְ, לִשְׁנַיִם גֻּלְגָּלְתּוֹ נִבְקָעָה.</p>

<p>נָפַל בְּרַעַשׁ וּבְקוֹל, וַאֲכִילֵס הַנַּעֲלֶה הֵרִיעַ:</p>

<p>&quot;שְׁכַב, בֶּן־אוֹטְרִינְטֵס, הָאָיֹם בֵּין כָּל־בְּנֵי־הָאָדָם בָּאָרֶץ!</p>

<p>פֹּה קִדֶּמְךָ הַמָּוֶת, בִּרְכַּיִם קִדְּמוּךָ – לְחוֹף יָם    390</p>

<p>בְּאֶרֶץ גִּיגֵיָה, שֶׁשָּׁם נַחֲלָתְךָ, חֶלְקַת אָבִיךָ,</p>

<p>אֵצֶל מְעַרְבּוֹלוֹת־הֶרְמוֹס וְהִילוֹס הַבְּרוּכָה בַדָּגָה&quot;.
<br><br />
כָּכָה הֵרִיעַ, אַךְ עֵינֵי הַלָּז הֶאֱפִילָן הַמָּוֶת.</p>

<p>וְסוּסֵי בְנֵי־הָאֲכַיִּים וְאוֹפַנֵּי הָרֶכֶב רְמָסוּהוּ</p>

<p>בְּרֹאשׁ הַמַּעֲרָכָה. וְאַחֲרָיו מָחַץ אֶת־בְּנוֹ שֶׁל־אַנְטֵנוֹר, 395</p>

<p>אֶת־דֵּמוֹלֶאוֹן הַנָּדִיב, הָרַב־לְהוֹשִׁיעַ בַּקָּטֶל,</p>

<p>דָּקַר בָּרַקָּה וְדֶרֶךְ קוֹבָעוֹ בֵין לְחָיֵי הַנְּחשֶׁת,</p>

<p>אֶפֶס לֹא עָצְרָה הַנְּחשֶׁת בָּרֹמַח, כִּי עָבַר וְחָלַף</p>

<p>עֻקְצוֹ עֶצֶם גֻּלְגָּלְתּוֹ, וּמֹחוֹ הִתְעָרֵב בְּדָמָיו,</p>

<p>כֻּלּוֹ מְגֹאָל – הִכְנִיעוֹ, בִּהְיוֹתוֹ מִשְׂתָּעֵר בַּקָּטֶל.  400</p>

<p>אַחֲרֵי־כֵן מָחַץ בְּרָמְחוֹ אֶת־הִפּוֹדַמַּס בְּגַבּוֹ,</p>

<p>כַּאֲשֶׁר קָפַץ מֵרִכְבּוֹ וַיִּפֶן לוֹ עָרְפּוֹ בְנוּסוֹ.</p>

<p>נָפַח זֶה רוּחוֹ וְגָעָה, כַּאֲשֶׁר יִגְעֶה שׁוֹר־פָּר</p>

<p>עֵת יִמְשְׁכוּהוּ הַנְּעָרִים בִּזְרוֹעַ נְטוּיָה אֶל־מִזְבַּח</p>

<p>מוֹשֵׁל הֵלִיקָה, וְשָׂמַח לְבָבוֹ שֶׁל־מַרְגִּיז־הָאָרֶץ – 405</p>

<p>כָּכָה גָּעֹה אָז יִגְעֶה הַלָּז טֶרֶם נָפַח אֶת־רוּחוֹ.</p>

<p>טָס וְהִשְׂתָּעֵר בְּרָמְחוֹ עֲלֵי פּוֹלִידוֹרוֹס הַנַּעֲלֶה</p>

<p>בְּנוֹ שֶׁל־פְּרִיאַמּוֹס, וְאָבִיו עֲצָרוֹ מִבֹּא בַמִּלְחָמָה</p>

<p>יַעַן כִּי הָיָה בֶּן־זְקוּנָיו, הַקָּטָן בַּבָּנִים לוֹ הָיוּ,</p>

<p>אוֹתוֹ אָהַב מִכֻּלָּם, וְהִצְטַיֵּן בְּרַגְלָיו הַקַּלּוֹת,  410</p>

<p>עַתָּה מִטִּפְּשׁוּת שֶׁל־יַלְדוּת לְהַרְאוֹת אֶת־רַגְלָיו כִּי קַלּוּ</p>

<p>שָׁקַק בֵּין קְהַל הַחֲלוּצִים עַד נָפְחוֹ אֶת־נַפְשׁוֹ בַּקָּטֶל.</p>

<p>בְּרָמְחוֹ הֲלָמוֹ אֲכִילֵס הַנַּעֲלֶה קַל־הָרַגְלָיִם,</p>

<p>דְּקָרוֹ בְגַבּוֹ, בִּמְקוֹם שָׁם פֻּרְפּוֹת הַזָּהָב מִתְחַבְּרוֹת,</p>

<p>עָלָיו מְהַדְּקוֹת סֹחַרְתּוֹ, הַשִּׁרְיָן הַכָּפוּל הַסּוֹכֵךְ.  415</p>

<p>חָלַף הַכִּידוֹן אֶת־גּוּפוֹ וַיֵּצֵא אֶל־אֵצֶל טַבּוּרוֹ.</p>

<p>גָּעָה וְקָרַס עַל־בִּרְכָּיו, וְהֶאֱפִיל עָלָיו הַמָּוֶת</p>

<p>בְּעַנְנֵי־שְׁחוֹר, אַךְ בְּנָפְלוֹ עוֹד יָדָיו תֹּאחַזְנָה אֶת־מֵעָיו.
<br><br />
רָאָה הֶקְטוֹר אֶת־אָחִיו, אֶת־פּוֹלִידוֹרוֹס, וְהִנֵּה</p>

<p>אוֹחֵז בְּכַפָּיו אֶת־מֵעָיו וְנוֹפֵל עַל־פְּנֵי הָאֲדָמָה,  420</p>

<p>הֵלִיט הֶעָנָן הַשָּׁחֹר אֶת־עֵינָיו, לֹא עָצַר עוֹד כֹּחַ</p>

<p>לַעֲמֹד לִשְׁהוֹת מֵרָחוֹק, בָּא וְעַל־אֲכִילֵס הִשְׂתָּעֵר,</p>

<p>נוֹפֵף בְּרָמְחוֹ הַשָּׁנוּן וְדוֹמֶה לְאֵשׁ. וַאֲכִילֵס</p>

<p>רָאָה אוֹתוֹ מִשְׂתָּעֵר, וַיִּשָּׂא אֲמָרָיו, הֵרִיעַ:</p>

<p>&quot;הִנֵּה הַגֶּבֶר שֶׁהִדְאִיב אֶת־לִבִּי מִכָּל־בְּנֵי־הָאָדָם: 425</p>

<p>הִכָּה אֶת־רֵעִי עֲמִיתִי שֶׁאָהֲבָה נַפְשִׁי, אַל־נוֹסִיף</p>

<p>לִרְחֹק אִישׁ מֵרֵעֵהוּ אֶל־אָרְחוֹת מִלְחָמָה וָקָרֶץ!&quot;
<br><br />
זְעוּמוֹת הִתְבּוֹנֵן בְּהֶקְטוֹר הַגֶּבֶר הַנַּעֲלֶה וְקָרָא:</p>

<p>&#8220;קָרְבָה, גְּשָׁה־נָּא אֵלַי, וּתְמַהֵר תְּבוֹאֲךָ הָרָעָה!&#8221;
<br><br />
אֶפֶס הֶקְטוֹר לֹא חַת, עָנָהוּ מְנוֹפֵף־הַקּוֹבָע:  430</p>

<p>&quot;בְּנוֹ שֶׁל־פֵּלֵס, אַל־תֹּאמַר לְהַפְחִיד אוֹתִי בִדְבָרִים</p>

<p>כְּהַפְחֵד הַיֶּלֶד הַקָּטָן, הֲלֹא גַם אָנֹכִי יוֹדֵעַ</p>

<p>לַעֲרֹךְ מִלִּים חֲרִיפוֹת וְדִבְרֵי חֲרָפוֹת גַּם אֵדַע.</p>

<p>אַתָּה עָצַמְתָּ מִמֶּנִּי, אָנֹכִי קָטֹנְתִּי מִמֶּךָּ.</p>

<p>אוּלָם כָּל־אֵלֶּה הַבָּאוֹת יָלִינוּ בְחֵיקָם שֶׁל־אֵלִים, 435</p>

<p>אִם־לֹא אָנֹכִי, וְאִם־גַּם קָטֹנְתִּי, אֶת־נַפְשְׁךָ אֶקַּח</p>

<p>בְּרָמְחִי אֲשֶׁר בְּיָדִי, כִּי גַם לַחֲנִיתִי חֹד שָׁנוּן!&quot;
<br><br />
דִּבֶּר וַיְנוֹפֵף אֶת־רָמְחוֹ וַיָּטֶל; אַךְ פַּלַּס־אַתֵּנָה</p>

<p>נָפְחָה בוֹ וַתְּשִׁיבֵהוּ מֵעִם אֲכִילֵס הַמְהֻלָּל,</p>

<p>רַכּוֹת נָשְׁבָה בְּהֶבֶל פִּיהָ, וַיָּשָׁב אֶל־הֶקְטוֹר  440</p>

<p>הָאֱלֹהִי וַיִּפֹּל לְרַגְלָיו. הִתְפָּרֵץ אֲכִילֵס</p>

<p>נִכְחוֹ, נַפְשׁוֹ כִּי חָשְׁקָה לָקַחַת אֶת־חַיָּיו מִמֶּנּוּ,</p>

<p>הִרְעִים נוֹרָאוֹת בְּקוֹלוֹ; אַךְ פֵיבּוֹס־אַפּוֹלוֹן הֲדָפוֹ</p>

<p>בְּנָקֵל, כְּיַד אֵלִים אַדִּירִים, וַיַּאֲפֵל עָלָיו בְּעַב עָנָן.</p>

<p>שָׁלשׁ פְּעָמִים הִשְׂתָּעֵר עָלָיו אֲכִילֵס הַמָּהִיר   445</p>

<p>בְּרֹמַח נְחֻשְׁתּוֹ, וְשָׁלשׁ פְּעָמִים הִבְקִיעַ עַב עָנָן;</p>

<p>אַךְ בְּהִשְׂתָּעֲרוֹ פַּעַם רְבִיעִית וְדוֹמֶה לְדֵימוֹן,</p>

<p>קוֹלוֹ הֵרִיעַ נוֹרָאוֹת, וַיְדַבֵּר אֶת־אִמְרוֹת־הַכָּנָף:</p>

<p>&quot;שׁוּב נִמְלַטְתָּ מִמָּוֶת, הַכֶּלֶב, וְאִם־גַּם מְאֹד קָרְבָה</p>

<p>רָעָה עָדֶיךָ, כִּי שׁוּב הִצִּילְךָ פֵיבּוֹס־אַפּוֹלוֹן!   450</p>

<p>וַדַּאי אֵלָיו תִּתְפַּלֵּל, כִּי תֵצֵא בִתְשׁוּאוֹת כִּידוֹנִים:</p>

<p>אֲנִי אֲמַגֶּרְךָ, כִּי נָשׁוּב נִפָּגֵשׁ עוֹד פַּעַם,</p>

<p>אִם־יֵשׁ בָּאֵלִים אֵל אֶחָד הַיּוֹצֵא גַם אִתִּי לְעֶזְרָתִי!</p>

<p>עַתָּה אַשְׁמִיד אֲחֵרִים, כָּל־אֵלֶּה אֲשֶׁר אַדְבִּיקָה&quot;.
<br><br />
סָח, וַיִּמְחַץ בְּרָמְחוֹ אֶת־דְּרִיאוֹפְּס בְּעָרְפּוֹ בָּאֶמְצָע. 455</p>

<p>תֵּכֶף נָפַל לְרַגְלָיו, וַיִּטּשׁ אוֹתוֹ אֲכִילֵס.</p>

<p>טָשׂ עַל־דֵּמוּכוֹס הַגָּדוֹל וְהָעִזּוּז, עַל־בְּנוֹ שֶׁל־פִילֵטוֹר,</p>

<p>בְּרָמְחוֹ הַשָּׁנוּן פְּצָעָהוּ בְּבִרְכּוֹ, וַיּוֹסֵף לְהַכּוֹת</p>

<p>בְּחַרְבּוֹ הַגְּדוֹלָה וְהַקָּשָׁה וַיִּקַּח מִמֶּנּוּ אֶת־נַפְשׁוֹ.</p>

<p>אַחֲרֵי־כֵן מִגֵּר לָאָרֶץ אֶת־שְׁנֵי בְנֵי־בִּיאַס מֵרִכְבָּם,  460</p>

<p>אֶת־לֵאוֹגוֹן וְאֶת־דַּרְדַּנּוֹס, וְהֵמָּה הַשְּׁנַיִם שְׁנֵי־אַחִים:</p>

<p>דָּקַר אֶת־זֶה בַּחֲנִיתוֹ, וְהָרַג אֶת־זֶה בַמַּאֲכָלֶת.</p>

<p>גַּם אֶת־טְרוֹס בֶּן־אַלַּסְטוֹר הַקָּרֵב וּמְחַבֵּק אֶת־בִּרְכָּיו,</p>

<p>כִּי יְחַיֵּהוּ בְשִׁבְיוֹ, הִתְחַנֵּן אֵלָיו וְהֶעְתִּיר</p>

<p>וְנַפְשׁוֹ לֹא יִקַּח מִמֶּנּוּ, בֶּן־גִּילוֹ הוּא וִירַחֲמֵהוּ. 465</p>

<p>הוֹי חֲסַר־לֵב שֶׁכְּמוֹתוֹ, לֹא יָדַע כִּי לֹא יְפַתֶּנּוּ,</p>

<p>יַעַן כִּי רַחֲמִים לֹא יָדַע הָאִישׁ אֲשֶׁר לִבּוֹ לֹא יָחֹן,</p>

<p>אַבִּיר־לֵב וּקְשֵׁה לֵבָב. וּבְעוֹד הַלָּה חוֹבֵק אֶת־בִּרְכָּיו,</p>

<p>אוֹמֵר לְהָעִיר אֶת־רַחֲמָיו, דְּקָרוֹ בְּחַרְבּוֹ בַכָּבֵד.</p>

<p>נָפַל כְּבֵדוֹ מִתּוֹכוֹ, וְדָמָיו הַשְּׁחוֹרִים הֵצִיפוּ,  470</p>

<p>מִלְאוּ אֶת־חֵיקוֹ, וַתִּפְרֹשׂ עֲלָטָה חֲשֵׁכָה עַל־עֵינָיו,</p>

<p>וְרוּחַ אַפּוֹ עֲזָבוֹ, וַיִּדְקֹר אֶת־מוּלְיוֹס בְּרָמְחוֹ,</p>

<p>בְּקָרְבוֹ אֵלָיו, בְּאָזְנוֹ, וַיֵּצֵא עֹקֶץ נְחֻשְׁתּוֹ</p>

<p>דֶּרֶךְ הָאֹזֶן הַשְּׁנִיָּה. וַיִּבְקַע בְּחַרְבּוֹ הַחַדָּה</p>

<p>קָדְקֹד אֶכֶקְלוֹס, הוּא בְנוֹ שֶׁל־אַגֵּנוֹר, בְּקָעוֹ בָאֶמְצָע. 475</p>

<p>נֶעֶשְׂתָה חַמָּה כָּל־חַרְבּוֹ מִדָּמָיו, וַעֲלֵי עֵינָיו</p>

<p>סָכַךְ הַמָּוֶת הַשָּׁחוֹר וְרֹעַ הַגְּזֵרָה הַקָּשָׁה.</p>

<p>אַחֲרֵי־כֵן הִדְבִּיק אֲכִילֵס וַיַּךְ אֶת־דֶּבְקַלְיוֹן בַּמָּקוֹם</p>

<p>שָׁם בָּאוּ חֻבְּרוּ כָּל־גִּידֵי הַמַּרְפֵּק, וַיַּחֲלֹף אֶזְרוֹעוֹ</p>

<p>עֹקֶץ הַנְּחשֶׁת, וְהוּא נִצָּב וְיָדוֹ דַלָּה, וְהוּא רוֹאֶה  480</p>

<p>מוֹתוֹ לְפָנָיו, וַיַּךְ בְּחַרְבּוֹ הַגְּדוֹלָה צַוָּארוֹ</p>

<p>וְהִפִּיל מֵעָלָיו אֶת־רֹאשׁוֹ, עוֹטֵה־הַקּוֹבַע, וּמֹחוֹ</p>

<p>זָנַק מִקֶּרֶב הַחֻלְיוֹת, וַיִּשְׁכַּב הִשְׂתָּרַע בָּאָבָק.</p>

<p>אַחֲרָיו הִתְנַפֵּל עַל־רִיגְמוֹס, עַל־בְּנוֹ שֶׁל־פֵּירוֹאוֹס הַתָּמִים,</p>

<p>אֲשֶׁר בָּא מִמֶּרְחַקִּים, מִתְּרַקְיָה הָאָרֶץ הַבְּרוּכָה,  485</p>

<p>דְּקָרוֹ בְגוּפוֹ בָאֶמְצַע, וַתִּמְעַךְ חֲנִיתוֹ בָרֵאָה.</p>

<p>צָנַח מִן־הַמֶּרְכָּבָה; וַאֲרֵאִיתּוֹאוֹס רַכָּבוֹ</p>

<p>פּוֹנֶה הַסּוּסִים – וַיִּתְקַע אֶת־רָמְחוֹ הַשָּׁנוּן בְּגַבּוֹ,</p>

<p>מִן־הַמֶּרְכָּבָה הִפִּילוֹ, וְנִבְהֲלוּ סוּסָיו, הִתְפָּרְצוּ.
<br><br />
כְּאוֹתָהּ אֵשׁ מִתְלַקַּחַת בְּפִתּוּלֵי הַבִּקְעָה בֶהָרִים,  490</p>

<p>הַרְרֵי צְחִיחָה, שֶׁאָחֲזָה בְעִמְקֵי הַיָּעַר, אוֹכֶלֶת</p>

<p>וְרוּחַ נוֹשֶׁבֶת מִסָּבִיב, שׁוֹרֶקֶת מְפִיחָה בַלָּהַב, –</p>

<p>כָּכָה הִשְׂתָּעֵר אָז סָבִיב בְּרָמְחוֹ וְדוֹמֶה לְדֵימוֹן,</p>

<p>דּוֹלֵק אַחֲרֵי הַנָּסִים – וַתֶּאְדַּם הָאָרֶץ מִדָּמִים.</p>

<p>כְּאָדָם שֶׁהִכְנִיס בְּעֻלּוֹ שְׁנֵי שְׁוָרִים רַחֲבֵי־פַּדַּחַת, 495</p>

<p>אוֹמֵר לָדוּשׁ שְׂעֹרִים לְבָנוֹת בְּגֹרֶן נִשָּׂאָה,</p>

<p>וְהֵנָּה נִפְרָכוֹת מִתַּחַת פַּרְסוֹת הַשְּׁוָרִים הַגּוֹעִים, –</p>

<p>כָּכָה רָמְסוּ גַם סוּסֵי אֲכִילֵס, תְּמִימֵי־הַפַּרְסָה,</p>

<p>פִּגְרֵי חֲלָלִים וּשְׁלָטִים, נְגֹאֲלוּ בְדָם גַּם הַסַּדָּן,</p>

<p>אֲשֶׁר מִתַּחַת לָרֶכֶב, גַּם מַעֲקֵה הָרֶכֶב לוֹ סָבִיב –  500</p>

<p>אֶגְלֵי הַדָּם אֲשֶׁר נִתְּזוּ מִתַּחַת פַּרְסוֹת הַסּוּסִים</p>

<p>וּמֵחִשׁוּקֵי גַלְגַּלִּים, כִּי כָּכָה נֶחְפַּז בֶּן־פֵּלֵס</p>

<p>לִנְחֹל הַתְּהִלָּה, וְכַפָּיו הַקָּשׁוֹת נְגֹאֲלוּ בְדָמִים.</p>
</blockquote>

<h2 id="שִׁירעֶשְׂרִיםוְאֶחָד:הַמִּלְחָמָהעַליַדהַנָּהָר">שִׁיר עֶשְׂרִים וְאֶחָד: הַמִּלְחָמָה עַל יַד הַנָּהָר</h2>

<blockquote>
<p>הָיוּ הַטְּרוֹיִים עִם־מַעְבְּרוֹת הַנָּהָר יְפֵה־הַמִּשְׁבָּרִים,</p>

<p>כְּסַנְתּוֹס רַב־הַמְּעַרְבּוֹלוֹת, שֶׁיֻּלַּד לְזֶבְס חֵי־עוֹלָם,</p>

<p>וְהִנֵּה אֲכִילֵס הֱפִיצָם וַיִּרְדְּפֵם דֶּרֶךְ הַשָּׂדֶה</p>

<p>בּוֹאֲכָה עִירָם, בַּדֶּרֶךְ בָּהּ נָסוּ אַךְ אֶמֶשׁ נִבְהָלִים</p>

<p>בְּנֵי־הָאֲכַיִּים מִפַּחַד הֶקְטוֹר הַנֶּהְדָּר וְאַפּוֹ,   5</p>

<p>עַתָּה בָּהּ בָּרְחוּ מִפַּחַד, אִישׁ לְעֶבְרוֹ, הַטְּרוֹיִים; וְהֵרָה</p>

<p>עִכְּבָה אוֹתָם, בְּנָסְכָה חֶשְׁכַת עֲרָפֶל לִפְנֵיהֶם.</p>

<p>נָפְלָה מַחֲצִיתָם בְּזֶרֶם רַב־תְּהוֹמוֹת וְצוּלוֹת־הַכֶּסֶף</p>

<p>בְּרַעַשׁ גָּדוֹל וַהֲמֻלָּה, כִּי הִתְגָּעֲשׁוּ הַמָּיִם,</p>

<p>חוֹפֵי הַנָּהָר הֵרִיעוּ סָבִיב קוֹל גָּדוֹל. בִּצְוָחָה   10</p>

<p>צָפוּ הֵנָּה וָהֵנָּה, וּבְאוֹנָהּ שִׁבֹּלֶת גְּרָפָתָם.</p>

<p>כְּאוֹתוֹ הָאַרְבֶּה הַפּוֹרֵשׂ אֶת־כְּנָפָיו בִּשְׁעַת־הַתַּבְעֵרָה</p>

<p>לָנוּס עַל־נַפְשׁוֹ הַיְאוֹרָה, מִפְּנֵי אֵשׁ לֹא־תִכְבֶּה בָם תֹּאכַל,</p>

<p>פִּתְאֹם קָמָה הִתְלַקְּחָה, וְנָפְלוּ הַמַּיְמָה הֲמוֹנִים, –</p>

<p>כָּכָה נִמְלְאוּ מֵימֵי הַכְּסַנְתּוֹס הַמַּעֲמִיק־צוּלוֹתָיו   15</p>

<p>לִפְנֵי אֲכִילֵס שְׁאוֹן־זְרָמִים וּמְהוּמַת בְּנֵי־אָדָם וְסוּסִים.
<br><br />
וְהוּא בֶּן־הָאֵלִים, הִנִּיחַ כִּידוֹנוֹ עַל־חוֹפֵי הַנָּהָר,</p>

<p>תְּמָכוֹ אֶל־אֵשֶׁל, הִשְׂתָּעֵר בְּאַפּוֹ וְדוֹמֶה לְדֵימוֹן,</p>

<p>בְּיָדוֹ אַךְ חַרְבּוֹ, כִּי יָזַם בְּלִבּוֹ עֲלִילוֹת נוֹרָאוֹת,</p>

<p>הִכָּה בְחַרְבּוֹ הַגְּדוֹלָה עַל־סְבִיבָיו, וַיַּעֲלוּ קוֹלוֹת  20</p>

<p>נְאָקָה נוֹרָאִים, הַמַּיִם אֲשֶׁר מִסָּבִיב הֶאְדִּימוּ.</p>

<p>כְּאוֹתָם הַדָּגִים הַקְּטַנִּים הַנָּסִים עַל־נַפְשָׁם מֵאֵימַת</p>

<p>דּוֹלְפִין רַב־מִדּוֹת, וּמָלְאוּ מִפְרְצֵי־יַמִּים הֲמוֹנָם,</p>

<p>חַתִּים מִפָּנָיו, כִּי יִטְרֹף וּבָלַע אֶת־כָּל־אֲשֶׁר יַדְבִּיק, –</p>

<p>כָּכָה נֶחְבְּאוּ הַטְּרוֹיִים אָז תַּחַת כָּל־שֵׁן וְכָל־אֶבֶן   25</p>

<p>בְּמֵימֵי הַזֶּרֶם הַסּוֹעֵר; וְיָדָיו עֵת חָלְשׁוּ מִטֶּבַח,</p>

<p>הֶעֱלָה שְׁנֵים־עָשָׂר נְעָרִים חַיִּים מִקֶּרֶב הַמַּיִם</p>

<p>לִהְיוֹת לְחַטָּאת עַל־קֶבֶר פַּטְרוֹקְלוֹס בְּנוֹ שֶׁל־מֶנֵּיטְיוֹס.</p>

<p>הֶעֱלָה אוֹתָם הַחוֹפָה נִדְהָמִים כְּעָפְרֵי הַצְּבִיָּה,</p>

<p>אָסַר יְדֵיהֶם כְּלַפֵּי אֲחוֹרָם בָּרְצוּעוֹת הַיָּפוֹת,  30</p>

<p>אֲשֶׁר הָיוּ עֲלֵיהֶם עַל־פְּנֵי הַסֹּחֵרָה הַשְּׁזוּרָה,</p>

<p>מָסַר לְרֵעָיו לַנְחוֹתָם אֶל־פְּנֵי הָאֳנִיּוֹת הַגְּדוֹלוֹת;</p>

<p>אֲבָל הוּא שָׁב לְהִשְׂתָּעֵר, מִשְׁתּוֹקֵק לְהֶרֶג וָקָטֶל.
<br><br />
וְהִנֵּה לִקְרָאתוֹ לִיקָאוֹן בְּנוֹ שֶׁל־פְּרִיאַמּוֹס בֶּן־דַּרְדַּן</p>

<p>עוֹלֶה מִגַּלֵּי הַנָּהָר וְאוֹתוֹ כְבָר שָׁבָה לְפָנִים,    35</p>

<p>נְהָגוֹ בִזְרוֹעַ נְטוּיָה מִכֶּרֶם אָבִיהוּ, עַל־כָּרְחוֹ;</p>

<p>לַיְלָה הִתְנַפֵּל, וְזֶה עוֹלֶה בַתְּאֵנָה בִנְחשֶׁת אַכְזְרִיָּה</p>

<p>לִכְרֹת לוֹ זְמוֹרוֹת רַעֲנַנּוֹת לַעֲשׂוֹת מַעֲקֶה לְרִכְבּוֹ.</p>

<p>הֹוָה אֲשֶׁר לֹא פִלֵּל הֵמִיט אָז עָלָיו אֲכִילֵס,</p>

<p>לְמָכְרוֹ לְעֶבֶד שְׁלָחוֹ אֶל־לֵמְנוֹס הַבְּנוּיָה־לְתִפְאָרָה, 40</p>

<p>נְהָגוֹ בִסְפִינָה, וְשָׁם לוֹ נָתַן בֶּן־יַסּוֹן מְחִירוֹ.</p>

<p>אַךְ אַכְסַנָּאוֹ אֵאֶטְיוֹן הָאִמְבְּרִי פָּדָהוּ בְּרָב־כֶּסֶף</p>

<p>וַיִּשְׁלָחֵהוּ לְאַרִסְּבָּה, הָעִיר הַמְצֻיָּנָה־בְיָפְיָהּ,</p>

<p>אוּלָם הוּא נֶחְבָּא לִבְרֹחַ, וַיָּשָׁב אֶל־הֵיכַל אָבִיהוּ.</p>

<p>אַחַד־עָשָׂר יוֹם שִׂמַּח אֶת־לִבּוֹ עִם־רֵעָיו־עֲמִיתָיו, 45</p>

<p>בְּשׁוּבוֹ מִלֵּמְנוֹס; וְאוּלָם בַּיּוֹם הַשְּׁנֵים־עָשָׂר מְסָרוֹ</p>

<p>הָאֱלֹהִים בְּיַד־אֲכִילֵס, שֶׁעָלָיו נִגְזַר לְהוֹרִידוֹ</p>

<p>לְמִשְׁכְּנוֹת הַדֵס שְׁאוֹלָה, וְאִם־נַפְשׁוֹ מְאֹד לֹא רָצָתָה.</p>

<p>רָאָה אוֹתוֹ אֲכִילֵס מְהִיר־הָרַגְלַיִם הַנַּעֲלֶה</p>

<p>עָרוֹם וְכֵלָיו אֵין עָלָיו, גַּם קוֹבַע, גַּם שֶׁלֶט גַּם רֹמַח, 50</p>

<p>כֻּלָּם הִשְׁלִיךְ מֵעָלָיו לָאָרֶץ, וְזֵעָתוֹ מְצַעַרְתּוֹ,</p>

<p>נִמְלַט מִגַּלֵּי הַנָּהָר, וּבִרְכָּיו כָּשְׁלוּ בְלֹא־כֹחַ,</p>

<p>קָצַף אֲכִילֵס, מְדַבֵּר אֶל־נַפְשׁוֹ הַנְּדִיבָה וַיֹּאמֶר:</p>

<p>&quot;אוֹי לִי, כִּי עֵינַי הָרוֹאוֹת נִפְלָאוֹת גְּדוֹלוֹת־נוֹרָאוֹת!</p>

<p>הִנֵּה הַטְּרוֹיִים הַנְּדִיבִים, כָּל־אֲשֶׁר הִכִּיתִים לְפִי־חָרֶב,  55</p>

<p>קָמִים לִתְחִיָּה וְעוֹלִים מֵעַרְפֶל־צָלְמָוֶת שְׁאוֹל־תַּחְתִּית,</p>

<p>כַּאֲשֶׁר נִמְלַט הַלָּז מִיּוֹם הָעֲבָרוֹת וְהָאָבְדָן,</p>

<p>אֲשֶׁר נִמְכַּר לְלֵמְנוֹס הַקְּדוֹשָׁה, וְלֹא עָצַר בַּעֲדוֹ</p>

<p>זֶה יָם־הַשֵּׂיבָה, הָעוֹצֵר בְּעַד־רַבִּים וּשְׁלֵמִים עַל־כָּרְחָם.</p>

<p>אֲבָל יִטְעַם הַפַּעַם אֶת־עֹקֶץ כִּידוֹנִי, לְמַעַן      60</p>

<p>אֶבְחַן בְּלִבִּי ואֶחְקֹר וְאֵדַע: הַאֻמְנָם עוֹד יָשׁוּב</p>

<p>גַּם מִן־הַמָּקוֹם הַזֶּה אוֹ תֶחֱזַק עָלָיו הָאָרֶץ</p>

<p>זָנַת־הַחַי, כִּי אָכֵן בְּעַד רַבִּים גִּבּוֹרִים עָצָרָה&quot;.
<br><br />
כָּכָה הִרְהֵר וְעָמַד, וְזֶה קָרַב אֵלָיו וְנִדְהָם,</p>

<p>אוֹמֵר לְחַבֵּק אֶת־בִּרְכָּיו בִּתְחִנָּה, כִּי לִבּוֹ מְאֹד נִכְסַף  65</p>

<p>לִחְיוֹת, לְהִמָּלֵט מִמַּר־הַמָּוֶת וְהַגְּזֵרָה הַשְּׁחוֹרָה.</p>

<p>הֵנִיף אֲכִילֵס הַנַּעֲלֶה אֶת־רָמְחוֹ הָאַדִּיר וְהָאָרֹךְ,</p>

<p>אָמַר לְדָקְרוֹ; אַךְ הוּא קִדְּמָהוּ וַיְחַבֵּק אֶת־בִּרְכָּיו,</p>

<p>כָּפַף אֶת־עַצְמוֹ, וַיַּעֲבֹר הַכִּידוֹן עַל־כְּתֵפוֹ אַךְ נִמְעַךְ</p>

<p>לוֹ מֵאֲחוֹרָיו בָּאָרֶץ, מִתְאַוֶּה לִבְשָׂרוֹ שֶׁל־אָדָם.    70</p>

<p>כַּפּוֹ הָאַחַת שְׁלוּחָה חוֹבֶקֶת אֶת־בִּרְכָּיו בִּתְחִנָּה,</p>

<p>כַּפּוֹ הַשְּׁנִיָּה אוֹחֶזֶת בְּכִידוֹן הַנְּחשֶׁת, לֹא הִרְפָּה,</p>

<p>נָשָׂא אֲמָרָיו וַיַּעַן, וַיְדַבֵּר אֶת־אִמְרוֹת־הַכָּנָף:</p>

<p>&quot;הִנְנִי חוֹבֵק בִּרְכֶּיךָ בִתְחִנָּה וּתְפִלָּה –חָנֵּנִי!</p>

<p>אָנָּא, כִּי בָאתִי עָדֶיךָ, זְרַע־זֵאוּס, כִּמְבַקֵּשׁ חֲנִינָה,  75</p>

<p>כִּי בָרִאשׁוֹנָה בְּבֵיתְךָ טָעַמְתִּי מֵפֵּרוֹת דֵּמֵטֵר</p>

<p>בְּאוֹתוֹ יוֹם שֶׁשְּׁבִיתַנִי שֶׁבִי בַכֶּרֶם הַנָּאוֶה</p>

<p>אַף שְׁלַחְתַּנִי לְמָכְרֵנִי הַרְחֵק מֵאָבִי וִידִידַי</p>

<p>עִירָה לֵמְנוֹס הַקְּדוֹשָׁה, קִבַּלְתָּ שִׁלּוּמִים מְאַת־בָּקָר.</p>

<p>עַתָּה אֶתֵּן לְךָ כָּפְרִי פִּי־שְׁלשָׁה הַיּוֹם, כִּי הַצְּפִירָה  80</p>

<p>הִיא הַשְּׁתֵּים־עֶשְׂרֵה מֵאָז אֲשֶׁר שַׁבְתִּי וּבָאתִי אֶל־אִלְיוֹס,</p>

<p>רַבּוֹת סָבַלְתִּי, וְעַתָּה שֵׁנִית נָפַלְתִּי בְיָדֶיךָ</p>

<p>בְּרֹעַ הַגְּזֵרָה, כִּי וַדַּאי שֶׁזֵּאוּס אָבִינוּ שְׂנֵאַנִי,</p>

<p>יַעַן כִּי שׁוּב מְסָרַנִי בְיָדֶיךָ. אֲבוֹי לִי! קְצַר־יָמִים</p>

<p>לְאִמִּי נוֹלַדְתִּי, הִיא לָאוֹתּוֹאֵי בַּת־אַלְטֵס הַיָּשִׁישׁ,  85</p>

<p>מֶלֶךְ עַל־עַם הַלֶּלֶּגִּים, הָעָם אֲשֶׁר אָהַב מִלְחָמָה,</p>

<p>שׁוֹכְנֵי פֵּדַסּוֹס הָעִיר הַנִּשָּׂאָה לְחוֹף סַטְנִיאוֹאֵיס.</p>

<p>נָשָׂא פְּרִיאַמּוֹס אֶת־בִּתּוֹ לְאִשָּׁה עַל־יֶתֶר כָּל־נָשָׁיו,</p>

<p>יָלְדָה לוֹ שְׁנַיִם, וְאַתָּה הָרַגְתָּ נֶפֶשׁ הַשְּׁנָיִם.</p>

<p>הִנֵּה הִכִּיתָ הָאֶחָד בִּקְהַל הַחֲלוּצִים, בַּצָּבָא,  90</p>

<p>אֶת־פּוֹלִידוֹרוֹס הַנַּעֲלֶה, בָּרֹמַח הַשָּׁנוּן מְחַצְתּוֹ;</p>

<p>עַתָּה גַם אוֹתִי בָאַתְנִי הָרָעָה הַגְּדוֹלָה. לֹא אֶבְטַח,</p>

<p>אֲשֶׁר אִנָּצֵל מִיָּדְךָ, כִּי הִסְגִּירַנִי הַדֵּימוֹן.</p>

<p>אֶפֶס לְךָ זֹאת אַגִּידָה, וְשַׂמְתָּ אֶל־לִבְּךָ אֶת־דְּבָרַי:</p>

<p>אַל־תְּמִיתֵנִי, הֵן הֶקְטוֹר בֶּן־אָבִי, אַךְ לֹא בֶן־הוֹרָתִי, 95</p>

<p>הוּא אֲשֶׁר הָרַג יְדִידְךָ הָרַךְ וְגִבּוֹר הֶחָיִל&quot;.
<br><br />
כָּכָה סָח בֶּן־פְּרִיאַמּוֹס הַנֶּהְדָּר מִתְחַנֵּן עַל־נַפְשׁוֹ,</p>

<p>דִּבֶּר תַּחֲנוּנִים, אַךְ לְאָזְנָיו הִגִּיעַ הַקּוֹל הָאַכְזָרִי:</p>

<p>&quot;פֶּתִי אֵין־לֵב, מַה תְּפַטְפֵּט עַל־כֹּפֶר, עֲצֹר בְּמִלֶּיךָ!</p>

<p>אָכֵן, טֶרֶם פֹּה הֵקִיץ זֶה יוֹם־הָעֲבָרוֹת עַל־רֵעִי    100</p>

<p>הָיְתָה גַם נַפְשִׁי בוֹחֶרֶת לְחוֹנֵן וְלָחוּס עַל־טְרוֹיִים,</p>

<p>וְרַבִּים הִשְׁאַרְתִּי בַחַיִּים וּמְכַרְתִּים מִמְכַּר עֲבָדִים.</p>

<p>עַתָּה גַם אִישׁ לֹא יִמָּלֵט מִמָּוֶת, כָּל־אֵלֶּה שֶׁיַּסְגִּיר</p>

<p>אוֹתָם בְּיָדִי הָאֵל וְנֶגְדָּה עִיר אִלְיוֹס הַקְּדוֹשָׁה, –</p>

<p>אִישׁ מִן־הַטְּרוֹיִים, וְאַף כִּי מִיַּלְדֵי פְּרִיאַמּוֹס הַמּוֹשֵׁל! 105</p>

<p>מוּתָה, חֲבִיבִי, גַּם אַתָּה! שַׁלָּמָה זֶה תַרְבֶּה תְקוֹנֵן?</p>

<p>הִנֵּה מֵת גַּם פַּטְרוֹקְלוֹס הַטּוֹב וְהַגִּבּוֹר מִמֶּךָּ.</p>

<p>שָׂא נָא עֵינֶיךָ וּרְאֵה, מַה־יָּפְיָפִיתִי, מַה רַמְתִּי.</p>

<p>הִנֵּה גַם אָבִי בַנְּדִיבִים, וְאִמִּי הוֹרָתִי בַּת־אֵלִים;</p>

<p>אַךְ גַּם עָלַי תַּעֲבוֹר כּוֹס־הַמָּוֶת וְהַגְּזֵרָה הָעַזָּה,  110</p>

<p>אִם־בַּבֹּקֶר, בַּיּוֹם, בָּעֶרֶב אוֹ בַצָּהֳרַיִם,</p>

<p>תָּבֹא הָעֵת – וִימִיתֵנִי הָאֶחָד וְיִקַּח אֶת־נַפְשִׁי</p>

<p>יָטֵל בִּי רָמְחוֹ הָאַדִּיר אוֹ יִירֶה בִי חִצּוֹ מִיָּתֶר&quot;.
<br><br />
כָּכָה מִלֵּל, וְהַלָּז נָמוֹגוּ לְבָבוֹ וּבִרְכָּיו,</p>

<p>נָפַל מִיָּדָיו הַכִּידוֹן, וַיֵּשֶׁב וַיִּפְרֹש שְׁתֵּי כַּפָּיו.  115</p>

<p>וַאֲכִילֵס אָז שָׁלַף הַחֶרֶב הַחַדָּה מִנְּדָנָהּ,</p>

<p>הִכָּה עַל־שִׁכְמוֹ וְסָמוּךְ לַצַּוָּאר בְּחֶרֶב־פִּיפִיּוֹת.</p>

<p>חָדְרָה עָמֹק בִּבְשָׂרוֹ, וַיִּפֹּל עַל־פָּנָיו לָאָרֶץ,</p>

<p>שָׁכַב הִשְׂתָּרַע, וְדָמָיו הַשְּׁחוֹרִים מְגָאֲלִים אָרֶץ.</p>

<p>תְּפָסוֹ אֲכִילֵס בְּרַגְלָיו וַיַּשְׁלִיכֵהוּ לַנָּהָר.    120</p>

<p>עָמַד הֵרִיעַ וַיַּעַן, וַיְדַבֵּר אֶת־אִמְרוֹת־הַכָּנָף:</p>

<p>&quot;עַתָּה שְׁכַב בֵּין הַדָּגִים, וְהֵם שַׁאֲנַנִּים יָלֹקּוּ</p>

<p>דְּמֵי פְצָעֶיךָ. גַּם אִמְּךָ לֹא תִבְכֶּה לְךָ, לֹא תַצִּיעַ</p>

<p>לְךָ תַּכְרִיכֶיךָ בַמִּטָּה, סְקַמַּנְדְּרוֹס רַב־הַמְּעַרְבּוֹלוֹת</p>

<p>הוּא יִגְרְפֶךָ הַיָּמָּה אֶל־חֵיקוֹ רְחַב־הַיָּדָיִם.    125</p>

<p>קוֹפֵץ קְפִיצוֹת שָׁם דֶּרֶךְ הַמַּיִם הַשְּׁחוֹרִים אֵלֶיךָ</p>

<p>יִקְרַב הַדָּג כְּדֵי לֵהָנוֹת מֵחֵלֶב־לִיקָאוֹן הַלָּבָן.</p>

<p>כָּכָה תֹאבֵדוּ, עַד־נָבֹא בִמְצוּדַת עִיר אִלְיוֹס הַקְּדוֹשָׁה,</p>

<p>אַתֶּם נָסִים נִמְלָטִים, וְאָנֹכִי מְזַנֵּב אַחֲרֵיכֶם!</p>

<p>גַּם זֶה הַיְאוֹר יְפֵה־הַגַּלִּים הַמַּכְסִיף בְּרֹחַב־אֲפִיקָיו, 130</p>

<p>לֹא יַעֲזָרְכֶם, וְאִם־גַּם תּוֹסִיפוּ לְהַקְרִיב לוֹ פָרִים,</p>

<p>וְסוּסִים עוֹד חַיִּים וּתְמִימֵי־הַפַּרְסָה לְהַשְׁלִיךְ בַמָּיִם.</p>

<p>כֻּלְכֶם כָּכָה תֹאבֵדוּ, וְאַחֲרִיתְכֶם מָרָה וּמְגֻנָּה,</p>

<p>עַד־שֶׁכִּפַּרְתֶּם אֶת־מוֹת־פַּטְרוֹקְלוֹס וְאֵיד הָאֲכַיִּים,</p>

<p>אֲשֶׁר הֲרַגְתֶּם עַל־יַד הָאֳנִיּוֹת, וְאָנֹכִי רָחַקְתִּי!&quot;  135
<br><br />
כָּכָה דִּבֵּר, וַיִּחַר מְאֹד אַף־הַנָּהָר וַיִּגְדָּל.</p>

<p>הָיָה נוֹעָץ בִּלְבָבוֹ, אֵיכָה יַעְצֹר בַּאֲכִילֵס</p>

<p>לַחְדֹּל מִמְּלֶאכֶת הַהֶרֶג, לְהַרְחִיק הָאֵיד מִן־הַטְּרוֹיִים.</p>

<p>וְהִנֵּה בֶּן־פֵּלֵס מִשְׂתָּעֵר עַל־אַסְטֶרוֹפֵּיאוֹס בְּרָמְחוֹ</p>

<p>אֶרֶךְ־הַצֵּל, כִּי הִשְׁתּוֹקֵק לָקַחַת מִמֶּנּוּ אֶת־נַפְשׁוֹ,  140</p>

<p>וְהוּא בֶן־פֵּלֶגּוֹן שֶׁיֻּלַּד לְאַכְּסִיּוֹס רְחַב־הָאֲפִיקִים</p>

<p>וּלְפֶּרִיבּוֹיָה הַנָּאוָה בַּת־אַקֶסַמֶּנּוֹס הַבְּכִירָה,</p>

<p>וַיֶּאֱהָבֶנָּה הַנָּהָר הַסּוֹעֵר, וַתְּהִי לוֹ לְאִשָּׁה.</p>

<p>עָלָיו הִשְׂתָּעֵר אֲכִילֵס, וְהוּא יָצָא מִגַּלֵּי הַנָּהָר,</p>

<p>שְׁתַּיִם חֲנִיתוֹת בְּיָדָיו, כִּי נָטַע הַכְּסַנְתּוֹס בְּלִבּוֹ  145</p>

<p>גְּבוּרָה, כִּי חָרָה לוֹ מְאֹד עַל־כָּל־הַהֲרוּגִים הַנְּעָרִים,</p>

<p>אֲשֶׁר הֲרָגָם אֲכִילֵס עַל־זֶרֶם הַמַּיִם וְלֹא־חָמָל.</p>

<p>וּכְשֶׁקָּרְבוּ אִישׁ לְאָחִיו, מִשְׂתָּעֲרִים אִישׁ עַל־רֵעֵהוּ,</p>

<p>פָּתַח אִמְרָתוֹ אֲכִילֵס מְהִיר־הָרַגְלַיִם וַיַּעַן:</p>

<p>&quot;מִי אַתָּה, מִי אֲבוֹתֶיךָ, כִּי תָעֵז לָצֵאת לִקְרָאתִי?  150</p>

<p>הִנֵּה אַךְ יַלְדֵי הוֹרִים־אֻמְלָלִים נִפְגָּשִׁים בְּעֻזִּי!&quot;
<br><br />
נָשָׂא אִמְרָתוֹ, וַיַּעַן לוֹ בֶן־פֵּלֶגּוֹן הַמְהֻלָּל:</p>

<p>&quot;בְּנוֹ שֶׁל־פֵּלֵס הַגִּבּוֹר, לָמָּה זֶה תִּשְׁאַל לְמוֹלַדְתִּי?</p>

<p>הִנְנִי מֵאֶרֶץ פֵּיאוֹנְיָה הַבְּרוּכָה, מֵאֶרֶץ רְחוֹקָה.</p>

<p>אַנְשֵׁי־פֵּיאוֹנְיָה נוֹשְׁקֵי־חֲנִיתוֹת אֲרֻכּוֹת הֵבֵאתִי.  155</p>

<p>יוֹם זֶה יוֹם אַחַד־הֶעָשָׂר מֵאָז בּוֹאִי עִירָה אִלְיוֹנָה.</p>

<p>הִנְנִי מִזֶּרַע הַנָּהָר הַמַּכְסִיף וּרְחַב־הָאֲפִיקִים</p>

<p>אַכְּסִיּוֹס, וְאֵין בְּכָל־הָאָרֶץ כְּמֵימָיו הַנָּאוִים וְהַזְּרִיזִים.</p>

<p>הוֹלִיד אֶת־בְּנוֹ פֵּלֶגּוֹן, הַמְצֻיָּן בֵּין רוֹמֵי־הָרֹמַח,</p>

<p>וְאוֹמְרִים כִּי הוּא הָיָה אָבִי, וְעַתָּה נֵאָבֵק, אֲכִילֵס!&quot;  160
<br><br />
כָּכָה סָח מְאַיֵּם עָלָיו, וַיָּרֶם אֲכִילֵס חֲנִיתוֹ,</p>

<p>מֵילָה מִפֵּלְיוֹן, וְהַגִּבּוֹר אַסְטֶרוֹפֵּיאוֹס בּוֹ הֵטִיל</p>

<p>שְׁתֵּי הַחֲנִיתוֹת, כִּי הֵיטִיב לִירוֹת בְּיָדָיו הַשְּׁתָּיִם.</p>

<p>נִמְעֲכָה אַחַת בַּצִּנָּה, אֶפֶס לֹא חָלְפָה, לֹא חָדְרָה</p>

<p>צִנַּת אֲכִילֵס, כִּי עִכֵּב הַזָּהָב –זֶה מַתְּנַת הֵפֵיסְטוֹס.  165</p>

<p>שְׁנִיָּה שָׂרְטָה שְׂרִיטָה בְמַרְפֵּק אֲכִילֵס, בַּיְמָנִי;</p>

<p>זָנְקוּ דָמָיו הַשְּׁחוֹרִים, וַיַּעֲבֹר עָלָיו הָרֹמַח,</p>

<p>נִמְעַךְ בָּאָרֶץ מִשְׁתּוֹקֵק לִרְווֹת מִבְּשָׂרוֹ שֶׁל־אָדָם.</p>

<p>עַתָּה הִשְׂתָּעֵר אֲכִילֵס וקָלַע כִּידוֹנוֹ הַמַּיְשִׁיר</p>

<p>אֶל־אַסְטֶרוֹפֵּיאוֹס, כִּי נִכְסַף לְהַכּוֹת נֶפֶשׁ הַנָּעַר,  170</p>

<p>הֶחֱטִיא אוֹתוֹ וּפָגַע בִּשְׂפַת הַנָּהָר הָרָמָה,</p>

<p>נִחַת כִּידוֹן־הַמֵּילָה וְנִתְקַע עַד־חֶצְיוֹ בָאָרֶץ.</p>

<p>שָׁלַף בֶּן־פֵּלֵס הַחֶרֶב הַשְּׁנוּנָה הַתְּלוּיָה עַל־יָרֵךְ</p>

<p>אַף הִשְׂתָּעֵר לְהָרְגוֹ, וְהַלָּז שָׁוְא מִתְאַמֵּץ לְהוֹצִיא</p>

<p>בְּיָדוֹ הַקָּשָׁה אֶת־מֵילַת אֲכִילֵס הַמְּעוּכָה בָאָרֶץ.  175</p>

<p>שָׁלשׁ פְּעָמִים, וְלֹא יָכֹל בְּכֹחוֹ; וְאוּלָם בָּרְבִיעִית</p>

<p>אָמַר בְּלִבּוֹ לְכוֹפֵף אֶת־מֵילַת בֶּן־פֵּלֵס וּלְשָׁבְרָהּ.</p>

<p>קִדְּמוֹ אֲכִילֵס, וַיִּקְרַב וַיִּקַּח אֶת־נַפְשׁוֹ בֶחָרֶב.</p>

<p>הִכָּה אוֹתוֹ בְבִטְנוֹ סָמוּךְ לַטַּבּוּר, וְנִשְׁפְּכוּ  180</p>

<p>מֵעָיו אַרְצָה כֻלָּהַם. אֲפֵלָה הֵלִיטָה אֶת־עֵינָיו,</p>

<p>בְּקשִׁי נָשַׁם וְנָשָף, וַיִּפְסַע אֲכִילֵס עַל־חָזוֹ,</p>

<p>נָשָׂא מֵעָלָיו אֶת־נִשְׁקוֹ, וַיִּשָּׂא אֶת־קוֹלוֹ מִתְפָּאֵר:</p>

<p>&quot;שְׁכַב לְךָ כָּכָה, כִּי קָשֶׁה לֶאֱסֹר מִלְחָמָה בְּזֶרַע</p>

<p>קְרוֹנְיוֹן הָאַדִּיר־בָּאֵלִים, וְאִם־גַּם לִבְנוֹ שֶׁל־הַנָּהָר. 185</p>

<p>אָמֹר אָמַרְתָּ, שֶׁאַתָּה מִזֶּרַע יְאוֹר רְחַב־אֲפִיקִים,</p>

<p>אוּלָם אֲנִי מִבְּנֵי זֶבְס הַשַּׂגִּיא, וּבוֹ אֶתְפָּאָרה.</p>

<p>אָבִי – הַגֶּבֶר הַמּוֹשֵׁל בַּמִּרְמִידוֹנִים הָרַבִּים</p>

<p>פֵּלֵס בְּנוֹ שֶׁל־אֵאַקּוֹס; וְאֵאַקּוֹס – מִזַּרְעוֹ שֶׁל־זֶבְס הוּא.</p>

<p>כַּאֲשֶׁר עָצַם זֶבְס מִן־הַנְּהָרוֹת הַשּׁוֹפְכִים הַיָּמָּה,   190</p>

<p>כָּכָה עָצְמוּ גַם יוֹצְאֵי־חֲלָצָיו מִזֶּרַע הַנְּהָרוֹת.</p>

<p>הִנֵּה הַנָּהָר הַגָּדוֹל הָעוֹמֵד לִימִינְךָ לֹא יָכֹל</p>

<p>לַעֲזֹר לְךָ, כִּי מִי יוּכַל וְיִלָּחֵם אֶת־זֵאוּס בֶּן־קְרוֹנוֹס?</p>

<p>גַּם אֲכֶלּוֹיוֹס הָאַדִּיר לֹא יַעֲרֹךְ לוֹ וְלֹא יִשְׁוֶה,</p>

<p>גַּם הָאוֹקְיָנוֹס, זֶה שַׂגִּיא־הַכֹּחַ הַמַּעֲמִיק־פְּלָגָיו,  195</p>

<p>אֲשֶׁר מִמֶּנּוּ יָקֵרוּ כָּל־זִרְמֵי הַיַּמִּים וְהַנְּהָרוֹת,</p>

<p>כָּל־הַמַּעְיָנוֹת וְכָל־הַמַּבּוּעִים הַגְּדוֹלִים בָּאָרֶץ,</p>

<p>אוּלָם גַּם הוּא יֵחַת מִפְּנֵי אוֹר־בְּרָקָיו שֶׁל־זֶבְס הַכֹּל־יָכוֹל,</p>

<p>יִירָא אֶת־רַעְמוֹ הָאָיֹם, בְּרָעֲמוֹ מִמְּרוֹמָיו בַּשְּׁחָקִים&quot;.
<br><br />
דִּבֵּר, וַיּוֹצֵא אֶת־כִּידוֹן נְחֻשְׁתּוֹ מִמּוֹרַד הַנָּהָר  200</p>

<p>וְאוֹתוֹ נָטַשׁ בַּמָּקוֹם הַהוּא אַחֲרֵי לָקְחוֹ אֶת־נַפְשׁוֹ.</p>

<p>שָׁכַב הִשְׂתָּרַע בַּחוֹל, וְהַמַּיִם הַשְּׁחוֹרִים לוֹ מְכַסִּים;</p>

<p>צְלוֹפָח וְדָגָה שִׁית שָׁתוּ עָלָיו מִסָּבִיב, רְעֵבִים</p>

<p>בָּאוּ לְכַרְסֵם הַחֵלֶב הַלָּבָן הָעוֹטֵר לַכְּלָיוֹת.</p>

<p>נֶחְפַּז אֶל־צְבָא הַפֵּיאוֹנִים, הָאוֹסְרִים מִלְחָמָה בְרֶכֶב, 205</p>

<p>וְהֵמָּה נָסִים עַל־גְּדוֹת הַזֶּרֶם בְּאֵימָה וָפַחַד,</p>

<p>כַּאֲשֶׁר רָאוּ כִּי נָפַל גִּבּוֹרָם בְּקֶטֶל־הַזְּוָעוֹת,</p>

<p>נָפַל בְּיַד־בְּנוֹ שֶׁל־פֵּלֵס וּבְלַהַב הַחֶרֶב הַגְּדוֹלָה.</p>

<p>הִכָּה אֶת־תֶּרְסִילוֹכוֹס, אֶת־מִידוֹן וְאֶת־אַסְטִפִּילוֹס,</p>

<p>הִכָּה אֶת־מְנֵסוֹס וְאֶת־תְּרַסְיוֹס,אֶת־אֵינְיוֹס וְאֶת־אוֹפֶלֶּסְטֵס.210</p>

<p>וְהָיָה מֵמִית אֲכִילֵס עוֹד רַבִּים מִבְּנֵי־הַפֵּיאוֹנִים,</p>

<p>לוּלֵא קָצַף הַנָּהָר הַמַּעֲמִיק־מַעַרְבּוֹלוֹתָיו וַיְדַבֵּר,</p>

<p>לָבַשׁ צוּרָתוֹ שֶׁל־אָדָם, וַיִּקְרָא מִמְּצוּלוֹת־זֵידוֹנִים:</p>

<p>&quot;הוֹי, אֲכִילֵס, נַעֲלֵיתָ עַל־כָּל־בְּנֵי־הָאָדָם בִּגְבוּרָה</p>

<p>וְעֹצֶם פְּשָׁעֶיךָ, כִּי אֵלִים עוֹמְדִים לִימִינְךָ לְעוֹלָם!  215</p>

<p>אֲבָל אִם־מָסַר בֶּן־קְרוֹנוֹס לְךָ כָּל־הַטְּרוֹיִים לַכְחִידָם,</p>

<p>גָּרְשֵׁם מִתּוֹכִי וְעוֹלֵל עֲלִילוֹת־בַּלָּהוֹת בַּשָּׂדֶה.</p>

<p>הִנֵּה מֵימַי הַזַּכִּים כְּבר מָלְאוּ פְּגָרִים חֲלָלִים,</p>

<p>אֵין אֲנִי יָכוֹל לְגַלְגֵּל אֶת־זִרְמִי עַד שְׂפַת־יָם־הַקֹּדֶשׁ;</p>

<p>צַר־לִי מֵהָכִיל הַמֵּתִים, כִּי נוֹרָא הַטֶּבַח עָרַכְתָּ.  220</p>

<p>רַב לָךְ, הָעוֹצֵר־בַּגּוֹיִים, מִשְׁתָּאֶה אֲנִי וְנִדְהָמְתִּי!&quot;
<br><br />
הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:</p>

<p>&quot;יְהִי כִדְבָרֶיךָ, סְקַמַּנְדְּרוֹס, כַּאֲשֶׁר צִוִּיתָ, זְרַע־אֵלִים!</p>

<p>אוּלָם אֶזְרוֹעִי לֹא תֶחְדַּל מִפְּרֹעַ בַּטְּרוֹיִים הַזֵּדִים,</p>

<p>עַד אִם־הֵנַסְתִּים הָעִירָה וְאֶבְחַן אֶת־הֶקְטוֹר בַּקָּטֶל,  225</p>

<p>אִם־יַכְנִיעֵנִי הַלָּז אוֹ יָדִי אָנֹכִי בוֹ תִהְיֶה&quot;.
<br><br />
כָּכָה סָח, וְהִשְׂתָּעֵר עַל־מַעַרְכוֹת טְרוֹיִים כְּדֵימוֹן.</p>

<p>קָרָא הַנָּהָר הַמַּעֲמִיק־צוּלוֹתָיו לְפֵיבּוֹס־אַפּוֹלוֹן:</p>

<p>&quot;אוֹיָה, בֶּן־זֵאוּס,הוֹי, דּוֹרֵךְ קֶשֶׁת־הַכֶּסֶף, כִּי אֵינְךָ</p>

<p>שׁוֹמֵר אֶת־מִצְוַת פִּי־קְרוֹנְיוֹן, שֶׁצִּוָּה עָלֶיךָ גַּם צִוָּה  230</p>

<p>לַעֲמֹד לִימִין אַנְשֵׁי־טְרוֹיָה, לְהָגֵן עֲלֵיהֶם, עַד־נָטָה</p>

<p>עֶרֶב מִמְּרוֹמֵי רָקִיעַ וְיָצֵל עַל־שְׁדֵמוֹת פּוֹרִיּוֹת!&quot;
<br><br />
סָח, וַאֲכִילֵס הַמְצֻיָּן־בְּכִידוֹן בָּא־קָפַץ הַמָּיְמָה,</p>

<p>דִּלֵּג מִמּוֹרַד הַחוֹף; וַיִּגְאֶה הַנָּהָר וַיֶּאֱנָף,</p>

<p>עִרְבֵּב בְּרַעַם כָּל־מֵימָיו, וַיְגוֹרֵר הַפְּגָרִים הָרַבִּים  235</p>

<p>אֲשֶׁר מִלְאוּהוּ עַל־גְּדוֹתָיו, כָּל־חַלְלֵי אֲכִילֵס בַּמָּיִם;</p>

<p>גָּעָה הַנָּהָר בִּגְעִיַּת־פָּר וּפְלָטָם מִתּוֹכוֹ</p>

<p>אֶל־הֶחָרָבָה. וְהַחַיִּים, אֲשֶׁר בְּתוֹךְ גַּלָּיו הַנָּאוִים,</p>

<p>מִלֵּט וְהֶחְבִּיא בְּתוֹךְ מְעַרְבּוֹלוֹת עֲמֻקּוֹת וּגְדוֹלוֹת,</p>

<p>הֶעֱמִיד עָלָיו גַּל אָיֹם, רוֹתֵחַ מִסָּבִיב לַאֲכִילֵס,  240</p>

<p>הָלַם בִּמְחִי־שִׁטְפוֹ שִׁלְטוֹ, הֲדָפוֹ – וְלֹא־עָצַר עוֹד כֹּחַ</p>

<p>לַעֲמֹד עַל־רַגְלָיו וַיִּתְפֹּס בְּכַפָּיו הַבּוּקִיץ הַגָּדוֹל</p>

<p>וְרָם־הַצַּמָּרֶת; אַךְ נֶעֱקַר הָעֵץ מִשָּׁרָשָׁיו וַיְקַרְקֵר</p>

<p>שְׂפַת הַנַּחַל מִסָּבִיב, מְעַכֵּב הַמַּיִם הַנָּאוִים</p>

<p>בְּעַנְפֵי־צַמַּרְתּוֹ הָרַבִּים, כִּי מְלֹא אָרְכּוֹ הוּא עַצְמוֹ 245</p>

<p>שָׁקַע בַּמָּיִם. וַיִּקְפֹּץ אֲכִילֵס מִתּוֹךְ הַמְּצוּלָה,</p>

<p>מִהֵר וַיָּנָס הַשָּׂדֶה, בּוֹרֵחַ בְּרַגְלָיו הַקַּלּוֹת.</p>

<p>נִבְעַת מִפַּחַד, וְהָאֵל הַגָּדוֹל מִשְׂתָּעֵר כְּבָר אַחֲרָיו</p>

<p>בְּמִשְׁבְּרֵי־אוֹן שְׁחוֹרֵי־רָאשִׁים לַעֲצֹר בְּעַד עֲבוֹדָתוֹ</p>

<p>שֶׁל־אֲכִילֵס הַנַּעֲלֶה וּלְהָסִיר הָרָעָה מִטְּרוֹיִים.   250</p>

<p>נָסוֹג אֲכִילֵס לְאָחוֹר הַרְחֵק כִּמְטַחֲוֵי רֹמַח,</p>

<p>דּוֹמֶה לַנֶּשֶׁר הַשָּׁחוֹר, לַצַּיָּד זֶה גְּדָל־הַכְּנָפַיִם</p>

<p>שַׂגִּיא־הַכֹּחַ, הַקַּל בֵּין בַּעֲלֵי־הַכָּנָף עַל־עָפָר, –</p>

<p>כָּכָה הִשְׂתָּעֵר גַּם הוּא; וּנְחשֶׁת הַכֵּלִים עַל־חָזוֹ</p>

<p>צִלְצְלָה אֲיֻמּוֹת, וְהוּא נִמְלַט עַל־נַפְשׁוֹ מֵאֵימַת סְקַמַּנְדְּרוֹס.255</p>

<p>אוּלָם הַנָּהָר בָּא אַחֲרָיו, בָּא סוֹעֵר בִּשְׁאוֹן הַהֲמֻלָּה.</p>

<p>מָשָׁל לְאָדָם שֶׁאָמַר לְהַשְׁקוֹת מַטָּעִים וְגִנּוֹת,</p>

<p>מַיִם יַנְחֶה בִתְעָלוֹת מֵאוּבָל, מִמִּיכַל שְׁחוֹר־מָיִם,</p>

<p>כַּפָּיו תֹּאחַזְנָה הַיָּעֶה וִינַקֶּה הַתְּעָלוֹת מִסּוּחָה,</p>

<p>וְהֵמָּה מִתְפָּרְצִים בְּאוֹן וְגוֹרְפִים כָּל־אַבְנֵי הֶחָצָץ  260</p>

<p>אֲשֶׁר בַּתְּעָלוֹת, נֶחְפָּזִים בַּמּוֹרָד וְנוֹהֲרִים בְּרַעַשׁ,</p>

<p>יוֹרְדִים בַּמּוֹרָד הַתָּלוּל, מַעֲבִירִים בְּרוּצָם אֶת־מַנְחָם,</p>

<p>כָּכָה הָלַךְ וְהִדְבִּיק הַנָּהָר בְּשִׁטְפוֹ הַשּׁוֹטֵף</p>

<p>עִקְּבוֹת אֲכִילֵס הַקַּל, כִּי עָצְמוּ בְנֵי־אֵלִים מֵאָדָם.</p>

<p>אֶפֶס כָּל־פַּעַם שֶׁאָמַר אֲכִילֵס מְהִיר־הָרַגְלַיִם  265</p>

<p>לַעֲמֹד בִּפְנֵי הַמִּשְׁבָּר, וְצוֹפֶה וּמַבִּיט, אִם־אָמְנָם</p>

<p>כָּל־הָאֵלִים הַשּׁוֹכְנִים בְּמֶרְחַב שָׁמַיִם גֵּרְשׁוּהוּ,</p>

<p>הָיָה מַשִּׂיגוֹ הַמִּשְׁבָּר, הַגַּל שֶׁל־הַנָּהָר זְרַע־אֵלִים,</p>

<p>מַכֶּה עַל־כְּתֵפָיו, וְקָפַץ אֲכִילֵס בְּרַגְלָיו לְמָעְלָה,</p>

<p>נַפְשׁוֹ לוֹ מָרָה; וְהַנָּהָר בָּא מַתִּישׁ אֶת־אַרְכּוּבוֹתָיו, 270</p>

<p>גּוֹרְפָן הַצִּדָּה וְגוֹזֵל הֶעָפָר מִתַּחַת כַּף רַגְלָיו.</p>

<p>וַיֵּאָנַח אֲכִילֵס וַיַּשְׁקֵף אֶל־מֶרְחַב־שָׁמָיִם:</p>

<p>&quot;זֶבְס אָבִינוּ, הַאֻמְנָם אֵין אֵל אֲשֶׁר יָחוּס עַל־נַפְשִׁי,</p>

<p>לַצִּיל אוֹתִי מִכַּף הַנָּהָר, וְלוּ אֶסְבֹּל אַחֲרֵי־כֵן!</p>

<p>אַךְ מִכָּל־שׁוֹכְנֵי־רָקִיעַ גַּם אֶחָד לֹא פָּשַׁע לִי, בִּלְתִּי  275</p>

<p>אִמִּי הוֹרָתִי הַיְקָרָה, אֲשֶׁר הִתְעַתְנִי בִשְׁקָרִים,</p>

<p>לֵאמֹר: אַךְ בְּחִצֵּי אַפּוֹלוֹן נִגְזַר עָלַי וְאָמוּתָה</p>

<p>אֵצֶל חוֹמוֹת הַטְּרוֹיִים עֲטוּיֵי־הַנְּחשֶׁת הַבְּהִירָה.</p>

<p>טוֹב לִי לוּ הֲרָגַנִי זֶה הֶקְטוֹר הַגִּבּוֹר־בְּעַמָּיו,</p>

<p>הָיָה נוֹפֵל הָאַדִּיר, וְיִשָּׂא הָאַדִּיר הַנֶּשֶׁק.  280</p>

<p>עַתָּה נִגְזַר עָלַי וְאָמוּתָה בְמִיתָה מְגֻנָּה</p>

<p>בְּתִגְרַת הַנָּהָר הַכַּבִּיר, כַּנַּעַר הָרוֹעֶה חֲזִירִים,</p>

<p>אֲשֶׁר גְּרָפָהוּ הַשֶּׁטֶף בִּימוֹת־סְתָו בְּבוֹסְסוֹ בַמָּיִם&quot;.
<br><br />
כָּכָה סָח וּפּוֹסֵידוֹן וּפַּלַּס־אַתֵּנָה נֶחְפָּזִים,</p>

<p>קָרְבוּ אֵלָיו, וְשִׁנּוּ וְהָפְכוּ אֶת־פְּנֵיהֶם פְּנֵי־אָדָם,  285</p>

<p>אָחֲזוּ כַפּוֹ בְכַפָּם, מְסִיחִים דִּבְרֵיהֶם לַרְגִּיעוֹ.</p>

<p>פָּתַח וְאָמַר פּוֹסֵידוֹן, הוּא מַרְעִיד־הָאָרֶץ, וַיְדַבֵּר:</p>

<p>&quot;אַל־נָא, בֶּן־פֵּלֵס, אַל־תֵּחָת וְנוֹאָשׁ בְּלִבְּךָ אַל־תֹּאמַר!</p>

<p>אָנוּ, הָאֵלִים הַשְּׁנָיִם, נַעֲמֹד לִימִינְךָ לְעָזְרֶךָ –</p>

<p>וְזֶבְס אָבִינוּ הוּא רָצָה – אָנֹכִי וּפַּלַּס־אַתֵּנָה.   290</p>

<p>אָכֵן, לֹא נִגְזְרָה גְּזֵרָה עָלֶיךָ כִּי תָמוּת בַּנָּהָר,</p>

<p>וְהוּא יְמַהֵר וְיָנוּחַ, כַּאֲשֶׁר תִּרְאֶה בְעֵינֶיךָ.</p>

<p>אוּלָם אֲנַחְנוּ נִיעָצְךָ הָעֵצָה הַטּוֹבָה, אִם־תִּשְׁמָע:</p>

<p>יָדְךָ אַל־תַּנַּח מִקְרָב, מִקֶּטֶל הָאוֹכֵל־בָּאָדָם,</p>

<p>עַד אִם־סָגַרְתָּ הַטְּרוֹיִים הַנָּסִים מִמְּךָ בְּתוֹךְ חוֹמוֹת 295</p>

<p>אִלְיוֹס הָעִיר הַמְצֻיָּנָה, וְלָקַחְתָּ אֶת־נַפְשׁוֹ שֶׁל־הֶקְטוֹר,</p>

<p>תָּשׁוּב אַךְ אָז אֶל־הַסְּפִינוֹת, וּתְהִלָּה לְךָ נִתֵּן וְתִנְחָל&quot;.
<br><br />
כָּכָה אָמְרוּ אַף חָשׁוּ אֶל־יֶתֶר בְּנֵי־הָאַלְמָוֶת,</p>

<p>אוּלָם הוּא פָנָה לַשָּׂדֶה, כִּי אָכֵן מְאֹד עוֹדְדוּהוּ</p>

<p>דִּבְרֵי הָאֵלִים; וְהַשָּׂדֶה מָלֵא עַל־קְצוֹתָיו הַמָּיִם,  300</p>

<p>וְרַבִּים כְּלֵי זַיִן וְנָאִים וּפִגְרֵי בְנֵי־חַיִל שֶׁנָּפְלוּ</p>

<p>צָפִים מִמַּעַל, נִגְרָפִים. הָלַךְ, מֵרִים אֶת־בִּרְכָּיו,</p>

<p>מְמַהֵר נֹכַח הַשֶּׁטֶף, וְלֹא עוֹד עֲצָרָהוּ הַנָּהָר</p>

<p>רְחַב הָאֲפִיקִים, כִּי נָטְעָה אַתֵּנָה בוֹ כֹחַ וּגְבוּרָה.</p>

<p>אוּלָם סְקַמַּנְדְּרוֹס חֲמָתוֹ לֹא שָׁכְכָה וְאַפּוֹ עוֹד בּוֹעֵר  305</p>

<p>מְאֹד בְּבֶן־פֵּלֵס, וְהִגְבִּיהַּ וְהִגְדִּיל מִשְׁבְּרֵי־מֵימָיו,</p>

<p>מֵרִים אוֹתָם לְמַעְלָה, וַיִּקְרָא לְסִימוֹאֵיס בְּחָיִל:</p>

<p>&quot;אָחִי, הָבָה נַכְנִיעַ שְׁנֵינוּ אֶת־אוֹן זֶה הַגֶּבֶר</p>

<p>לְמַעַן לֹא יָחִישׁ יַבְקִיעַ הַבִּירָה הַגְּדוֹלָה, בָּהּ יִמְשֹׁל</p>

<p>מַלְכָּהּ פְּרִיאַמּוֹס, וּטְרוֹיִים אֵין כֹּחָם לַעֲמֹד בְּפָנָיו!  310</p>

<p>חוּשָׁה לְעֶזְרָה וּמַלֵּא מַיִם אֶת־כָּל־אֲפִיקֶיךָ,</p>

<p>מֵי־מַעְיָנוֹת וּפְלָגִים, וְעוּרָה אֶת כָּל־הַמַּבּוּעִים,</p>

<p>הָקֵם הַמִּשְׁבָּר הַגָּדוֹל וְהָרֵם קוֹל שָׁאוֹן וּמְהוּמָה</p>

<p>בְּרִגְבֵי אֶבֶן וּגְזָעִים, וְנַעֲצֹר בַּגֶּבֶר הָאַכְזָר,</p>

<p>זֶה הַמִּתְהַלֵּל בְּאוֹנוֹ וְאוֹמֵר לְהִדַּמּוֹת לָאֵלִים! 315</p>

<p>אוּלָם, דּוֹמַנִי, לֹא יַעַמְדוּ לוֹ גַּם קוֹמָתוֹ, גַּם עֻזּוֹ,</p>

<p>גַּם כְּלֵי מִלְחַמְתּוֹ הַיָּפִים, כִּי עָמֹק בַּמְּצוּלָה יִשְׁכָּבוּן,</p>

<p>רֶפֶשׁ מְכַסֶּה עֲלֵיהֶם; וְאוֹתוֹ אָלִיטָה בְחוֹלוֹת,</p>

<p>אֶשְׁפְּכָה עָלָיו רִסּוּקֵי־אֲבָנִים אֲלָפִים וּרְבָבוֹת,</p>

<p>לְמַעַן לֹא יִמְצְאוּ אֲכַיִּים גַּם אֶת־עַצְמוֹתָיו אִם־יְבַקְשׁוּ 320</p>

<p>לְכָנְסָן, כִּי אֶשְׁפֹּךְ וְאַרְבֶּה עָלָיו טִיט יָוֵן וָרָפֶשׁ!</p>

<p>וְהָיָה לוֹ תַחַת הַצִּיּוּן, וְלֹא יִהְיֶה עַל־בְּנֵי־הָאֲכַיִּים</p>

<p>שֶׁיִּקְבְּרוּהוּ מִלְּפָנַי לִשְׁפֹּךְ עָלָיו תֵּל־קְבוּרָה&quot;.
<br><br />
כָּכָה סָח, וְהִשְׂתָּעֵר בְּאוֹן עַל־אֲכִילֵס, וַיִּגְבַּהּ,</p>

<p>מַעֲלֶה דָמִים וְקֶצֶף וְגוֹלֵל פְּגָרִים חֲלָלִים.    325</p>

<p>וְגַלֵּי אַרְגָּמָן, כָּל־מִשְׁבְּרֵי הַנָּהָר זְרַע־אֵלִים, הִתְעוֹרְרוּ,</p>

<p>עָלוּ וַיִּגְבְּהוּ מְאֹד, לְהַפִּיל אֲכִילֵס לָאָרֶץ.</p>

<p>צָעֲקָה הֵרָה בְקוֹל, כִּי נִבְהֲלָה מְאֹד לַאֲכִילֵס,</p>

<p>פֶּן־יִגְרְפֵהוּ בְעֻזּוֹ הַנָּהָר הַמַּעֲמִיק־פְּלָגָיו.</p>

<p>נָשְׂאָה מִיָּד אֶת־אִמְרָתָה לְהֵפֵיסְטוֹס בְּנָהּ שֶׁאָהֵבָה:  330</p>

<p>&quot;קוּמָה, בְּנִי נְכֵה־הָרַגְלָיִם! כִּי הִנֵּה אָמַרְנוּ אַךְ כֹּחַ</p>

<p>כְּסַנְתּוֹס הַנָּהָר הַסּוֹעֵר כְּכֹחֲךָ אַתָּה בַקָּטֶל;</p>

<p>חוּשָׁה לָבֹא לְעֶזְרָה, נָא הַבְעֵר אֵשׁ־פְּלָדוֹת לֹא־תִכְבֶּה.</p>

<p>אֶפֶס אָנֹכִי אַזְעִיקָה רוּחַ־יָם וְתֵימָן סוֹעֶרֶת</p>

<p>לָבֹא מִמֶּרְחֲבֵי יַמִּים וּלְהָקִים סְעָרָה נוֹרָאָה,   335</p>

<p>אֲשֶׁר תֹּאכַל בַּטְּרוֹיִים כֻּלָּם עַל־רֹאשָׁם וְעַל־נִשְׁקָם</p>

<p>בְּלַבָּה אֲיֻמָּה. וְאַתָּה הַבְעֵר כָּל־עֵץ עַל־גְּדוֹת כְּסַנְתּוֹס,</p>

<p>שַׁלַּח תְּשַׁלַּח אֵשׁ בּוֹ וּרְאֵה נָא אַל־יְבַהֲלוּךָ</p>

<p>גַּם דִּבְרֵי מֶתֶק עֲרֵבִים גַּם דִּבְרֵי עָתָק וְאִיּוּמִים.</p>

<p>כֹּחֲךָ זֶה אַל־יָנוּחַ עַד אִם־לְךָ קָרָאתִי אָנֹכִי   340</p>

<p>קְרִיאָה בֶחָיִל, אוֹ אָז תַּכְנִיעַ אֶת־אִשְּׁךָ לֹא־תִכְבֶּה&quot;.
<br><br />
כָּכָה הִבִּיעָה, וְהֵפֵיסְטוֹס עוֹרֵר הָאֵשׁ הָאֲיֻמָּה.</p>

<p>תְּחִלָּה עָבְרָה הָאֵשׁ אֶת־הַשָּׂדֶה וַתֹּאכַל בַּפְּגָרִים,</p>

<p>כָּל־אֲשֶׁר הִכָּה אֲכִילֵס, הָרַבִּים הַצָּפִים בַּשָּׂדֶה.</p>

<p>חָרַב הַשָּׂדֶה עַל־קְצוֹתָיו, וְכָלוּ הַמַּיִם הַנּוֹצְצִים. 345</p>

<p>כְּרוּחַ צְפוֹנִית בַּחֹרֶף מְיַבְּשָׁה הַכַּר אַךְ זֶה נִמְטַר,</p>

<p>כָּכָה הוֹבִישׁ הַשָּׂדֶה, וְכָל־הַחֲלָלִים אֻכָּלוּ.</p>

<p>אֶפֶס הוּא שָׁלַח אֶת־לַהֲבוֹת אִשּׁוֹ וְאֶת־אוֹרוֹ בַנָּהָר,</p>

<p>אָחֲזָה אֵשׁ בַּבּוּקִיצִים, בַּצַּפְצָפוֹת וּבָאֲשָׁלִים, 350</p>

<p>אָחֲזָה אֵשׁ גַּם בַּלּוֹטוֹס, בַּקָּנֶה הָרָם וּבַכֹּפֶר,</p>

<p>אֲשֶׁר צָמְחוּ בְשֶׁפַע עַל־חוֹפֵי הַמַּיִם הַנָּאִים.</p>

<p>גָּדַל צַעַר צְלוֹפָחִים וְדָגִים שֶׁבַּמְּעַרְבּוֹלוֹת,</p>

<p>הָיוּ מִתְלַבְּטִים בַּמַּיִם הַנָּאוִים הֵנָּה וָהֵנָּה,</p>

<p>צִעֲרָם רוּחַ הֵפֵיסְטוֹס חֲכַם־הֶחָרָשִׁים הַיּוֹקְדָה,  355</p>

<p>בָּעַר הַנָּהָר גַּם הוּא; וַיִּשָּׂא אֶת־קוֹלוֹ וַיְדַבֵּר:</p>

<p>&quot;אָכֵן, הֵפֵיסְטוֹס הַמּוֹשֵׁל, מִי יַעֲמֹד בָּאֵלִים בְּפָנֶיךָ?</p>

<p>אַף גַּם אֲנִי לֹא אֶלָּחֵם בְּךָ וּבִיקוֹדְךָ הַנּוֹרָא.</p>

<p>הֶרֶף מִלְּחֹם! יְמַהֵר אֲכִילֵס וִיגָרֵשׁ הַטְּרוֹיִים</p>

<p>כֻּלָּם מֵעִירָם הַבְּצוּרָה; מַה־לִּי וְלָרִיב וְלָעֶזְרָה?&quot;  360
<br><br />
קָרָא קוֹדֵחַ בָּאֵשׁ, וּמֵימָיו הַנָּאִים בּוֹ רוֹגְשִׁים.</p>

<p>אֶפֶס כִּרְתֹחַ הַדּוּד בְּתִגְרַת שַׁלְהֶבֶת אַדִּירִים</p>

<p>לְמוֹעֵד בּוֹ יֻתַּךְ חֵלֶב חֲזִירֵי הַמַּרְבֵּק, וְהַשְּׁמָנִים</p>

<p>עוֹלִים וְנִתָּזִים לְכָל־עֵבֶר בְּלַהַב הָעֵצִים הַיְבֵשִׁים, –</p>

<p>כָּכָה לִהֲטוּ בָאֵשׁ הַמַּיִם הַנָּאִים, רָגָשׁוּ.      365</p>

<p>עָמְדוּ מִנְּהֹר בְּשֶׁטֶף, נִצְּבוּ וְעֻלְּפוּ מִלַּהַט</p>

<p>בְּכֹחַ הֵפֵיסְטוֹס הַמּוֹשֵׁל חֲכַם־הֶחָרָשִׁים. וּלְהֵרָה</p>

<p>פָּנָה הַנָּהָר בִּתְפִלָּה וַיְדַבֵּר אֶת־אִמְרֵי־הַכָּנָף:</p>

<p>&quot;הֵרָה, שַׁלָּמָה זֶה יִרְעַץ בְּנֵךְ אֶת־מֵימָי? מִכֻּלָּם</p>

<p>אָנַף אַךְ בִּי, וְאָנֹכִי חַטָּאתִי לְפָנָיו הֵן קְטַנָּה   370</p>

<p>מֵחַטָּאתָם שֶׁל־יֶתֶר הָאֵלִים הָעוֹזְרִים לַטְּרוֹיִים.</p>

<p>הִנֵּה אָנֹכִי אֶחְדַּל כְּרֶגַע, אִם־אַךְ תְּצַוִּינִי;</p>

<p>אֶפֶס יֶחְדַּל גַּם הוּא! אָנֹכִי אִשָּׁבַע הַשְּׁבוּעָה,</p>

<p>אֲשֶׁר לְעוֹלָם לֹא אַרְחִיק אֶת־יוֹם־הָעֲבָרוֹת מִטְּרוֹיִים.</p>

<p>וְלוּ גַם תַּעֲלֶה טְרוֹיָה כֻלָּהּ בַּלַּהַב הָאוֹכֵל,      375</p>

<p>וְעָלְתָה עַל־מוֹקְדָהּ הִצִּיתוּ אֲכַיִּים אַדִּירֵי־הַקְּרָבוֹת&quot;.
<br><br />
וְהֵרָה מַלְבִּינַת־הַזְּרוֹעוֹת כִּי שָׁמְעָה אוֹתוֹ מִתְחַנֵּן,</p>

<p>עָנְתָה מִיָּד אֶל־בְּנָהּ, אֶל־חֲבִיבָהּ הֵפֵיסְטוֹס, וַתֹּאמֶר:</p>

<p>&quot;רַב לְךָ, בְּנִי הֵפֵיסְטוֹס הַמְצֻיָּן! לֹא יָאֶה לְהָצֵר</p>

<p>לְאֶחָד מִבְּנֵי־הָאַלְמָוֶת בִּגְלַל בְּנֵי־אָדָם בְּנֵי־תְמוּתָה&quot;. 380
<br><br />
כָּכָה דִּבֵּרָה, וְהֵפֵיסְטוֹס כִּבָּה הָאֵשׁ הָאֲיֻמָּה,</p>

<p>שָׁבוּ לִתְעָלַת־הַשֶּׁטֶף הַיָּפָה הַגַּלִּים הַזּוֹרְמִים.
<br><br />
גַּם חֲמַת כְּסַנְתּוֹס שָׁכָכָה וּשְׁנֵיהֶם גַּם יַחַד הִרְגִּיעוּ.</p>

<p>הֵרָה כָּלְאָה אֶת־שְׁנֵיהֶם, וְאִם־גַּם חֲמָתָהּ בּוֹעָרֶת.</p>

<p>אַךְ בֵּינָתַיִם הִתְלַקְּחָה בֵין יֶתֶר הָאֵלִים מְרִיבָה    385</p>

<p>קָשָׁה וְנוֹרָאָה, כִּי שְׁתַּיִם הָעֵצוֹת בְּלִבָּם הִפְרִידוּם,</p>

<p>בְּקוֹלוֹת אֲיֻמִּים הִתְנַגְּשׁוּ – וַיִּרְעֲשׁוּ רַחֲבֵי־אֲדָמָה,</p>

<p>רְקִיעֵי־שָׁמַיִם הַגְּדוֹלִים הֵרִיעוּ, וְזֶבְס מִמְּרוֹם שִׁבְתּוֹ</p>

<p>בְּהַר הָאוֹלִימְפּוֹס כִּי שָׁמַע וַיִּשְׂחַק בְּלִבּוֹ מִשִּׂמְחָה,</p>

<p>כַּאֲשֶר רָאָה, וְהִנֵּה הָאֵלִים מִתְעַתְּדִים לְהִפָּגֵשׁ.  390</p>

<p>וְהֵמָּה לֹא הִתְמַהְמָהוּ, וְאָרֵס הַקַּטְלָן הוּא הִתְחִיל,</p>

<p>מְנַפֵּץ־הַצִּנּוֹת הָאָיֹם הִשְׂתָּעֵר עַל־פַּלַּס־אַתֵּנָה,</p>

<p>כִּידוֹן־הַנְּחשֶׁת בְּיָדוֹ, וַיִּקְרָא אֶת־דִּבְרֵי הַנְּאָצָה:</p>

<p>&quot;אִי־לָךְ, זְבוּב־כְּלָבִים, מַה תְּעוֹרְרִי שׁוּב אֶת־הָאֵלִים לִקְרָבוֹת,</p>

<p>מְלֵאֲתִי חֻצְפָּה לֹא־תִשְׂבָּע! הַלְבָבֵךְ הַגֵּאֶה יַשִּׁיאֵךְ?  395</p>

<p>כְּלוּם שָׁכַחְתְּ הֲסִיתֵךְ בִּי אֶת־דִּיאוֹמֵדֵס בֶּן־טִידֵס</p>

<p>לִמְחֹץ אוֹתִי, וְאַתְּ תָּפַסְתְּ אֶת־הַכִּידוֹן הַמַּבְרִיק,</p>

<p>חַשְׁתְּ לְהִשְׂתָּעֵר עָלַי, פָּצַעְתְּ אֶת־בְּשָׂרִי הַנָּאוֶה?</p>

<p>אֶפֶס, סְבוּרַנִי, הַיּוֹם תְּשַׁלְּמִי, כָּל־אֲשֶׁר עוֹלַלְתְּ לִי&quot;.
<br><br />
כָּכָה הִבִּיעַ וַיִּדְקֹר הָאֵיגִיס, רַבַּת־הַגְּדִילִים,   400</p>

<p>צִנַּת־הָאֵימָה לֹא־יִצְלַח עָלֶיהָ גַּם בְּרָקוֹ שֶׁל־זֵאוּס,</p>

<p>וְאָרֵס הַמְגֹאָל בְּדָמָיו מְחָצָהּ בְּרָמְחוֹ הָאַדִּיר.</p>

<p>נִרְתְּעָה אַתֵּנָה וַתָּרֶם בְּיָדָהּ הַקָּשָׁה הָאָבֶן –</p>

<p>רֶגֶב־מִדּוֹת בַּשָּׂדֶה, שָׁחוֹר וּמְרֻבֵּה־זָוִיּוֹת</p>

<p>אֲשֶׁר הִצִּיבוּ לְצִיּוּן בַּשְּׁדֵמָה בְּנֵי־אָדָם מִקֶּדֶם,  405</p>

<p>פָּצְעָה צַוָּארוֹ שֶׁל־אָרֵס־הַקַּטְלָן, הִתִּירָה אֲבָרָיו.</p>

<p>שִׁבְעָה תְחוּמִים כִּסָּה בְּנָפְלוֹ וְאִבֵּק קְוֻצּוֹתָיו,</p>

<p>צִלְצְלוּ עָלָיו כָּל־כֵּלָיו, וּפַּלַּס־אַתֵּנָה צָחָקָה.</p>

<p>הִיא מִתְהַלֶּלֶת הֵרִיעָה וַתְּדַבֵּר אֶת־אִמְרוֹת־הַכָּנָף:</p>

<p>&quot;הוֹי, חֲסַר־לֵב, וְכִי אֵינְךָ יוֹדֵעַ עַד־כַּמָּה גָּבַרְתִּי  410</p>

<p>אַף עָצַמְתִּי מִמֶּךָּ, כִּי תֹאמַר אֵלַי לְהִדַּמּוֹת?</p>

<p>עַתָּה יְשֻׁלָּם לְךָ כְּקִלְלוֹת אִמְּךָ הַחוֹרְשָׁה</p>

<p>רָעָה עַלֶיךָ בְאַפָּהּ עֵקֶב עָזְבְךָ צִבְאוֹת</p>

<p>בְּנֵי־הָאֲכַיִּים וַתֵּצֵא לְעֶזְרָה לַטְּרוֹיִים הַזֵּדִים!&quot;
<br><br />
כָּכָה הִבִּיעָה וַתָּסֵב עֵינֶיהָ הַמְּאִירוֹת מִמֶּנּוּ.  415</p>

<p>אָחֲזָה אוֹתוֹ בְכַפּוֹ בַּת־זֶבְס, אַפְרוֹדִיטָה, לַנְחוֹתוֹ,</p>

<p>וְאָרֵס נֶאֱנַח מָרָה, וּבְקשִׁי שָׁב אֵלָיו רוּחוֹ.</p>

<p>אַךְ כִּרְאוֹת אוֹתָהּ הֵרָה, הָאֵלָה מַלְבִּינַת־הַזְּרוֹעוֹת,</p>

<p>חָשָׁה וַתֹּאמֶר לְאַתֵּנָה, וַתְּדַבֵּר אֶת־אִמְרֵי־הַכָּנָף:</p>

<p>&quot;אוֹיָה־לִּי, בִּתּוֹ שֶׁל נוֹשֵׂא־הָאֵיגִיס, הַבַּת לֹא־נֻצָּחָה! 420</p>

<p>הִנֵּה אוֹתוֹ זְבוּב־כְּלָבִים מוֹצִיא אֶת־אָרֵס הַקַּטְלָן</p>

<p>מִן־הַמִּלְחָמָה הַגְּדוֹלָה; חוּשִׁי וּצְאִי בְעִקְּבוֹתֶיהָ!&quot;
<br><br />
כָּכָה הִבִּיעָה, וַיִּחַדְּ לֵב פַּלַּס, וַתֵּצֵא אַחֲרֶיהָ.</p>

<p>חָשָׁה לְהִשְׂתָּעֵר וַתַּךְ בַּחֲזֵה אַפְרוֹדִיטָה הַנָּאוָה</p>

<p>בְּיָדָה הַקָּשָׁה, הִתִּירָה אֶת־לִבָּהּ וְכָל־אֲבָרֶיהָ.  425</p>

<p>שָׁכְבוּ הַשְּׁנַיִם עַל־פְּנֵי הָאֲדָמָה הַמְחַיָּה כָּל־חַיָּה.</p>

<p>עָלְזָה הָאֵלָה וַתָּגֶל, וַתְּדַבֵּר אֶת־אִמְרוֹת־הַכָּנָף:</p>

<p>&quot;יִהְיוּ כְמוֹתָם כָּל־אֵלֶּה הַנּוֹתְנִים תְּשׁוּעָה לַטְּרוֹיִים,</p>

<p>אוֹסְרֵי־הַקְּרָב עִם־בְּנֵי־אַרְגּוֹס עֲטוּיֵי־שִׁרְיוֹנוֹת־הַנְּחשֶׁת,</p>

<p>גַּם לוּ יָעֵזּוּ אֶת־פְּנֵיהֶם וְיַחְגְּרוּ אוֹן כְּאַפְרוֹדִיטָה,  430</p>

<p>אֲשֶׁר בָּאָה לְיֵשַׁע אָרֵס וְלַעֲמֹד מוּל־עֻזִּי –</p>

<p>הֵן זֶה מִכְּבָר הוּנַח לָנוּ מֵעֲמַל הַמִּלְחָמָה,</p>

<p>אַף הֶחֱרַבְנוּ אֶת־אִלְיוֹס, הַבִּירָה הַבְּנוּיָה־לְתִפְאָרָה&quot;.
<br><br />
כָּכָה הִבִּיעָה, וַתְּחַיֵּךְ הֵרָה מַלְבִּינַת־הַזְּרוֹעוֹת.</p>

<p>סָח פּוֹסֵידוֹן הַמּוֹשֵׁל הַמַּרְעִיד־אֲדָמָה לְאַפּוֹלוֹן:  435</p>

<p>&quot;פֵיבּוֹס! שַׁלָּמָה נַעַמְדָה רְחוֹקִים? וְאָכֵן לֹא יָאֶה.</p>

<p>אֵלֶּה הִתְחִילוּ, וְהָיְתָה לָנוּ לְחֶרְפָּה אִם־נָשׁוּב</p>

<p>לְהֵיכַל נְחֻשְׁתּוֹ שֶׁל־זֶבְס בָּאוֹלִימְפּוֹס וְגַם לֹא נִלְחָמְנוּ.</p>

<p>הַתְחֵל, כִּי אַתָּה הַצָּעִיר, וְלִי לֹא יָאֶה לְהַתְחִיל:</p>

<p>גָּדוֹל אָנֹכִי בְשָׁנִים מִמְּךָ וְגַם יוֹתֵר יָדָעְתִּי.   440</p>

<p>פֶּתִי, וּבְלִבְּךָ אֵין בִּינָה, כְּלוּם אֵינְךָ זוֹכֵר, שָׁכַחְתָּ,</p>

<p>כַּמָּה סָבַלְנוּ עַל־אֹדוֹת אִלְיוֹס וְרָעָה רָאִינוּ</p>

<p>אָנוּ הַשְּׁנַיִם מִכָּל־הָאֵלִים, עֵת זֵאוּס שְׁלָחָנוּ</p>

<p>לַעֲבֹד לָאִישׁ לָאוֹמֶדּוֹן, זֶה עַז־הַלֵּב, שָׁנָה תְמִימָה.</p>

<p>כִּי בִשְׂכַר שָׂכִיר עָבַדְנוּ, וְהוּא הוּא הַמְצַוֶּה עָלֵינוּ.  445</p>

<p>אָז בָּנִיתִי לַטְּרוֹיִים מִסָּבִיב לָעִיר אֶת־הַחוֹמָה,</p>

<p>נָאוָה וּרְחָבָה מְאֹד, מְצוּדָה אֲשֶׁר לֹא־תִלָּכֵד;</p>

<p>וְאַתָּה, פֵיבּוֹס, רָעִיתָ הַבָּקָר הַמַּקְשֶׁה־לָלֶכֶת</p>

<p>בְּמוֹרְדוֹת אִידָה הַנֶּחְפָּה־יְעָרוֹת וּמְרֻבַּת־הַנְּקִיקִים.</p>

<p>אַךְ כְּשֶׁהִגִּיעָה הַשָּׁעָה הַנְּעִימָה לְקַבֵּל שְׂכָרֵנוּ,   450</p>

<p>הֵשִׁיב רֵיקָם פָּנֵינוּ וְחָשַׂךְ מִמֶּנּוּ מַשְׂכֹּרֶת</p>

<p>בְּחֶזְקַת־הַיָּד – לָאוֹמֶדּוֹן הָאַכְזָר וְשִׁלְּחָנוּ בְאִיּוּמִים.</p>

<p>אִיֵּם עָלֵינוּ כִּי יֶאֱסֹר רַגְלֵינוּ וְיָדֵינוּ מִמַּעַל</p>

<p>וְיִמְכֹּר מִמְכַּר עֲבָדִים אֶל־אִיֵּי הַיַּמִּים הָרְחוֹקִים.</p>

<p>הֵהִין לְהַגִּיד, כִּי יִקְטֹף אָזְנֶיךָ וְאָזְנַי בִּנְחשֶׁת.  455</p>

<p>כָּכָה שַׁבְנוּ מֵאֶצְלוֹ וְעֶבְרָה וְזַעַם בְּלִבֵּנוּ,</p>

<p>צַר לָנוּ לְמַשְׂכֻּרְתֵּנוּ אֲשֶׁר הִבְטִיחַ וְלֹא שִׁלֵּם.</p>

<p>וְעַתָּה תְחוֹנֵן וְתֵיטִיב לְעַמָּיו, פָּרַשְׁתָּ מִמֶּנּוּ,</p>

<p>יֶתֶר הָאֵלִים, הָאוֹמְרִים לְאַבֵּד הַטְּרוֹיִים הַגֵּאִים,</p>

<p>לְכַלּוֹת אוֹתָם בְּעֶבְרָה עַל־בְּנֵיהֶם וּנְשֵׁיהֶם הַצְּנוּעוֹת&quot;.  460
<br><br />
עָנָה לוֹ פֵיבּוֹס־אַפּוֹלוֹן, הַמּוֹשֵׁל הַמַּרְחִיק־לִפְגֹּעַ:</p>

<p>&quot;מַרְעִיד־הָאָרֶץ, הֲלֹא תַחְשְׁבֵנִי אַתָּה לְסָכָל,</p>

<p>אִלּוּ יָצָאתִי כְנֶגְדְּךָ לְהִלָּחֵם בִּגְלַל בְּנֵי־תְמוּתָה</p>

<p>אֶל הָאֻמְלָלִים, הַדּוֹמִים לְעָלִים, יֵשׁ אֲשֶׁר הֵמָּה</p>

<p>יִשְׂגּוּ־יִפְרְחוּ בְאוֹנָם, מִשִּׂיחַ הַשָּׂדֶה יִשְׂבָּעוּ,  465</p>

<p>וְיֵשׁ שֶׁיִּבֹּלוּ וְכָלוּ, וְרוּחַ אֵין בָּמוֹ. נְמַהֵר</p>

<p>נֵשְׂטְ מִן־הַקְּרָב וְהַמִּלְחָמָה, וְהֵם בֵּינֵיהֶם יָרִיבוּ!&quot;</p>

<p>כָּכָה מִלֵּל אַפּוֹלוֹן וַיִּסּוֹג לְאָחוֹר, כִּי נִכְלַם</p>

<p>לְהָרִים יָדוֹ בַקֶּטֶל עַל־אֲחִי־אָבִיו הַגָּדוֹל.</p>

<p>אָז תּוֹכִיחֶנּוּ אֲחוֹתוֹ הַגְּבִירָה בְחַיּוֹת־הַשָּׂדֶה, 470</p>

<p>הִיא אַרְטֶמִּיס חוֹבֶבֶת־הַצַּיִד, וַתִּפְתַּח בִּנְאָצָה:</p>

<p>&quot;אָכֵן כִּי נַסְתָּ, אַפּוֹלוֹן הַמַּרְחִיק־לִקְלֹעַ, נָטַשְׁתָּ</p>

<p>פְּאֵר הַנִּצָּחוֹן לְפּוֹסֵידוֹן, וַיִּנְחַל חִנָּם הַתְּהִלָּה.</p>

<p>פֶּתִי, קַשְׁתְּךָ זֹאת לָמָּה הִיא לְךָ לְלֹא הוֹעִיל?</p>

<p>אֶפֶס אַל־תּוֹסֵף הִתְפָּאֵר בְּהֵיכַל אָבִינוּ, וְלֹא אֶשְׁמָע  475</p>

<p>כְּהִתְפָּאֶרְךָ לְפָנִים בְּסוֹד אֵלִים בְּנֵי־הָאַלְמָוֶת,</p>

<p>לֵאמֹר: תֵּצֵא וְתִלָּחֵם בְּפּוֹסֵידוֹן, מַרְגִּיז־הָאָרֶץ&quot;.
<br><br />
כָּכָה הִבִּיעָה, וּמְאוּם לֹא עָנָה לָהּ פֵיבּוֹס־אַפּוֹלוֹן.</p>

<p>אֲבָל אִשְׁתּוֹ הַכְּבוּדָה שֶׁל־זֶבְס הִיא מְאֹד חָרָה אַפָּהּ,</p>

<p>נִתְכָה חֲמָתָהּ, וַתַּעַן בִּנְאָצָה לַשָּׂשָׂה־לַחִצִּים:    480</p>

<p>&quot;אֵיךְ זֶה תָּעֵזִּי, הַכַּלְבָּה בּשֶׁת לֹא תֵדָע, כִּי תֵצְאִי</p>

<p>כְּנֶגְדִּי? כִּי קָשֶׁה מִמֵּךְ לְנַסּוֹת אֶת־כֹּחִי וְעֻזִּי,</p>

<p>לַמְרוֹת נָשְׂאֵךְ אֶת־קַשְׁתֵּךְ, אַתְּ לְבִיאָה בֵּין נָשִׁים בְּנוֹת־אָדָם</p>

<p>עָשָׂךְ זֵאוּס אָבִיךְ לְהַכּוֹת בָּהֶן, אִם־תַּחְפֹּצִי.</p>

<p>טוֹב לָךְ, כִּי תִדְלְקִי אַחֲרֵי חַיּוֹת־הַשָּׂדֶה בֶהָרִים,  485</p>

<p>אַחֲרֵי צְבִיּוֹת, מִלְּחֹם עִם־עוֹלִים עָלַיִךְ בִּגְבוּרָה.</p>

<p>אוּלָם אִם־יֵשׁ לִבֵּךְ לֶאֱסֹר מִלְחָמָה, הָבָה, וְתֵדְעִי,</p>

<p>אֲשֶׁר שָׂגַבְתִּי מִמֵּךְ, אִם־תֵּצְאִי לִקְרָאתִי לְהִלָּחֵם&quot;.
<br><br />
סָחָה וַתִּתְפֹּס בִּשְׂמֹאלָהּ כַּפֶּיהָ סָמוּךְ לַפְּרָקִים,</p>

<p>נָשְׂאָה בִימִינָהּ מֵעַל כְּתֵפֶיהָ אֶת־קַשְׁתָּהּ וְאֶת־תֶּלְיָהּ, 490</p>

<p>הִכְּתָה בְאֵלֶּה אָזְנֶיהָ וּשְׂחוֹק עַל־שְׂפָתֶיהָ, וְאַרְטֶמִּיס</p>

<p>מַפְנָה פָנֶיהָ לְכָל־עֵבֶר, חִצֶּיהָ הַקַּלִּים נִפְזָרוּ.</p>

<p>בּוֹכָה שׁוֹפֶכֶת דִּמְעָתָהּ נָסָה אַרְטֶמִּיס, כְּיוֹנָה</p>

<p>נָסָה עַל־נַפְשָׁהּ מִנֵּץ וּבְחַגְוֵי־הַסֶּלַע תִּסְתַּתֵּר</p>

<p>עָמֹק בַּסָּלַע, כִּי שָׁם לֹא נִגְזַר עָלֶיהָ כִלָּיוֹן, – 495</p>

<p>כָּכָה נָסָה גַם הִיא בוֹכִיָּה וַתִּטּשׁ אֶת־קַשְׁתָּהּ.</p>

<p>נָשָׂא אִמְרָתוֹ אֶל־לֵטוֹ הַמְבַשֵּׂר הַמַּכֶּה אֶת־אַרְגּוֹס:</p>

<p>&quot;לֵטוֹ, אִתָּךְ אֲנִי לֹא אֶלָּחֵם, כִּי־נוֹרָא וְאָיֹם</p>

<p>לָצֵאת וְלִתְגָּר מִלְחָמָה עִם־נְשֵׁי זֶבְס הַכּוֹנֵס־עֲנָנִים.</p>

<p>וְאַתְּ הִתְפָּאֲרִי בְקֶרֶב הָאֵלִים, כָּל־בְּנֵי־הָאַלְמָוֶת,  500</p>

<p>לֵאמֹר, אַתְּ נִצַּחְתִּנִי, עָלִית עָלַי בְּכֹחֵךְ הַשַּׂגִּיא&quot;.
<br><br />
מִלֵּל, וְלֵטוֹ קוֹבֶצֶת הַקֶּשֶׁת הַכְּפוּפָה וְהַחִצִּים,</p>

<p>אֲשֶׁר נָפוֹצוּ שָׁם הֵנָּה וָהֵנָּה בְאָבָק מִתְאַבֵּךְ.</p>

<p>הִיא אֲסָפָתַם כֻּלָּמוֹ וַתֵּלֵךְ לְבַקֵּשׁ אֶת־בִּתָּהּ.</p>

<p>בָּאָה הַבַּת לָאוֹלִימְפּוֹס אֶל־הֵיכַל נְחֻשְׁתּוֹ שֶׁל־זֵאוּס. 505</p>

<p>יָשְׁבָה הַנַּעֲרָה שׁוֹפֶכֶת דִּמְעָתָהּ עַל־בִּרְכֵּי אָבִיהָ,</p>

<p>כְּסוּתָהּ, נוֹדֶפֶת רֵיחַ אַמְבְּרוֹסְיָה, עָלֶיהָ רוֹעָדֶת.</p>

<p>חִבֵּק לָהּ זֵאוּס וַיִּשְׂחַק מִטּוּב־לֵב, וַיַּעַן וַיֹּאמֶר:</p>

<p>&quot;מִי הוּא בָאֵלִים מִבְּנֵי־הָאַלְמָוֶת עֲלָבֵךְ, יַלְדָּתִי?</p>

<p>עַל־לֹא חָמָס בְּכַפֵּךְ, וּכְאִלּוּ חָטָאת קֳבָל רַבִּים?&quot;  510
<br><br />
עָנְתָה חוֹבֶבֶת־הַצַּיִד יְפַת־הָעֲטָרוֹת וַתֹּאמֶר:</p>

<p>&quot;אִשְׁתְּךָ –הִיא עֲלָבַתְנִי, הִיא הֵרָה מַלְבִּינַת־הַזְּרוֹעוֹת,</p>

<p>הִיא הַזּוֹרַעַת מְדָנִים וּמְרִיבָה בֵּין כָּל־בְּנֵי־הָאֵלִים&quot;.
<br><br />
כָּכָה נִדְבְּרוּ שְׁנֵיהֶם, אִישׁ אֶל־רֵעֵהוּ, מְסִיחִים,</p>

<p>אוּלָם פֵיבּוֹס־אַפּוֹלוֹן הוּא הָלַךְ אֶל־אִלְיוֹס הַקְּדוֹשָׁה, 515</p>

<p>יַעַן דָּאַג לַקִּרְיָה וְלַחוֹמוֹת הַבְּנוּיוֹת־לְתִפְאָרָה,</p>

<p>פֶּן־יַשְׁחִיתוּהָ דַנָּאִים, וְאִם־לַמְרוֹת הַגְּזֵרָה הַפָּעַם</p>

<p>וְיֶתֶר הָאֵלִים הַהֹוִים־לָנֶצַח הֵם שָׁבוּ לָאוֹלִימְפּוֹס,</p>

<p>אֵלֶּה – חֲמָתָם בּוֹעֶרֶת, וְאֵלֶּה – מִתְגָּאִים בְּעֻזָּם,</p>

<p>יָשְׁבוּ אֵצֶל אֲבִיהֶם הַכּוֹנֵס־עֲנָנִים. וַאֲכִילֵס   520</p>

<p>הוֹרֵג בַּטְּרוֹיִים הַנְּדִיבִים, בַּסּוּסִים תְּמִימֵי־הַפַּרְסָה.</p>

<p>כְּאוֹתוֹ הֶעָשָׁן הָעוֹלֶה־מִתַּמֵּר אֶל־רַחֲבֵי שָׁמַיִם</p>

<p>מִנִּי הָעִיר הַבּוֹעָרֶת, כִּי אָנְפוּ בָהּ כָּל־אֱלֹהֶיהָ,</p>

<p>עָמָל בַּעֲקֵבָיו לַכֹּל וְלָרַבִּים אַךְ יָגוֹן וָצָעַר, –</p>

<p>כָּכָה הִרְבָּה אֲכִילֵס עָמָל וְצַעַר לַטְּרוֹיִים.   525
<br><br />
הָיָה פְּרִיאַמּוֹס הַיָּשִׁישׁ עוֹמֵד עַל־מִגְדַּל הַקֹּדֶשׁ,</p>

<p>רָאָה מִשָּׁם אֶת־אֲכִילֵס הָאִישׁ־הָעֲנָק, וּמִפָּנָיו</p>

<p>נָסִים עַל־נַפְשָׁם הַטְּרוֹיִים הֲמוֹנִים הֲמוֹנִים, וְלֹא הָיָה</p>

<p>רֶוַח וְהַצָּלָה לָהֶם; וְנֶאֱנַח וְיָרַד לָאָרֶץ,</p>

<p>עוֹרֵר אֵצֶל הַחוֹמוֹת אֶת־שׁוֹמְרֵי הַשַּׁעַר הַטּוֹבִים:  530</p>

<p>&quot;פִּתְחוּ הַשְּׁעָרִים וְהַחֲזִיקוּ בָהֶם עַד־יִכָּנְסוּ הָעַמִּים</p>

<p>לְתוֹךְ הַבִּירָה בְנוּסָם, כִּי הִדְבִּיק אוֹתָם אֲכִילֵס,</p>

<p>קָרַב אֲלֵיהֶם מְאֹד, אַף אִירָא, פֶּן־תָּבֹא הָרָעָה.</p>

<p>אַךְ כְּשֶׁיִּתְכַּנְּסוּ כֻלָּמוֹ וְשָׁאֲפוּ רוּחַ וְנָחוּ,</p>

<p>סִגְרוּ הַשַּׁעַר עַל־מַסְגֵּר עֲלֵי כָל־צַלְעוֹתָיו הַכְּבֵדוֹת, 535</p>

<p>יָרֵא אָנֹכִי, פֶּן־יַחְדֹּר הָעִירָה הַגֶּבֶר הַמְחַבֵּל&quot;.
<br><br />
כָּכָה סָח, וְהֵם פָּתְחוּ הַשְּׁעָרִים, הֵסִירוּ הַבְּרִיחִים,</p>

<p>נָשְׂאוּ דַלְתוֹתָם תְּשׁוּעָה. וּפֵיבּוֹס־אַפּוֹלוֹן מְמַהֵר</p>

<p>לָצֵאת אֶת־עִירָם וּלְהָסִיר הַפֶּגַע מֵעַל־צְבָא הַטְּרוֹיִים.</p>

<p>וְאֵלֶּה נִמְלָטִים הָעִירָה אֶל־פְּנִים חוֹמוֹתֶיהָ הַגְּבֹהוֹת  540</p>

<p>צִחֵי הַצָּמָא וּמְכֻסֵּי הָאָבָק מֵאַחַר הַשָּׂדֶה,</p>

<p>נָסִים נִמְלָטִים עַל־נַפְשָׁם, וְהוּא דוֹלְקָם בְּרָמְחוֹ, וּבְלִבּוֹ</p>

<p>חֵמָה נוֹרָאָה וָקָצֶף, כִּי שָׁאַף לִתְהִלָּה בָאָרֶץ.
<br><br />
וְהָיוּ אֲכַיִּים אָז לוֹכְדִים אֶת־טְרוֹיָה, גְּבוֹהַת־הַשְּׁעָרִים,</p>

<p>לוּלֵא אַפּוֹלוֹן, שֶׁהֵעִיר אֶת־לֵב אֲגֵנוֹר הַנַּעֲלֶה</p>

<p>בְּנוֹ שֶׁל־אַנְטֵנוֹר הַתָּמִים, אִישׁ גִּבּוֹר מִלְחָמָה בָאָרֶץ.</p>

<p>נָטַע בְּלִבּוֹ הַגְּבוּרָה, וּבְעַצְמוֹ עָמַד לִימִינוֹ</p>

<p>לִשְׁמֹר לוֹ וְלִפְדּוֹתוֹ מִשְּׁלִיחֵי הַמָּוֶת הָאָיֹם,</p>

<p>נִצַּב נִשְׁעָן אֶל־אַלָּה מִסְתַּתֵּר בְּעַב־הָעֲרָפֶל.</p>

<p>רָאָה הַלָּז אֶת־אֲכִילֵס, אֶת־מַחֲרִיב־הֶעָרִים, הִתְיַצֵּב, 550</p>

<p>עָמַד, שָׁהָה וְהִרְבָּה לְהַרְהֵר בְּלִבּוֹ וּבְחֻבּוֹ,</p>

<p>הָיָה מִתְעַצֵּב עַל־לִבּוֹ, מְדַבֵּר אֶל־נַפְשׁוֹ הַנְּדִיבָה:</p>

<p>&quot;אוֹי לִי! אִם־אָנוּס עַל־נַפְשִׁי מִפְּנֵי זֶה אֲכִילֵס הַשַּׂגִּיא</p>

<p>דֶּרֶךְ בָּהּ נָסִים כֹּה רַבִּים בֶּהָמוֹן מִפַּחַד וּנְפוֹצִים.</p>

<p>הֵן יַדְבִּיקֵנִי גַם אָנִי אַף יְמִיתֵנִי מוֹת נִקְלֶה.   555</p>

<p>אַךְ אִם־אֶתֵּן וְנָסוּ אֲחֵרִים מִפְּנֵי אֲכִילֵס</p>

<p>בְּנוֹ שֶׁל־פֵּלֵס, וְאָנֹכִי אֶמָּלֵט מֵאֵצֶל הַחוֹמָה</p>

<p>בּוֹאֲכָה שַׁדְמוֹת אִילֵיָה, וְרַצְתִּי עַד־אֲשֶר אַגִּיעַ</p>

<p>מוֹרְדוֹת הַר־אִידָה, אֶחָבֵא בַשִּׂיחִים הַצְּפוּפִים הָרַבִּים,</p>

<p>וְהָיָה בָעֶרֶב וְאֶרְחַץ אֶת־בְּשָׂרִי הֶעָיֵף בַּנָּהָר    560</p>

<p>גַּם אֲצַנְּנוֹ מִזֵּעָה וְאָשׁוּב אִלְיוֹנָה בְהֵחָבֵא.</p>

<p>אוּלָם לָמָה אֲשַׁעֲשַׁע אֶת־לִבִּי בְתִקְווֹת כְּמוֹ אֵלֶּה,</p>

<p>וְהוּא יִרְאֵנִי, בְּרוּצִי מֵאֵצֶל הַקִּרְיָה בַמִּישׁוֹר,</p>

<p>יִרְדֹּף אַחֲרַי וְגַם יַדְבִּיקֵנִי בְרַגְלָיו הַמְּהִירוֹת,</p>

<p>הֵן לֹא אֶמָּלֵט מִמָּוֶת וְרֹעַ־הַגְּזֵרָה הַשְּׁחוֹרָה,  565</p>

<p>יַעַן כִּי הוּא הוּא הַגִּבּוֹר וְשַׂגִּיא־הַכֹּחַ בָּאָדָם.</p>

<p>וְאוּלַי אֵצֵא לִקְרָאתוֹ לִפְנֵי הַבִּירָה הַקְּדוֹשָׁה?</p>

<p>אָכֵן גַּם בְּשָׂרוֹ שֶׁלּוֹ הֵן תִּפְצַע הַנְּחשֶׁת הַחַדָּה,</p>

<p>נֶפֶשׁ אַךְ אַחַת בְּקִרְבּוֹ, בֶּן־תְּמוּתָה יִקָּרֵא בְּפִי אָדָם,</p>

<p>אֶפֶס זֵאוּס בֶּן־קְרוֹנוֹס חֲנָנוֹ הַתְּהִלָּה בָאָרֶץ&quot;.   570
<br><br />
מִלֵּל, וְעָמַד בְּעָזְמָה, מְחַכֶּה לַאֲכִילֵס, וְלִבּוֹ,</p>

<p>לֶב־גִּבּוֹרִים, מִשְׁתּוֹקֵק לִקְשֹׁר מִלְחֶמֶת־הַתְּנוּפָה.</p>

<p>כְּאוֹתוֹ הַפַּנְתֵּר הַיּוֹצֵא מֵעִמְקֵי מַעֲבִיּוֹת הַיָּעַר</p>

<p>לִקְרַאת הַגֶּבֶר הַצַּיָּד, וְלִבּוֹ לֹא־יַעֲרֹץ לֹא־יֵחָת,</p>

<p>אֵינוֹ אוֹמֵר לְהִמָּלֵט, וְאִם־יַקְשִׁיב אֶת־צַעֲקַת הַכְּלָבִים, 575</p>

<p>וְאִם־גַּם פְּצָעָהוּ הַצַּיָּד בְּחִצּוֹ אוֹ בְרָמְחוֹ בוֹ יָטִיל,</p>

<p>וְאִם־גַּם מְטֹעַן חֲנִית, אֵינֶנּוּ חָדֵל מִלִּסְעֹר</p>

<p>בְּכֹחוֹ עַד אִם־הִדְבִּיקָהוּ אוֹ כָרַע נָפַל הוּא חָלָל, –</p>

<p>כֵּן גַּם אֲגֵנוֹר הַנַּעֲלֶה בְּנוֹ שֶׁל־אַנְטֵנוֹר לֹא רָצָה</p>

<p>לָנוּס מִן־הַמַּעֲרָכָה עַד אִם־לֹא יְנַסֶּה לַאֲכִילֵס.  580</p>

<p>הֵקִים לְפָנָיו מָגִנּוֹ הַגָּדוֹל הַמְעֻגָּל לוֹ סָבִיב,</p>

<p>כּוֹנֵן עָלָיו חֲנִיתוֹ וַיַּרְעֵם בְּקוֹל גָּדוֹל וַיֹּאמֶר:</p>

<p>&quot;וַדַּאי אָמַרְתָּ בְלִבְּךָ, אֲכִילֵס הַנֶּהְדָּר, עוֹד הַיּוֹם</p>

<p>לִלְכֹּד אֶת־קִרְיַת הַטְּרוֹיִים עַזֵּי־הַלֵּב וּלְהַחֲרִיבָה.</p>

<p>הוֹי, חֲסַר־לֵב, הֵן עוֹד רַבּוֹת הַצָּרוֹת תָּבֹאנָה בִגְלָלָהּ! 585</p>

<p>יַעַן עוֹד רַבִּים אֲנַחְנוּ, הַגְּבָרִים גִּבּוֹרֵי־הַלֵּבָב,</p>

<p>אֲשֶׁר יִלָּחֲמוּ בְעַד אֲבוֹתֵיהֶם, וּנְשֵׁיהֶם וּבְנֵיהֶם,</p>

<p>בְּגוֹנְנָם עַל־אִלְיוֹס; וּפֹה יְבוֹאֲךָ גַם מְרִי יוֹמְךָ,</p>

<p>אִם־גַּם מְאֹד אָיֹם אַתָּה, אִישׁ־גִּבּוֹר מִלְחָמָה בָאָרֶץ!&quot;
<br><br />
דִּבֵּר וַיָּטֶל בִּימִינוֹ הַקָּשָׁה חֲנִיתוֹ הַחַדָּה,    590</p>

<p>פָּגַע בַּשּׁוֹק תַּחַת בִּרְכּוֹ, וְלֹא הֶחֱטִיא אֶת־הַמַּטָּרָה.</p>

<p>צִלְצְלָה אֲיֻמּוֹת הַמִּצְחָה עֲשׂוּיָה בְּדִיל חָדָשׁ וַתָּרַע</p>

<p>סָבִיב לְשׁוֹקוֹ; אַךְ נִתְּרָה לְאָחוֹר הַנְּחשֶׁת וְלֹא חָדְרָה</p>

<p>דֶּרֶךְ הַמִּצְחָה, כִּי עָצְרָה שָׁם בַּעֲדָה מַתְּנַת הָאֵלִים.</p>

<p>קָפַץ בֶּן־פֵּלֵס הִשְׂתָּעֵר עֲלֵי אֲגֵנוֹר הַנַּעֲלֶה;   595</p>

<p>אַךְ לֹא חֲנָנוֹ אַפּוֹלוֹן לִנְחֹל הַתְּהִלָּה הַגְּדוֹלָה,</p>

<p>חָטַף הַלָּה אֶת־אֲגֵנוֹר וְהֶאֱפִיל עָלָיו בְּעַב־עָנָן,</p>

<p>וַיּוֹצִיאֵהוּ מִמַּעַרְכוֹת־קְרָב וַיְשַׁלְּחֵהוּ לָלֶכֶת.</p>

<p>גַּם אֶת־בֶּן־פֵּלֵס אָז הִרְחִיק מֵעִם הָעֲמָמִים בְּעָרְמָה,</p>

<p>הָפַךְ הַמַּרְחִיק־לִקְלֹעַ דּוֹמֶה בַכֹּל לַאֲגֵנוֹר,    600</p>

<p>קָרַב אֵלָיו אֶל־רַגְלָיו, וַיִּרְדֹּף זֶה אַחֲרָיו מְמַהֵר.</p>

<p>דָּלַק אַחֲרָיו אֲכִילֵס דֶּרֶךְ חֶלְקַת הַחִטִּים</p>

<p>לְאֹרֶךְ נַחַל סְקַמַּנְדְּרוֹס הַמַּעֲמִיק־מְעַרְבּוֹלוֹתָיו,</p>

<p>הֶעֱבִיר אוֹתוֹ אַךְ מְעָט – כִּי בְעָרְמָה מְשָׁכָהוּ אַפּוֹלוֹן,</p>

<p>עוֹרֵר בּוֹ תִקְוָה כִּי עוֹד מְעַט וְהוּא מַשִּׂיגֵהוּ בְרִיצָה.  605</p>

<p>וְיֶתֶר הַטְּרוֹיִים מִתְכַּנְּסִים, נִמְלָטִים הֲמוֹנִים הָעִירָה,</p>

<p>שְׂמֵחִים בְּנַפְשָׁם, וְנִמְלְאָה הָעִיר כָּל־הַפְּלִיטִים הַנָּסִים.</p>

<p>אֶפֶס מֵעֵבֶר לָעִיר וְלַחוֹמָה לֹא הֵעֵז כָּל־אָדָם</p>

<p>לְחַכּוֹת שָׁם לַאֲחֵרִים, לַחֲקֹר מִי נִמְלַט עַל־נַפְשׁוֹ,</p>

<p>מִי וָמִי נָפַל בַּקְּרָב; כִּי שָׂשִׂים בְּלִבָּם, נֶחְפָּזִים  610</p>

<p>נָהֲרוּ הָעִירָה כָל־אֲשֶׁר פִּלְּטוּהוּ אָז רַגְלָיו וּבִרְכָּיו.</p>
</blockquote>

<h2 id="שִׁירעֶשְׂרִיםוּשְׁנַיִם:מוֹתהֶקְטוֹר">שִׁיר עֶשְׂרִים וּשְׁנַיִם: מוֹת הֶקְטוֹר</h2>

<blockquote>
<p>כָּכָה נָסוּ הַטְּרוֹיִים כְּגוּרֵי־הַצְּבִיָּה הָעִירָה,</p>

<p>צִנְּנוּ זֵעָתָם וַיִּשְׁתּוּ וְשָׁבְרוּ צִמְאוֹנָם בְּמַיִם,</p>

<p>נִצְּבוּ נִשְׁעָנִים לַמַּעֲקוֹת הַנָּאִים, וּבְנֵי־הָאֲכַיִּים</p>

<p>קָרְבוּ עַד־אֵצֶל הַחוֹמָה מְכַסִּים כִּתְפֵיהֶם בְּצִנּוֹת.</p>

<p>אוּלָם אֶת־הֶקְטוֹר הִשִּׁיאוּ רֹעַ גְּזֵרָתוֹ לְהִשָּׁאֵר   5</p>

<p>לִפְנֵי אִלְיוֹס מֵעֵבֶר לְשַׁעֲרֵי סְקַיָּה הַגְּבוֹהִים.</p>

<p>פָּנָה פֵיבּוֹס־אַפּוֹלוֹן אֶל־בְּנוֹ שֶׁל־פֵּלֵס וַיְדַבֵּר:</p>

<p>&quot;לָמָּה זֶה תִרְדֹּף אַחֲרַי בְּרַגְלֶיךָ הַמְּהִירוֹת, בֶּן־פֵּלֵס?</p>

<p>אַתָּה בֶּן־תְּמוּתָה מַה תִּדְלַק אֶת־אֵל בֶּן־אַלְמָוֶת? הַאֻמְנָם</p>

<p>עוֹד לֹא הִכַּרְתָּ, כִּי אֵל אָנֹכִי? תִּתְהוֹלֵל וְלֹא תַרְפֶּה,  10</p>

<p>אוֹ כְבָר חָדַלְתָּ מִלִּדְאֹג לַקְּרָב עִם־הַטְּרוֹיִים הֵנַסְתָּ?</p>

<p>הֵמָּה הָעִירָה נִמְלָטוּ, עֵת הֵנָּה פָּנִיתָ עָבַרְתָּ.</p>

<p>אוֹתִי לֹא תַהֲרֹג לְעוֹלָם, כִּי לֹא בֶּן־הַגְּזֵרָה אָנֹכִי&quot;.
<br><br />
קָצַף אֲכִילֵס מְאֹד, מְהִיר־הָרַגְלַיִם וַיַּעַן:</p>

<p>&quot;הוֹי תִּעְתַּעְתַּנִי, הָאֵל הַקַּשָּׁת, הָאַכְזָר־בָּאֵלִים! 15</p>

<p>וְאִלּוּ לֹא הִרְחַקְתַּנִי מֵעַל פְּנֵי הַחוֹמוֹת, עוֹד רַבִּים</p>

<p>הָיוּ גוֹרְסִים בְּשִׁנֵּיהֶם הָאָרֶץ עַד בּוֹאָם אִלְיוֹנָה,</p>

<p>עַתָּה מָנַעְתָּ מִמֶּנִּי הַתְּהִלָּה הַגְּדוֹלָה, וְאֶת־טְרוֹיִים</p>

<p>הַצֵּל הִצַּלְתָּ בְנָקֵל, כִּי אֵינְךָ מִתְיָרֵא מִנְּקָמָה.</p>

<p>וְאִלּוּ הָיָה לְאֵל יָדִי, כִּי עַתָּה אִנָּקְמָה מִמֶּךָּ&quot;.  20
<br><br />
כָּכָה הִגִּיד, וּפָרַץ לעֵבֶר הָעִיר בִּגְאוֹן לִבּוֹ,</p>

<p>בְּשֶׁצֶף קֶצֶף, כְּסוּס דּוֹהֵר הָרָתוּם לְרֶכֶב מְנַצֵּחַ,</p>

<p>נִשָּׂא וְטָס בָּעֲרָבָה חִישׁ קַל, מִתְמַתֵּחַ לְאָרְכּוֹ, –</p>

<p>כָּכָה הֵנִיעַ אֲכִילֵס אֶת־רַגְלָיו וְאֶת־אַרְכּוּבוֹתָיו.
<br><br />
הָיָה פְּרִיאַמּוֹס הָרִאשׁוֹן שֶׁרָאָה אוֹתוֹ בְעֵינָיו  25</p>

<p>מוּעָף וְנִשָּׂא בַּמִּישׁוֹר וּמַבְרִיק כְּכוֹכַב הַנֹּגַהּ,</p>

<p>עוֹלֶה בִתְקוּפַת הַחֹרֶף וְאוֹר לוֹ וְנֹגַהּ צַחְצָחוֹת,</p>

<p>בֵּין הַכּוֹכָבִים הָרַבִּים יִתְנוֹצֵץ עִם־שְׁעַת־הַחֲלִיבָה,</p>

<p>כֶּלֶב־הַכְּסִיל יְכַנּוּהוּ, זֶה־שְּׁמוֹ בְּפִי אָדָם בְּנֵי־תְמוּתָה,</p>

<p>אֵין בֵּין כּוֹכָבִים כָּמֹהוּ לַנֹּגַהּ; אַךְ רָעוֹת יְבַשֵּׂר   30</p>

<p>חֹרֶב וְזַלְעָפָה בִכְנָפָיו לְשִׁבְטֵי בְנֵי־אָדָם אֻמְלָלִים, –</p>

<p>כָּכָה הִבְרִיקָה הַנְּחשֶׁת עַל־גַּבֵּי חָזֵהוּ בְרוּצוֹ.</p>

<p>נֶאֱנַח מָרָה הַיָּשִׁישׁ וַיַּךְ בְּכַפּוֹתָיו עַל־רֹאשׁוֹ,</p>

<p>נָשָׂא אוֹתָן לְמָעְלָה, וַיִּקְרָא קוֹל גָּדוֹל וַיָּמֶר.</p>

<p>חִלָּה אֶת־הֶקְטוֹר, אֶת־בְּנוֹ הָעוֹמֵד מֵעֵבֶר לַשַּׁעַר,  35</p>

<p>נִצָּב, כִּי נִכְסְפָה נַפְשׁוֹ לִקְשֹׁר הַקְּרָב בַּאֲכִילֵס,</p>

<p>אֵלָיו הִתְחַנֵּן הַזָּקֵן, וַיִּפְרֹשׂ כַּפַּיִם וַיְדַבֵּר:</p>

<p>&quot;הֶקְטוֹר בְּנִי שֶׁאָהַבְתִּי, אַל־תְּחַכֶּה לְאוֹתוֹ הַגֶּבֶר</p>

<p>לְבַדְּךָ וְהַרְחֵק מֵעֶזְרָה, וְאַל־תְּקַדֶּמְךָ הַגְּזֵרָה</p>

<p>בְּיַד בְּנוֹ הָאָיֹם שֶׁל־פֵּלֵס, כִּי עָצַם וְגָבַר מִמֶּךָּ  40</p>

<p>אוֹתוֹ הָאַכְזָר הָאָיֹם. וּלְוַאי הָיָה חָבִיב לָאֵלִים,</p>

<p>כְּמוֹ שֶׁנִּתְחַבֵּב עָלַי, כִּי אָז כְּבָר שָׁכַב לְמַאֲכַל</p>

<p>כְּלָבִים וְעֵיט־הַשָּׁמַיִם, וִיגוֹנִי זֶה הָיָה כְּלֹא הָיָה!</p>

<p>וְהוּא גַם הִשַּׁנִי אֶת־בָּנַי, גִּבּוֹרִים רַבִּים וְטוֹבִים:</p>

<p>אֵלֶּה הָרַג וְאֵלֶּה מָכַר אֶל־אִיִּים רְחוֹקִים.   45</p>

<p>הִנֵּה גַם עַתָּה אֵינֶנִּי יָכוֹל לִרְאוֹת הַשְּׁנַיִם</p>

<p>בֵּין כָּל־הַטְּרוֹיִים בָּעִיר, פּוֹלִידוֹרוֹס וְלִיקָאוֹן, שְׁנֵי בָנַי</p>

<p>יָלְדָה לִי לָאוֹתּוֹאֵי הָאִשָּׁה הַיָּפָה־בַנָּשִׁים.</p>

<p>וְאִלּוּ הָיוּ בַחַיִּים בַּמַּחֲנֶה, הֲלֹא אָז יָכֹלְתִּי</p>

<p>לָתֵת כָּפְרָם נְחשֶׁת וְהַזָּהָב הַטּוֹב, כִּי עוֹד רַב לִי; 50</p>

<p>יַעַן כִּי אַלְטֵס הַזָּקֵן הַמְהֻלָּל הוּא הִרְבָּה לָהּ נֵדֶה.</p>

<p>אוּלָם אִם־מֵתוּ הַשְּׁנַיִם וַיֵּרְדוּ לְמִשְׁכְּנוֹת אַאִידֵס,</p>

<p>יָגוֹן וָעֶצֶב נְכוֹנִים לִי וְלָאֵם כִּי יְלַדְנוּם!</p>

<p>יֶתֶר הָעָם הֵן לֹא יַרְבּוּ כָמוֹנִי לֵעָצֵב אֶל־לִבָּם,</p>

<p>וְלוּ לֹא מֵת גַּם אַתָּה, כִּי יִגְבַּר עָלֶיךָ אֲכִילֵס.  55</p>

<p>שׁוּב אֶל הַחוֹמָה, הוֹי בְּנִי שֶׁאָהַבְתִּי, לְמַעַן תְּמַלֵּט</p>

<p>נֶפֶשׁ הַטְּרוֹיִים וּנְשֵׁיהֶם, וְלֹא תַנְחֵל הַתְּהִלָּה הַגְּדוֹלָה</p>

<p>אֶת־בְּנוֹ שֶׁל־פֵּלֵס, וְלֹא תַשְׁחִית חַיֶּיךָ הַיְקָרִים לְךָ אַתָּה,</p>

<p>רַחֵם וְחוּסָה עָלַי עַל־הָאֻמְלָל וְעוֹדֶנִּי בַחַיִּים,</p>

<p>כִּי יִסְּרַנִי בֶן־קְרוֹנוֹס אָבִינוּ עַל־מִפְתַּן הַזִּקְנָה  60</p>

<p>לַחֲלֹף בְּיָגוֹן וָצַעַר וְלִרְאוֹת עוֹד רָעוֹת וְרַבּוֹת:</p>

<p>בָּנַי מְטֹעֲנֵי־חֶרֶב, וּבְנוֹתַי נְהוּגוֹת מִמֶּנִּי,</p>

<p>חַדְרֵי הַהֵיכַל לְשָׁלָל לָבַז, וְהַיְלָדִים הַקְּטַנִּים</p>

<p>רֻטְּשׁוּ עַל־פְּנֵי הָאֲדָמָה בְּקֶטֶל־הַזְּוָעוֹת הָאָיֹם;</p>

<p>לִרְאוֹת כַּלּוֹתַי נִסְחָבוֹת בִּידֵי הָאֲכַיִּים הַזֵּדִים!  65</p>

<p>וְאוֹתִי לַקֵּץ יִסְחָבוּנִי הַכְּלָבִים אֶל־פֶּתַח הָאַרְמוֹן;</p>

<p>שָׁמָּה אֶשְׁכַּב, כִּי לָקְחָה הַנְּחשֶׁת מִמֶּנִּי אֶת־רוּחִי,</p>

<p>כִּידוֹן אַבִּירִים בִּי יִפְגַּע, אוֹ חֵץ בִּי תִירֶה הַקָּשֶׁת.</p>

<p>כְּלָבִים פִּרְנַסְתִּי בְאַרְמוֹנִי מִלַּחְמִי לִשְׁמֹר עַל־שְׁעָרַי</p>

<p>הֵמָּה יָלֹקּוּ מִדָּמִי וְיִשְׁכְּבוּ בְנֶפֶשׁ אַכְזְרִיָּה    70</p>

<p>נֹכַח הַפֶּתַח עַל־סִפּוֹ. כִּי הִנֵּה לְעֶלֶם עוֹד יָאֶה</p>

<p>לִהְיוֹת מוּטָל אִם־הוּמַת בַּקְּרָב בַּמִּלְחָמָה בִּנְחשֶׁת,</p>

<p>יִשְׁכַּב, כִּי יָפֶה עוֹד כֻּלּוֹ, וְיָפִים, וְאִם־מֵת, כָּל־אֲבָרָיו;</p>

<p>אֶפֶס אִם־יֹאכְלוּ הַכְּלָבִים וִיחַלְּלוּ הַזָּקֵן הֶהָרוּג,</p>

<p>שֵׂיבַת רֹאשׁוֹ וּזְקָנוֹ, אוֹ אִם־עֶרְוָתוֹ תִגָּלֶה,   75</p>

<p>אֵין לִבְנֵי־תְמוּתָה אֻמְלָלִים צַעַר גָּדוֹל מִמֶּנּוּ!&quot;
<br><br />
דִּבֶּר הַיָּשִׁישׁ, וְהוּא תוֹלֵשׁ אֶת־שַׂעֲרוֹת רֹאשׁוֹ הַלְּבָנוֹת</p>

<p>בְּכַפָּיו מְלֹא חָפְנָיו, וַיִּקְשֶׁה לֶב־הֶקְטוֹר וְלֹא שָׁעָה אֶל־אָבִיו.</p>

<p>וְאִמּוֹ גַּם הִיא מְיַלֶּלֶת, שׁוֹפֶכֶת דְּמָעֶיהָ הָרַבִּים,</p>

<p>קָרְעָה בְגָדֶיהָ עַל־חָזָהּ וַתָּנֶף שָׁדֶיהָ בִשְׂמֹאלָהּ,  80</p>

<p>שָׁפְכָה דְמָעֶיהָ, וַתַּעַן וַתְּדַבֵּר אֶת־אִמְרוֹת־הַכָּנָף:</p>

<p>&quot;הֶקְטוֹר בְּנִי, כַּבְּדָה אֶת־אֵלֶּה! וְחוּס נָא עָלַי, רַחֲמֵנִי,</p>

<p>אוֹתִי שֶׁחָלְצָה לְךָ הַשַּׁד הַמֵּפִיג־אֲנִיָּה.</p>

<p>אוֹתוֹ זְכָר־לִי, בֵּן־יקִּיר, וַעֲצֹר בּוֹ בַגֶּבֶר הַצּוֹרֵר</p>

<p>פֹּה מֵעֵבֶר לַחוֹמָה; אַךְ שָׁמָּה אַל־תֵּרֵד לִקְרָאתוֹ.  85</p>

<p>אַכְזָר! הֲלֹא אִם־יַכֶּכָּה, לֹא אוּכַל לְךָ לִבְכּוֹת אָנֹכִי</p>

<p>אֵצֶל הַמִּטָּה, הוֹי נֵצֶר מַטָּעִי, פְּרִי בִטְנִי רוֹמַמְתִּי!</p>

<p>אִשְׁתְּךָ רַבַּת־הַנֵּדֶה לֹא תִבְכֶּה לְךָ, כִּי יֹאכְלוּךָ</p>

<p>הַרְחֵק מִמֶּנּוּ הַכְּלָבִים הַזְּרִיזִים עַל־יַד צִי אַרְגֵּאִים&quot;.
<br><br />
כָּכָה קָרְאוּ הַשְּׁנַיִם בִּבְכִיָּה אֶל־בְּנָם,אֶל יַקִּירָם, 90</p>

<p>חִלּוּ אֶת־פָּנָיו, אַךְ הֶקְטוֹר הִקְשָׁה אֶת־לִבּוֹ וְלֹא שָׁעָה.</p>

<p>עָמַד מְחַכֶּה לַאֲכִילֵס זֶה שַׂגִּיא־הַכֹּחַ הַקָּרֵב.</p>

<p>כְּאוֹתוֹ הַדְּרָקוֹן הָאוֹרֵב בְּחַגְוֵי הַסֶּלַע לָאָדָם,</p>

<p>וְהוּא שְׂבַע הָעֵשֶׂב הָאַרְסִי, חֲמָתוֹ בוֹעֶרֶת בְּלִבּוֹ,</p>

<p>מַבִּיט עַל־סְבִיבָיו נוֹרָאוֹת, מִתְעַקֵּל בְּחַגְוֵי הַסָּלַע, – 95</p>

<p>כָּכָה נִצַּב אָז הֶקְטוֹר, הִקְשָׁה אֶת־לִבּוֹ וְלֹא נָסוֹג,</p>

<p>סוֹמֵךְ מָגִנּוֹ הַמַּבְרִיק אֶל־פִּנַּת הַחוֹמָה הַגְּבוֹהָה,</p>

<p>נֶאֱנַח מָרָה, וַיַּעַן, מְדַבֵּר אֶל־נַפְשׁוֹ הַנְּדִיבָה:</p>

<p>&quot;אוֹי־לִי, אִם־אָבֹא הָעִירָה, אֶמָּלֵט בְּשַׁעַר וְחוֹמָה,</p>

<p>הֵן פּוּלִידַמַס יִרְאֵנִי אַף יוֹכִיחֵנִי בִדְבָרִים,  100</p>

<p>וְאֶמֶשׁ גַּם יְעָצַנִי לְהָבִיא הַטְּרוֹיִים הָעִירָה,</p>

<p>אוֹתוֹ הַלַּיְלָה הָאָיֹם בּוֹ שָׁב וְהִתְנַעֵר אֲכִילֵס.</p>

<p>אֶפֶס אֲנִי לֹא שָׁמַעְתִּי בְקוֹלוֹ, עֲצָתוֹ מַה טּוֹבָה,</p>

<p>עַתָּה כַאֲשֶׁר אִבַּדְתִּי רַבִּים עֲמָמִים בְּאִוַּלְתִּי,</p>

<p>בֹּשְׁתִּי בְּפְנֵי כָל־הַטְּרוֹיִים וּנְשֵׁיהֶם אֲרֻכּוֹת־הַשֹּׁבֶל, 105</p>

<p>פֶּן־יוֹכִיחֵנִי הָאֶחָד, הַנּוֹפֵל מִמֶּנִּי, וְאָמַר:</p>

<p>הֶקְטוֹר הִשְׁחִית הָעָם, עֵינָיו כִּי רָמוּ וְגָבְהוּ.</p>

<p>כָּכָה יֹאמַר הָעָם; וְאוּלָם לִי נִרְאֶה כִּי־טוֹב לִי</p>

<p>לָצֵאת נֶגֶד אֲכִילֵס, לָקַחַת אֶת־נַפְשׁוֹ בַחֶרֶב,</p>

<p>אוֹ שֶׁאֶפֹּל בְּמִלְחֶמֶת־הַתְּהִלָּה פֹּה לִפְנֵי הַחוֹמָה.  110</p>

<p>וְאוּלַי אַנִּיחַ מָגִנִּי זֶה בַּעַל הַטַּבּוּר לָאָרֶץ</p>

<p>גַּם אֶת־הַקּוֹבַע הַכָּבֵד וְאֶשְׁעַן חֲנִיתִי בַחוֹמָה;</p>

<p>אוּלָם אָנֹכִי אֵצֵאָה לִקְרַאת זֶה אֲכִילֵס הַתָּמִים</p>

<p>אַף אַבְטִיחֶנּוּ לְהָשִׁיב גַּם אֶת־הֶלֶּנָּה גַּם עָשְׁרָהּ,</p>

<p>כָּל־אוֹצְרוֹתֶיהָ שֶׁהֵבִיא פֹּה אֲלֶכְּסַנְדֶּר בִּסְפִינוֹת  115</p>

<p>רַחֲבוֹת־יָדַיִם לִטְרוֹיָה, וְהֵן רֵאשִׁית מָדוֹן בֵּינֵינוּ.</p>

<p>יַנְחֵם אֶל־שְׁנֵי בְנֵי־אַטְרֵס, וְעִם־הָאֲכַיִּים נַחֲלֹקָה</p>

<p>חֵלֶק כְּחֵלֶק כָּל־אֲשֶׁר יִמָּצֵא בְּקֶרֶב הַבִּירָה.</p>

<p>אוּלָם אֶת־זִקְנֵי הַטְּרוֹיִים אַשְׁבִּיעַ שְׁבוּעָה חֲמוּרָה</p>

<p>לְבַל־יַעְלִימוּ דָבָר, וְהַכֹּל יַחְדָּו נַחֲלֹקָה,    120</p>

<p>סְגֻלּוֹת הָעִיר הַנֶּחְמָדָה, כָּל־אֲשֶׁר יֵשׁ בָּהּ בְּקִרְבָּהּ.</p>

<p>אֶפֶס שַׁלָּמָה זֶה הֶבֶל אֲהַרְהֵר אָנֹכִי בְלִבִּי?</p>

<p>אַל־לִי לָגֶשֶׁת אֵלָיו! אֲכִילֵס כִּי לֹא יְכַבְּדֵנִי</p>

<p>אַף לֹא יָחוּס עָלַי, וְאִם־עָרוּם אֲנִי וְאֵין כֶּלִי.</p>

<p>כְּהַכּוֹת אִשָּׁה יַכֵּנִי בָּרֶגַע בּוֹ אָסִיר אֶת־נִשְׁקִי.  125</p>

<p>גַּם לֹא עֵת עַתָּה לְפַטְפֵּט וּלְהַפְטִיר דְּבָרִים מִתַּחַת</p>

<p>אַלּוֹן אוֹ עַל־פְּנֵי־הָאֶבֶן, כְּדֶרֶךְ הַבְּתוּלוֹת וְהַנְּעָרִים,</p>

<p>כְּדֶרֶךְ בְּתוּלוֹת וּנְעָרִים, נִדְבָּרִים אִישׁ אֶל־רֵעֵהוּ.</p>

<p>אֶפֶס הֵן יָפֶה מִזֶּה לָרֶדֶת לַשַּׁעַר וּלְמַהֵר</p>

<p>לִרְאוֹת, אֶת־מִי מֵאִתָּנוּ יַנְחִיל בֶּן־קְרוֹנוֹס הַתְּהִלָּה&quot;.  130
<br><br />
כָּכָה הִרְהֵר וְעָמַד, וַאֲכִילֵס הוֹלֵךְ וְקָרֵב,</p>

<p>דּוֹמֶה לְאָרֵס, לְאֵל־הַמִּלְחָמוֹת מְנוֹפֵף־הַקּוֹבָע,</p>

<p>בָּא וּמְעוֹפֵף אֶת־מֵילַת הַר־פֵּלְיוֹן מִמַּעַל לְכָתֵף</p>

<p>יְמָנִית, וּנְחֻשְׁתּוֹ מַזְהִירָה לוֹ סָבִיב לִבְשָׂרוֹ, כְּנֹגַהּ</p>

<p>אֵשׁ מִתְלַקַּחַת אוֹ כְזֹהַר הַשֶּׁמֶשׁ הָעוֹלֶה בַבֹּקֶר.   135</p>

<p>הֶקְטוֹר רָאָהוּ – וַיִּרְעַד, וְלֹא קָמָה בוֹ רוּחַ לְהִשָּׁאֵר</p>

<p>תַּחְתָּיו, וַיִּזְנַח הַשַּׁעַר, וַיִּשָּׂא אֶת־רַגְלָיו לִבְרֹחַ.</p>

<p>דָּלַק אַחֲרָיו בֶּן־פֵּלֵס בּוֹטֵחַ בְּרַגְלָיו הַמְּהִירוֹת.</p>

<p>כְּאוֹתוֹ הַנֵּץ הַהֲרָרִי הַקַּל בֵּין צִפֳּרֵי הַכָּנָף,</p>

<p>יִדְלַק בְּנָקֵל בְּאֶבְרוֹת אַדִּירִים הַיּוֹנָה הָרַכָּה:  140</p>

<p>הִיא נִמְלֶטֶת הַצִּדָּה, וְהוּא יַשִּׂיגֶנָּה בְאֶבְרוֹתָיו,</p>

<p>נִשָּׂא בִצְוָחָה אֲיֻמָּה וְלִבּוֹ מִשְׁתּוֹקֵק לַטֶּרֶף, –</p>

<p>כָּכָה נֶחְפַּז אָז אַחֲרָיו. וְהֶקְטוֹר נִמְלַט עַל־נַפְשׁוֹ</p>

<p>לְאֹרֶךְ חוֹמַת עִיר טְרוֹיָה, מֵנִיעַ אֶת־בִּרְכָּיו בִּזְרִיזוּת.</p>

<p>עָבְרוּ עַל־מִגְדַּל־הַצּוֹפִים וְעָבְרוּ עַל־גִּבְעַת־הַתְּאֵנָה,  145</p>

<p>הוֹלְכִים וּרְחוֹקִים מֵאֵצֶל הַחוֹמָה אֶל־דֶּרֶךְ הַמֶּלֶךְ.</p>

<p>עַד שֶׁהִגִּיעוּ עַד־שְׁנֵי הָעֲיָנוֹת הַיָּפִים, וְשָׁמָּה</p>

<p>יָצְאוּ הַפְּלָגִים הַשְּׁנַיִם הַשּׁוֹפְכִים לְמֵימֵי סְקַמַּנְדְּרוֹס:</p>

<p>אֶחָד שֶׁמֵּימָיו חֲמִימִים, וְקִיטוֹר מִתְנַשֵּׂא וְעוֹלֶה</p>

<p>סָבִיב לַפֶּלֶג, כְּעָשָׁן מִתְאַבֵּךְ עַל־אֵשׁ מִתְלַקַּחַת;  150</p>

<p>אוּלָם הַשֵּׁנִי מְצֻנָּן גַּם בְּאֶמְצַע הַקַּיִץ כְּבָרָד,</p>

<p>כְּשֶׁלֶג יְמוֹת־סְתָו קְרִירִים וּכְגִלְדֵי הַמַּיִם הַקְּפוּאִים.</p>

<p>סָמוּךְ לָהֶם בָּתֵּי־כִבּוּס, גְּדוֹלִים, מְרֻוָּחִים וְנָאוִים,</p>

<p>בְּנוּיִים אֶבֶן, שָׁם הָיוּ כוֹבְסוֹת בִּגְדֵיהֶן הַצַּחִים</p>

<p>נְשֵׁי־הַטְּרוֹיִים הַנָּאוֹת וְגַם בְּנוֹתֵיהֶם הַצְּנוּעוֹת,  155</p>

<p>וְשָׁלוֹם עוֹד פָּרַח בָּאָרֶץ, עַד שֶׁלֹּא בָאוּ אֲכַיִּים.</p>

<p>עָבְרוּ עֲלֵיהֶם הַשְּׁנַיִם; זֶה נִמְלַט וְזֶה רוֹדֵף אַחֲרָיו.</p>

<p>אֶחָד הַנִּמְלָט – בֶּן־חַיִל, וְרוֹדְפוֹ, הֶחָזָק מִמֶּנּוּ,</p>

<p>מְמַהֵר בְּרוּצוֹ, כִּי אָכֵן לֹא בִגְלַל עוֹר־פָּר אוֹ זֶבַח</p>

<p>עַתָּה הִתְחָרוּ, כְּתַחֲרוּת אִישִׁים בְּרִיצָה בְּעַד פְּרָסִים,  160</p>

<p>כִּי עַל־נַפְשׁוֹ שֶׁל־הֶקְטוֹר מַכְנִיעַ־הַסּוּסִים הִתְחָרוּ.</p>

<p>כְּסוּסִים תְּמִימֵי־הַפַּרְסָה הָרְגִילִים תָּמִיד לְנַצֵּחַ</p>

<p>טָסִים בְּסוֹבְבָם הַצִּיּוּן, כִּי פְרָס יָקָר מֻנָּח לִפְנֵיהֶם,</p>

<p>אַחַת חֲצוּבָה אוֹ אִשָּׁה, בְּמִשְׁתֵּה־הַקְּבוּרוֹת שֶׁל־גֶּבֶר, –</p>

<p>כָּכָה סָבֲבוּ שָׁלשׁ פְּעָמִים אֶת־מְצוּדַת פְּרִיאַמּוֹס   165</p>

<p>בְּקַלּוֹת רַגְלֵיהֶם, וְהָאֵלִים כֻּלָּם נִבָּטִים עֲלֵיהֶם.</p>

<p>הֵחֵל זֵאוּס וַיְדַבֵּר אֲבִי בְּנֵי־הָאָדָם וְהָאֵלִים:</p>

<p>&quot;אוֹיָה־לִּי! עֵינַי הָרוֹאוֹת הָאִישׁ שֶׁאָהַבְתִּי וְהוּא מֻרְדָּף</p>

<p>סָבִיב לְחוֹמוֹת עִיר־טְרוֹיָה, אֲהָהּ, לִבִּי הוֹמֶה וְדוֹאֵב!</p>

<p>צַר לִי עַל־הֶקְטוֹר שֶׁהָיָה מַקְרִיב לִי שְׁלָמִים, שׁוֹקַיִם  170</p>

<p>רַבּוֹת, עַל־תּוֹעֲפוֹת אִידָה הַמְרֻבָּה־בִנְקִיקִים וְעַל־פִּסְגַּת</p>

<p>בִּירַת פְּרִיאַמּוֹס, וְעַתָּה בָּא דוֹלֵק אַחֲרָיו אֲכִילֵס,</p>

<p>הָאֱלֹהִי קַל־הָרֶגֶל, מִסָּבִיב לְבִירַת־פְּרִיאַמּוֹס.</p>

<p>עוּצוּ עֵצָה, הָאֵלִים, וּמִשְׁפָּט אֶחָד תֶּחֱרָצוּ,</p>

<p>הֲנַצִּילֶנּוּ מִלֹּעַ הַמָּוֶת, אוֹ יִפֹּל הַפַּעַם      175</p>

<p>לִפְנֵי אֲכִילֵס בֶּן־פֵּלֵס, וְאִם־גַּם אִישׁ גִּבּוֹר הִנֵּהוּ?&quot;
<br><br />
עָנְתָה לוֹ פַּלַּס־אַתֵּנָה כְּחֻלַּת־הָעַיִן וַתֹּאמֶר:</p>

<p>&quot;אָבִי, מַבְרִיק־הַבְּרָקִים, הָעוֹטֶה־עַב־עָנָן, מַה תֹּאמַר?</p>

<p>אֱנוֹשׁ, אָדָם בֶּן־תְּמוּתָה שֶׁכְּבָר נִגְזְרָה עָלָיו הַגְּזֵרָה,</p>

<p>אָמֹר אָמַרְתָּ לְמַלֵּט מִיַּד הַמָּוֶת הָאָיֹם?      180</p>

<p>אַתָּה עֲשֵׂה; אֲבָל אָנוּ לֹא יִישַׁר בְּעֵינֵינוּ הַדָּבָר&quot;.
<br><br />
הֵשִׁיב אֲמָרָיו לָהּ זֶבְס כּוֹנֵס־הֶעָבִים וַיַּעַן:</p>

<p>&quot;בִּתִּי טְרִיטוֹגֶנֵּיָה, הִתְאוֹשְׁשִׁי, כִּי לֹא מִלִּבִּי</p>

<p>מִלִּים הוֹצֵאתִי הַפָּעַם, וְהִנְנִי נוֹטֶה לָךְ חָסֶד.</p>

<p>אַתְּ עֲשִׂי אֶת־שֶׁתַּחְפְּצִי, אַל־נָא תִּתְמַהְמְהִי, בִּתִּי&quot;.  185
<br><br />
כָּכָה הֵעִירָהּ הָאֵל, וְהִיא בְּלֹא כֵן מִשְׁתּוֹקֶקֶת.</p>

<p>חָשָׁה אַתֵּנָה וַתֵּרֶד מִתּוֹעֲפוֹת הַר הָאוֹלִימְפּוֹס.
<br><br />
אֶפֶס אֲכִילֵס הַמָּהִיר עוֹד מוֹסִיף וְדוֹלֵק אֶת־הֶקְטוֹר.</p>

<p>כְּאוֹתוֹ כֶּלֶב הָרוֹדֵף אַחֲרֵי בֶן־צְבִיָּה בֶהָרִים</p>

<p>דֶּרֶךְ יְעָרוֹת מְצִלִּים וּבְקָעוֹת, כִּי גֵרְשׁוֹ מֵרִבְצוֹ,  190</p>

<p>וְאִלּוּ גַּם בָּא בֵין הַשִּׂיחִים הַצְּפוּפִים וְנֶחְבָּא בַשִּׂיחַ,</p>

<p>הוּא יִמְצָאֶנּוּ, כִּי יִשְׁמֹר אֶת־צְעָדָיו עַד אִם־יַדְבִּיקֶנּוּ, –</p>

<p>כָּכָה לֹא נִסְתַּר גַּם הֶקְטוֹר מֵעֵינֵי אֲכִילֵס הַמָּהִיר.</p>

<p>וְהָיָה מִדֵּי אֲשֶׁר יָסוּר אֶל־שַׁעַר דַּרְדַּנּוֹס הַנִּשָּׂא</p>

<p>וְאֶל־הַמִּגְדָּלִים הַבְּצוּרִים וַיִּפֶן אֲלֵיהֶם בְּרוּצוֹ,   195</p>

<p>אוּלַי יוֹשִׁיעוּ לוֹ רֵעָיו, יַמְטִירוּ בְחִצִּים מִמָּעַל,</p>

<p>הָיָה אֲכִילֵס מְקַדְּמוֹ וְכוֹפוֹ לְהַטּוֹתוֹ מִדַּרְכּוֹ</p>

<p>אֶל־פְּנֵי־הַשָּׂדֶה; וְאוּלָם הוּא נֶחְפַּז וְקָרַב לַחוֹמָה.</p>

<p>כְּמוֹ שִׁאי אֶפְשָׁר לְהַדְבִּיק נִמְלָט בַּחֲלוֹם־לַיְלָה,</p>

<p>גַּם אֵין יְכֹלֶת לְהִמָּלֵט מִגֶּבֶר הָרוֹדֵף שָׁם אַחֲרָיו, – 200</p>

<p>כָּכָה לֹא יָכֹל הַלָּז לְהִמָּלֵט, וְזֶה לְהַשִּׂיגוֹ.</p>

<p>וְאֵיכָה הָיָה אָז נִמְלַט הֶקְטוֹר מֵרֹעַ הַמָּוֶת,</p>

<p>לוּלֵא הוֹפִיעַ עוֹד פַּעַם אַפּוֹלוֹן, וּכְבָר בָּאַחֲרוֹנָה?</p>

<p>קָרַב וַיִּפַּח בּוֹ גְבוּרָה וַיַּעַשׂ אֶת־בִּרְכָּיו מְאֹד זְרִיזוֹת.</p>

<p>אוּלָם אֲכִילֵס הֵנִיעַ בְּרֹאשׁוֹ לְאוֹת לִבְנֵי־עַמּוֹ, 205</p>

<p>אוֹת לְהִמָּנַע מִלִּירוֹת בְּהֶקְטוֹר הַחִצִּים הַמָּרִים,</p>

<p>לְמַעַן לֹא יִנְחַל הַתְּהִלָּה הַיּוֹרֶה, וְהוּא יִהְיֶה שֵׁנִי.</p>

<p>וּכְשֶׁהִגִּיעוּ בָרְבִיעִית עַד־מוּל הָעֲיָנוֹת הַשְּׁנַיִם,</p>

<p>נָשָׂא זֶבְס כּוֹנֵס־הֶעָבִים אֶת־מֹאזְנֵי הַזָּהָב וּמְתָחָם,</p>

<p>נָתַן עֲלֵיהֶם גּוֹרָלוֹת, שְׁנַיִם גּוֹרָלוֹת־הַמָּוֶת,   210</p>

<p>אֶחָד לַאֲכִילֵס הַגִּבּוֹר וְאֶחָד לְהֶקְטוֹר הַפָּרָשׁ.</p>

<p>תְּפָסָם בְּאֶמְצַע וַיְנִיֵפם, וַיִּכְבַּד מַר יוֹמוֹ שֶׁל־הֶקְטוֹר,</p>

<p>שָׁחָה עַד מִשְׁכְּנוֹת הַדֵס, וּפֵיבּוֹס־אַפּוֹלוֹן עֲזָבוֹ.</p>

<p>יָרְדָה פַּלַּס־אַתֵּנָה מֵעָל אֶל־אֲכִילֵס בֶּן־פֵּלֵס,</p>

<p>קָרְבָה אֵלָיו, וַתַּעַן וַתְּדַבֵּר אֶת־אִמְרוֹת־הַכָּנָף:  215</p>

<p>&quot;עַתָּה, אֲכִילֵס הַנֶהְדָּר, יְדִידוֹ שֶׁל־זֶבְס, מֻבְטְחַתְנִי,</p>

<p>אֲשֶׁר נָבִיאָה הַתְּהִלָּה הַגְּדוֹלָה אֶל־צִי־הָאֲכַיִּים,</p>

<p>נַשְׁמִיד אֶת־הֶקְטוֹר הַגִּבּוֹר שֶׁשָּׂבָע לֹא־יֵדַע בַּקָּטֶל,</p>

<p>עַתָּה לֹא יוֹסִיף יִמָּלֵט עוֹד מִיָּדֵינוּ, לֹא יוּכָל,</p>

<p>וְאִם־גַּם יוֹסִיף וְיַעֲמֹל אַפּוֹלוֹן הַמַּרְחִיק־לִפְגֹּעַ,  220</p>

<p>וְאִם־גַּם יִתְפַּלֵּשׁ לְרַגְלָיו שֶׁל־זֵאוּס תּוֹפֵשׂ־הָאֵיגִיס.</p>

<p>אוּלָם אַתָּה עֲמֹד פֹּה, הִנָּפֵשׁ עַד אֲשֶׁר אֵצֵאָה,</p>

<p>אֶקְרַב אֵלָיו, אֲפַתֶּנּוּ לֶאְסֹר אִתְּךָ מִלְחָמָה&quot;.
<br><br />
כָּכָה דִבְּרָה אַתֵּנָה, וַיַּעֲמֹד וְנַפְשׁוֹ בוֹ תָגִיל.</p>

<p>נִצַּב נִשְׁעָן עַל־רָמְחוֹ, לוֹ עֹקֶץ הַנְּחשֶׁת, וַיָּנַח.  225</p>

<p>הִיא עֲזָבַתּוּ וַתִּגַּשׁ אֶל־הֶקְטוֹר, וְתָאֳרָהּ כְּתֹאַר</p>

<p>פְּנֵי־דֵאִיפוֹבּוֹס הַנַּעֲלֶה וְקוֹלָהּ כְּקוֹלוֹ הֶחָזָק,</p>

<p>קָרְבָה אֵלָיו, וַתִּגַּשׁ וַתְּדַבֵּר אֶת־אִמְרוֹת־הַכָּנָף:</p>

<p>&quot;אָחִי, אָכֵן מְאֹד מְצַעֶרְךָ בֶּן־פֵּלֵס הַדּוֹלֵק</p>

<p>אוֹתְךָ בְרַגְלָיו הַמְּהִירוֹת מִסָּבִיב לְבִירַת פְּרִיאַמּוֹס. 230</p>

<p>הָבָה, נַעַמְדָה יַחַד וּשְׁנֵינוּ נְגוֹנֵן עָלֵינוּ&quot;.
<br><br />
עָנָה לָהּ הֶקְטוֹר הַגָּדוֹל מְנוֹפֵף־הַקּוֹבַע וַיֹּאמֶר:</p>

<p>&quot;דֵּאִיפוֹבּוֹס, מֵאָז אֲהַבְתִּיךָ מִיֶּתֶר כָּל־אַחַי</p>

<p>אֲשֶׁר יָלְדָה הֵקַבָּה לְאָבִי פְּרִיאַמּוֹס הַמּוֹשֵׁל;</p>

<p>עַתָּה עוֹד יוֹתֵר אוֹסִיפָה אַף אֲכַבֶּדְךָ בְּלִבִּי,   235</p>

<p>כִּי אַךְ אַתָּה הֵעַזְתָּ, עֵינֶיךָ רָאוּנִי בְעָנְיִי,</p>

<p>לָצֵאת אֵלַי מִן־הַחוֹמָה, עֵת נִשְׁאֲרוּ שָׁם הָאֲחֵרִים&quot;.
<br><br />
נָשְׂאָה קוֹלָהּ אַתֵּנָה כְּחֻלַּת־הָעַיִן וַתֹּאמֶר:</p>

<p>&quot;אָחִי! גַּם אָבִי, גַּם אִמִּי הַגְּבִירָה גַּם רֵעַי־עֲמִיתַי,</p>

<p>הֵמָּה בִקְשׁוּנִי מְאֹד, בְּחַבְּקָם אֶת־בִּרְכַּי בִּתְחִנָּה,  240</p>

<p>שָׁם לְהִשָּׁאֵר, כִּי כֻלָּם נָמוֹגוּ מִפַּחַד, נִבְהָלוּ;</p>

<p>אוּלָם לִבִּי בְחֻבִּי חָלָה וִיגוֹנִי מַה גָּדָל.</p>

<p>עַתָּה נֵצֵא נִלָּחֵם בִּתְשׁוּקָה בַקְּרָב, וְאַל־נָחוּס</p>

<p>עַל־כִּידוֹנֵינוּ, וְנִרְאֶה, אִם־יַהַרְגֵנוּ אֲכִילֵס</p>

<p>וְיִשָּׂא הוּא מֵעָלֵינוּ כֵלֵינוּ מְגֹאֲלֵי־הַדָּמִים   245</p>

<p>אֶל־הָאֳנִיּוֹת הַגְּדוֹלוֹת, אוֹ הוּא יִפֹּל בְּרָמְחֲךָ אַתָּה&quot;.
<br><br />
כָּכָה דִבְּרָה בְעָרְמָה, וַתֵּצֵא לְפָנָיו אַתֵּנָה.</p>

<p>וְכַאֲשֶׁר קָרְבוּ אִישׁ לְאָחִיו, בְּהֵחָפְזָם אִישׁ אֶל־רֵעֵהוּ,</p>

<p>פָּתַח הֶקְטוֹר הַגָּדוֹל מְנוֹפֵף־הַקּוֹבַע וַיְדַבֵּר:</p>

<p>&quot;בְּנוֹ שֶׁל־פֵּלֵס, לֹא אוֹסִיף לִבְרֹחַ מִמְּךָ כְּעַד־הֵנָּה. 250</p>

<p>שָׁלשׁ פְּעָמִים סָבַבְתִּי בִירַת פְּרִיאַמּוֹס הַגְּדוֹלָה.</p>

<p>כִּי־לֹא הֵעַזְתִּי לִתְגָּר בְּכֹחֶךָ; עַתָּה צִוַּנִי</p>

<p>לִבִּי לַעֲמֹד נֶגְדְּךָ וִיהִי – אִם־אַכֶּךָּ אוֹ אֻכֶּה;</p>

<p>אֶפֶס נִשְׁעֶה אֱלֵי־הָאֵלִים, כִּי הֵמָּה הַטּוֹבִים</p>

<p>בֵּין כָּל־הָעֵדִים לִשְׁבוּעָה, הַשּׁוֹמְרִים הַחוֹזֶה־הָאָלָה,  255</p>

<p>וְהָיָה כִּי יִתֵּן לִי זֶבְס, וְאֶגְבַּר לָקַחַת נַפְשֶׁךָ,</p>

<p>חַלֵּל לֹא אֲחַלֶּלְךָ לְהַשְׁחִית בְּמִדָּה מְגֻנָּה,</p>

<p>רַק אֶת־כֵּלֶיךָ הַנָּאִים אוֹתָם אֶפְשֹׁט, אֲכִילֵס;</p>

<p>אַךְ אֶת־גְּוִיָּתְךָ אָשִׁיבָה לִבְנֵי־הָאֲכַיִּים, וְכֵן תַּעַשׂ&quot;.
<br><br />
זְעוּמוֹת בּוֹ הִבִּיט אֲכִילֵס מְהִיר־הָרַגְלַיִם, וַיַּעַן:  260</p>

<p>&quot;אַל־לְךָ, הֶקְטוֹר שְׂנוּא נַפְשִׁי, לְפַטְפֵּט עַל־כְּרִיתַת הַחוֹזֶה.</p>

<p>לְעוֹלָם לֹא יִכְרְתוּ בְרִית כְּפִיר בֶּן־אֲרָיוֹת וְאָדָם!</p>

<p>חוֹזֶה הֲיַעֲשֶׂה זְאֵב־עֲרָבוֹת עִם־טָלֶה רַךְ־לֵבָב?</p>

<p>אֶלָּא מַשְׂטֵמָה נוֹרָאָה לָעַד מִתְלַקַּחַת בֵּינֵיהֶם.</p>

<p>כָּכָה לֹא תִנּוֹן לְעוֹלָם בְּרִית־שָׁלוֹם בֵּינִי וּבֵינֶךָ,  265</p>

<p>עַד שֶׁלֹּא יִפֹּל הָאֶחָד מִשְּׁנֵינוּ בַקֶּטֶל וְהִרְוָה</p>

<p>בְּדָמָיו אֶת־אָרֵס, הוּא אִישׁ־הַמִּלְחָמָה שֶׁשָּׂבְעָה לֹא יָדָע.</p>

<p>זְכֹר כָּל־תַּכְסִיסֵי מִלְחָמָה, כִּי עַתָּה עָלֶיךָ פֹּה לִהְיוֹת</p>

<p>מֵיטִיב מוֹרֶה בַכִּידוֹן וְגֶבֶר גִּבּוֹר מִלְחָמָה.</p>

<p>עַתָּה לֹא עוֹד תִּמָּלֵט, אַתֵּנָה הִיא הִיא תַכְרִיעֶךָ   270</p>

<p>בְּרֹמַח אַדִּירִים שֶׁלִּי. הַפַּעַם תְּכַפֵּר בְּדָמְךָ</p>

<p>הֹוַת עֲמִיתַי וְשִׁבְרָם, כָּל־אֲשֶׁר הִכִּיתָם בָּרֹמַח&quot;.
<br><br />
כָּכָה דִּבֵּר, וַיָּטֶל כִּידוֹנוֹ הַמַּאֲרִיךְ־צִלּוֹ.</p>

<p>והֶקְטוֹר הַמַּזְהִיר רָאָהוּ, וַיֵּט כִּידוֹן הַנְּחשֶׁת  275</p>

<p>לְמַעְלָה מִשִּׁכְמוֹ וְנִמְעַךְ בָּאָרֶץ; וּפַּלַּס־אַתֵּנָה</p>

<p>תָּפְסָה וַתָּשֶׁב לַאֲכִילֵס, וְהֶקְטוֹר לֹא רָאָה בַעֲשׂוֹתָהּ.</p>

<p>פָּתַח הֶקְטוֹר וְאָמַר לַאֲכִילֵס בֶּן־פֵּלֵס הַתָּמִים:</p>

<p>&quot;אֲבָל הֶחֱטֵאתָ, אֲכִילֵס הָאֱלֹהִי! וְאָבִינוּ</p>

<p>זֶבְס לֹא הֶרְאֲךָ מֵעוֹלָם גּוֹרָלִי, כַּאֲשֶׁר דִּבָּרְתָּ!  280</p>

<p>נוֹכֵל, מֵפִיחַ כְּזָבִים הָיִיתָ וּמַכְבִּיר אֲמָרִים</p>

<p>לְמַעַן אֶבָּהֵל מִמֶּךָּ וְאֶשְׁכַּח גְּבוּרָתִי וְכֹחִי.</p>

<p>גַּם אֶת־כִּידוֹנְךָ לֹא תִתְקַע בְּעָרְפִּי, כִּי אָנוּס עַל־נַפְשִׁי;</p>

<p>נִכְחֲךָ אֵצֵא, אֶשְׂתָּעֵר, וּבְלִבִּי תְבִיאֶנּוּ, אִם־אָכֵן</p>

<p>צִוָּה־לְּךָ אַחַד הָאֵלִים; אַךְ עַתָּה הִשָּׁמֵר לְנַפְשְׁךָ  285</p>

<p>מִנִּי רֹמַח נְחֻשְׁתִּי. לְוַאי גֵּוְךָ כֻלּוֹ קְלָטָהוּ!</p>

<p>וְהוּקַל הַקְּרָב מֵעָלֵינוּ, כָּל־אַנְשֵׁי טְרוֹיָה הַקְּדוֹשָׁה,</p>

<p>אַתָּה כִּי תִפֹּל בַּנּוֹפְלִים, כִּי אַתָּה פִגְעֵנוּ הַגָּדוֹל&quot;.
<br><br />
מִלֵּל וַיָּטֶל כִּידוֹנוֹ אֶרֶךְ־הַצֵּל וַיְעוֹפְפֵהוּ;</p>

<p>גַּם לֹא הֶחֱטִיא, כִּי פָּגַע בְּצִנַּת בֶּן־פֵּלֵס, בָּאֶמְצַע;  290</p>

<p>אֶפֶס נִרְתַּע לְאָחוֹר הַכִּידוֹן. וַיִּחַר אַף הֶקְטוֹר</p>

<p>יַעַן כִּי רֵיקָם שָׁב רָמְחוֹ הַמָּהִיר מִיָּדוֹ הַקָּשָׁה.</p>

<p>נִצַּב נִפְעָם, כִּי כִּידוֹן שֶׁל־מֵילָה אַחֵר אֵין בְּיָדָיו.</p>

<p>קָרָא בְקוֹל אֶל־דֵאִיפוֹבּוֹס, נוֹשֵׂא־הַמָּגֵן הַלָּבָן,</p>

<p>פָּקַד לָתֵת לוֹ רֹמַח אַדִּירִים – וְאֵינֶנּוּ, כִּי רָחַק.  295</p>

<p>הֵבִין הֶקְטוֹר בְּלִבּוֹ אֶת־כָּל־אֲשֶׁר נַעֲשָׂה וְאָמָר:</p>

<p>&quot;אוֹיָה־לִּי, אָכֵן כְּבָר פָּקְדוּ הָאֵלִים עָלַי אֶת־הַמָּוֶת!</p>

<p>הִנֵּה קָרוֹב, אָמַרְתִּי, לִי דֵאִיפוֹבּוֹס הַגִּבּוֹר;</p>

<p>אוּלָם הוּא בֵין הַחוֹמוֹת; וּפַּלַּס־אַתֵּנָה הִתְעָתְנִי.</p>

<p>עַתָּה קָרַב מַר מוֹתִי, וְעוֹד לֹא יִרְחַק מִמֶּנִּי,   300</p>

<p>מִפְלָט לִי אֵין, כִּי טוֹב כָּךְ בְּעֵינָיו שֶׁל־זֶבְס וּבְעֵינֵי</p>

<p>בְּנוֹ הַמַּרְחִיק־לִפְגֹעַ מֵאָז הַיָּמִים; כִּי לְפָנִים</p>

<p>נָטוּ לִי חַסְדָּם, מִלְּטוּנִי; אַךְ עַתָּה כְּבָר בָּאָה פְקֻדָּתִי.</p>

<p>אוּלָם אָנֹכִי לֹא אֶפֹּל כָּךְ בְּלִי עָמָל וְאֵין תְּהִלָּה;</p>

<p>אֶפֶס אֲעוֹלֵל עוֹד גְּדוֹלוֹת עֲלֵיהֶם יְסַפְּרוּ הַבָּאִים&quot;.  305
<br><br />
כָּכָה אָמַר וַיִּשְׁלֹף אֶת־חַרְבּוֹ הַחַדָּה מִנְּדָנָהּ</p>

<p>צְמוּדָה לִירֵכוֹ וּתְלוּיָה, גְּדוֹלָה, חֶרֶב אַדִּירִים;</p>

<p>חָשׁ וַיִּשְׂתָּעֵר כְּנֶשֶׁר מַגְבִּיהַּ לָעוּף בְּאֶבְרוֹתָיו,</p>

<p>כַּאֲשֶׁר יֵרֵד הַבִּקְעָה מֵאַחַר עֲנָנִים מַשְׁחִירִים</p>

<p>לִטְרֹף אַרְנֶבֶת חֲרֵדָה אוֹ אֶת־הַכִּבְשָׂה הָרַכָּה, – 310</p>

<p>כָּכָה הִשְׂתָּעֵר אָז הֶקְטוֹר, מְעוֹפֵף אֶת־חַרְבּוֹ הַחַדָּה.</p>

<p>עָלָיו הִתְנַפֵּל אֲכִילֵס, וּבְלִבּוֹ עֶבְרָתוֹ בוֹעֶרֶת,</p>

<p>מְכַסֶּה חָזֵהוּ בְצִנָּה, זוֹ כְלִילַת־הַיֹּפִי הַנָּאוָה</p>

<p>מַעֲשֵׂה אָמָּן, מְנַפְנֵף בַּקּוֹבַע הַכָּבֵד, הֶעָשׂוּי</p>

<p>אַרְבַּע שְׁכָבוֹת וּמַבְרִיק וְרַעְמַת הַזָּהָב הַמָּשְׁזָר  315</p>

<p>נָעָה מִסָּבִיב לַקּוֹבַע, בָּהּ עִטֵּר הֵפֵיסְטוֹס כַּרְבָּלְתּוֹ.</p>

<p>כְּאוֹתוֹ הַכּוֹכָב הַמֵּאִיר בַּלַּיְלָה עִם־שְׁעַת־הַחֲלִיבָה,</p>

<p>כּוֹכַב נֹגַהּ, הַיָּפֶה בֵּין כּוֹכְבֵי שָׁמַיִם הָרַבִּים, –</p>

<p>כָּכָה הִבְרִיק חֹד־רָמְחוֹ הַכָּבֵד, אֲכִילֵס מְעוֹפְפוֹ</p>

<p>בְּיָדוֹ הַיְמָנִית, וּבְלִבּוֹ חוֹרֵשׁ הָרָעָה עַל־הֶקְטוֹר,  320</p>

<p>צוֹפֶה בִּבְשָׂרוֹ הַיָּפֶה הַמָּקוֹם שָׁם יֵקַל לְפָגְעוֹ;</p>

<p>אֶפֶס בְּשָׂרוֹ מִסָּבִיב שִׁרְיָן הַנְּחשֶׁת עִטְּרָהוּ –</p>

<p>שִׁרְיָן כְּלִיל יֹפִי, שֶׁפָּשַׁט בְּהַכּוֹתוֹ אֶת־כֹּחַ פַּטְרוֹקְלוֹס.</p>

<p>הָיְתָה גַרְגַּרְתּוֹ חֲשׂוּפָה בַּמָּקוֹם שָׁם פּוֹנָה הַשִּׁכְמָה</p>

<p>כְּלַפֵּי הַצַּוָּאר מִכָּתֵף, וְהַמָּקוֹם מַכָּתוֹ אֲנוּשָׁה,  325</p>

<p>שָׁם פְּגָעָהוּ אֲכִילֵס, בְּהִשְׂתָּעֲרוֹ עָלָיו בְּרָמְחוֹ.</p>

<p>עָבַר עֹקֶץ כִּידוֹנוֹ וַיַּחֲלֹף צַוָּארוֹ הֶעָנֹג.</p>

<p>אֶפֶס הַכִּידוֹן הַכָּבֵד־בִּנְחשֶׁת לֹא חָתַךְ הַגָּרוֹן,</p>

<p>וְיָכֹל עוֹד לַעֲנוֹת מִלִּים וּלְהָשִׁיב אֶת־דְּבָרָיו לְאוֹיְבוֹ;</p>

<p>נָפַל בָּאָבָק, וַאֲכִילֵס הָאִישׁ הָאֱלֹהִי הֵרִיעַ:    330</p>

<p>&quot;הֶקְטוֹר, הַאֻמְנָם אָמַרְתָּ אַחַר הַכּוֹת אֶת־פַּטְרוֹקְלוֹס</p>

<p>לְמַלֵּט נַפְשֶׁךָ, וַתִּשְׁכַּח אוֹתִי הַשּׁוֹהֶה מֵרָחוֹק?</p>

<p>פֶּתִי, הֲלֹא גוֹאֵל דָּמָיו הֶחָזָק מִמֶּנּוּ עוֹד הִרְחִיק</p>

<p>שֶׁבֶת עַל־יַד הָאֳנִיּוֹת הַגְּדוֹלוֹת, הֲלֹא זֶה אָנֹכִי,</p>

<p>אֲשֶׁר הִתַּרְתִּי בִרְכֶּיךָ וּכְלָבִים יֹאכְלוּךָ וְהָעַיִט, 335</p>

<p>מְחֻלָּל וּמְשֻׁקָּץ, וְאוֹתוֹ יִקְבְּרוּ בְּכָבוֹד אֲכַיִּים&quot;.
<br><br />
וְהֶקְטוֹר מְנוֹפֵף־הַקּוֹבַע עָנָה לוֹ הוֹלֵךְ וְחַלָּשׁ:</p>

<p>&quot;הִנְנִי מַשְׁבִּיעֲךָ בְנַפְשֶׁךָ, בְּבִרְכֶּיךָ וּבַאֲבוֹתֶיךָ:</p>

<p>אַל־נָא תִתְּנֵנִי מַאֲכָל לִכְלָבִים עַל־יַד צִים־אֲכַיִּים.</p>

<p>קַח לְךָ הַזָּהָב הַטּוֹב וְהַרְבֵּה נְחשֶׁת יְקָרָה,   340</p>

<p>אֶשְׁכָּר, כֹּפֶר לְךָ יִתְּנוּ אָבִי גַּם אִמִּי הַגְּבִירָה;</p>

<p>אַךְ אֶת־גְּוִיָּתִי הָשִׁיבָה הַבַּיְתָה וּלְעִירִי, לְמַעַן</p>

<p>יִשְׂרְפוּ שָׁם אֶת־עַצְמוֹתַי הַטְּרוֹיִים וּנְשֵׁיהֶם הַנָּאוֹת&quot;.
<br><br />
זְעוּמוֹת בּוֹ הִבִּיט אֲכִילֵס מְהִיר־הָרַגְלַיִם וַיַּעַן:</p>

<p>&quot;אַל־תַּשְׁבִּיעֵנִי, הַכֶּלֶב, בְּבִרְכַּי וּבַאֲבוֹתַי!    345</p>

<p>אִלּוּ יָכֹלְתִּי בְעֶבְרָתִי וּבְאַפִּי וָאֶגְזֹר אֶת־בְּשָׂרְךָ</p>

<p>גְּזָרִים גְּזָרִים וְלִבְלֹעַ עַל־אֲשֶׁר עוֹלַלְתָּ לִי כָכָה!</p>

<p>אֵין אִישׁ בָּאָרֶץ שֶׁיְּגָרֵשׁ הַכְּלָבִים שֶׁיְּכַרְסְמוּ רֹאשְׁךָ,</p>

<p>וְאִם־פִּי עֲשָׂרָה לִי יִשְׁקְלוּ הַכֹּפֶר הָרַב, גַּם פִּי עֶשְׂרִים,</p>

<p>גַּם יְבִיאוּהוּ הֲלוֹם וְהִבְטִיחוּ לִי לָתֵת כָּהֵנָּה;    350</p>

<p>וְאִלּוּ אָמַר פְּרִיאַמּוֹס בֶּן־דַּרְדַּן לִשְׁקֹל נִבְלָתְךָ,</p>

<p>לָתֵת הַזָּהָב תְּמוּרָתָהּ, לֹא אִמְּךָ הַגְּבִירָה תַּצִּיעַ</p>

<p>לְךָ תַכְרִיכֶיךָ בַמִּטָּה, וְלֹא תִבְכֶּה לְךָ יְלָדָתְךָ,</p>

<p>כִּי הַכְּלָבִים וְהָעַיִט יֹאכְלוּךָ עַל־כָּל־עַצְמוֹתֶיךָ&quot;.
<br><br />
וְהֶקְטוֹר מְנוֹפֵף־הַקּוֹבַע גּוֹסֵס וַיִּשָּׂא אֶת־קוֹלוֹ:  355</p>

<p>&quot;אָמְנָם, אֲנִי יְדַעְתִּיךָ הֵיטֵב, כִּי לֹא אֲפַתֶּךָ,</p>

<p>רַחֵם לֹא תֵדַע, לֶב־בַּרְזֶל בְּחֻבְּךָ אַכְזָרִי וְקָשֶׁה.</p>

<p>אַתָּה הַרְהֵר פֶּן־אַעֲלֶה עָלֶיךָ אֶת־קֶצֶף הָאֵלִים</p>

<p>יוֹם בּוֹ יָמִיטוּ עָלֶיךָ פָּרִיס וּפֵיבּוֹס־אַפּוֹלוֹן</p>

<p>שׁוֹאָה בְשַׁעֲרֵי סְקַיָּה, וְאִם־גִּבּוֹר מִלְחָמָה הִנֶּךָּ!&quot;  360
<br><br />
כָּכָה הִבִּיעַ, וַיִּפְרֹשׂ עָלָיו הַמָּוֶת אֶת־צִלּוֹ.</p>

<p>נָפַח נִשְׁמָתוֹ וַתֵּרֶד יַרְכְּתֵי שְׁאוֹל אֶל־אַאִידֵס,</p>

<p>בּוֹכָה לְגוֹרָלָהּ הַמַּר, כִּי נָטְשָׁה אֱיָל וַעֲלוּמִים.</p>

<p>נָשָׂא אִמְרָתוֹ אֲכִילֵס הַגֶּבֶר הַנַּעֲלֶה לֶחָלָל:</p>

<p>&quot;מוּתָה! נָכוֹן אֲנִי לְגוֹרָלִי אִם־יִגְזֹר בֶּן־קְרוֹנוֹס,  365</p>

<p>יִפְקֹד עָלַי בְּיוֹם־פָּקְדוֹ, הוּא וְכָל־יֶתֶר הָאֵלִים&quot;.
<br><br />
מִלֵּל, וַיּוֹצֵא אֶת־רֹמַח נְחֻשְׁתּוֹ מִפִּגְרוֹ שֶׁל־הֶקְטוֹר,</p>

<p>אַף הִנִּיחָהוּ לְצִדּוֹ וַיָּסַר מִכְּתֵפָיו אֶת־נִשְׁקוֹ</p>

<p>מְגֹאַל־הַדָּמִים. וְכָל־יֶתֶר בְּנֵי־הָאֲכַיִּים נִקְהָלוּ,</p>

<p>עוֹמְדִים מִשְׁתָּאִים לְמַרְאֵה יָפְיוֹ שֶׁל־הֶקְטוֹר וְקוֹמָתוֹ. 370</p>

<p>בָּאוּ בְרִיצָה וְתָקעוּ בוֹ כֻלָּם אֶת־חֲנִיתוֹתֵיהֶם,</p>

<p>מְמַלְּלִים אֵלֶּה לָאֵלֶּה, נִבָּטִים אִישׁ אֶל־רֵעֵהוּ:</p>

<p>&quot;רְאֵה זֶה פֶּלֶא, הֵן עַתָּה רַךְ גֵּווֹ שֶׁל־הֶקְטוֹר לְמִשּׁוּשׁ</p>

<p>מֵאֲשֶׁר הָיָה בַיּוֹם בּוֹ שָׂרַף בָּאֵשׁ אֶת־הַסְּפִינוֹת&quot;.
<br><br />
כָּכָה דִּבֶּר אִישׁ אִישׁ, וְקָרַב וְתָקַע בּוֹ רָמְחוֹ.  375</p>

<p>אוּלָם אֲכִילֵס מְהִיר־הָרַגְלַיִם אַךְ הֵסִיר אֶת־נִשְׁקוֹ,</p>

<p>עָמַד וַיְדַבֵּר לִבְנֵי־הָאֲכַיִּים אֶת־אִמְרוֹת־הַכָּנָף:</p>

<p>&quot;רֵעַי וִידִידַי, נְשִׂיאֵי בְּנֵי־אַרְגּוֹס וְאַלּוּפֵיהֶם!</p>

<p>הִנֵּה כְּשֶׁנָּתְנוּ הָאֵלִים בְּיָדֵינוּ לְהַכּוֹת הַגֶּבֶר</p>

<p>אֲשֶׁר עוֹלֵל וְהֵרַע מִכָּל־הָאֲחֵרִים גַּם יַחַד,  380</p>

<p>אוּלַי נְנַסֶּה לָעִיר לָהּ סָבִיב בְּכֹחַ הַנֶּשֶׁק,</p>

<p>לְמַעַן דַּעַת, מַה יֹּאמְרוּ הַטְּרוֹיִים, אֶת־אֲשֶׁר בְּלִבָּם.</p>

<p>אוּלַי יְפַנּוּ הַמְּצוּדָה, כִּי נָפַל הַלָּז וְאֵינֶנּוּ,</p>

<p>וְאוּלַי יַרְהִיבוּ בְנַפְשָׁם עוֹד לִלְחֹם, וְאִם־הֶקְטוֹר אֵין אִתָּם.</p>

<p>אֶפֶס שַׁלָּמָה זֶה יִדְאַג עַתָּה לְבָבִי לָמוֹ אֵלֶּה?   385</p>

<p>הִנֵּה פַּטְרוֹקְלוֹס עוֹדֶנּוּ מוּטָל עַל־יַד־הָאֳנִיּוֹת,</p>

<p>טֶרַם נִסְפַּד וְלֹא נִקְבַּר, וּלְעוֹלָם הֵן לֹא אֶשְׁכָּחֶנּוּ,</p>

<p>כָּל־יְמֵי חַיַּי בָּאָרֶץ, וְאָנֹכִי מֵנִיעַ עוֹד בִּרְכָּי.</p>

<p>וְאַף־עַל־פִּי שֶׁכָּל־יוֹרְדֵי־אַאִידֵס שׁוֹכְחִים מֵתֵיהֶם,</p>

<p>אוּלָם אַף שָׁם אֶזְכְּרֶנּוּ, אֶת־רֵעִי עֲמִיתִי אָהַבְתִּי.  390</p>

<p>הָבָה נָעִירָה הַשִּׁירָה, נָרֹנָּה, הוֹי נַעֲרֵי אֲכַיָּה,</p>

<p>נָשׁוּב אֶל־הָאֳנִיּוֹת הַגְּדוֹלוֹת, גַּם אוֹתוֹ נָבִיאָה.</p>

<p>הַיּוֹם נָחַלְנוּ הַתְּהִלָּה הַגְּדוֹלָה, הִכִּינוּ אֶת־הֶקְטוֹר</p>

<p>הָאֱלֹהִי, שֶׁבְּנֵי־טְרוֹיָה כִּבְּדוּהוּ כְּאַחַד הָאֵלִים&quot;.
<br><br />
מִלֵּל, וַיָּזָם עֲלִילוֹת־תּוֹעֵבָה עַל־הֶקְטוֹר הַגִּבּוֹר.  395</p>

<p>רָצַע אֶת־שְׁרִירֵי שְׁתֵּי רַגְלָיו שֶׁל־הֶקְטוֹר מֵאֲחוֹרֵיהֶן,</p>

<p>בֵּין הַקַּרְסֹל וְהֶעָקֵב, וַיִּמְתַּח רְצוּעוֹת עוֹר־שְׁוָרִים,</p>

<p>קְשָׁרָן לְגַבֵּי הָרֶכֶב וְרֹאשׁוֹ בָא נִסְחַב עַל־אָרֶץ;</p>

<p>עָלָה בָרֶכֶב וַיָּשֶׂם בּוֹ אֶת־הַנֶּשֶׁק הַמְצֻיָּן,</p>

<p>דָּפַק הַסּוּסִים בְּשׁוֹטוֹ, וּבְנֶפֶשׁ חֲפֵצָה נֶחְפָּזוּ.  400</p>

<p>וְאָבָק מִתְאַבֵּךְ מִסָּבִיב לֶחָלָל, וּשְׁחוֹרוֹת קְוֻצּוֹתָיו</p>

<p>הֵנָּה וָהֵנָּה מִתְעוֹפְפוֹת, וְרֹאשׁוֹ מִתְבּוֹסֵס בָּאָבָק,</p>

<p>רֹאשׁוֹ כְּלִיל־יֹפִי לְפָנִים, וְעַתָּה הִסְגִּירוֹ בֶן־קְרוֹנוֹס</p>

<p>לְאוֹיְבוֹ לִנְאָצָה וּכְלִמָּה עַל־שַׁדְמוֹת אֶרֶץ־אֲבוֹתָיו.
<br><br />
כָּכָה לֻכְלַךְ כֻּלּוֹ בְּאָבָק רֹאשׁ הֶקְטוֹר. וְאִמּוֹ  405</p>

<p>תָּלְשָׁה שַׂעֲרוֹת רֹאשָׁהּ, הַרְחֵק הִשְׁלִיכָה אֶת־צְעִיפָהּ</p>

<p>כְּלִיל־הַיֹּפִי הַמַּבְרִיק, וַתֵּבְךְּ בְּכִי־תַמְרוּרִים לְבַר־בִּטְנָהּ.</p>

<p>הֵמַר מַר בְּאַנְחוֹתָיו גַּם אָבִיו, וְסָבִיב לוֹ עַמּוֹ.</p>

<p>עָנְתָה הַקִּרְיָה הַגְּדוֹלָה אַנְחוֹת־שֶׁבֶר וּנְאָקוֹת,</p>

<p>עָלָה יְלֵל כָּל־הַבִּירָה, כְּאִלּוֹ אָחֲזָה אֵשׁ בָּהּ,  410</p>

<p>וְאִלְיוֹס יוֹקֶדֶת בְּלַהַב וְנָפְלָה מִמָּרוֹם מִשִּׁבְתָּהּ.</p>

<p>בְּקשִׁי אָחֲזוּ הַגְּבָרִים בַּזָּקֵן הַנּוֹאָשׁ בְּשִׁבְרוֹ,</p>

<p>אוֹמֵר מִשְׁתּוֹקֵק לָצֵאת מִשַּׁעֲרֵי־דַרְדַּן הַגְּבֹהִים,</p>

<p>חִנֵּן פְּנֵי גֶבֶר וָגֶבֶר, מִתְפַּלֵּשׁ בַּסְּחִי וּבָרֶפֶשׁ,</p>

<p>קָרָא בְשֵׁם אִישׁ וָאִישׁ, וַיִּשָּׂא אִמְרָתוֹ וַיְדַבֵּר:  415</p>

<p>&quot;רֵעַי, תְּנוּ לִי וְאֵצֵא – וְאִם־לִי תֶחֶרְדוּ – לְבַדִּי!</p>

<p>אֵצֵא אֶת־אִלְיוֹס הָעִיר וְאֵלְכָה עַד־סְפִינוֹת אֲכַיִּים</p>

<p>לְחַלּוֹת פְּנֵי אוֹתוֹ הַגֶּבֶר הָאָיֹם וְעוֹשֶׂה הַזָּדוֹן.</p>

<p>אוּלַי יְכַבֵּד רֹב יָמַי, וְיָחוּס וִירַחֵם פְּנֵי־זָקֵן,</p>

<p>יַעַן כִּי אָבִיו גַּם הוּא יָשִׁישׁ כָּמוֹנִי שְׂבַע־יָמִים,  420</p>

<p>פֵּלֵס, אֲשֶׁר גִּדְּלָהוּ לְאֵיד וּלְשֶׁבֶר לַטְּרוֹיִים,</p>

<p>הֵמִיט שׁוֹאָה עַל־רַבִּים, וְעָלַי הִרְבָּה וְהוֹסִיף,</p>

<p>הִכָּה כַמָּה מִבָּנַי עוֹד פּוֹרְחִים בַּאֲבִיב עֲלוּמֵיהֶם.</p>

<p>אוּלָם אְם־לִבִּי גַם נִשְׁבַּר לְכֻלָּם, הֲלֹא לֹא אֲמָרֵר</p>

<p>כְּמָרֲרִי לָאֶחָד, וּבְיָגוֹן אֵרֵד שְׁאוֹלָה לְאַאִידֵס</p>

<p>אָבֵל עַל־הֶקְטוֹר. וְאִלּוּ מֵת בִּזְרוֹעוֹתַי עַל־פָּנַי,</p>

<p>הֵן רָוִינוּ תַמְרוּרִים, שָׂבַעְנוּ הַבְּכִי וְהָאֲנָחוֹת</p>

<p>אִמּוֹ זוֹ הַמִּסְכֵּנָה אֲשֶׁר יְלָדַתּוּ וְאָנֹכִי!&quot;
<br><br />
כָּכָה דִּבֵּר וּבוֹכֶה, וְסָבִיב לוֹ עַמּוֹ נֶאֱנָחִים.</p>

<p>נָשְׂאָה בְכִי מִסְפֵּד הֵקַבָּה וַתַּעַן בְּקֶרֶב נְשֵׁי־טְרוֹיָה:</p>

<p>&quot;אוֹיָה־לִּי, בְּנִי, בְּנִי! וְאֵיכָה זֶה אֶחְיֶה, אֲנִי הָעֲלוּבָה,</p>

<p>אַתָּה־כִּי־מַתָּ. הָיִיתָ תְהִלָּתִי גַּם יוֹמָם גַּם לָיְלָה,</p>

<p>תְּשׁוּעָה לָעִיר וְלַמְּתִים בָּהּ, לַטְּרוֹיִים וְגַם לִנְשֵׁי־טְרוֹיָה.</p>

<p>וְהֵמָּה אֵיךְ הֵם הֶעֱרִיצוּךָ וְכִבְּדוּ פָנֶיךָ, כְּכַבְּדָם</p>

<p>אַחַד הָאֵלִים, כִּי אָכֵן אַתָּה הָיִיתָ תְהִלָּתָם</p>

<p>בְּעוֹדְךָ חָי; אַךְ קִדְּמוּךָ הַמָּוֶת וְרֹעַ־הַגְּזֵרָה!&quot;
<br><br />
כָּכָה דִּבֵּרָה, הֵילִילָה; וְאוּלָם אִשְׁתּוֹ שֶׁל־הֶקְטוֹר</p>

<p>הִיא עוֹד לֹא יָדְעָה הַנַּעֲשֶׂה, כִּי טֶרֶם הִגִּיעַ הַמַּגִּיד</p>

<p>אֲשֶׁר יְבַשֵּׂר, כִּי נִשְׁאַר אִישָׁהּ מֵעֵבֶר לַשָּׁעַר.</p>

<p>הָיְתָה יוֹשֶׁבֶת בַּחֶדֶר בְּקֶרֶב הַהֵיכָל הַנִּשָּׂא</p>

<p>אוֹרְגָה פֻּרְפּוּרְיָה כְפוּלָה וְרוֹקֶמֶת עָלֶיהָ צִיּוּרִים;</p>

<p>פָּקְדָה עַל־אַמְהוֹתֶיהָ יְפוֹת־הַמַּחְלָפוֹת בַּבַּיִת</p>

<p>לָשִׂים חֲצוּבָה גְדוֹלָה עַל־גַּבֵּי הָאֵשׁ לִהְיוֹת מַיִם</p>

<p>חַמִּים לְאִישָׁהּ לְרָחְצָה, עֵת יָשׁוּב מֵעִם־הַמִּלְחָמָה.</p>

<p>יַעַן לֹא יָדְעָה הַפּוֹתָה, כִּי הַרְחֵק מִמַּיִם לְרָחְצָה</p>

<p>כְּבָר הִכְנִיעַתּוּ אַתֵּנָה בְּכִידוֹן אֲכִילֵס וְכַפּוֹ.</p>

<p>פִּתְאֹם שָׁמְעָה הַיְלָלָה וּבְכִי הַתַּמְרוּרִים בַּמִּגְדָּל.</p>

<p>פָּקוּ בִרְכֶּיהָ, כָּשָׁלוּ, וַיִּפּוֹל מִיָּדָהּ הַכִּרְכָּר,</p>

<p>נָשְׂאָה אִמְרָתָהּ וַתִּפְקֹד לַשְּׁפָחוֹת יְפוֹת־הַמַּחְלָפוֹת:</p>

<p>&quot;שְׁתַּיִם צְאֶינָה בְעִקְבוֹתַי, וְאֵצֵא וְאֵדַע מַה נֵּעָשׂ.  450</p>

<p>קוֹל חֲמוֹתִי בְאָזְנַי, וּלְבָבִי מַה הוֹלֵם בְּחֻבִּי,</p>

<p>רוֹצֶה לָצֵאת מִמִּסְגְּרוֹתָיו וּבִרְכַּי פָּקוּ, כָּשָׁלוּ.</p>

<p>אָכֵן בָּאָה הָרָעָה עֲלֵי בְנֵי־פְּרִיאַמּוֹס הַיָּשִׁישׁ, –</p>

<p>תִּרְחַק מֵאָזְנַי הַבְּשׂוֹרָה! כִּי מְאֹד אָנֹכִי יָרֵאתִי,</p>

<p>פֶּן־כְּבָר גָּדַר אֲכִילֵס אֶת־דַּרְכּוֹ שֶׁל־הֶקְטוֹר הָאַדִּיר,  455</p>

<p>סָגַר עָלָיו לְבַדּוֹ וְאַחֲרָיו רוֹדֵף בַּמִּישׁוֹר;</p>

<p>פֶּן־הִכְרִיעָהוּ וְהִרְגִּיעַ אֶת גְּבוּרַת־בְּעָתָתוֹ הַגְּדוֹלָה</p>

<p>אֲשֶׁר תְּפַעֲמֵהוּ, כִּי לְעוֹלָם הוּא אֵינוֹ מְחַכֶּה בֶהָמוֹן,</p>

<p>עוֹלֶה בְרֹאשׁ הַגִּבּוֹרִים, אֵין אִישׁ אֲשֶׁר יֵחַת מִמֶּנּוּ!
<br><br />
כָּכָה דִּבֵּרָה, נֶחְפָּזָה מִקֶּרֶב הָאַרְמוֹן כְּמֵינַדָּה,  460</p>

<p>לִבָּה הוֹלֵם מִפַּחַד, וּשְׁתֵּי אַמְהוֹתֶיהָ אַחֲרֶיהָ.</p>

<p>אַךְ כְּשֶׁהִגִּיעָה לַמִּגְדָּל וְעַד קְהַל כָּל־הַגְּבָרִים וַהֲמוֹנָם,</p>

<p>עָמְדָה עַל־גַּבֵּי הַחוֹמָה מַשְׁקִיפָה נִבֶּטֶת עַל־סְבִיבָהּ.</p>

<p>רָאֲתָה אִישָׁהּ, וְהוּא נִסְחַב מֵאַחַר הַבִּירָה, וְסוּסִים</p>

<p>קַלֵּי־רַגְלַיִם סְחָבוּהוּ אֶל־סְפִינוֹת אֲכַיִּים הַקְּמוּרוֹת,  465</p>

<p>פָּרְשָׂה חֶשְׁכַת הַלַּיְלָה כְנָפֶיהָ עַל־גַּבֵּי עֵינֶיהָ,</p>

<p>וַאֲחוֹרַנִּית נָפְלָה, הִתְעַלְּפָה, וְרוּחָהּ עֲזָבָהּ.</p>

<p>זָרְקָה הַרְחֵק קִשּׁוּרֵי הַזְּהוֹרִים מֵרֹאשָׁהּ לָאָרֶץ,</p>

<p>פַּאֲרֵי־הָרֹאשׁ וְהַכִּפָּה וּשְׁבִיסָהּ מַעֲשֵׂה מִקְלַעַת,</p>

<p>צְעִיפָהּ – אֶשְׁכַּר הַיְקָר מֵאֵת אַפְרוֹדִיטָה הַזְּהוּבָה  470</p>

<p>בְּיוֹם בּוֹ נְשָׂאָהּ לְאִשָּׁה לוֹ מִנִּי אַרְמוֹן אֵאֶטְיוֹן</p>

<p>הֶקְטוֹר מְנוֹפֵף־הַקּוֹבַע וַיִּתֵּן הַמֹּהַר הַגָּדוֹל.</p>

<p>סָבִיב לָהּ נִקְהֲלוּ עָמְדוּ הַיְבָמוֹת וְכָל־גִּיסוֹתֶיהָ</p>

<p>תּוֹמְכוֹת־בָּהּ, כִּי נִדְהֲמָה וּמְבֹהֶלֶת עַד מָוֶת.</p>

<p>אַךְ כַּאֲשֶׁר הִתְנַעֲרָה וְרוּחָהּ שָׁבָה אֶל־קִרְבָּהּ,  475</p>

<p>פָּתְחָה בְקִינָה בְּקֶרֶב נְשֵׁי־אַנְשֵׁי טְרוֹיָה וַתַּעַן:</p>

<p>&quot;הֶקְטוֹר! אוֹי וַאֲבוֹי לִי, כִּי לְגוֹרָל אֶחָד נוֹלַדְנוּ</p>

<p>שְׁנֵינוּ: אַתָּה בִטְרוֹיָה בְהֵיכַל פְּרִיאַמּוֹס הַמּוֹשֵׁל,</p>

<p>אוּלָם אָנֹכִי בְּתֵּבֵּי בְּהַר־פְּלַקּוֹס הַנֶּחְפֶּה־יְעָרוֹת,</p>

<p>בְּאַרְמוֹן אֵאֶטְיוֹן הַמּוֹשֵׁל אֲשֶׁר טִפְּחַנִי הַקְּטַנָּה,  480</p>

<p>אֻמְלָל שֶׁגִּדֵּל אֻמְלָלָה, הַלְוַאי וְלֹא נוֹלַדְתִּי לְעוֹלָם!</p>

<p>עַתָּה יָרַדְתָּ יַרְכְּתֵי־שְׁאוֹל אֶל־מִשְׁכְּנוֹתָיו שֶׁל־הַדֵס,</p>

<p>אוֹתִי זָנַחְתָּ, נִשְׁאַרְתִּי אַלְמָנָה בַהֵיכָל בִּיגוֹנִי,</p>

<p>בְּשִׁבְרִי הַגָּדוֹל, וְיַלְדֵּנוּ עוֹד קָטָן וְתִינוֹק אֵין־אוֹנִים,</p>

<p>אֲשֶׁר יָלַדְנוּ גַם שְׁנֵינוּ, הוֹי, קְשֵׁי־הָרוּחַ; וּלְעוֹלָם 485</p>

<p>אַתָּה לֹא תִהְיֶה לוֹ לְעֶזְרָה כִּי־מַתָּ, וְהוּא לֹא יַעַזְרֶךָּ,</p>

<p>וְאִם־גַּם יִמָּלֵט מִקֶּטֶל רַב־דְּמָעוֹת וְחֶרֶב־אֲכַיִּים,</p>

<p>יִהְיֶה מְנָת חֶלְקוֹ אַךְ עָמָל, וְיִהְיוּ כָל־יָמָיו מַכְאוֹבִים,</p>

<p>יִסְבֹּל, זָרִים כִּי יִירְשׁוּ נַחֲלָתוֹ וּשְׂדוֹתָיו לְנַשְּׁלוֹ.</p>

<p>יוֹם אֲשֶׁר יַתְמוּת בִּכְנָפָיו יַפְרִיד הַיֶּלֶד מֵרֵעָיו,  490</p>

<p>לְעוֹלָם יַשְׁפִּיל אֶת־עֵינָיו וּדְמָעוֹת נִגָּרוֹת עַל־לֶחְיוֹ;</p>

<p>הוֹלֵךְ וְחוֹזֵר אֶל־רֵעֵי אָבִיהוּ בַצַּר לוֹ, בַּלָּחַץ;</p>

<p>יִגַּע בִּמְעִילוֹ שֶׁל־זֶה אַף יִגַּע בְּכֻתָּנְתּוֹ שֶׁל־אַחֵר.</p>

<p>יָחוּס עָלָיו הָאֶחָד מֵרַבִּים וְהִגִּישׁ לוֹ כוֹסוֹ,</p>

<p>טָבֹל יִטְבֹּל שִׂפְתוֹתָיו, וְחִכּוֹ הוּא חָרֵב כִּהְיוֹתוֹ.  495</p>

<p>יִלְעַג לוֹ בֶן־אָבוֹת חַיִּים, יְנַשְּׁלוֹ מִקֶּרֶב הַמִּשְׁתֶּה,</p>

<p>יִשְׁלַח בּוֹ יָדוֹ יַכֶּנּוּ, וִיצַעֲרוֹ בְדִבְרֵי נְאָצָה:</p>

<p>לֶךְ־לְךָ! מַה לְּךָ פֹּה, וְאָבִיךָ לֹא יֹאכַל אִתָּנוּ!</p>

<p>בּוֹכֶה יָשׁוּב הַיֶּלֶד אֶל־אִמּוֹ, אֶל־אִשָּׁה אַלְמָנָה,</p>

<p>בְּנֵנוּ אַסְטִיאַנַּכְּס הַמְעֻנָּג עַל־בִּרְכֵּי אָבִיהוּ,   500</p>

<p>אֲשֶׁר לֹא יֹאכַל אַךְ מֹחַ וְחֵלֶב הַכְּבָשִׂים הַדָּשֵׁן,</p>

<p>וְהָיָה כִּי שֵׁנָה תְקָפַתּוּ, כִּי עָיֵף מֵהִשְׁתַּעֲשֵׁעַ,</p>

<p>וְנִרְדַּם בַּמִּטָּה הַיָּפָה בִּזְרוֹעוֹת־אוֹמַנְתּוֹ הָרַכּוֹת</p>

<p>עַל־הַיָּצוּעַ הָרַךְ, וְלִבּוֹ שְׂבַע־שְׂמָחוֹת וְתַעֲנוּגִים.</p>

<p>עַתָּה יִסְבֹּל מַכְאוֹבִים, כִּי אָבִיו אֲהֵבוֹ אֵינֶנּוּ,   505</p>

<p>אַסְטַיאַנַּכְּס בְּנִי, כִּי כֵן קְרָאוּהוּ הַטְּרוֹיִים, וּבְיַעַן</p>

<p>אַתָּה לְבַדְּךָ הָיִיתָ פֹּה מָעוֹז לַשְּׁעָרִים וְלַחוֹמוֹת,</p>

<p>הַרְחֵק מֵאֲבוֹתֶיךָ – עַתָּה תְכַרְסֶמְךָ הָרִמָּה</p>

<p>הַמְנַצְנֶצֶת אֵצֶל הַסְּפִינוֹת הַכְּפוּפוֹת, כְּשֶׁשָּׂבְעוּ</p>

<p>כְּלָבִים מִבְּשָׂרְךָ הֶעָרוֹם; אֶפֶס בָּאַרְמוֹן מֻנָּחִים 510</p>

<p>בְּגָדִים יְקָרִים וְדַקִּים, שֶׁתָּפְרוּ הַנָּשִׁים בְּכַפֵּיהֶן.</p>

<p>אוּלָם אֶשְׂרְפֵם כֻּלָּם, בָּאֵשׁ אַעֲבִירֵם כֻּלָּהַם,</p>

<p>יַעַן לְךָ אֵין בָּם חֵפֶץ, וּבָמוֹ לֹא תִשְׁכַּב לְעוֹלָם</p>

<p>נֶגְדָּה לְכָל־בְּנוֹת־טְרוֹיָה וּטְרוֹיִים לְשֵׁם לְךָ וּלִתְהִלָּה&quot;.
<br><br />
כָּכָה סָפְדָה וַתְּקוֹנֵן, וְהַנָּשִׁים לָהּ סָבִיב נֶאֱנָחוּ.  515</p>
</blockquote>

<h2 id="שִׁירעֶשְׂרִיםוּשְׁלשָׁה:תַּחֲרוּתהַגִּבּוֹרִיםלִכְבוֹדפַּטְרוֹקְלוֹס">שִׁיר עֶשְׂרִים וּשְׁלשָׁה: תַּחֲרוּת הַגִּבּוֹרִים לִכְבוֹד פַּטְרוֹקְלוֹס</h2>

<blockquote>
<p>כָּכָה בָכוּ־הֵילִילוּ בַבִּירָה; וּבְנֵי־הָאֲכַיִּים</p>

<p>הָלְכוּ־הִגִּיעוּ עַד פְּנֵי־הָאֳנִיּוֹת, עַד יָם־הֶלֵּסְפּוֹנְטוֹס,</p>

<p>שָׁמָּה נֶחְפְּזוּ־הִתְפַּזְּרוּ אִישׁ אִישׁ לִסְפִינָתוֹ הַקַּלָּה;</p>

<p>אוּלָם לַמִּירְמִידוֹנִים אָסַר אֲכִילֵס לְהִתְפַּזֵּר.</p>

<p>עָנָה וְאָמַר לְרֵעָיו־עֲמִיתָיו הַשּׁוֹאֲפִים־קְרָבוֹת:  5</p>

<p>&quot;הוֹי, רוֹכְבֵי־סוּסִים מְהִירִים, רֵעִים־עֲמִיתִים נֶאֱמָנִים!</p>

<p>אַל־נָא תְפַתְּחוּ סוּסֵיכֶם תְּמִימֵי־הַפַּרְסָה מֵעֻלָּם,</p>

<p>כִּי בַתְּחִלָּה נִתְקָרֵב עַד־גְּוִיַּת פַּטְרוֹקְלוֹס לִבְכּוֹתוֹ</p>

<p>בְּרֶכֶב וְסוּסִים, כִּי זֶה הוּא הַכָּבוֹד הָאַחֲרוֹן לַמֵּתִים.</p>

<p>אַחַר שֶׁרָוְתָה נַפְשֵׁנוּ הַבְּכִי וְהַיְלָלָה בִיגוֹנִים,   10</p>

<p>נְפַתַּח סוּסֵינוּ וְשָׁם גַּם נֹאכַל כֻּלָּנוּ הַזָּבַח&quot;.
<br><br />
מִלֵּל וְהֵחֵל מְקוֹנֵן, וְרֵעָיו הֶחֱרוּ הֶחֱזִיקוּ.</p>

<p>שָׁלשׁ פְּעָמִים הִקִּיפוּ בְסוּסֵיהֶם אַדִּירֵי־הָרַעְמָה,</p>

<p>וְהֵמָּה אֲבֵלִים, וְתֶּטִּיס הֵעִירָה אֶת־נַפְשָׁם לַמִּסְפֵּד.</p>

<p>רָטַב הַחוֹל מִדִּמְעֵיהֶם אַף רָטְבוּ כְלֵי נֶשֶׁק הַגְּבָרִים,  15</p>

<p>יַעַן כִּי צַר לָהֶם עַל־הַגֶּבֶר, עַל־אִישׁ־הַמִּלְחָמָה.</p>

<p>פָּתַח אֲכִילֵס בֶּן־פֵּלֵס בֵּינֵיהֶם בְּמִסְפֵּד תַּמְרוּרִים,</p>

<p>כַּפָּיו מְכַלּוֹת־הַגְּבָרִים הִנִּיחַ עֲלֵי חֲזֵה־רֵעוֹ:</p>

<p>&quot;שָׁלוֹם־לְךָ, פַּטְרוֹקְלוֹס, וְגַם אִם־בְּמִשְׁכְּנוֹת הַדֵס!</p>

<p>יַעַן הַכֹּל אֲקַיֵּמָה, כַּאֲשֶׁר הִבְטַחְתִּי לְפָנִים:    20</p>

<p>לִסְחֹב הֵנָּה אֶת־הֶקְטוֹר וּלְתִתּוֹ מַאכָל לַכְּלָבִים,</p>

<p>לִשְׁחֹט שְׁנֵים־עָשָׂר עֲלָמִים יָפִים מִנַּעֲרֵי טְרוֹיָה</p>

<p>אֵצֶל מְדוּרַת שְׂרֵפָתְךָ, בְּעֶבְרָתִי, כִּי אוֹתְךָ הָרָגוּ&quot;.
<br><br />
מִלֵּל וְחָרַשׁ בְּלִבּוֹ דְּבָרִים מַחְפִּירִים עַל־הֶקְטוֹר:</p>

<p>אֵצֶל מִטַּת בְּנוֹ שֶׁל־מֶנֵּיטְיוֹס הִשְׁלִיכוֹ אַפַּיִם   25</p>

<p>מֻנָּח בָּאָבָק. וְהֵמָּה הִתְפַּשְּׁטוּ אִישׁ אִישׁ כְּלֵי־מִלְחַמְתּוֹ,</p>

<p>נְחשֶׁת מַבְרֶקֶת, אַף פִּתְּחוּ סוּסֵיהֶם מְרִיעֵי־הַנַּחֲרָה,</p>

<p>יָשְׁבוּ לִפְנֵי סְפִינוֹתָיו שֶׁל־נֶכֶד־אֵאַקּוֹס הַמָּהִיר,</p>

<p>רַבִּים לְאֵין מִסְפָּר, וַיִּתֵּן לִפְנֵיהֶם אֶת־זֶבַח־הַקְּבוּרָה.</p>

<p>פָּרִים רַבִּים מְהִירִים פִּרְפְּרוּ תַחַת הַבַּרְזֶל    30</p>

<p>שְׁחוּטִים, וְרַבִּים בְּנֵי־צֹאן וְעִזִּים פּוֹעוֹת וּפְזִיזוֹת,</p>

<p>רַבִּים חֲזִירִים מַלְבִּינֵי־מַלְתָּעוֹת וּכְבֵדִים בַּחֵלֶב</p>

<p>מָתְחוּ עַל־גַּבֵּי לַהֲבוֹת הֵפֵיסְטוֹס כְּדֵי לַחֲרֹךְ אוֹתָם;</p>

<p>נִגְּרוּ דָמִים מִסָּבִיב לַגְּוִיָּה, כְּנִגָּרִים מִסֵּפֶל.
<br><br />
אַךְ אֶת־בֶּן־פֵּלֵס מְהִיר־הָרַגְלַיִם הוֹבִילוּ נְשִׂיאֵי 35</p>

<p>עַם־הָאֲכַיִּים עַד־פְּנֵי אֲגַמֶּמְנוֹן הַגֶּבֶר הַנַּעֲלֶה.</p>

<p>אֶפֶס אַךְ שָׁוְא נִחֲמוּהוּ, כִּי חָרָה לוֹ מְאֹד לַעֲמִיתוֹ.</p>

<p>וּבְהַגִּיעָם עַד־אֹהֶל הָאִישׁ אֲגַמֶּמְנוֹן בֶּן־אַטְרֵס,</p>

<p>צִוּוּ מִיָּד לַכָּרוֹזוֹת, לִצְלוּלֵי־הַקּוֹל, וַיָּשִׂימוּ</p>

<p>אֶת־הַחֲצוּבָה הַגְּדוֹלָה עַל־גַּבֵּי־הָאֵשׁ, אוּלַי יוֹאִיל 40</p>

<p>בְּנוֹ שֶׁל־פֵּלֵס ורָחַץ אֶת־בְּשָׂרוֹ מֵאַבְקוֹת־הַדָּמִים;</p>

<p>אוּלָם הוּא מֵאֵן, וְנִשְׁבַּע הַשְּׁבוּעָה הַגְּדוֹלָה וַיְדַבֵּר:</p>

<p>&quot;הִנֵּה נִשְׁבַּעְתִּי בְזֶבְס הַגָּדוֹל הָאַדִּיר־בָּאֵלִים,</p>

<p>אֲשֶׁר לֹא יַעֲלוּ מַיִם עַל־רֹאשִׁי, בְּטֶרֶם הִנַּחְתִּי</p>

<p>גְּוִיַּת פַּטְרוֹקְלוֹס עַל־גַּבֵּי־הַמּוֹקֵד וְאֶשְׁפֹּך לוֹ תִלּוֹ, 45</p>

<p>וְאֶכְרֹת אֶת־שַׂעֲרוֹת רֹאשִׁי, יַעַן כִּי לִבִּי לֹא יִכְאַב</p>

<p>שֵׁנִית, כַּאֲשֶׁר יִכְאַב, לְעוֹלָם וּבְעוֹדִי בַחַיִּים.</p>

<p>הָבָה, רֵעַי־עֲמִיתַי, נֵשֵׁבָה אֶל־זֶבַח־הַקְּבוּרָה.</p>

<p>מָחָר עִם־שַׁחַר קוּם צַו, אֲגַמֶּמְנוֹן הָעוֹצֵר־בַּגְּבָרִים,</p>

<p>לְהָבִיא עֵץ מִן־הַיַּעַר וּלְהָכִין כָּל־דָּבָר כָּרָאוּי,   50</p>

<p>כָּל־אֲשֶׁר נָחוּץ לַמֵּת הַיּוֹרֵד לְמַחֲשַׁכֵּי־אֵימָתָה,</p>

<p>לְמַעַן תְּמַהֵר וְתֹאכְלֶנּוּ אֵשׁ שֶׁלֹּא־תִכְבֶּה, וְנִסְתַּר</p>

<p>הוּא מֵעֵין רוֹאִים, וְיָשׁוּב הַצָּבָא אֱלֵי־עֲבוֹדָתוֹ&quot;.
<br><br />
כָּכָה מִלֵּל, וְהֵמָּה הִקְשִׁיבוּ בְשִׂים לֵב וְנִשְׁמָעוּ.</p>

<p>מִהֲרוּ עָרְכוּ אִישׁ אִישׁ אֲרוּחָתוֹ וַיֵּשְׁבוּ לַסְּעוּדָה.  55</p>

<p>אָכְלוּ, וְלִבָּם לֹא חָסַר, כִּי אִישׁ אִישׁ קִבֵּל מְנָתוֹ.</p>

<p>אֶפֶס כְּשֶׁשָּׁבְרוּ רַעֲבוֹנָם וְתַאֲוַת צִמְאוֹנָם נִמְלָאָה,</p>

<p>שָׁבוּ הָלְכוּ כֻלָּהַם אִישׁ אִישׁ לְאָהֳלוֹ לָנוּחַ.</p>

<p>אוּלָם בֶּן־פֵּלֵס הִשְׂתָּרַעַ עַל־חוֹף הַיָּם רַב־הַשָּׁאוֹן,</p>

<p>נֶאֱנַח מָרָה וַיְקוֹנֵן בְּקֶרֶב כָּל־הַמִּרְמִידוֹנִים,   60</p>

<p>בְּטָהֳרוֹ שֶׁל־חוֹף אֲשֶׁר שָׁם מִשְׁבָּרִים בָּאִים וּמְשַׁקְשְׁקִים.</p>

<p>שָׁמָּה שֵׁנָה תְקָפַתּוּ מְחַבֶּשֶׁת לְעַצְבוּת לְבָבוֹ,</p>

<p>שֵׁנָה עֲרֵבָה חִבְּקַתּוּ – כִּי עָיְפוּ אֲבָרָיו הַצַּחִים,</p>

<p>בְּדָלְקוֹ אֶת־הֶקְטוֹר מִסָּבִיב לְאִלְיוֹס הַפְּרוּצָה לָרוּחוֹת –</p>

<p>נִגְלְתָה לוֹ בַחֲלוֹם אָז נִשְׁמַת פַּטְרוֹקְלוֹס הָאֻמְלָל,   65</p>

<p>תָּאֳרוֹ כְתֹאַר הַלָּז, קוֹמָתוֹ וְעֵינָיו הַנָּאוֹת,</p>

<p>קוֹלוֹ כְקוֹלוֹ וְשַׂלְמוֹתָיו הָעוֹטוֹת לִבְשָׂרוֹ כְשַׂלְמוֹתָיו;</p>

<p>עוֹמֵד לִמְרַאֲשׁוֹתָיו וַיִּשָּׂא אֶת־קוֹלוֹ וַיְדַבֵּר:</p>

<p>&quot;הִנְּךָ יָשֵׁן אֲכִילֵס, וְאוֹתִי כָלִיל שָׁכַחְתָּ!</p>

<p>בְּחַיַּי עוֹדֶנִּי זְכַרְתָּנִי, עַתָּה כִּי מַתִּי שְׁכַחְתָּנִי.   70</p>

<p>אָנָּא, מַהֵר קָבְרֵנִי, וְאָבֹא בְשַׁעֲרֵי הַדֵס.</p>

<p>גָּרֵשׁ יְגָרְשׁוּנִי הַנְּפָשׁוֹת, אֵל צַלְמֵי־הַחַיִּים וּדְמוּתָם,</p>

<p>וְאֵינָן נוֹתְנוֹת לִי לָבוֹא מֵעֵבֶר לַנָּהָר בִּקְהָלָם.</p>

<p>תּוֹעֶה אָנֹכִי וָנָד – עַל־בֵּית־הַדֵס רְחַב־הַדְּלָתָיִם.</p>

<p>תְּנָה לִי אֶת־יָדְךָ, רְאֵה שִׂיחִי, כִּי לְעוֹלָם לֹא אָשׁוּב לִרְאוֹתְךָ, 75</p>

<p>לַעֲלוֹת מִמִּשְׁכְּנוֹת הַדֵס, כִּי תֹאכַל לֶהָבָה אֶת־גּוּפִי,</p>

<p>וְחַיִּים לֹא נוֹסִיף עוֹד לָעוּץ עֵצוֹת בְּנַפְשֵׁנוּ כְקֶדֶם</p>

<p>הַרְחֵק מִיֶּתֶר רֵעֵינוּ, וּבְיַעַן בְּלָעַנִי הַמָּוֶת,</p>

<p>רֹע הַגְּזֵרָה שֶׁנִּגְזְרָה עָלַי בְּטֶרֶם אֶוָּלֶד.</p>

<p>וְגַם עָלֶיךָ, אֲכִילֵס, הַגִּבּוֹר הַדּוֹמֶה־לָאֵלִים, 80</p>

<p>נִגְזְרָה גְזֵרָה כִּי תִפּוֹל לְיַד־חוֹמַת הַטְּרוֹיִים הַנְּדִיבִים.</p>

<p>אֶפֶס אַחֶרֶת לְךָ אַגִּיד, וְעָשִׂיתָ כִדְבָרַי, אִם־תִּשְׁמָע;</p>

<p>אַל־נָא תִקְבֹּר עַצְמוֹתַי וְלֹא עִם־עַצְמוֹתֶיךָ, אֲכִילֵס;</p>

<p>יַחְדָּו תָּנַחְנָה, כַּאֲשֶׁר יַחְדָּו גֻּדַּלְנוּ בְהֵיכַלְכֶם</p>

<p>לְמִן־הַיּוֹם בּוֹ נָחַנִי מֶנֵּיטְיוֹס מֵאוֹפְּאֵיס לְבֵיתְכֶם  85</p>

<p>יֶלֶד עוֹדֶנִּי וְעֵקֶב אוֹתוֹ הָרֶצַח הָאָיֹם,</p>

<p>יוֹם בּוֹ הִכֵּיתִי נֶפֶשׁ אֶת־בֶּן־אַמְפִידַמַס, כִּי יַלְדוּת</p>

<p>הָיְתָה בִי, לֹא רָצִיתִי, כָּעַסְתִּי בְשַׂחֲקִי בְקוּבְיָה.</p>

<p>קַבֵּל קִבְּלַנִי לְבֵיתוֹ אָז פֵּלֵס מַכְנִיעַ־הַסּוּסִים,</p>

<p>וְהוּא גַם גִּדְּלַנִי בְאַהֲבָה, קְרָאַנִי נוֹשֵׂא־כֵלֶיךָ, 90</p>

<p>לָכֵן גַּם יָכִיל כְּלִי אֶחָד אֶת־עַצְמוֹתֵינוּ בְיָחַד.</p>

<p>אוֹתוֹ כְלִי־פָז אֲשֶׁר נָתְנָה לְךָ אִמְּךָ הַגְּבִירָה מַתָּנָה&quot;.
<br><br />
הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:</p>

<p>&quot;לָמָּה זֶּה, רֵעִי כְנַפְשִׁי, אָתִיתָ הֵנָּה? מַדּוּעַ?</p>

<p>הַלְהוֹדִיעַ לִי כָל־דְּבָרֶיךָ אֵלֶּה? וְאָכֵן     95</p>

<p>כָּל־אֲשֶׁר צִוִּיתַנִי אָנֹכִי אֲמַלֵּא אֲקַיֵּם.</p>

<p>אֶפֶס נָא קָרְבָה אֵלַי, הָבָה וּנְחַבֵּק אִישׁ לְאָחִיו,</p>

<p>וְאִם־גַּם לְשָׁעָה מְאֹד קַלָּה נְעַנֵּג לִבֵּנוּ בִּבְכִיָּה&quot;.
<br><br />
כָּכָה הִבִּיעַ, וַיִּפְרֹשׂ אֶת־כַּפָּיו בִּרְצוֹתוֹ לְחַבְּקוֹ;</p>

<p>אֶלָּא לַשָּׁוְא, כִּי הַנֶּפֶשׁ יָרְדָה תַּחְתִּיּוֹת כְּקִיטוֹר  100</p>

<p>עוֹלֶה בְאִוְשָׁה קַלִּילָה. אֲכִילֵס הִתְנַעֵר מִשְׁתָּאֶה,</p>

<p>סָפַק כַּפָּיִם וַיַּעַן וַיְדַבֵּר אֶת־דִּבְרֵי הַיְגוֹנִים:</p>

<p>&quot;אֵלִי! הֶאָכֵן בְּמִשְׁכְּנוֹת אַאִידֵס אֵין אָנוּ אַךְ נָפֶשׁ,</p>

<p>צֶלֶם אֲנַחְנוּ וּדְמוּת, וְאֵין בָּנוּ חַיִּים וְאֵין חוּשִׁים?</p>

<p>יַעַן כִּי כָל־הַלַּיְלָה הַזֶּה הֲלֹא עָמְדָה עַל־יָדִי   105</p>

<p>נֶפֶשׁ פַּטְרוֹקְלוֹס הָאֻמְלָל בּוֹכִיָּה תַמְרוּרִים, אֲבֵלָה,</p>

<p>הַרְבֵּה וְהַרְבֵּה בִקְשַׁתְנִי, וְתָאֳרָהּ כְּתָאֳרוֹ וְצַלְמוֹ&quot;.
<br><br />
כָּכָה מִלֵּל, וְהֵעִיר אֶת־כֻּלָּם לִבְכִיָּה וּלְמִסְפֵּד.</p>

<p>וְאֵאוֹס וְרֻדַּת־אֶצְבָּעוֹת הוֹפִיעָה, וְהֵמָּה אֲבֵלִים</p>

<p>סָבִיב לִגְוִיַּת הֶחָלָל. אַךְ אֲגַמֶּמְנוֹן הַמּוֹשֵׁל   110</p>

<p>הִבְהִיל מִן־הָאָהֳלִים אֲנָשִׁים וּפְרָדִים לְהָבִיא</p>

<p>עֵצִים לוֹ מִן־הַיָּעַר, וַיִּפְקֹד עֲלֵיהֶם אֶת־מֵרְיוֹן</p>

<p>אִישׁ־הַמִּלְחָמָה הַגִּבּוֹר, הוּא נַעֲרוֹ שֶׁל־אִידוֹמֶנֵּס.</p>

<p>הֵמָּה הָלְכוּ וְקַרְדֻּמּוֹת מְגַדְּעֵי־אִילָנוֹת בִּידֵיהֶם</p>

<p>גַּם־חֲבָלִים קְלוּעִים יָפֶה, וְהַפְּרָדִים לִפְנֵיהֶם.  115</p>

<p>הִרְבּוּ לָלֶכֶת, יֵשׁ עוֹלִים וְיֵשׁ יוֹרְדִים אֲרֻכּוֹת וּקְצָרוֹת,</p>

<p>עַד שֶׁהִגִּיעוּ לְגֵיאָיוֹת הַר־אִידָה זֶה רַב־הָעֲיָנוֹת.</p>

<p>מִהֲרוּ כָּרְתוּ שָׁם עֵצִים מַגְבִּיהֵי־עֳפָאִים בִּנְחשֶׁת</p>

<p>חוֹתְכָה־אֲרֻכּוֹת, וְאֵלֶּה נָפְלוּ בְשָׁאוֹן וַהֲמֻלָּה.</p>

<p>נֶחְפְּזוּ אָז הָאֲכַיִּים וַיְבַקְּעוּ הָעֵצִים, הֶעֱמִיסוּם  120</p>

<p>עַל־גַּב־הַפְּרָדִים, וְאֵלֶּה הָלְמוּ הָאָרֶץ בְּפַרְסוֹתָם,</p>

<p>רוֹצִים לָרֶדֶת לַמִּישׁוֹר בְּדֶרֶךְ הַסְּבַךְ הָעֲבֻתִּים.</p>

<p>וְחוֹטְבֵי הָעֵצִים אִישׁ אִישׁ מֵהֶם נָשָׂא גֶזֶר, כַּאֲשֶׁר</p>

<p>צִוָּה לָהֶם מֵרִיאוֹנֵס, הוּא נַעֲרוֹ שֶׁל־אִידוֹמֶנֵּס.</p>

<p>וּכְשֶׁהִגִּיעוּ לַיָּם, הִשְׁלִיכוּ הַגְּזָרִים בַּמָּקוֹם  125</p>

<p>אֲשֶׁר בּוֹ בָחַר לַתֵּל אֲכִילֵס לוֹ וּלְפַּטְרוֹקְלוֹס.
<br><br />
אוּלָם אַחֲרֵי הַשְׁלִיכָם מִסָּבִיב הָעֵצִים הָרַבִּים,</p>

<p>יָשְׁבוּ כֻלָּם מְחַכִּים. וַיִּפְקֹד אֲכִילֵס עַל־צִבְאוֹת</p>

<p>הַמִּרְמִידוֹנִים הַגְּבָרִים, כָּל־חוֹבְבֵי־הַקְּרָב, כִּי יָשִׂימוּ</p>

<p>כְּלֵי מִלְחֲמוֹתָם עֲלֵיהֶם וְרָתְמוּ הַסּוּסִים בָּרָכֶב.   130</p>

<p>הֵם הִתְנַעֵרוּ, הִזְדָּרְזוּ וַיִּלְבְּשׁוּ כְלֵי הַמִּלְחָמָה,</p>

<p>עָלוּ בְכִסֵּא הָרֶכֶב, הָרַכָּב וְהַלּוֹחֵם לְצִדּוֹ.</p>

<p>יָצָא הָרֶכֶב בָּרֹאשׁ, וְאַחֲרֵיהֶם הָרַגְלִי כְּעַב עָנָן</p>

<p>שָׁם לְאַלְפֵיהֶם, בָּאֶמְצַע נוֹשְׂאֵי־פַּטְרוֹקְלוֹס – עֲמִיתָיו.</p>

<p>שֵׂעָר מְכַסֶּה אֶת־כֻּלּוֹ, כִּי גָזְזוּ וְעָלָיו הִשְׁלִיכוּ.   135</p>

<p>אַחֲרָיו הָלַךְ אֲכִילֵס הַנַּעֲלֶה, תּוֹמֵךְ אֶת־רֹאשׁוֹ,</p>

<p>נֶעֱצָב אֶל־לִבּוֹ, כִּי הוֹבִיל לְאַאִידֵס אֶת־רֵעוֹ הַתָּמִים.
<br><br />
וּכְשֶׁהִגִּיעוּ לַמָּקוֹם אֲשֶׁר הִתְוָהוּ אֲכִילֵס,</p>

<p>שָׁם הוֹרִידוּהוּ וַיִּצְבְּרוּ עָלָיו הָעֵצִים הָרַבִּים,</p>

<p>אוּלָם אַחֶרֶת אָז חָרַשׁ בְּלִבּוֹ אֲכִילֵס הַמָּהִיר.   140</p>

<p>נָטָה הַצִּדָּה וַיִּכְרֹת אֶת־שַׂעֲרוֹת רֹאשׁוֹ הַצְּהַבְהַב</p>

<p>אֲשֶׁר גִּדְּלָן מַחְלָפוֹת בִּשְׁבִיל סְפֶּרְכֶיוֹס הַנָּהָר,</p>

<p>נֶאֱנַח מָרָה וַיְדַבֵּר, מַבִּיט בַּיָּם, זֶה הָאָפֵל:</p>

<p>&quot;הוֹי, סְפֶּרְכֶיוֹס, לַשָּׁוְא אַךְ נָדַר לְךָ פֵּלֵס אֶת־נִדְרוֹ,</p>

<p>לֵאמֹר: כִּי אָשׁוּב בְּשָׁלוֹם אֶל־אֶרֶץ־מוֹלַדְתִּי אָהַבְתִּי, 145</p>

<p>וְאֶכְרֹת לְךָ שַׂעֲרוֹתַי, וּשְׁלָמִים לְךָ – הֶקָּטוֹמְבָּה</p>

<p>יִשְׂרֹף וְיוֹסִיף חֲמִשִּׁים אֵילִים תְּמִימִים לְךָ אֵצֶל</p>

<p>הָעֲיָנוֹת שָׁם חֹרְשָׁה לְךָ וּמִזְבֵּחַ רֵיחָנִי.</p>

<p>כָּכָה נָדַר הַיָּשִׁישׁ; אֲבָל לֹא מִלֵּאתָ שֶׁאֱלָתוֹ.</p>

<p>עַתָּה, יַעַן לֹא אָשׁוּב אֶל־אֶרֶץ מוֹלַדְתִּי אָהַבְתִּי,  150</p>

<p>אֶתֵּן תַּלְתַּלַּי לַגִּבּוֹר פַּטְרוֹקְלוֹס וְאִתּוֹ יִשָּׂאֵם&quot;.
<br><br />
כָּכָה דִּבֵּר, וַיִּתְקַע בְּכַפּוֹ שֶׁל־רֵעוֹ־עֲמִיתוֹ</p>

<p>מַחְלְפוֹת רֹאשׁוֹ וְהֵעִיר אֶת־כֻּלָּם לִבְכִי־הַתַּמְרוּרִים.</p>

<p>הָיְתָה הַשֶּׁמֶשׁ שׁוֹקַעַת, וְהֵם עוֹד מְקוֹנְנִים, לוּלֵא</p>

<p>קָרַב אֲכִילֵס וַיְדַבֵּר לָאִישׁ אֲגַמֶּמְנוֹן וַיֹּאמֶר:  155</p>

<p>&quot;הוֹי, בֶּן־אַטְרֵס, – הֲלֹא בְקוֹלְךָ יִשְׁמְעוּ אֲכַיִּים</p>

<p>בְּחֵפֶץ־לֵב, – הֲלֹא גַם לְמִסְפֵּד יֵשׁ קֵץ וְיֵשׁ תִּכְלָה.</p>

<p>צַו וְיִתְפַּזְּרוּ מֵאַחַר הַמּוֹקֵד וְעָרְכוּ הַסְּעוּדָה.</p>

<p>אָנוּ הַשְּׁנַיִם נַעֲסֹק בָּזֶה, כִּי לָנוּ בְיוֹתֵר</p>

<p>יָקָר אוֹתוֹ הֶחָלָל. הַנְּשִׂיאִים יִשָּׁאֲרוּ אִתִּי&quot;.  160
<br><br />
שָׁמַע אֶת־דִּבְרֵי אֲכִיל אֲגַמֶּמְנוֹן אַלּוּף־הָאֲנָשִׁים,</p>

<p>פִּזֵּר מִיָּד אֶת־הָעָם בָּאֳנִיּוֹת יִשְׁרוֹת־הַצְּלָעוֹת,</p>

<p>נִשְׁאֲרוּ אַךְ הָעֲסוּקִים בַּקְּבוּרָה וְהִרְבּוּ הָעֵצִים,</p>

<p>עָשׂוּ אֶת־הַמַּעֲרָכָה שָׁם מֵאָה אַמָּה עַל־מֵאָה,</p>

<p>שָׂמוּ בְנֶפֶשׁ עֲצֵבָה הַגְּוִיָּה עַל־גַּבֵּי הַמּוֹקֵד.   165</p>

<p>הַרְבֵּה צֹאן־מַרְבֵּק וּפָרִים מַקְרִינִים וּמַקְשִׁים־לָלֶכֶת</p>

<p>פָּרְקוּ אֶת־עוֹרָם לְנוֹכַח הַמְּדוּרָה, עֲרָכוּם, אַךְ חֶלְבָּם</p>

<p>לָקַח אֲכִילֵס הַגִּבּוֹר לְתִתּוֹ עַל־גַּבֵּי הֶחָלָל,</p>

<p>מִכַּף רַגְלוֹ וְעַד־רֹאשׁוֹ, וְסָבִיב הִקִּיפוֹ הַבְּתָרִים.</p>

<p>אֶפֶס בָּאֶמְצַע שָׁם הִצִּיב אֶת־כַּדֵּי הַדְּבַשׁ וְהַשֶּׁמֶן  170</p>

<p>נוֹטִים כְּלַפֵּי הַמִּטָּה; וַיַּשְׁלֵךְ בַּמּוֹקֵד אַרְבָּעָה</p>

<p>סוּסִים תְּלוּלֵי־הַצַּוָּאר, הֱטִילָם בְּכֹחַ וְנֶאֱנָח.</p>

<p>הָיוּ תִּשְׁעָה כְלָבִים אוֹכְלִים עַל־שֻׁלְחַן הַמּוֹשֵׁל,</p>

<p>שְׁנַיִם עָרַף, הֱטִילָם עַל־גַּבֵּי הָאֵשׁ וְהַמְּדוּרָה;</p>

<p>שְׁנֵים־עָשָׂר נְעָרִים, הַטּוֹבִים בְּיַלְדֵי הַטְּרוֹיִים הַנְּדִיבִים, 175</p>

<p>שָׁחַט בִּנְחשֶׁת, כִּי חָרַשׁ בְּלִבּוֹ עֲלִילוֹת נוֹרָאוֹת,</p>

<p>זָרַק אֶל־זַעַם־הַבַּרְזֶל אֲשֶׁר לָאֵשׁ – וְתֹאכְלֵמוֹ.</p>

<p>הֵילִיל מִנַּהֲמַת לִבּוֹ וַיִּקְרָא בַשֵּׁם אֶל־עֲמִיתוֹ:</p>

<p>&quot;שָׁלוֹם לְךָ, פַּטְרוֹקְלוֹס, וְגם אִם־בְּמִשְׁכְּנוֹת הַדֵס!</p>

<p>הַכֹּל קִיַּמְתִּי, עָשִׂיתִי, כַּאֲשֶׁר הִבְטַחְתִּי לְפָנִים:  180</p>

<p>שְׁנֵים־עָשָׂר נְעָרִים, הַטּוֹבִים בְּיַלְדֵי הַטְּרוֹיִים הַנְּדִיבִים,</p>

<p>תֹּאכַל הָאֵשׁ אִתְּךָ יָחַד; בִּלְתִּי אֶת־בְּנוֹ שֶׁל־פְּרִיאַמּוֹס,</p>

<p>הֶקְטוֹר, לֹא תֹאכַל הָאֵשׁ כִּי אוֹתוֹ הַכְּלָבִים יֹאכֵלוּ&quot;.
<br><br />
כָּכָה דִּבֵּר מְאַיֵּם, אַךְ אֵלָיו לֹא קָרְבוּ הַכְּלָבִים,</p>

<p>כִּי אַפְרוֹדִיטָה בַּת־זֶבְס הִיא גֵרְשָׁה הַכְּלָבִים מֵעָלָיו  185</p>

<p>יוֹמָם וָלַיְלָה, וּבְשֶׁמֶן־הַוְּרָדִים, בְּשֶׁמֶן אַמְבְּרוֹסִיָה,</p>

<p>מָשְׁחָה אוֹתוֹ, וְלֹא נִשְׁחַת בְּשָׂרוֹ בְהִסָּחֲבוֹ שָׁמָּה.</p>

<p>מִן־הַשָּׁמַיִם אָז הוֹרִיד פֵיבּוֹס־אַפּוֹלוֹן עַב־עָנָן</p>

<p>אָפֵל עַל־אוֹתוֹ הַמִּישׁוֹר, וַיְכַס כָּל־הַכִּכָּר עַל־כֻּלָּה,</p>

<p>שָׁמָּה שָׁכְבָה גְוִיָּתוֹ, לְמַעַן לֹא תַשְׁכִּים הַחַמָּה   190</p>

<p>לְיַבֵּשׁ אֶת־עוֹרוֹ מִסָּבִיב לַשְּׁרִירִים וּלְכָל־הָאֲבָרִים.
<br><br />
אֶפֶס לֹא אָחֲזָה אֵשׁ בַּמּוֹקֵד שָׁם הוּטַל פַּטְרוֹקְלוֹס.</p>

<p>חָרַשׁ בְּלִבּוֹ אֲכִילֵס מְהִיר־הָרַגְלַיִם אַחֶרֶת.</p>

<p>נָטָה מֵעַל פְּנֵי הַמְּדוּרָה וַיִּקְרָא לַשְּׁנַיִם לָרוּחוֹת,</p>

<p>רוּחַ צָפוֹן וָיָם, וַיִּדֹּר הַזְּבָחִים הַנָּאִים.    195</p>

<p>נָסַךְ מִסֵּפֶל הַזָּהָב, הַרְבֵּה הִתְחַנֵּן וְהֶעְתִּיר</p>

<p>לָבֹא לְהָפִיחַ בָּאֵשׁ, וּתְמַהֵר וְתֹאחַז בֶּחָלָל,</p>

<p>תֹּאכַל בִּמְהֵרָה הָעֵצִים. וַתִּשְׁמַע אִירִיס הַקַּלָּה</p>

<p>אֶת־נַאֲקָתוֹ וְאֶת־שִׂיחוֹ, נֶחְפְּזָה לְבַשֵּׂר הָרוּחוֹת.</p>

<p>וְהִנֵּה כֻלָּן בְּהֵיכַל זֶפִירוֹס הַשּׁוֹאֵן־בַּסָּעַר,   200</p>

<p>יוֹשְׁבוֹת לְמִשְׁתֵּה הָרֵעִים. וְאִירִיס נֶחְפְּזָה מוּעָפָה,</p>

<p>עָמְדָה עַל־מִפְתַּן־הָאֶבֶן. וְהֵן אַךְ בְּעֵינֵיהֶן רָאוּהָ,</p>

<p>קָפְצוּ כֻלָּן מִמְּקוֹמָן, מְזַמְּנוֹת אוֹתָהּ לְהָסֵב.</p>

<p>אֶפֶס הִיא מְמָאֶנֶת וַתִּשָּׂא אִמְרָתָהּ וַתֹּאמֶר:</p>

<p>&quot;לֹא עֵת לָשֶׁבֶת! נֶחְפְּזָה אֲנִי אֶל־מִשְׁבְּרֵי־אוֹקְיָנוֹס  205</p>

<p>לְאֶרֶץ הָאֵיתְּיוֹפִּים הַמַּעֲלִים כַּיּוֹם הֶקָּטוֹמְבּוֹת</p>

<p>לְכָל־הָאֵלִים הַנִּצְחִים, וְאֶטְעַם מִזִּבְחָם גַּם אָנִי.</p>

<p>הִנֵּה אֲכִילֵס מִתְחַנֵּן אֶל־שְׁנֵיכֶם: בּוֹרֶאַס וְזֶפִירוֹס,</p>

<p>לָבֹא לְהָפִיחַ בָּאֵשׁ, וְגַם־נָדַר הַזְּבָחִים הַנָּאִים,</p>

<p>לְמַעַן תָּעִירוּ אֵשׁ תּוּקַד בַּמְּדוּרָה בָּהּ יִשְׁכַּב פַּטְרוֹקְלוֹס, 210</p>

<p>וְכָל־הָאֲכַיִּים לוֹ סָבִיב מְקוֹנְנִים, עָלָיו יִבְכָּיוּן&quot;.
<br><br />
דִּבְּרָה דְבָרֶיהָ וַתִּרְחַק, וַתִּתְנַעֵרְנָה הָרוּחוֹת</p>

<p>בְּקוֹל וַהֲמֻלָּה נוֹרָאָה, מַזְעִיקוֹת לִפְנֵיהֶן עֲנָנִים.</p>

<p>בָּאוּ בִסְעָרָה עַד־חוֹפֵי הַיָּם וַיָּרִימוּ מִשְׁבָּרִים</p>

<p>בְּרוּחַ אַפָּן הָאָיֹם, וְהִגִּיעוּ עַד־טְרוֹיָה הַבְּרוּכָה, 215</p>

<p>פָּרְצוּ בַעֲצֵי הַמּוֹקֵד, וַתַּעַל הָאֵשׁ וַתִּתְלַקַּח.</p>

<p>לַהֲבוֹת הַמְּדוּרָה קָדָחוּ, כָּל־אוֹתוֹ הַלַּיְלָה סָעָרוּ,</p>

<p>שׁוֹרְקִים בָּאֵשׁ, וַאֲכִילֵס מְהִיר־הָרַגְלַיִם הִתְהַלֵּךְ</p>

<p>אוֹתוֹ הַלַּיְלָה וּבְיָדוֹ כוֹס־הַפִּיפִיּוֹת וְדוֹלֶה</p>

<p>יַיִן מִמִּזְרַק־הַזָּהָב, מַזֶּה וּמַרְטִיב הָאָרֶץ,   220</p>

<p>הוֹלֵךְ קוֹרֵא אֶל־נֶפֶשׁ פַּטְרוֹקְלוֹס רֵעֵהוּ הָאֻמְלָל.</p>

<p>כְּאוֹתוֹ הָאָב אֲשֶׁר יָמֵר בְּשָׂרְפוֹ עַצְמוֹת בֵּן יַקִּיר,</p>

<p>אֲשֶׁר מֵת עוֹדוֹ חָתָן לִמְגִנַּת לֶב־אָבִיו וְאִמּוֹ, –</p>

<p>כָּכָה הֵילִיל אֲכִילֵס, בְּשָׂרְפוֹ אֶת־עַצְמוֹת רֵעֵהוּ,</p>

<p>הוֹלֵךְ וּמַקִּיף הַמּוֹקֵד וְנֶאֱנַח בְּשִׁבְרוֹן מָתְנָיִם.  225
<br><br />
כּוֹכַב הַשַּׁחַר הוֹפִיעַ וְאוֹרוֹת בִּכְנָפָיו לָאָרֶץ,</p>

<p>וְאֵאוֹס עֲדוּיַת־הַכַּרְכֹּם הִשְׂתָּרְעָה עַל־פְּנֵי רַחֲבֵי־יַמִּים,</p>

<p>שָׁחָה הַמְּדוּרָה וַתִּדַּל, וְאֵשׁ הַלֶּהָבָה שָׁכָכָה.</p>

<p>שָׁבוּ הָרוּחוֹת הַבַּיְתָה נֶחְפָּזוֹת מֵאַחַר הַמּוֹקֵד</p>

<p>דֶּרֶךְ יָם־תְּרֵקְיָה, וַיֵּהֹם הַיָּם וּמִשְׁבָּרָיו נָאָקוּ.  230</p>

<p>פָּנָה בֶּן־פֵּלֵס וַיֵּט מֵאַחַר הָאֵשׁ הַלּוֹחֶשֶׁת,</p>

<p>שָׁכַב עָיֵף יָגֵעַ, וְשֵׁנָה מְתוּקָה תְקָפַתּוּ.</p>

<p>אַךְ כְּשֶׁנִּקְהַל הֲמוֹן הָאֲכַיִּים מִסָּבִיב לְבֶן־אַטְרֵס,</p>

<p>קוֹלוֹת הַהוֹלְכִים וּשְׁאוֹנָם הֵם הֱעִירוּהוּ מִשְּׁנָתוֹ.</p>

<p>נֵעוֹר הִזְדַּקֵּף וַיֵּשֶׁב, וַיְדַבֵּר אֲלֵיהֶם וַיֹּאמֶר:   235</p>

<p>&quot;אַתָּה, בֶּן־אַטְרֵס, וְאַתֶּם, הַטּוֹבִים בְּעַם־הָאֲכַיִּים!</p>

<p>תְּחִלָּה כַבּוּ בַּיַּיִן הַמַּבְרִיק הָאֵשׁ הָעוֹמֶמֶת,</p>

<p>כָּל־אֲשֶׁר נִשְׁאַר לִפְלֵיטָה מִכֹּחַ הַלָּהַב, וְאַחַר</p>

<p>נִצְבֹּר אֶת־עַצְמוֹת פַּטְרוֹקְלוֹס בְּנוֹ שֶׁל־מֶנֵּיטְיוֹס הַגִּבּוֹר.</p>

<p>יָפֶה לְהַבְחִין בָּהֶן וְנָקֵל לְהַכִּיר אֶת־אֵלֶּה,     240</p>

<p>יַעַן הוּא שָׁכַב בְּאֶמְצַע הַלַּהַב, וְיִתְרָם מֵרָחוֹק</p>

<p>בָּעֲרוּ אֵצֶל הַשָּׂפוֹת, הַסוּסִים וְהַגְּבָרִים בְּעִרְבּוּב.</p>

<p>אַחֲרֵי־כֵן נָשִׂים עֲלֵיהֶן הַחֵלֶב שְׁתֵּי שְׁכָבוֹת וְיִתְּנוּן</p>

<p>בְּסֵפֶל הַזָּהָב, תָּנַחְנָה עַד־אֵרֵד לְאַאִידֵס גַּם אָנִי.</p>

<p>אֶפֶס לֹא אֶפְקֹד עֲלֵיכֶם לִשְׁפֹּךְ הַסּוֹלְלָה גְבוֹהָה – 245</p>

<p>תִּהְיֶה כַיָּאוּת, כִּי אוֹתָהּ יַגְבִּיהוּ וְיַרְחִיבוּ בְעִתָּהּ</p>

<p>כָּל־הָאֲכַיִּים בְּמוֹתִי, הֵם כָּל־הַנִּשְׁאָרִים בַּחַיִּים</p>

<p>אֲשֶׁר עַל־יַד הָאֳנִיּוֹת וְהַסְּפִינוֹת מְרֻבּוֹת־הַמְּשׁוֹטִים&quot;.
<br><br />
מִלֵּל, וְהֵמָּה נִשְׁמְעוּ לְבֶן־פֵּלֵס מְהִיר־הָרַגְלָיִם.</p>

<p>תְּחִלָּה כִבּוּ בַיַּיִן הַנּוֹצֵץ הָאֵשׁ הָעוֹמֶמֶת,    250</p>

<p>כָּל־אֲשֶׁר אָכַל הַלַּהַב וְהַדֶּשֶׁן הָרַב אֲשֶׁר נֶעֱרָם.</p>

<p>צָבְרוּ בִבְכִיָּה עַצְמוֹתָיו הַלְּבָנוֹת שֶׁל־רֵעָם הֶעָדִין,</p>

<p>שָׂמוּן בְּסֵפֶל הַזָּהָב וְכִסּוּן בַּחֵלֶב שְׁתֵּי שְׁכָבוֹת,</p>

<p>שָׂמוּן בָּאֹהֶל, הֱלִיטוּן בְּאֵטוּן־בַּד נָאֶה וְיָפֶה.</p>

<p>עָגוּ הָעֻגָה לַצִּיּוּן, הִנִּיחוּ שָׁם כָּל־יְסוֹדוֹתָיו,   255</p>

<p>סָבִיב לַמּוֹקֵד, וּמִהֲרוּ שָׁפְכוּ הַתֵּל עַל־הָאָרֶץ.</p>

<p>אַךְ כְּשֶׁשָּׁפְכוּ הַתֵּל הִזְדָּרְזוּ מִשָּׁם, וַאֲכִילֵס</p>

<p>עָצַר בְּעַד כָּל־הָעָם וְהוֹשִׁיבָם בְּעִגּוּל מְאֹד גָּדוֹל,</p>

<p>הֵבִיא מֵאַחַר הַסְּפִינוֹת הַפְּרָסִים: חֲצוּבוֹת וְדוּדִים,</p>

<p>סוּסִים מְהִירִים, וּפְרָדִים וּפָרִים מַקְרִינִים אַדִּירִים,  260</p>

<p>נָשִׁים לְבוּשׁוֹת־מַחֲלָצוֹת וְגַם אֶת־הַבַּרְזֶל הָאָפֹר.
<br><br />
תְּחִלָּה יָעַד הַפְּרָסִים לַמְּהִירִים בֵּין רוֹכְבֵי־הָרָכֶב.</p>

<p>נָהַג אִשָּׁה תְמִימָה יוֹדַעַת בִּמְלֶאכֶת כַּפָּיִם</p>

<p>וַחֲצוּבָה בַּת־שְׁתַּיִם וְעֶשְׂרִים בַּת, וְלָהּ יְדוֹתָיִם –</p>

<p>פְּרָס לָרִאשׁוֹן. הַשֵּׁנִי – סוּסָה בַת־שֵׁשׁ הִיא הַפְּרָס לוֹ, 265</p>

<p>עֹל לֹא יָדָעָה וְהָרָה, וּפִרְיָהּ פֶּרֶד בְּבִטְנָהּ.</p>

<p>יָעַד לַשְּׁלִישִׁי הַפְּרָס – דּוּד יָקָר לֹא עָבַר בַּלָּהַב,</p>

<p>דּוּד מְאֹד יָפֶה, וְאַרְבַּע בַּת יָכִיל וּמַזְהִיר בְּלָבְנוֹ.</p>

<p>הָיָה הַפְּרָס אֲשֶׁר יָעַד לָרְבִיעִי שְׁתֵּי כִכְּרֵי הַזָּהָב.</p>

<p>פְּרָס לַחֲמִישִׁי – סֵפֶל פִּיפִיּוֹת לֹא עָבַר בַּלָּהַב.  270</p>

<p>עָמַד הִתְיַצֵּב וַיְדַבֵּר בְּאָזְנֵי בְנֵי־אַרְגּוֹס וַיֹּאמֶר:</p>

<p>&quot;אַתָּה בֶּן־אַטְרֵס וְכָל־הָאֲכַיִּים הֲדוּרֵי־הַמְּצָחוֹת!</p>

<p>הִנֵּה בָעִגּוּל הַפְּרָסִים לַטּוֹבִים בְּכָל־הָרַכָּבִים,</p>

<p>וְאִלּוּ הָיִינוּ נֶאֱבָקִים לִכְבוֹד אַחֵר מִן־הָאֲכַיִּים</p>

<p>וַדַּאי הָיִיתִי אֲנִי הַמַּכְנִיס לְאָהֳלִי פְּרָס רִאשׁוֹן,  275</p>

<p>וְאַתֶּם כֻּלְּכֶם יְדַעְתֶּם מַה טֹּבוּ שְׁנֵי סוּסַי בַסּוּסִים,</p>

<p>יַעַן כִּי נִצְחִיִּים הֵמָּה, פּוֹסֵידוֹן נְתָנָם מַתָּנָה</p>

<p>לְאָבִי לְפֵּלֵס הַמּוֹשֵׁל, וְהוּא אֲשֶׁר מְסָרָם בְּיָדָי.</p>

<p>אוּלָם עַתָּה אֶמָּנַע וְגַם סוּסַי תְּמִימֵי־הַפַּרְסָה,</p>

<p>יַעַן כִּי אָבַד לָהֶם מַנְהִיגָם הֶעָדִין הַמְפֹאָר,  280</p>

<p>אוֹתוֹ הַגֶּבֶר הֶעָנָו, שֶׁהָיָה מוֹשֵׁחַ רַעְמוֹתָם</p>

<p>בְּשֶׁמֶן נוֹזֵל, בְּשׁוּבָם מֵרַחְצָה בַּמַּיִם הַצַּחִים.</p>

<p>עָלָיו עַתָּה הֵם עוֹמְדִים אֲבֵלִים נֶעֱצָבִים אֶל־לִבָּם.</p>

<p>הוֹגִים נְכָאִים, נִצָּבִים הוֹרִידוּ לָאָרֶץ רַעְמוֹתָם.</p>

<p>קוּמוּ, כָּל־הָאֲחֵרִים בַּמַּחֲנֶה, מִבֵּין הָאֲכַיִּים,  285</p>

<p>כָּל־הַבּוֹטֵחַ בְּסוּסָיו וּבְרִכְבּוֹ הֶעָשׂוּי לוֹ יָפֶה&quot;.
<br><br />
כָּכָה דִּבֶּר בֶּן־פֵּלֵס. הִתְקַבְּצוּ הָרוֹכְבִים הַמְּהִירִים.</p>

<p>רִאשׁוֹן הִתְעוֹרֵר וַיָּקָם אֶבְמֵלוֹס הָעוֹצֵר־בַּגְּבָרִים,</p>

<p>בְּנוֹ שֶׁל־אַדְמֵטוֹס, חֲבִיבוֹ, הָרִאשׁוֹן בֵּין רוֹכְבֵי־הָרָכֶב.</p>

<p>אַחֲרָיו קָם דִּיאוֹמֵדֵס בֶּן־טִידֵס הָאַדִּיר בַּקָּטֶל,   290</p>

<p>נָהַג אֶת־סוּסָיו שֶׁל־טְרוֹס אֶל־תַּחַת הָעֹל, וְהוּא גְזָלָם</p>

<p>אָז מֵאֵינֵיאַס אֲשֶׁר פֵיבּוֹס־אַפּוֹלוֹן הִצִּילוֹ.</p>

<p>אַחֲרָיו קָם מֶנֶּלָּאוֹס בֶּן־אַטְרֵס צְהַבְהַב־הַשֵּׂעָר,</p>

<p>זֶרַע־זֶבְס, וְהוּא אָסַר לְעֻלּוֹ אֶת־סוּסָיו הַקַּלִּים:</p>

<p>סוּסוֹ פּוֹדַרְגּוֹס וְאֶת־אֵיתֵּי סוּסָתוֹ שֶׁל־אֲגַמֶּמְנוֹן, 295</p>

<p>אֶשְׁכָּר מֵאֵת אֶכֶפּוֹלוֹס בְּנוֹ שֶׁל־אַנְכִיסֵס, לְמַעַן</p>

<p>יֵשֵׁב בְּבֵיתוֹ וְלֹא יַעֲלֶה עַל־אִלְיוֹס הַפְּרוּצָה לָרוּחוֹת,</p>

<p>יָנַח בְּבֵיתוֹ בִשְׂמָחוֹת; כִּי הִרְבָּה בֶּן־קְרוֹנוֹס אוֹצְרוֹתָיו,</p>

<p>וַיָשַׁב בְּבֵיתוֹ בְסִקְיוֹן, בָּאָרֶץ רַחֲבַת־הַשְּׁדֵמוֹת,</p>

<p>אוֹתָהּ אָסַר לְצִמְדּוֹ, וְהִיא מִשְׁתּוֹקֶקֶת לְרִיצָה.   300</p>

<p>רְבִיעִי קָם אַנְטִילוֹכוֹס עִם־סוּסָיו הֲדוּרֵי־הָרַעְמָה,</p>

<p>בְּנוֹ הַנַּעֲלֶה שֶׁל־נֶסְטוֹר הַיָּשִׁישׁ הַמּוֹשֵׁל הַנָּדִיב,</p>

<p>בְּנוֹ שֶׁל־נֵלֵס, וְסוּסָיו מְהִירֵי־הַפַּרְסָה מֵאֶרֶץ</p>

<p>פִּילוֹס אֲסוּרִים לְרִכְבּוֹ, וַיִּגַּשׁ אֵלָיו אָבִיהוּ,</p>

<p>יוֹעֵץ־הָעֵצָה הַטּוֹבָה וַיְדַבֵּר לִבְנוֹ זֶה הַנָּבוֹן:  305</p>

<p>&quot;בְּנִי אַנְטִילוֹכוֹס, וְאִם־צָעִיר אַתָּה, הֲלֹא אֲהֵבוּךָ</p>

<p>זֶבְס וּפּוֹסֵידוֹן וְלִמְּדוּךָ אֶת־חָכְמַת הַנְּהִיגָה בַסּוּסִים,</p>

<p>דָּבָר לֹא נֶעְדָּר; לָכֵן אֵין צֹרֶךְ לְהוֹרוֹתֶךָ.</p>

<p>אַתָּה יוֹדֵעַ אֵיכָכָה מַקִּיפִים הַצִּיּוּן, וְאוּלָם</p>

<p>כְּבֵדִים סוּסֶיךָ, וְלָכֵן יָרֵאתִי, פֶּן־תְּאֻנֶּה לְךָ רָעָה.  310</p>

<p>הִנֵּה קַלּוּ סוּסֵיהֶם אֵל מִסּוּסֶיךָ; אַךְ הֵמָּה</p>

<p>אֵין לָהֶם בִּינָה לַחֲרשׁ מְזִמָּה בְלִבָּם כָּמוֹךָ.</p>

<p>לָכֵן הִתְעוֹדֵד נָא, בְּנִי, וְעֵצוֹת בְּנַפְשְׁךָ תָשִׁית</p>

<p>שׁוֹנוֹת וְרַבּוֹת שֶׁלֹּא יִמָּלֵט הַפְּרָס מִכַּפֶּיךָ.</p>

<p>חוֹטֵב עֵצִים בְּבִינָה מֵיטִיב עֲשׂה מֵרַב־כֹּחַ; 315</p>

<p>בְּחָכְמָה יַנְחֶה גַּם תּוֹפֵשׂ־הַהֶגֶה סְפִינָתוֹ הַקַּלָּה</p>

<p>בְּמֶרְחֲבֵי־יָם הָעֲכוּרִים, וְאִם־סָעֹר יִסָּעֵר בְּסוּפָה;</p>

<p>רַכָּב יְנַצַּח אֶת־רַכָּב בְּחָכְמָה וּבִינָה יְתֵרָה.</p>

<p>אוּלָם כָּל־הַבּוֹטֵחַ אַךְ בְּרִכְבּוֹ וּבְסוּסָיו הַמְּהִירִים,</p>

<p>יִנְהַג בְּסוּסָיו בְּאֵין־בִּינָה וְנוֹטֶה לוֹ הֵנָּה וָהֵנָּה,  320</p>

<p>סוּסָיו יָשׁוּטוּ בַדְּרוֹמוֹס, וְלֹא יַעְצֹר כֹּחַ לְהַכְנִיעָם;</p>

<p>אַךְ הַיּוֹדֵעַ לִנְהֹג בַּסּוּסִים הָרָעִים בְּחָכְמָה</p>

<p>מַבִּיט בַּצִּיּוּן וְלֹא יִרֶף, אַךְ סָמוּךְ לוֹ יַקִּיף וְלֹא יִשְׁכַּח</p>

<p>כִּוּוּן וַיִמְתַּח מִתְּחִלָּה מוֹשְׁכוֹתָיו עֲשׂוּיוֹת עוֹר פָּרִים,</p>

<p>מַחֲזִיק, בְּדַרְכּוֹ מִסְתַּכֵּל, שֶׁלֹּא יַעַבְרֶנּוּ אִישׁ אַחֵר.  325</p>

<p>אַרְאֶה לְךָ הַמַּטָּרָה הַבְּרוּרָה וְתֵיטִיב לִרְאוֹתָהּ:</p>

<p>גֶּזַע שֶׁל־אֹרֶן אוֹ אַלּוֹן שָׁם יָבֵשׁ מִתַּמֵּר בַּשָּׂדֶה,</p>

<p>גָּבְהוֹ כְּמִשְׁלשׁ הָאַמּוֹת, וְלֹא שָׁלַט בּוֹ מָטָר לְהַרְקִיב.</p>

<p>שְׁתַּיִם אֲבָנִים מַלְבִּינוֹת מִכָּאן וּמִכָּאן לוֹ נִשְׁעָנוֹת</p>

<p>בְּמֵצַר־הַדֶּרֶךְ; אַךְ סָבִיב שָׁם עוֹלָה הַדֶּרֶךְ מֵישָׁרִים.  330</p>

<p>אוּלַי זֶה סִמָּן עַל־קִבְרוֹ שֶׁל־גֶּבֶר שֶׁנִּפְטַר מִקֶּדֶם,</p>

<p>וְאוּלַי זֶה צִיּוּן הִצִּיבוּ בְנֵי־אָדָם שֶׁחָיוּ לְפָנִים,</p>

<p>עַתָּה מַטָּרָה עָשָׂהוּ אֲכִילֵס מְהִיר־הָרַגְלָיִם.</p>

<p>וְהָיָה כִּי אֵלָיו תַּגִּיעַ, תַּקְרִיבָה הַסּוּסִים וְהָרֶכֶב,</p>

<p>גּוּפְךָ תְכֹפֵף בְּחֵיק הָרֶכֶב הַשָּׁזוּר לְתִפְאָרָה  335</p>

<p>קְצָת לִשְׂמֹאלְךָ וּדְפֹק אֶת־סוּסְךָ לִימִינְךָ בְּשׁוֹטְךָ,</p>

<p>הַרְעֵם עָלָיו בְּקוֹלְךָ וְהַרְפֵּה מְעַט אֶת־מוֹשְׁכוֹתָיו.</p>

<p>וְהָיָה סוּס שְׂמֹאלְךָ בָּא מַקִּיף קָרוֹב וְסָמוּךְ לַצִּיּוּן,</p>

<p>וְנִדְמֶה לְּךָ, כְּאִלּוּ סַדַּן אוֹפַנְּךָ הַיָּפֶה נוֹגֵעַ</p>

<p>בּוֹ בְּעָבְרֶךָ; וְאוּלָם הִשָּׁמֵר וְאַל־תִּגֹּף בָּאֶבֶן   340</p>

<p>לָתֵת מוּם בְּסוּסֶיךָ וּלְהַשְׁחִית וְלִשְׁבֹּר הָרָכֶב –</p>

<p>שָׂשׂוֹן הוּא לָאֲחֵרִים, וְחֶרְפָּה וּבוּשָׁה לְנַפְשֶׁךָ!</p>

<p>אַתָּה רְאֵה, בְּנִי, הִזָּהֵר לַעֲשׂוֹת בִּתְבוּנָה מַעֲשֶׂיךָ.</p>

<p>יַעַן אִם־תַּשְׂכִּיל וְתַקִּיף אַךְ סָמוּךְ לַצִּיּוּן רִכְבֶּךָ,</p>

<p>אִישׁ לֹא יַדְבִּיקְךָ לְעוֹלָם וְלֹא יַעֲבֹר עָלֶיךָ בְסוּסָיו, 345</p>

<p>וְלוּ גַם יָבֹא אַחֲרֶיךָ נִשָּׂא עַל־גַּבֵּי אַרִאוֹן,</p>

<p>סוּס אַדְרֵסְטוֹס הַמָּהִיר, וְהוּא חֹטֶר מִגֶּזַע הָאֵלִים,</p>

<p>אוֹ עַל־גַּב סוּסֵי הָאִישׁ לָאוֹמֶדּוֹן שֶׁנּוֹלְדוּ בָאָרֶץ&quot;.
<br><br />
כָּכָה דִּבֵּר לוֹ נֶסְטוֹר בֶּן־נֵלֵס הַפָּרָשׁ וַיֵּלֶךְ,</p>

<p>יָשַׁב עַל־מְקוֹמוֹ, כִּי הִסְבִּיר לִבְנוֹ כָּל־דָּבָר עַל־אָפְנוֹ. 350
<br><br />
אַךְ מֵרִיאוֹנֵס הוּא עָרַךְ חֲמִישִׁי אֶת־סוּסָיו הַנָּאִים.</p>

<p>עָלוּ כֻלָּם בָּרָכֶב, הִפִּילוּ גוֹרָלוֹת, אֲכִילֵס</p>

<p>נִדְנְדָם, וְנָפַל גּוֹרָלוֹ שֶׁל־אַנְטִילוֹכוֹס בֶּן־נֶסְטוֹר;</p>

<p>אַחֲרָיו יָצָא הַגּוֹרָל אֲשֶׁר לְאֶבְמֵלוֹס הַמּוֹשֵׁל;</p>

<p>אַחֲרָיו בָּא מֶנֶּלָּאוֹס בֶּן־אַטְרֵס, הַמְצֻיָּן־בָּרֹמַח;  355</p>

<p>אַחֲרָיו בָּא מֵרִיאוֹנֵס בְּגוֹרָלוֹ; הַגּוֹרָל הָאַחֲרוֹן –</p>

<p>בְּחֵלֶק בֶּן־טִידֵס הַגִּבּוֹר הַמְצֻיָּן בֵּין רוֹכְבֵי־הָרָכֶב.</p>

<p>עָמְדוּ שָׁם אִישׁ אֵצֶל רֵעוֹ וַיִּיעַד אֲכִילֵס הַסִּמָּן</p>

<p>הַרְחֵק בַּשָּׂדֶה בַמִּישׁוֹר, וַיִּפְקֹד לְשׁוֹמֵר אֶת־פֵינִכְּס,</p>

<p>אִישׁ־הַמִּלְחָמָה הַדּוֹמֶה־לְאֵלִים וְרֵעוֹ שֶׁל־אָבִיו, 360</p>

<p>לְמַעַן יִתְבּוֹנֵן בַּמֵּרוֹץ וּדְבָרִים נְכוֹנִים יוֹדִיעַ.
<br><br />
כֻּלָּם בְּבַת־אַחַת הֵרִימוּ שׁוֹטֵיהֶם עַל־גַּבֵּי הַסּוּסִים,</p>

<p>דְּפָקוּם בַּמּוֹשְׁכוֹת הַנָּאוֹת, הֵרִיעוּ עֲלֵיהֶם בְּקוֹלָם</p>

<p>לְעוֹדְדָם לָרִיצָה, וְהֵמָּה טָסוּ בִמְעוּפָם בַּשָּׂדֶה</p>

<p>מִן־הָאֳנִיּוֹת וָהָלְאָה. וַיַּעַל הָאָבָק מִתַּמֵּר   365</p>

<p>תַּחַת חֲזוֹתָם, הִתְאַבֵּךְ כְּעָנָן וּכְרוּחַ סוֹעָרֶת,</p>

<p>וְרַעְמוֹת הַסּוּסִים מִתְפַּזְּרוֹת עַל־כַּנְפֵי הָרוּחַ בְּנָשְׁבָהּ.</p>

<p>אַךְ הַמֶּרְכָּבוֹת נִשָּׂאוֹת, יֵשׁ נוֹגְעוֹת בָּאָרֶץ הַפּוֹרָה,</p>

<p>וְיֵשׁ שֶׁהִתְרוֹמְמוּ בָאֲוִיר נִשָּׂאוֹת; וְאוּלָם הָרוֹכְבִים</p>

<p>עָמְדוּ אִישׁ אִישׁ בְּרִכְבּוֹ, וְאִישׁ אִישׁ לְבָבוֹ מְפַרְפֵּר, 370</p>

<p>כְּמַהּ־נִצָּחוֹן, וְאִישׁ אִישׁ קוֹרֵא לַסּוּסִים בִּשְׁמוֹתָם,</p>

<p>וְסוּסָיו הַמְּהִירִים נִשָּׂאִים וּמַעֲלִים אָבָק בַּמִּישׁוֹר.
<br><br />
אוּלָם כְּשֶׁהִפְנוּ הַסּוּסִים מְהִירֵי־הָרֶגֶל מֵרוֹצָם</p>

<p>נֹכַח אֶל־פְּנֵי יָם־הַשֵּׂיבָה, אָז אַךְ הוֹפִיעָה גַּם תְּכוּנַת</p>

<p>סוּס וָסוּס וְטִיבוֹ, וְהֵמָּה נִכְחָם נֶחְפָּזִים. רִאשׁוֹנוֹת   375</p>

<p>נִגְלוּ סוּסוֹת אֶבְמֵלוֹס, הוּא נֶכְדּוֹ שֶׁל־פֵרֶס, בִּמְעוּפָן.</p>

<p>אַחֲרָיו טָסוּ שְׁנֵי סוּסָיו שֶׁל־דִּיאוֹמֵדֵס, וְהֵמָּה</p>

<p>סוּסָיו שֶׁל־טְרוֹס, לֹא הִרְחִיקוּ, אַךְ קְרוֹבִים לָאֵלֶּה סָעָרוּ.</p>

<p>נִרְאוּ כְאִלּוּ יִשְׁתּוֹקְקוּ לַעֲלוֹת בְּרֶכֶב אֶבְמֵלוֹס,</p>

<p>שׁוֹפְכִים עַל־גַּבּוֹ הָרָחָב וְעַל־שְׁתֵּי כְתֵפָיו נְשִׁימַת   380</p>

<p>אַפָּם הַחַמָּה, נִשָּׂאִים וְרָאשֵׁיהֶם נוֹגְעִים בְּגַבּוֹ,</p>

<p>וְהָיוּ לוֹ קוֹדְמִים אוֹ בָאִים אִתּוֹ בָרֶגַע הָאֶחָד,</p>

<p>לוּלֵא פֵיבּוֹס־אַפּוֹלוֹן, שֶׁחָרָה אַפּוֹ בְּבֶן־טִידֵס</p>

<p>וְהוֹצִיא אֶת־שׁוֹטוֹ הַמַּזְהִיר מִיָּדוֹ, הִשְׁלִיכוֹ לָאָרֶץ.</p>

<p>נָטְפוּ עֵינָיו דִּמְעוֹתָיו, כִּי חָרָה לוֹ מְאֹד וַיִּצְטַעֶר, 385</p>

<p>כַּאֲשֶׁר רָאָה הַסּוּסוֹת וְהֵנָּה מוֹסִיפוֹת מַרְחִיקוֹת,</p>

<p>וְסוּסָיו מְפַגְּרִים בְּרוּצָם, בְּאֵין לָמוֹ שׁוֹט שֶׁיַּכְרִיחֵם.</p>

<p>אֶפֶס מֵעֵינֵי אַתֵּנָה לֹא נִסְתְּרָה תַּרְמִית אַפּוֹלוֹן,</p>

<p>עָקְבוֹ בַּלָּאט אֶת־בֶּן־טִידֵס, וַתְּמַהֵר אֶל־רוֹעֵה־הַגּוֹיִים,</p>

<p>תָּקְעָה לוֹ שׁוֹטוֹ בְכַפּוֹ וַתִּפַּח בְּסוּסָיו הַגְּבוּרָה,   390</p>

<p>קָרְבָה בְעֶבְרָתָהּ הַקָּשָׁה עַד־בְּנוֹ שֶׁל אַדְמֵטוֹס הַנָּדִיב,</p>

<p>שִׁבְּרָה הָעֹל שֶׁל־הַסּוּסִים, וְסוּסָיו הִתְפָּרְדוּ בַדֶּרֶךְ</p>

<p>אֶחָד אֶחָד לְעֶבְרוֹ, וְנִתְקַע הַיָּצוּל בָּאָרֶץ.</p>

<p>נָפַל הוּא מִן־הָרֶכֶב, הִתְפַּלֵּשׁ עַל־יַד הָאוֹפַנִּים,</p>

<p>פָּצַע בְּנָפְלוֹ מַרְפֵּקָיו, אֶת־פִּיהוּ וְגַם אֶת־נְחִירָיו,  395</p>

<p>שָׂרַט בְּמִצְחוֹ מִמַּעַל לִשְׁתַּיִם גַּבּוֹתָיו, וְעֵינָיו</p>

<p>נִמְלְאוּ דְמָעוֹת חֲמִימוֹת, וְנִפְסַק זֶה קוֹלוֹ הֶחָזָק.</p>

<p>מִהֵר בֶּן־טִידֵס וְהֶעֱבִיר בְּסוּסָיו תְּמִימֵי־הַפַּרְסָה,</p>

<p>הִרְחִיק וְהִקְדִּים לְכֻלָּם, יַעַן כִּי פַּלַּס־אַתֵּנָה</p>

<p>נָטְעָה עָצְמָה בְסוּסָיו וַתַּנְחִילֶנּוּ הַתְּהִלָּה.    400</p>

<p>אַחֲרָיו נֶחְפַּז בֶּן־אַטְרֵס, הָאִישׁ מֶנֶּלָּאוֹס הַצְּהַבְהַב;</p>

<p>אַךְ אַנְטִילוֹכוֹס מֵרִיעַ, מְעוֹדֵד אֶת־סוּסֵי אָבִיהוּ:</p>

<p>&quot;קוּמוּ הִגָּלוּ גַם אַתֶּם, עוּשׁוּ בְּכָל־כֹּחֲכֶם, טוּסוּ!</p>

<p>אֵינִי מְצַוֶּה לָכֶם, שֶׁתִּהְיוּ מִתְחָרִים בְּרוּצְכֶם</p>

<p>בְּסוּסֵי בֶּן־טִידֵס הַגִּבּוֹר, כִּי פַּלַּס־אַתֵּנָה הִיא נָטְעָה  405</p>

<p>כֹּחַ בְּסוּסָיו הַמְּהִירִים וַתַּנְחִילֶנּוּ הַתְּהִלָּה.</p>

<p>הַדְבֵּק הַדְבִּיקוּ אֶת־סוּסֵי בֶּן־אַטְרֵס וְאַל־תֵּחָשֵׁלוּ,</p>

<p>מַהֲרוּ עוּשׁוּ לְמַעַן לֹא תְכַסֶּה פְנֵיכֶם בִּכְלִמָּה</p>

<p>אֵיתֵּי, שֶׁאֵינָהּ אַךְ סוּסָה; מַה תְּפַגְּרוּ הַטּוֹבִים מִמֶּנָּה?</p>

<p>וְגַם זֹאת אֲגַלֶּה לָכֶם, וְיָקוּם הַדָּבָר וְכֵן יִהְיֶה:   410</p>

<p>נֶסְטוֹר רוֹעֵה־הָעַמִּים לֹא־יוֹסִיף עוֹד כְּמוֹ קֹדֶם</p>

<p>לִדְאֹג לָכֶם, כִּי יְמַהֵר וּשְׁחַטְכֶם בַּנְּחשֶׁת הַשְּׁנוּנָה,</p>

<p>אִם־אַךְ מִהְיוֹתְכֶם כֹּה נִרְפִּים פְּרָס קָטָן וְנִקְלֶה אֶשָּׂאָה.</p>

<p>חִזְקוּ, אִמְצוּ, וְטוּסוּ וְרִדְפוּ אַחֲרֵיהֶם בְּכֹחַ!</p>

<p>הִנֵּה אֶתְחַכֵּם לָהֶם וְאֶעֱשֶׂה בִתְבוּנָה וָדַעַת    415</p>

<p>שָׁם בֵּין הַמְּצָרִים בַּדֶּרֶךְ לְהַעֲבִיר עֲלֵיהֶם וְלֹא־אַחֲטִיא!&quot;
<br><br />
כָּכָה הִבִּיעַ, וְהֵמָּה מִגַּעֲרַת הַמּוֹשֵׁל נִבְהָלוּ,</p>

<p>מִהֲרוּ בְרוּצָם זְמַן מוּעָט, וּפִתְאֹם הִתְבּוֹנֵן וְרָאָה</p>

<p>אַנְטִילוֹכוֹס הַצּוֹהֵל־לִקְרָבוֹת הַדֶּרֶךְ וְהַמְּצָרִים:</p>

<p>אַדְמַת הַמָּקוֹם חֲלוּלָה מִמַּיִם בַּסְּתָו שָׁם יִקָּווּ,  420</p>

<p>בְּעָבְרָם בַּדֶּרֶךְ לְהַעֲמִיק מִסָּבִיב הָאָרֶץ וּלְשַׁחֲתָהּ,</p>

<p>שָׁמָּה חָשׁ מֶנֶּלָּאוֹס כְּדֵי לְהִמָּנַע מִפְּגִיעָה;</p>

<p>אוּלָם סָמוּךְ לוֹ טָס גַּם אַנְטִילוֹכוֹס עַל־סוּסָיו</p>

<p>תְּמִימֵי־הַפַּרְסָה, מֵעֵבֶר לַדֶּרֶךְ בָּא דוֹלֵק וּמַדְבִּיק.</p>

<p>נִבהֲלָה נֶפֶשׁ בֶּן־אַטְרֵס, וַיַּרְעֵם בְּקוֹל לְאַנְטִילוֹכוֹס:  425</p>

<p>&quot;אַנְטִילוֹכוֹס, מַה תִּנְהַג בְּשִׁגָּעוֹן? עֲצֹר בְּעַד סוּסֶיךָ!</p>

<p>צָרָה הַדֶּרֶךְ, נְטֵה לְךָ לַמִּישׁוֹר הָרָחָב לְהַעֲבִיר,</p>

<p>פֶּן־תַּשְׁחִיתֵנוּ גַּם שְׁנֵינוּ, כִּי תִפְגַּע הָרֶכֶב בָּרֶכֶב!&quot;
<br><br />
כָּכָה סָח, וְאַנְטִילוֹכוֹס אַךְ מוֹסִיף וּמְזָרֵז אֶת־סוּסָיו,</p>

<p>מַכֶּה בְשׁוֹטוֹ וְדוֹפְקָם וְעוֹשֶׂה אֶת־עַצְמוֹ כְלֹא־שָׁמַע.  430</p>

<p>הַרְחֵק כִּמְטַחֲוֵי דִיסְקוֹס הַנִּשָּׂא בִמְעוּפוֹ לְמֵרָחוֹק,</p>

<p>אֲשֶׁר הֱטִילוֹ הַגֶּבֶר הָעֶלֶם הַמְּנַסֶּה אֶת־כֹּחוֹ, –</p>

<p>כָּכָה נֶחְפְּזוּ רְצוּפִים עַד שֶׁנֶּחְשְׁלוּ מֵאָחוֹר</p>

<p>סוּסֵי בֶן־אַטְרֵס, הוּא עַצְמוֹ מָנַע אֶת־יָדוֹ מִדָּפְקָם,</p>

<p>לְמַעַן לֹא יִפְגְּעוּ סוּסָיו בַּמְּצָרִים בַּסּוּסִים הַמְּהִירִים  435</p>

<p>לִשְׁבֹּר הָרֶכֶב הֶעָשׂוּי מִקְלַעַת נֶחְמָדָה, וְהֵמָּה</p>

<p>יִפְּלוּ בָּאָבָק בְּסַעַר רְצוֹנָם הָעַז לְנַצֵּחַ.</p>

<p>גָּעַר בּוֹ מֶנֶּלָּאוֹס צהַבְהַב־הַשֵּׂעָר, וַיִּקְרָא:</p>

<p>&quot;אֵין בִּבְנֵי־אָדָם כָּמוֹךָ, הָהּ, אַנְטִילוֹכוֹס, לְהַזִּיק!</p>

<p>טוּס! אַךְ לַשָׁוְא חֲשַׁבְנוּךָ אָנוּ הָאֲכַיִּים לְאִישׁ נָבוֹן.  440</p>

<p>אָכֵן לֹא תִזְכֶּה בַפְּרָס עַד אִם־כִּי נִשְׁבַּעְתָּ הַשְּׁבוּעָה&quot;.
<br><br />
כָּכָה מִלֵּל, וַיְעוֹדֵד אֶת־סוּסָיו וַיַּרְעֵם עֲלֵיהֶם:</p>

<p>&quot;טוּסוּ וְאַל־תִּתְמַהְמָהוּ וְאֶל־לִבְּכֶם אַל־תֵּעָצֵבוּ!</p>

<p>אֵלֶּה בִרְכֵּיהֶם תֶּחֱלַשְׁנָה וְשׁוֹקֵיהֶם תִּיעַפְנָה בְטֶרֶם</p>

<p>אַתֶּם תִּיעָפוּ, כִּי שְׁנֵיהֶם יְמֵי־עֲלוּמֵיהֶם חָלָפוּ&quot;.  445
<br><br />
כָּכָה הִבִּיעַ, וְהֵמָּה מִגַּעֲרַת הַמּוֹשֵׁל נִבְהָלוּ,</p>

<p>חָשׁוּ בְרוּצָם, מִהֲרוּ וּבְקָרוֹב הִדְבִּיקוּ הָרָכֶב.
<br><br />
וְהָיוּ כָל־הָאַרְגֵּאִים אָז יוֹשְׁבִים בְּעִגּוּל מַבִּיטִים</p>

<p>בְּצִמְדֵי הַסּוּסִים הַטָּסִים וּמַעֲלִים אָבָק בַּמִּישׁוֹר.</p>

<p>אַךְ אִידוֹמֶנֵּס נְשִׂיא כְּרֵתִים הִכִּיר הָרִאשׁוֹן בַּסּוּסִים,  450</p>

<p>יַעַן כִּי הוּא הִרְחִיק שֶבֶת מֵעִגּוּל הַקְּרָב עַל־הַמִּצְפֶּה.</p>

<p>שָׁמַע מֵרָחוֹק הַקּוֹל הָעוֹלֶה בְאָזְנָיו וְהִכִּירוֹ.</p>

<p>הִכִּיר הַסּוּס אֲשֶׁר נִגְלָה עַד־כְּדֵי לְהַבְחִין בּוֹ רִאשׁוֹן,</p>

<p>כֻּלּוֹ שְׂעָרוֹ וּבְשָׂרוֹ שָׁחֹם־אֲדַמְדָּם, וּבְמִצְחוֹ</p>

<p>סִמָּן לְבַנְבַּן בָּאֶמְצָע, מוֹפִיעַ כַּסַּהַר בַּחֹדֶשׁ.   455</p>

<p>קָם וְהִתְיַצֵּב וַיְדַבֵּר בְּאָזְנֵי כָל־הָאַרְגֵּאִים:</p>

<p>&quot;הוֹי, יְדִידַי בְּנֵי־אַרְגּוֹס, נְשִׂיאֵי הָעָם וְיוֹעֲצֵיהֶם!</p>

<p>כְּלוּם רַק אֲנִי הוּא הַמַּבְחִין בַּסּוּסִים וְאוּלַי גַּם אַתֶּם?</p>

<p>עַתָּה, דּוֹמַנִי, מַקְדִּימִים סוּסִים אֲחֵרִים בְּרִיצָה,</p>

<p>אַחֵר גַּם רוֹכְבָם, כַּנִּרְאֶה. וַדַּאי הַקּוֹדְמוֹת נִזּוֹקוּ   460</p>

<p>הַרְחֵק בַּשָּׂדֶה, וְאִם־גַּם עַד־עַתָּה הֵן הָיוּ הַטּוֹבוֹת,</p>

<p>הִנֵּה זֶה אַךְ רְאִיתִין וְהָיוּ מַקִּיפוֹת הַצִּיּוּן,</p>

<p>עַתָּה אֵין אֲנִי רוֹאָן, וְאִם־כִּי אֶתְבּוֹנֵן עַל־סְבִיבַי,</p>

<p>וְעֵינַי צוֹפִיּוֹת עַל־פְּנֵי כָל־הַמִּישׁוֹר הַגָּדוֹל לְיַד טְרוֹיָה.</p>

<p>אוּלַי נָפְלוּ הַמּוֹשְׁכוֹת מִידֵי הָרַכָּב, וְלֹא עָצַר    465</p>

<p>כַֹּחַ לֶאֱחֹז בַּסּוּסִים, בִּנְטוֹתוֹ לְהַקִּיף הַצִּיּוּן?</p>

<p>שָׁמָּה, דּוֹמַנִי, גַּם נָפַל וַיְנַפֵּץ אֶת־רִכְבּוֹ לִרְסִיסִים,</p>

<p>נִבְעֲתוּ שְׁתַּיִם סוּסוֹתָיו, נָפוֹצוּ בִמְשׁוּבַת אֵימָתָן.</p>

<p>קוּמוּ גַם אַתֶּם, הִתְבּוֹנְנוּ, יַעַן כִּי אֵין אֲנִי מֵיטִיב</p>

<p>לַבְחִין בָּאָדָם, וְאוּלָם, אֲנִי כִּמְדֻמַּנִי, הַגֶּבֶר    470</p>

<p>אִישׁ אֵיטוֹלְיָה הִנֵּהוּ, הַמּוֹשֵׁל עַל־עַם הָאַרְגֵּאִים,</p>

<p>בְּנוֹ שֶׁל־טִידֵס הַפָּרָשׁ, הוּא דִּיאוֹמֵדֵס הָאַדִּיר&quot;.
<br><br />
דִּבְרֵי עָתָק עָנָהוּ אָז אָיַס בְּנוֹ שֶׁל־אוֹאִילֵס:</p>

<p>&quot;אִידוֹמֶנֵּס, מַה תְּפַטְפֵּט? הֲלֹא עוֹד רְחוֹקִים הַסּוּסִים</p>

<p>קַלֵּי־הָרֶגֶל כָּרוּחַ נִשָּׂאִים בַּמִּישׁוֹר הַגָּדוֹל.    475</p>

<p>וְאַתָּה אֵינְךָ הַצָּעִיר בְּאַלְפֵי גִּבּוֹרֵי בְנֵי־אַרְגּוֹס,</p>

<p>גַּם עֵינֶיךָ בְרֹאשְׁךָ אַף הֵן לֹא מֵיטִיבוֹת־הָרְאִיָּה;</p>

<p>אֶפֶס אָהַבְתָּ לְפַטְפֵּט, וּלְךָ זֹאת לֹא יָאֶה וְלֹא נָאֶה!</p>

<p>לִהְיוֹת נִבְהָל בִּלְשׁוֹנְךָ בְּמַעֲמַד טוֹבִים מִמֶּךָּ.</p>

<p>אָכֵן, אוֹתָן הַסּוּסוֹת הֵן הֵן הַבָּאוֹת רִאשׁוֹנָה,   480</p>

<p>סוּסוֹת אֶבְמֵלוֹס הֵן הִנָּן, וְהוּא נִשָּׂא וּבְיָדָיו הַמּוֹשְׁכוֹת&quot;.
<br><br />
קָצַף נְשִׂיא־עַם הַכְּרֵתִים, וַיְדַבֵּר בְּאַפּוֹ וַיֹּאמֶר:</p>

<p>&quot;אָיַס הָרִאשׁוֹן לִמְרִיבָה, הַמְחָרֵף הַגָּדוֹל, וְאוּלָם</p>

<p>אַחֲרוֹן בִּבְנֵי־הָאַרְגֵּאִים, כִּי נַפְשְׁךָ – נֶפֶשׁ מְאֹד גַּסָּה!</p>

<p>בֹּאָה וְאִתִּי תִּתְעָרֵב בְּדוּד אוֹ בְאַחַת חֲצוּבָה,    485</p>

<p>עֵדִים נָעִידָה אֶת־בְּנוֹ שֶׁל־אַטְרֵס, אֶת־בְּנוֹ אֲגַמֶּמְנוֹן,</p>

<p>לְמִי הֵן הַסּוּסוֹת הַקּוֹדְמוֹת לְמַעַן תִּוָּכַח וְתִתְיַסָּר&quot;.
<br><br />
כָּכָה דִּבֵּר, וְהִתְעוֹרֵר בְּנוֹ שֶׁל־אוֹאִילֵס הַמָּהִיר,</p>

<p>אַפּוֹ כִּי עָשַׁן מְאֹד לְהָשִׁיב אֶת־דִּבְרֵי הַנְּאָצָה.</p>

<p>עַתָּה הָיְתָה מִתְלַקְּחָה מְרִיבָה בֵּין שְׁנֵי הַגִּבּוֹרִים,  490</p>

<p>אִלּוּ לֹא קָם אָז אֲכִילֵס בְּעַצְמוֹ וַיַּעַן וַיֹּאמֶר:</p>

<p>&quot;חִדְלוּ לָכֶם מִהְיוֹת חוֹרְפִים אִישׁ רֵעוֹ בְּדִבְרֵי נֶאָצָה,</p>

<p>אָיַס וְאִידוֹמֶנֵּס! לֹא יָאֶה לָכֶם וְלֹא נָאֶה!</p>

<p>וְאַתֶּם גַּם שְׁנֵיכֶם גִּנִּיתֶם אִישׁ אַחֵר, לוּ עָשָׂה כְמוֹכֶם.</p>

<p>שְׁבוּ לָכֶם פֹּה בֵּין הַיּוֹשְׁבִים בָּעִגּוּל, הִתְבּוֹנְנוּ הֵיטֵב  495</p>

<p>לִרְאוֹת בַּסּוּסִים, כִּי בְקָרוֹב, בְּהִשְׁתּוֹקְקָם לִנְחֹל נִצָּחוֹן,</p>

<p>הֵמָּה בְעַצְמָם יוֹפִיעוּ, וְאִישׁ אִישׁ תַּכִּירוּ בַסּוּסִים</p>

<p>שֶׁל־הָאַרְגֵּאִים לָדַעַת, מִי קוֹדֵם בָּהֶם וּמִי אַחֲרוֹן&quot;.
<br><br />
כָּכָה דִּבֵּר, וְהִנֵּה בֶּן־טִידֵס בָּא מוּעָף בִּסְעָרָה,</p>

<p>הוֹלֵךְ וּמַכֶּה בְשׁוֹטוֹ עַל־גַּב הַסּוּסִים, וְהֵמָּה –  500</p>

<p>יֵשׁ וְהִתְרוֹמְמוּ מֵעַל־פְּנֵי הָאָרֶץ, מְגַמְּאִים הַדָּרֶךְ.</p>

<p>עַנְנֵי הָאָבָק נִשָּׂאִים וּמְעַפְּרִים הָרַכָּב הַמָּהִיר</p>

<p>וְרִכְבּוֹ הַמְפֹאָר, הַמַּבְרִיק בַּבְּדִיל וּבַזָּהָב הַיָּקָר,</p>

<p>נִשָּׂא אַחֲרֵי הַצֶּמֶד מְהִיר־הָרַגְלַיִם, וְאַךְ רשֶׁם</p>

<p>קַל שֶׁל־אוֹפַנֵּי הָרֶכֶב וְעִקְבוֹתָם בָּאָבָק הָרַכִּיךְ   505</p>

<p>נִשְׁאַר אַחֲרֵיהֶם, כִּי כָכָה מִהֲרוּ לָרוּץ הַסּוּסִים.</p>

<p>עָמַד בְּאֶמְצַע הָעִגּוּל, וְזֵעַת הַסּוּסִים נִגֶּרֶת</p>

<p>רַבָּה וּבְשֶׁפַע מֵחָזָם, מֵעַל גַּב עָרְפֵּיהֶם לָאָרֶץ.</p>

<p>קָפַץ לָאָרֶץ מֵעַל מֶרְכַּבְתּוֹ כְּלִילַת־הַיֹּפִי,</p>

<p>תָּמַךְ אֶת־שׁוֹטוֹ בַצֶּמֶד. וְלֹא הִתְמַהְמַהּ סְתֶּנֶלּוֹס  510</p>

<p>גִּבּוֹר־הַחַיִל וַיִּקַּח מַהֵר הַפְּרָס, אֶת־הָאֶשְׁכָּר.</p>

<p>מָסַר הָאִשָּׁה לְרֵעָיו גִּבּוֹרֵי־הַחַיִל לַנְחוֹתָהּ,</p>

<p>גַּם הַחֲצוּבָה הַיָּפָה, וּבְעַצְמוֹ הִתִּיר הַסּוּסִים.
<br><br />
אַחֲרָיו בָּא אַנְטִילוֹכוֹס נֶכְדּוֹ שֶׁל־נֵלֵס, שֶׁבְּעָרְמָה</p>

<p>הִקְדִּים אֶת־מֶנֶּלָּאוֹס, אַךְ לֹא מִהְיוֹת סוּסָיו הַמְּהִירִים, 515</p>

<p>אֶפֶס לַמְרוֹת כָּל־זֹאת הִדְבִּיקוֹ הַמּוֹשֵׁל בְּסוּסָיו,</p>

<p>רָחוֹק מִמֶּנּוּ כִּרְחוֹק זֶה הַסּוּס מֵאוֹפַן־הָרֶכֶב</p>

<p>אֲשֶׁר יִתְמַתַּח בָּעֵמֶק בְּנָשְׂאוֹ בְּעָלָיו וְרִכְבּוֹ,</p>

<p>וְנָגַע בִּקְצֵה שַׂעֲרוֹת זְנָבוֹ בְאֵזוֹר הָאוֹפַן בַּחִשּׁוּק,</p>

<p>יַעַן כִּי קָרַב מְאֹד וְהַמֶּרְחָק בֵּינֵיהֶם אַךְ מִצְעָר,  520</p>

<p>מַפְרִיד בֵּין זֶה וּבֵין זֶה, בְּהִנָּשְׂאָם בַּמִּישׁוֹר הַגָּדוֹל, –</p>

<p>כָּכָה רָחַק אֲזַי מֶנֶּלָּאוֹס מֵעַל אַנְטִילוֹכוֹס</p>

<p>גִּבּוֹר־הֶחָיִל. בַּתְּחִלָּה הִתְרַחֵק כִּמְטַחֲוֵי דִיסְקוֹס;</p>

<p>אוּלָם בְּקָרוֹב הִדְבִּיקוֹ, כִּי הָלְכָה וְהִרְבְּתָה עָצְמָה</p>

<p>אֵיתֵּי יְפַת־הָרַעְמָה, סוּסָתוֹ שֶׁל־אֲגַמֶּמְנוֹן.    525</p>

<p>וְאִלּוּ עוֹד רָחֲקָה הַדֶּרֶךְ בּוֹ נִשְּׂאוּ הַשְּׁנַיִם, אָז וַדַּאי</p>

<p>הָיָה מַעֲבִירוֹ בְרוּצוֹ, וְלֹא בָאוּ שְׁנֵיהֶם בְּבַת־אֶחָת.</p>

<p>אַחֲרָיו בָּא מֵרִיאוֹנֵס עֲמִיתוֹ שֶׁל־אִידוֹמֶנֵּס,</p>

<p>בֵּינוֹ וּבֵין מֶנֶּלָּאוֹס הַגִּבּוֹר כִּמְטַחֲוֵי כִידוֹן,</p>

<p>יַעַן כִּי סוּסָיו הֲדוּרֵי־הָרַעְמָה הַמְּפַגְּרִים בֵּין כֻּלָּם, 530</p>

<p>וְהוּא גַם הוּא אֵינוֹ מָהִיר בְּתַחֲרוּת סוּסִים בָּרָכֶב.</p>

<p>אוּלָם הָאַחֲרוֹן בָּא בְנוֹ שֶׁל־אַדְמֵטוֹס שֶׁבּוֹשֵׁשׁ,</p>

<p>סוֹחֵב הָרֶכֶב הַיָּפֶה וְדוֹפֵק הַסּוּסִים לְפָנָיו.</p>

<p>רָאָה אותוֹ אֲכִילֵס מְהִיר־הָרַגְלַיִם וְצַר לוֹ,</p>

<p>עָמַד בְּקֶרֶב בְּנֵי־אַרְגּוֹס וַיְדַבֵּר אֶת־אִמְרוֹת־הַכָּנָף: 535</p>

<p>&quot;הִנֵּה הָרִאשׁוֹן בָּרוֹכְבִים בָּא אַחֲרוֹן עִם־סוּסָיו הַקַּלִּים;</p>

<p>אַךְ נְחוֹנְנוֹ הַפַּעַם כַּיָּאוּת לוֹ – יִקַּח פְּרָס שֵׁנִי;</p>

<p>אֶפֶס פְּרָס רִאשׁוֹן יְקַבֵּל בֶּן־טִידֵס, כִּי הוּא בָא הָרִאשׁוֹן&quot;.
<br><br />
כָּכָה דִּבֵּר, וְהֵמָּה כֻלָּם הֵרִיעוּ לְעֻמָּתוֹ.</p>

<p>וְהָיָה מְקַבֵּל הַסּוּסָה, כִּי כָל־הָאֲכַיִּים נֵאוֹתוּ,    540</p>

<p>לוּלֵא הָאִישׁ אַנְטִילוֹכוֹס בֶּן־נֶסְטוֹר הַגִּבּוֹר, שֶׁמַּהֵר</p>

<p>קָם מִמּוֹשָׁבוֹ וְנִשְׁפַּט אֲזַי עִם־אֲכִילֵס בֶּן־פֵּלֵס:</p>

<p>&quot;הוֹי, אֲכִיל קַל־הָרֶגֶל, מְאֹד יִחַר בְּךָ אַפִּי, אִם־אָמְנָם</p>

<p>תַּעֲשֶׂה כַאֲשֶׁר דִּבַּרְתָּ, כִּי תִרְצֶה לְנַשְּׁלֵנִי אֶת־פְּרָסִי,</p>

<p>לִבְּךָ כִּי תָשִׂים אֶל־סוּסָיו וְרִכְבּוֹ אֲשֶׁר נִזּוֹקוּ,    545</p>

<p>וְאִם־הוּא הַטּוֹב בָּרַכָּבִים. וְאִלּוּ אָז שָׁפַךְ תְּפִלָּתוֹ</p>

<p>בְּאָזְנֵי בְנֵי־הָאַלְמָוֶת, לֹא הָיָה מַגִּיעַ הָאַחֲרוֹן.</p>

<p>אוּלָם אִם־צַר לְךָ עָלָיו וְאִם־טוֹב בְּעֵינֶיךָ, בְּלִבְּךָ,</p>

<p>הִנֵּה יֵשׁ בְּאֹהָלֶיךָ הַזָּהָב הָרַב וְהַנְּחשֶׁת,</p>

<p>עֶדְרֵי מִקְנֶה וּשְפָחוֹת וְסוּסִים תְּמִימֵי־הַפַּרְסָה,  550</p>

<p>קַח מֵהֶם אֲשֶׁר תִּקַּח, וְאִם־גַּם גָּדוֹל מִפְּרָסְךָ</p>

<p>אֲשֶׁר תִּתֵּן כָּעֵת, וִיהַלְּלוּ לְךָ הָאֲכַיִּים.</p>

<p>פְּרָסִי שֶׁלִּי לֹא אֶתְּנֵהוּ! הַגֶּבֶר הָרָב עַל־אוֹדוֹתָיו</p>

<p>יֵצֵא אֵלַי וְנִתְחָרֶה יַחְדָּו בְּמִלְחֶמֶת יָדַיִם!
<br><br />
כָּכָה דִּבֵּר, וְחִיֵּךְ אֲכִילֵס הַגֶּבֶר הַנַּעֲלֶה,  555</p>

<p>לִבּוֹ שָׂשׂ לְאַנְטִילוֹכוֹס, כִּי הָיָה רֵעוֹ־עֲמִיתוֹ.</p>

<p>הֵשִׁיב אֲמָרָיו, וַיַּעַן וַיְדַבֵּר אֶת־אִמְרוֹת־הַכָּנָף:</p>

<p>&quot;אַנְטִילוֹכוֹס, אִם־תֹּאמַר כִּי אֶתֵּן לְאֶבְמֵלוֹס פְּרָס אַחֵר,</p>

<p>אֶשְׁכָּר לוֹ מֵאָהֳלִי, אֲנִי כִדְבָרֶיךָ גַּם אֶעֱשֶׂה.</p>

<p>אֶתֵּן לוֹ שִׁרְיַן הַנְּחשֶׁת גָּזַלְתִּי מֵאַסְטֶרוֹפֵּיאוֹס,  560</p>

<p>שִׁרְיָן נֶעְטַר־הַבְּדִיל הַמַּבְרִיק, הַסּוֹבֵב לִשְׂפוֹתָיו</p>

<p>כֻּלָּן מִסָּבִיב, כִּי אָכֵן זֶה יִהְיֶה לוֹ אֶשְׁכָּר רַב־עֵרֶךְ&quot;.
<br><br />
כָּכָה דִּבֵּר אֲכִילֵס וַיְצַו לְאַבְטוֹמֶדּוֹן עֲמִיתוֹ</p>

<p>לָשֵׂאת אֶת־זֶה מִן־הָאֹהֶל. וַיֵּלֶךְ הַלָּז וַיְבִיאֵהוּ.</p>

<p>נָתַן לְאֶבְמֵלוֹס, וְקִבְּלוֹ, וְנַפְשׁוֹ שְׂמֵחָה לָאֶשְׁכָּר.  565
<br><br />
קָם מֶנֶּלָּאוֹס מִמְּקוֹמוֹ, נַפְשׁוֹ נֶעֱצָבָה, מִצְטַעֵר,</p>

<p>אַפּוֹ כִּי חָרָה מְאֹד בָּאִישׁ אַנְטִילוֹכוֹס, וְהַכָּרוֹז</p>

<p>מָסַר בְּיָדָיו הַשַּׁרְבִיט, וַיַּכְרֵז עַל־שְׁתִיקָה. וַיַּהַס</p>

<p>אֶת־הָאַרְגֵּאִים, וַיְדַבֵּר הַגֶּבֶר הַדּוֹמֶה־לָאֵלִים:</p>

<p>&quot;הוֹי, אַנְטִילוֹךְ, מָה עוֹלַלְתָּ, וְאַתָּה אִישׁ נָבוֹן הָיִיתָ! 570</p>

<p>הִנֵּה חִלַּלְתָּ יְכָלְתִּי, הֵמַטְתָּ חֶרְפָּה עַל־סוּסַי;</p>

<p>שַׂמְתָּ סוּסֶיךָ בָרֹאשׁ, וְהֵמָּה מָה רָעִים מִסּוּסַי!</p>

<p>שִׁמְעוּ נָא, נְשִׂיאֵי אַרְגֵּאִים וְכָל־יוֹעֲצֵיהֶם הַטּוֹבִים!</p>

<p>שִׁפְטוּ בֵינוֹ וּבֵינִי, וְאַל־תִּשְׂאוּ פְנֵי־אִישׁ, וְאַל־יֹאמַר</p>

<p>אִישׁ מִכָּל־הָאֲכַיִּים הָעוֹטִים־שִׁרְיוֹנוֹת־הַנְּחשֶׁת:  575</p>

<p>גָּבַר הָאִישׁ מֶנֶּלָּאוֹס עַל־אַנְטִילוֹכוֹס בְּמִרְמָה,</p>

<p>גָּזַל מִמֶּנּוּ הַסּוּסָה, וְאִם־סוּסָיו שֶׁלּוֹ מְאֹד גְּרוּעִים,</p>

<p>הִנֵּה הוּא עָלָה וְגָבַר עָלָיו בְּכֹחַ וּגְבוּרָה.</p>

<p>וְאוּלַי אֶשְׁפֹּט אָנֹכִי; אֲבָל, מֻבְטְחַנִי, לֹא יִנְאַץ</p>

<p>דְּבָרַי אִישׁ מִבְּנֵי־אַרְגּוֹס, כִּי מִשְׁפַּט צֶדֶק אוֹצִיאָה.  580</p>

<p>קְרַב, אַנְטִילוֹכוֹס זְרַע־זֵאוּס, וּגְשָׁה כַדָּת וְכַמִּנְהָג,</p>

<p>לִפְנֵי הַסּוּסִים עֲמֹד וּלִפְנֵי הָרֶכֶב וּבְיָדְךָ</p>

<p>שָׂא אֶת־הַשּׁוֹט הַמִּתְכּוֹפֵף נָהַגְתָּ בּוֹ אֶת־מֶרְכַּבְתֶּךָ,</p>

<p>גַּע בְּסוּסֶיךָ וְהִשָּׁבַע בְּפּוֹסֵידוֹן, זֶה מַרְגִּיז־הָאָרֶץ,</p>

<p>כִּי לֹא בִצְדִיָּה וּבְעָרְמָה עָרַכְתָּ הַמִּכְשׁוֹל לְרִכְבִּי&quot;. 585
<br><br />
עָנָה לוֹ אַנְטִילוֹכוֹס הָעֶלֶם הַנָּבוֹן וַיֹּאמֶר:</p>

<p>&quot;הֶרֶף מֵאַף, מֶנֶּלָּאוֹס הַמּוֹשֵׁל, כִּי צָעִיר לְיָמִים</p>

<p>הִנְנִי מִמֶּךָּ, וְאַתָּה גָדוֹל בְּיָמִים וּגְבוּרָה!</p>

<p>וְאַתָּה יָדַעְתָּ מַה קַּלִּים צְעִירֵי־הַיָּמִים לְמִשְׁגֶּה,</p>

<p>רוּחָם נִבְהָל מְאֹד, וְאוּלָם עֲצָתָם נִמְהָרָה.   590</p>

<p>תְּשַׁכֵּךְ חֲמָתְךָ בְּלִבְּךָ, וְאָנֹכִי לְךָ אֶתֵּן הַסּוּסָה</p>

<p>אֲשֶׁר לָקַחְתִּי; וְאִם־תְּאַוֶּה כָהֵנָּה וְכָהֵנָּה לְךָ אֶתֵּן</p>

<p>גַּם מִשֶּׁלִּי שֶׁבְּבֵיתִי, בְּחֵפֶץ לֵב תֵּכֶף אָבִיאָה</p>

<p>אֶשְׁכָּר לְךָ, זֶרַע־זֶבְס, וְלוּ לֹא תַרְחִיקֵנִי מִלִּבְּךָ</p>

<p>לֶאֱנֹף בִּי כָל־הַיָּמִים, וְחָטָאתִי אֲנִי לִפְנֵי אֵלִים&quot;.  595
<br><br />
כָּכָה הִבִּיעַ בֶּן־נֶסְטוֹר הַגִּבּוֹר וַיִּנְהַג הַסּוּסָה,</p>

<p>מָסַר בִּידֵי מֶנֶּלָּאוֹס, וְלֶב־מֶנֶּלָּאוֹס בֶּן־אַטְרֵס</p>

<p>יָגִיל בּוֹ כְּמוֹ שֶׁתָּגִיל קָמָה רַעֲנַנָּה אֶל־טְלָלִים</p>

<p>עוֹדָהּ אָבִיב עַל־כַּנָּהּ, וּשְׁדֵמוֹת סוֹמְרוֹת אֲלֻמּוֹת, –</p>

<p>כָּכָה יָגִיל גַּם לִבְּךָ אֲזַי מֶנֶּלָּאוֹס הַגִּבּוֹר&quot;.   600</p>

<p>נָשָׂא אֲמָרָיו וַיַּעַן, וַיְדַבֵּר אֶת־אִמְרוֹת־הַכָּנָף:</p>

<p>&quot;אַנְטִילוֹכוֹס, הַפַּעַם אָנֹכִי אֲוַתֵּר עַל־דַּעְתִּי,</p>

<p>אֶחְדַּל מִקִּצְפִּי, כִּי לְפָנִים הֲלֹא לֹא הֵעַזְתָּ פָנֶיךָ</p>

<p>גַּם לֹא נוֹאַלְתָּ; אַךְ עַתָּה נִצְּחוּ נְעוּרֶיךָ בִּינָתְךָ.</p>

<p>אֶפֶס אַל־תּוֹסִיף לִתְחַכֵּם לַגֶּבֶר הֶחָזָק מִמֶּךָּ.  605</p>

<p>אוֹתִי לֹא הָיָה מְרַכֵּךְ גַּם אִישׁ מִכָּל־הָאֲכַיִּים;</p>

<p>אוּלָם אַתָּה סָבַלְתָּ הַרְבֵּה עָלַי וְעָמַלְתָּ,</p>

<p>אַתָּה וְאָבִיךָ הָאַמִּיץ וְאָחִיךָ נְשָׂאתֶם בִּגְלָלִי.</p>

<p>יַעַן כֵּן לְךָ אֶשָּׂא כַּאֲשֶׁר חִנַּנְתָּ, וְהַסּוּסָה</p>

<p>אֶתֵּן לְךָ, וְאִם־לִי הִיא, וּלְמַעַן יֵדְעוּ וְיַכִּירוּ: 610</p>

<p>זָרָה גַאֲוָה לִלְבָבִי, וְרָחֲקָה מֶנִּי אַכְזְרִיּוּת&quot;.
<br><br />
מִלֵּל וַיִּתֵּן לְנוֹאֵמוֹן עֲמִית אַנְטִילוֹכוֹס הַסּוּסָה</p>

<p>לִנְהֹג אוֹתָהּ; וַיִּקַּח הַדּוּד כְּלִיל הַיֹּפִי, הַמְּפֹאָר.</p>

<p>וּמֵרִיאוֹנֵס הוּא קִבֵּל אֶת־כִּכְּרֵי הַזָּהָב הַשְּׁתַּיִם,</p>

<p>הָיָה הָרְבִיעִי בַקְּרָב. וְהַפְּרָס הַחֲמִישִׁי הַנִּשְׁאָר, 615</p>

<p>כּוֹס־הַפִּיפִיּוֹת, וַיִּתְּנָהּ אֲכִילֵס לְנֶסְטוֹר הַיָּשִׁישׁ,</p>

<p>נְשָׂאָהּ בֵּין כָּל־הָאַרְגֵּאִים הוּא בְעַצְמוֹ, וַיִּגַּשׁ וַיְדַבֵּר:</p>

<p>&quot;הֵא לָךְ, יָשִׁישׁ, כְּלִי יָקָר, סְגֻלָּה לְךָ לְמִשְׁמֶרֶת!</p>

<p>וְהָיְתָה לְךָ לְמַזְכֶּרֶת קְבוּרַת פַּטְרוֹקְלוֹס, לֹא תוֹסִיף</p>

<p>לִרְאוֹת אוֹתוֹ בִקְהַל כָּל־צְבָא־הָאַרְגֵּאִים. וּפְרָס זֶה 620</p>

<p>אֶתֵּן אֲנִי, כִּי לֹא תֵצֵא בְמִלְחֶמֶת אֶגְרוֹפִים וְהִתְגּוֹשְׁשׁוּת</p>

<p>גַּם לֹא בְתַחֲרוּת בִּרְמָחִים וּבְרִיצַת רַגְלַיִם לְהַרְחִיק,</p>

<p>יַעַן וּבְיַעַן כִּי קָשְׁתָה עָלֶיךָ יַד זִקְנָה וְשֵׂיבָה&quot;.
<br><br />
כָּכָה דִּבֵּר וּמְסָרָהּ לְיָדָיו, וַיִּשְׂמַח וּלְקָחָהּ.</p>

<p>נָשָׂא אֲמָרָיו, וַיַּעַן וַיְדַבֵּר אֶת־אִמְרוֹת־הַכָּנָף: 625</p>

<p>&quot;אָמְנָם וְאָמְנָם, בֵּן־יַקִּיר, נְכוֹנִים דְּבָרֶיךָ וּבְצֶדֶק!</p>

<p>תַּשּׁוּ אֲבָרַי, יְדִידִי, גַּם יָדַי גַּם רַגְלַי מֶה רָפוּ.</p>

<p>הִנֵּה כְּתֵפַי גַּם שְׁתֵּיהֶן אֵין כֹּחָן כְּכֹחָן לְפָנִים.</p>

<p>וְאִלּוּ שַׁבְתִּי עָצַמְתִּי, וְשָׁבוּ עֲלוּמַי כְּקֶדֶם,</p>

<p>אוֹ כִהְיוֹתִי עֵת קָבְרוּ עַם הָאֶפֵּיִים אֶת־מַלְכָּם,  630</p>

<p>אֶת־אַמַּרִינְק בְּבּוּפְּרַסְיוֹן וּבָנָיו שָׁם עָרְכוּ הַתַּחֲרוּת,</p>

<p>אִישׁ שָׁם לֹא עָרַךְ אֵלַי מֵאַנְשֵׁי אֵיטוֹלְיָה הַנַּעֲלִים,</p>

<p>גַּם הָאֶפֵּיִים הָרַבִּים גַּם מִבְּנֵי־פִּילוֹס הָעַזִּים.</p>

<p>בְּתִגְרַת הָאֶגְרוֹף נִצַּחְתִּי אֶת־קְלִיטוֹמֵדֵס בֶּן־אֵנוֹפְּס;</p>

<p>וּבְהֵאָבְקִי גָּבַרְתִּי עֲלֵי אַנְקֵיאוֹס אִישׁ פְּלֶבְרוֹן;    635</p>

<p>בְּרִיצַת רַגְלַיִם עָלִיתִי גַם עַל־אִיפִיקְלוֹס הַמָּהִיר;</p>

<p>וְרָמְחִי הֵטַלְתִּי הִרְחַקְתִּי מִפּוֹלִידוֹרוֹס וּפִילֵס;</p>

<p>רַק בַּמִּרְכֶּבֶת נִצְּחוּנִי שְׁנַיִם הָאַחִים בְּנֵי־אַקְטוֹר –</p>

<p>עוֹלִים עָלַי בְּמִסְפָּרָם, מִשְׁתּוֹקְקִים לַפְּרָסִים הַיְקָרִים,</p>

<p>יַעַן הַגָּדוֹל בַּפְּרָסִים נוֹעַד לַמְּהִירִים בָּרָכֶב.     640</p>

<p>שְׁנֵיהֶם תְּאוֹמִים בָּרֶכֶב, הָאֶחָד אַךְ נוֹהֵג בַּסּוּסִים,</p>

<p>הָיָה אַךְ נוֹהֵג בַּסּוּסִים, וְהַשֵּׁנִי אַךְ מַכֶּה בְשׁוֹטוֹ.</p>

<p>כָּכָה הָיִיתִי אֲזַי, וְעַתָּה אַנִּיחַ לַצְּעִירִים</p>

<p>לְעוֹלֵל אֶת־אֲשֶׁר עוֹלַלְתִּי, אֶכָּנַע לַזִּקְנָה הַנּוּגָה,</p>

<p>אָנוּס אָנִי; אַךְ לְפָנִים מִתְנוֹסֵס הָיִיתִי בֵין טוֹבִים. 645</p>

<p>לֶךְ־לְךָ, בְּנִי, וְהַמְשֵׁךְ הַקְּרָב לְמַזְכֶּרֶת רֵעֶךָ.</p>

<p>אֶשְׁכָּר זֶה אֶקַּח בְּרָצוֹן, וְלִבִּי בִי יִחַדְּ וְיָגִיל,</p>

<p>יַעַן תָּמִיד תִּזְכְּרֵנִי, לְעוֹלָם לֹא תִשְׁכַּח לְכַבְּדֵנִי</p>

<p>כָּבוֹד כַּיָּאוּת לְמַעֲנִי בְּקֶרֶב כָּל־הָאֲכַיִּים.</p>

<p>יִתְּנוּ הָאֵלִים לְךָ וִישַׁלְּמוּ לְךָ גְּמוּל הַתּוֹדָה&quot;.   650
<br><br />
כָּכָה סָח, וּבֶן־פֵּלֵס שָׁב אֶל־הֲמוֹן הָאֲכַיִּים,</p>

<p>שָׁב אֶל־מְקוֹמוֹ, כִּי שָׁמַע תְּהִלָּתוֹ מִפִּיו שֶׁל בֶּן־נֵלֵס,</p>

<p>וְהֵכִין הַפְּרָסִים הַיְקָרִים לִקְרָב־הָאֶגְרוֹפִים הָאָיֹם.</p>

<p>נָהַג וְקָשַׁר בָּעִגּוּל הַפִּרְדָּה הַטּוֹבָה־לְעָמָל,</p>

<p>פִּרְדָּה בַת־שֵׁשׁ, וּבְטֶרֶם לָמְדָה הָעֹל וּקְשַׁת־עֹרֶף. 655</p>

<p>אוּלָם לַמְּנֻצָּח –לוֹ יָעַד גְּבִיעַ־פִּיפִיּוֹת לְאֶשְׁכָּר.</p>

<p>נִצַּב וַיִּשָּׂא אֲמָרָיו, וַיְדַבֵּר אֶל־כָּל־הָאַרְגֵּאִים:</p>

<p>&quot;שִׁמְעוּ, בֶּן־אַטְרֵס וַאֲכַיִּים נְעוּלֵי־הַמְּצָחוֹת־הַנָּאוֹת!</p>

<p>הִנְנוּ קוֹרְאִים לִשְׁנַיִם גִּבּוֹרֵי הָעָם וְיִלָּחֲמוּ</p>

<p>עַל־הַפְּרָס בְּאֶגְרוֹפֵיהֶם. וְהָאִישׁ אֲשֶׁר אוֹתוֹ יָחֹן  660</p>

<p>פֵיבּוֹס־אַפּוֹלוֹן וְנִצַּח, וְיַכִּירוּ בוֹ הָאֲכַיִּים,</p>

<p>פִּרְדָּה סוֹבֶלֶת־עֲבוֹדָה זוֹ יִקַּח וְיִנְהַג לְאָהֳלוֹ;</p>

<p>אֶפֶס הָאִישׁ אֲשֶׁר נֻצַּח הוּא יִקַּח אֶת־כּוֹס־הַפִּיפִיּוֹת&quot;.
<br><br />
דִּבֵּר, וַיְמַהֵר וַיָּקָם אִישׁ אַדִּיר וְשַׂגִּיא־הַכֹּחַ,</p>

<p>מֻמְחֶה בִקְרָב־הָאֶגְרוֹפִים, אֶפֵּיוֹס הוּא בְּנוֹ שֶׁל־פַּנוֹפֵּס, 665</p>

<p>תָּפַס הַפִּרְדָּה סוֹבֶלֶת־הֶעָמָל וַיַּרְעֵם בְּקוֹלוֹ:</p>

<p>&quot;קְרַב מִי שֶׁחָפֵץ לְקַבֵּל הַסֵּפֶל, אֶת־כּוֹס־הַפִּיפִיּוֹת!</p>

<p>אַךְ, מְדֻמַּנִי, הַפִּרְדָּה הַזּוֹ מִכָּל־בְּנֵי־הָאֲכַיִּים</p>

<p>אִישׁ לֹא יְקַבֵּל לְעוֹלָם, כִּי הִנְנִי הָרִאשׁוֹן לְאֶגְרוֹף!</p>

<p>כְּלוּם אֵין דַּי, כִּי אֵינֶנִּי הָרִאשׁוֹן בַּקְּרָב? וְאִי אֶפְשָׁר  670</p>

<p>לִהְיוֹת מֻמְחֶה בַכֹּל, וּבָקִי בָאֳמָנוּת וָאֳמָנוּת!</p>

<p>וְזֹאת אֲנִי מַגִּיד, וְאָמְנָם כֵּן יָקוּם וְהָיָה הַדָּבָר:</p>

<p>בְּשַׂר אִישׁ הַיּוֹצֵא כְנֶגְדִּי אֶקְרַע וְעַצְמוֹתָיו אֲשַׁבֵּר.</p>

<p>לָכֵן יִשְׁהוּ פֹה יַחַד עֲמִיתָיו הָעוֹסְקִים בִּקְבוּרָה,</p>

<p>לָשֵׂאת אוֹתוֹ מִפֹּה, כִּי אֶשְׁלַח בּוֹ יָדִי לַכְנִיעוֹ&quot;.  675
<br><br />
כָּכָה דִּבֵּר, וְהָעָם הִשְׁתַּתֵּק וְנֶאֱלַם דּוּמִיָּה.</p>

<p>אַךְ אֶבְרִיאַלּוֹס הִתְרוֹמֵם, הַגֶּבֶר הַדּוֹמֶה־לָאֵלִים,</p>

<p>חֹטֶר מִגֶּזַע מֵקִיסְטֵס הַמּוֹשֵׁל, בְּנוֹ שֶׁל־טַלַּאוֹס,</p>

<p>וְהוּא אֲשֶׁר נִצַּח לְפָנִים בְּתֵּבֵּי אֶת־כָּל־בְּנֵי־קַדְמוֹס,</p>

<p>בְּבוֹאוֹ אֶל־קְבוּרַת אֵידִפּוּס, שֶׁנָפַל, אֶל־מִשְׁתֵּה־הַקְּבוּרָה. 680</p>

<p>אָרַח עִמּוֹ לְחֶבְרָה בֶן־טִידֵס הַמְצֻיָּן־בָּרֹמַח,</p>

<p>מְעוֹדְדוֹ בִדְבָרִים וְרוֹצֶה שֶׁיִּנְחַל נִצָּחוֹן וְכָבוֹד.</p>

<p>רֵאשִׁית כָּל אֲזָרָהוּ הָאֵזוֹר וַיִּתֵּן לְיָדָיו</p>

<p>רְצוּעוֹת חֲתוּכוֹת מְאֹד יָפֶה עֲשׂוּיוֹת עוֹר פַּר־הָעֲרָבָה.</p>

<p>וְאֵלֶּה הִתְאַזְּרוּ וְנִפְגְּשׁוּ בְאֶמְצַע הָעִגּוּל וְעָמְדוּ,    685</p>

<p>אִישׁ עַל־רֵעֵהוּ הִתְנַפְּלוּ בִזְרוֹעוֹת אֲיֻמּוֹת וּנְשׂוּאוֹת</p>

<p>בְּשֶׁצֶף־קֶצֶף וָאוֹן, הִתְעָרְבוּ יְדֵיהֶם הַקָּשׁוֹת.</p>

<p>הָיָה אָיֹם וְנוֹרָא כָּל־מַחַץ הַלְּסָתוֹת, וְזֵעָתָם</p>

<p>נִגְּרָה מִכָּל־אֶבְרֵיהֶם –וְאֶפֵּיוֹס הַנַּעֲלֶה הִתְרוֹמֵם,</p>

<p>הִכָּה עַל־לֶחְיוֹ, כְּשֶׁזֶּה מִתְבּוֹנֵן, וְלֹא עָצַר עוֹד כֹּחַ  690</p>

<p>לַעֲמֹד, כִּי פָקוּ אֲבָרָיו הַצַּחִים, וַיִּפֹּל לָאָרֶץ.</p>

<p>כְּאוֹתוֹ הַדָּג אֲשֶׁר יִקְפֹּץ עֵת רוּחַ מִצָּפוֹן סוֹעֶרֶת</p>

<p>עַל־שְׂפַת הַיָּם רַב־הָאַצָּה, וְגַלִּים עֲכוּרִים כִּסּוּהוּ, –</p>

<p>כָּכָה קָפַץ גַּם הוּא; וְאוּלָם אֶפֵּיוֹס הַגִּבּוֹר</p>

<p>הוּא הֱרִימָהוּ בְיָדָיו, וְרֵעָיו עֲמִיתָיו מִהֲרוּ  695</p>

<p>וַיּוֹצִיאוּהוּ מִחוּץ לָעִגּוּל, וְהוּא רַגְלָיו כָּשָׁלוּ,</p>

<p>רוֹקֵק דָּמִים נִקְרָשִׁים, וְרֹאשׁוֹ לוֹ תָלוּי עַל־כְּתֵפוֹ.</p>

<p>וַיּוֹשִׁיבוּהוּ בֵינֵיהֶם, וְהוּא נִדְהָם, כִּי כֹחוֹ עֲזָבוֹ,</p>

<p>וְהֵמָּה שָׁבוּ לָעִגּוּל לְהָבִיא אֶת־כּוֹס־הַפִּיפִיּוֹת.
<br><br />
מִהֵר אֲכִילֵס וְהֵבִיא גַם פְּרָסֵי־הַתַּחֲרוּת הַשְּׁלִישִׁית, 700</p>

<p>הֶרְאָם לְכָל־הַדַּנָּאִים, פְּרָס שֶׁל־הִתְאַבְּקוּת אֲיֻמָּה:</p>

<p>פְּרָס לַמְּנַצֵּחַ חֲצוּבַת אַדִּירִים הַבָּאָה בְלָהַב,</p>

<p>עָרְכוּ בְנֵי־הָאֲכַיִּים מְחִירָהּ פָּרִים שְׁנֵים־עָשָׂר.</p>

<p>אוּלָם לַגֶּבֶר הַמְנֻצָּח הֶעֱמִיד אִשָּׁה בַקֶּרֶב,</p>

<p>נְבוֹנָה בִמְלֶאכֶת־כַּפָּיִם וּמְחִירָהּ פָּרִים אַרְבָּעָה.  705</p>

<p>נִצַּב אֲכִילֵס וַיְדַבֵּר בְּאָזְנֵי כָל־עַם־הָאַרְגֵּאִים:</p>

<p>&#8220;קוּמוּ כָל־אִישׁ אֲשֶׁר יִרְצֶה לְנַסּוֹת בְּאוֹתָהּ הַתַּחֲרוּת&#8221;.</p>

<p>כָּכָה דִּבֵּר; וַיָּקָם בְּנוֹ שֶׁל־טֶלַּמּוֹן – הוּא אָיַס,</p>

<p>גַּם אוֹדִיסֵס הָאִישׁ רַב־הַדַּעַת הַמֻּמְחֶה לְעָרְמָה.</p>

<p>שְׁנֵיהֶם הִתְאַזְּרוּ וַיֵּצְאוּ אֶל־אֶמְצַע הָעִגּוּל הַגָּדוֹל. 710</p>

<p>תָּפְסוּ אִישׁ בְּרֵעֵהוּ אַף חִבְּקוּ בִזְרוֹעוֹת אַדִּירוֹת.</p>

<p>מָשָׁל לְקוֹרוֹת הַגַּג אֲשֶׁר חִבְּרָן הַבּוֹנֶה הַמְּהֻלָּל</p>

<p>בְּבִנְיָן רָם־כְּתָלִים, שֶׁיּוּכַל יַעֲמֹד בִּפְנֵי כָל־הָרוּחוֹת,</p>

<p>חָרְקוּ גַבֵּי הַשְּׁנַיִם בִּזְרוֹעוֹת אַדִּירוֹת־הַכֹּחַ</p>

<p>בְּאוֹן־מְאֻמָּצוֹת, וְזֵעָה נִגֶּרֶת מִכָּל־אֶבְרֵיהֶם,  715</p>

<p>צָצוּ כְּתָמִים מְרֻבִּים עַל־צַלְעוֹתֵיהֶם, כִּתְפֵיהֶם,</p>

<p>אָדְמוּ מִדָּמִים וְצָבוּ, וְהֵמָּה מוֹסִיפִים מִתְאַבְּקִים,</p>

<p>שׁוֹאֲפִים לִגְבֹּר בִּגְלַל הַחֲצוּבָה מְלֶאכֶת מַחְשֶׁבֶת.</p>

<p>אוּלָם אוֹדִיסֵס לֹא יָכֹל לוֹ וְלֹא הִפִּילוֹ לָאָרֶץ,</p>

<p>וְאָיַס הַגִּבּוֹר גַּם הוּא נָשְׁתָה גְבוּרָתוֹ בְאוֹדִיסֵס. 720</p>

<p>קָצְרָה רוּחָם שֶׁל־בְּנֵי־הָאֲכַיִּים הֲדוּרֵי־הַמְּצָחוֹת.</p>

<p>עָנָה אָיַס הַגָּדוֹל, הוּא בְנוֹ שֶׁל־טֶלַּמּוֹן, וַיְדַבֵּר:</p>

<p>&quot;בֶּן־לָאֶרְטֵס הַנַּעֲלֶה, אוֹדִיסֵס הָאִישׁ רַב־הַמְּזִמּוֹת!</p>

<p>הָרֵם אוֹתִי, וְאִם אַיִן – אֲנִי אֲרִימֶךָּ, וְזֶבְס יִשְׁפֹּט&quot;.
<br><br />
כָּכָה סָח וַיְרִימֵהוּ, וְלֹא שָׁכַח אוֹדִיסֵס עָרְמָתוֹ,  725</p>

<p>וּמֵאֲחוֹרָיו הֲדָפוֹ, פָּגַע בְּעַרְקוּבוֹ, וְתַשׁ כֹּחוֹ.</p>

<p>נָפַל לְאָחוֹר לָאָרֶץ, וְאוֹדִיסֵס הוּא נָפַל עַל־חָזוֹ,</p>

<p>וְכָל־הָעָם סָבִיב צוֹבְאִים עֲלֵיהֶם, מִשְׁתָּאִים לַשְּׁנָיִם.</p>

<p>רָצָה אוֹדִיסֵס הַנַּעֲלֶה, זֶה אֶרֶךְ־הַסֵּבֶל, לַהֲרִימוֹ,</p>

<p>אַךְ הֱרִימוֹ כִמְעַט מֵעַל פְּנֵי־הָאֲדָמָה וְלֹא יָכֹל,  730</p>

<p>כָּפַף אֶת־בִּרְכּוֹ, וּשְׁנֵיהֶם נָפְלוּ יַחְדָּו לָאָרֶץ.</p>

<p>סְמוּכִים אִישׁ אֶל־רֵעֵהוּ, נְגֹאֲלוּ שְׁנֵיהֶם בָּאָבָק.</p>

<p>וְהָיוּ נֶאֱבָקִים בַּשְּׁלִישִׁית, בְּקוּמָם מֵעַל־פְּנֵי הָאָרֶץ,</p>

<p>לוּלֵא אֲכִילֵס, שֶׁקָּם וּבַעֲדָם עָצַר וַיְדַבֵּר:</p>

<p>&quot;הַרְפּוּ מִקְּרָב, אַל־תּוֹגִיעוּ אִישׁ אֶת־רֵעֵהוּ בַּתִּגְרָה!  735</p>

<p>שְׁנֵיכֶם נִצַּחְתֶּם, וּפְרָסִים חֵלֶק כְּחֵלֶק תַּחֲלֹקוּ.</p>

<p>קוּמוּ לְכוּ לְמַעַן יִלָּחֲמוּ גַם יֶתֶר־אֲכַיִּים&quot;.
<br><br />
כָּכָה דִּבֵּר, וְהֵמָּה לֹא סֵרְבוּ לוֹ, שָׁמְעוּ בְקוֹלוֹ.</p>

<p>נִגְּבוּ הָאָבָק הָרַב אַף לָבְשׁוּ כֻתָּנְתָּם לִבְשָׂרָם.
<br><br />
חָשׁ בֶּן־פֵּלֵס וְיָעַד הַפְּרָס לַמֵּיטִיבִים בְּרִיצָה: 740</p>

<p>מִזְרָק שֶׁל־כֶּסֶף כְּלִיל־יֹפִי הַמֵּכִיל שֵׁשׁ בַּת, וּבָאָרֶץ</p>

<p>אֵין עוֹד אֲשֶׁר לוֹ יִדְמֶה וְיִשְׁוֶה לוֹ, מַעֲשֵׂה אָמָּן.</p>

<p>גְּבָרִים חָרָשִׁים מִצִּידוֹן עֲשׂוּהוּ בִתְבוּנָה וָדָעַת,</p>

<p>אַנְשֵׁי כְנַעַן בַּיָּם הֱבִיאוּהוּ בֵין גַּלִּים עֲכוּרִים,</p>

<p>שָׁטִים מִלִּימֵין אֶל־לִימֵין, דּוֹרוֹן נְתָנוּהוּ לְתּוֹאַס. 745</p>

<p>אוֹתוֹ נָתַן אֶבְנֵאוֹס בְּנוֹ שֶׁל־יַסּוֹן לְפַּטְרוֹקְלוֹס</p>

<p>כֹּפֶר נֶפֶשׁ לִיקָאוֹן בְּנוֹ־שֶׁל פְּרִיאַמּוֹס הַמּוֹשֵׁל.</p>

<p>אוֹתוֹ יָעַד אֲכִילֵס פְּרָס נָאֶה לִכְבוֹד מֵרֵעֵהוּ,</p>

<p>לַאֲשֶׁר יָבֹא הָרִאשׁוֹן מִכָּל־הַמֵּיטִיבִים בְּרִיצָה;</p>

<p>וְשׁוֹר־פָּר אַדִּיר וְקָשֶׁה וְכָבֵד בְּחֵלֶב – לַשֵּׁנִי,  750</p>

<p>זָהָב מַחֲצִית הַכִּכָּר יָעַד לָבֹא לָאַחֲרוֹנָה.</p>

<p>קָם וַיִּשָּׂא אֲמָרָיו וַיְדַבֵּר לְכָל־הָאַרְגֵּאִים:</p>

<p>&#8220;קוּמוּ כָּל־הַחֲפֵצִים לְנַסּוֹת בַּתַּחֲרוּת הַלֵּזוּ!&#8221;</p>

<p>כָּכָה דִּבֵּר, וְאָיַס בְּנוֹ שֶׁל־אוֹאִילֵס הִתְרוֹמֵם,</p>

<p>קָם אַנְטִילוֹכוֹס בֶּן־נֶסְטוֹר וְאוֹדִיסֵס הָאִישׁ רַב־הַדָּעַת. 755</p>

<p>הָיָה בֶּן־נֶסְטוֹר הַמָּהִיר בֵּין כָּל־הַגִּבּוֹרִים הַצְּעִירִים.</p>

<p>עָצְרוּ זֶה בְצַד זֶה וְצִיֵּן אֲכִיל הַמַּטָּרָה.</p>

<p>הָיָה הַדְּרוֹמוֹס הַלָּה מִשְׂתָּרֵעַ לִפְנֵיהֶם, וַיְמַהֵר</p>

<p>אָיַס הָרִאשׁוֹן, וְאַחֲרָיו סָעַר אוֹדִיסֵס הַנַּעֲלֶה,</p>

<p>סָמוּךְ לוֹ קָרוֹב מְאֹד, כְּאִשָּׁה לְבוּשָׁה מַחֲלָצוֹת  760</p>

<p>חָזָהּ סָמוּךְ לִסְלִיל־הָאוֹרְגִים וְכַפֶּיהָ מוֹלִיכוֹת,</p>

<p>מוֹשְׁכָה בִזְרִיזוּת הַחוּטִים לְשָׁזְרָם בַּשֶּׁתִי, וְהֵם סְמוּכִים</p>

<p>לְחָזָהּ, –כֵּן רָץ אוֹדִיסֵס סָמוּךְ לְאָיַס, פּוֹסֵעַ</p>

<p>בְּרַגְלָיו בְּעִקְּבוֹתָיו שֶׁל־אָיַס וּבְטֶרֶם יְכַסֵּם הָאָבָק,</p>

<p>נוֹשֵׁם נוֹשֵׁף עַל־רֹאשׁוֹ בְרוּחַ אַפּוֹ הֶחָמִים,  765</p>

<p>מוֹסִיף וְדוֹלֵק מֵאַחֲרָיו. וְכָל־הָאֲכַיִּים מְרִיעִים,</p>

<p>קוֹרְאִים אֵלָיו בְּקוֹל, מְעוֹדְדִים לִקְרַאת הַנִּצָּחוֹן.</p>

<p>אַךְ כְּשֶׁהִגִּיעוּ אֶל־קְצֵה כָל־הַדְּרוֹמוֹס, וַיְפַלֵּל אוֹדִיסֵס,</p>

<p>בְּלִבּוֹ הִתְפַּלֵּל אֶל־פַּלַּס־אַתֵּנָה כְּחֻלַּת־הָעַיִן:</p>

<p>&#8220;אָנָּא שְׁמָעִינִי, בַּת־אֵלִים, וּבוֹאִי לְעֶזְרָתִי בְרוּצִי!&#8221; 770</p>

<p>כָּכָה דִּבֵּר, הִתְפַּלֵּל, וְנֶעְתְּרָה לוֹ פַּלַּס־אַתֵּנָה,</p>

<p>עָשְׂתָה אֲבָרָיו מְאֹד קַלִּים, גַּם רַגְלָיו גַּם יָדָיו מִמָּעַל.</p>

<p>אַךְ כְּשֶׁבָּאוּ אֶל־קְצֵה מְרוּצָתָם, הִגִּיעוּ אֶל־פְּרָסָם,</p>

<p>נִכְשַׁל אָיַס בְּרוּצוֹ, אַתֵּנָה הִיא הִיא הִכְשִׁילַתּוּ.</p>

<p>וְנָפַל בַּמָּקוֹם בּוֹ נִצְבְּרָה צוֹאַת הַבָּקָר הַשְּׁחוּטִים, 775</p>

<p>אֲשֶׁר זְבָחָם אֲכִילֵס לִכְבוֹד רֵעֵהוּ פַּטְרוֹקְלוֹס,</p>

<p>נִמְלָא פִּיו צוֹאַת־הַבָּקָר, וּנְחִירָיו גַּם הֵמָּה נִמְלָאוּ.</p>

<p>נָשָׂא אוֹדִיסֵס הָאִישׁ־רַב־הַתְּלָאוֹת הַמִּזְרָק, כִּי הִקְדִּים</p>

<p>לָבֹא רִאשׁוֹנָה; וְאָיַס הַנֶּהְדָּר הוּא לָקַח הַבָּקָר.</p>

<p>נִצַּב תּוֹפֵס בְּכַפָּיו בְּקֶרֶן שׁוֹר־פָּר לִמּוּד שָׂדֶה,  780</p>

<p>רוֹקֵק הַצּוֹאָה מִפִּיו, וַיְדַבֵּר לְעַם הָאַרְגֵּאִים:</p>

<p>&quot;אוֹי לִי! הִכְשִׁילָה אֶת־רַגְלִי אוֹתָהּ הָאֵלָה, שֶׁלְּעוֹלָם</p>

<p>תִּדְאַג כְּאֵם לְאוֹדִיסֵס לִהְיוֹת לְעֶזְרָה לְצִדּוֹ&quot;.
<br><br />
כָּכָה הִבִּיעַ, וְכָל־הָאֲכַיִּים הֵרִיעוּ צָחָקוּ.</p>

<p>אַךְ אַנְטִילוֹכוֹס הוּא לָקַח הַפְּרָס הָאַחֲרוֹן הַנִּשְׁאָר.  785</p>

<p>חִיֵּךְ וְעָמַד בְּקֶרֶב חֵיל עַם־הָאַרְגֵּאִים וַיְדַבֵּר:</p>

<p>&quot;יְדִידַי, אָכֵן יְדַעְתֶּם, וְאוּלָם אָנֹכִי אַגִּידָה:</p>

<p>עוֹד הָאֵלִים מְבַכְּרִים עָלֵינוּ אֶת־זִקְנֵי דוֹרֵנוּ;</p>

<p>אָמְנָם, אָיַס אַךְ מְעַט זָקֵן מִמֶּנִי בַּשָּׁנִים;</p>

<p>אֶפֶס הַלָּז הֵן יִתְחַשֵּׁב עַל־דּוֹר שֶׁקְּדָמָנוּ, דּוֹר חוֹלֵף, 790</p>

<p>וְאוֹמְרִים עָלָיו: זִקְנָתוֹ מוֹרִיקָה, כִּי קָשֶׁה גַּם קָשֶׁה</p>

<p>לְאִישׁ מִכָּל־הָאֲכַיִּים לְהַדְבִּיקוֹ, בִּלְתִּי אֲכִילֵס!&quot;
<br><br />
כָּכָה דִּבֵּר, וְהִלֵּל לַאֲכִילֵס מְהִיר־הָרַגְלָיִם.</p>

<p>נָשָׂא אֲכִילֵס בֶּן־פֵּלֵס אֲמָרָיו וַיַּעַן וַיֹּאמֶר:</p>

<p>&quot;אַנְטִילוֹכוֹס, דְּבָרֶיךָ לֹא שָׁוְא דִּבַּרְתָּ וְלַהֶבֶל!  795</p>

<p>הִנְנִי מוֹסִיף לְךָ גַּם מַחֲצִית כִּכַּר הַזָּהָב&quot;.
<br><br />
כָּכָה הִגִּיד וּמְסָרָהּ, וַיִּחְדְּ בְּנַפְשׁוֹ וַיִּקַּח.</p>

<p>אַחֲרֵי־כֵן הוֹצִיא בֶּן־פֵּלֵס כִּידוֹן מַאֲרִיךְ־צִלּוֹ,</p>

<p>נְתָנוֹ בָעִגּוּל בַּתָּוֶךְ, גַּם קוֹבַע גַּם מָגֵן וְהִנִּיחָם,</p>

<p>כָּל־כְּלֵי סַרְפֵּדוֹן הַגִּבּוֹר אֲשֶׁר הִכָּהוּ פַּטְרוֹקְלוֹס.  800</p>

<p>עָמַד, וַיִּשָּׂא אֲמָרָיו וַיְדַבֵּר לְכָל־הָאַרְגֵּאִים:</p>

<p>&quot;הִנְנוּ קוֹרְאִים לִשְׁנַיִם, לַטּוֹבִים בְּכָל־הַגִּבּוֹרִים.</p>

<p>יִלְבְּשׁוּ כְלֵי־מִלְחֲמוֹתָם וְלָקְחוּ הַנְּחשֶׁת הַחוֹתְכָה</p>

<p>לְנַסּוֹת אִישׁ אִישׁ אֶת־רֵעֵהוּ נֶגְדָה־נָּא קֳבָל־הַצָּבָא.</p>

<p>אִישׁ אֲשֶׁר יִפְצַע הָרִאשׁוֹן אֶת־בְּשַׂר מֵרֵעֵהוּ הַנָּאוֶה,  805</p>

<p>יַחְדֹּר בַּשִּׁרְיָן, וְתַאְדִּים חֲנִיתוֹ מִדָּמָיו הַשְּׁחוֹרִים,</p>

<p>יִשָּׂא הַחֶרֶב הַזֹּאת, הָעֲשׂוּיָה מַסְמְרוֹת כֶּסֶף,</p>

<p>כְּלִילַת הַיֹּפִי מִתְּרֵקְיָה, גְּזַלְתִּיהָ מֵאַסְטֶרוֹפֵּיאוֹס,</p>

<p>וְאֵלֶּה הַכֵּלִים יַחֲלֹקוּ, כִּי חֵלֶק כְּחֵלֶק יִקָּחוּ,</p>

<p>אַחֲרֵי־כֵן אֶעֱרֹךְ לָהֶם גַּם כֵּרַת־תִּפְאֶרֶת בְּאָהֳלִי&quot;.  810
<br><br />
דִּבֵּר, וְאָיַס הַגָּדוֹל בְּנוֹ שֶׁל־טֶלַּמּוֹן הִתְרוֹמֵם,</p>

<p>קָם דִּיאוֹמֵדֵס בֶּן־טִידֵס, הַגֶּבֶר שַׂגִּיא־הַכֹּחַ,</p>

<p>יָצְאוּ מִקֶּרֶב הֶהָמוֹן וְלָבְשׁוּ אֶת־כְּלֵי הַמִּלְחָמָה,</p>

<p>נִצְּבוּ בְקֶרֶב הָעִגּוּל, שׁוֹאֲפִים קְרָבוֹת הַשְּׁנָיִם,</p>

<p>אֵימָה מְזָרוֹת עֵינֵיהֶם, וְכָל־הָאֲכַיִּים מִשְׁתָּאִים. 815</p>

<p>וְכַאֲשֶׁר קָרְבוּ נִפְגָּשׁוּ, מִשְׂתָּעֲרִים אִישׁ עַל־רֵעֵהוּ,</p>

<p>שָׁלשׁ פְּעָמִים הִתְקָרְבוּ, הִתְנַגְּשׁוּ שָׁלשׁ פְּעָמִים.</p>

<p>הִכָּה אָיַס בְּמָגִנּוֹ הֶעָשׂוּי עָגֹל מִסָּבִיב;</p>

<p>אוּלָם לֹא נָגַע בִּבְשָׂרוֹ, כִּי סָכַךְ עָלָיו שִׁרְיוֹנוֹ.</p>

<p>אֶפֶס בֶּן־טִידֵס הוֹלֵךְ וְכוֹנֵן חֹד־רָמְחוֹ הַמַּבְרִיק  820</p>

<p>בְּצַוַּאר בְּנוֹ שֶׁל־טֶלַּמּוֹן, מִמַּעַל לַצִּנָּה הַגְּדוֹלָה.</p>

<p>כָּל־הָאֲכַיִּים הֵרִיעוּ, כִּי חָרְדוּ לְאָיַס, וְצִוּוּ</p>

<p>לַחְדֹּל מִלִּתְגָּר מִלְחָמָה וּלְחַלֵּק הַפְּרָסִים בֵּינֵיהֶם.</p>

<p>אוּלָם הַחֶרֶב הַגְּדוֹלָה, אוֹתָהּ נְתָנָה לְבֶן־טִידֵס</p>

<p>גַּם אֶת־נְדָנָהּ וּרְצוּעָה עֲשׂוּיָה עוֹר חָתוּךְ מְאֹד יָפֶה. 825
<br><br />
אַחֲרָיו הֵבִיא בֶּן־פֵּלֵס רֶגֶב מַתֶּכֶת יְצוּקָה,</p>

<p>שִׁמְּשָׁה דִיסְקוֹס לְאֵאֶטְיוֹן, וּבְכֹחַ הֱטִילוֹ לְפָנִים;</p>

<p>אַךְ כְּשֶׁהֲרָגוֹ אֲכִילֵס מְהִיר־הָרַגְלַיִם, הוֹבִילוֹ</p>

<p>יַחַד עִם־יֶתֶר אוֹצְרוֹתָיו בְּתוֹךְ אֳנִיָּתוֹ הַמְּהִירָה.</p>

<p>עָמַד בְּקֶרֶב הֶהָמוֹן וַיְדַבֵּר בְּאָזְנֵי בְנֵי־אַרְגּוֹס:  830</p>

<p>&quot;עִמְדוּ, כָּל־אֲשֶׁר יִרְצֶה לְנַסּוֹת אֶת־כֹּחוֹ בָּאֵלֶּה!</p>

<p>וְאִם־גַּם יִרְבּוּ שְׂדוֹת אִישׁ פּוֹרִיּוֹת כָּהֵנָּה וְכָהֵנָּה,</p>

<p>וְחָמֵשׁ שָׁנִים תָּשׁוֹבְנָה וּמָלְאוּ לִתְקוּפוֹתֵיהֶן,</p>

<p>צְרָכָיו יְמַלֵּא בָזֶה, וּבַרְזֶל לֹא יֶחְסַר, וְרוֹעוֹ</p>

<p>וְחוֹרֵשׁ אַדְמָתוֹ לֹא יַעַל הָעִירָה כְּדֵי לִקְנוֹת, כִּי יַסְפִּיק&quot;. 835
<br><br />
כָּכָה סָח, וַיִּתְרוֹמֵם הָאִישׁ פּוֹלִיפֵּיטֵס הַגִּבּוֹר,</p>

<p>גַּם לֶאוֹנְטֵס הָאַדִּיר הַדּוֹמֶה־לָאֵלִים בְּעֻזּוֹ,</p>

<p>אָיַס בְּנוֹ שֶׁל־טֶלַּמּוֹן וְאֶפֵּיוֹס הַגֶּבֶר הַנַּעֲלֶה.</p>

<p>נִצְּבוּ זֶה בְּצַד זֶה, וַיִּתְפֹּס אֶפֵּיוֹס הַנַּעֲלֶה</p>

<p>רֶגֶב־הַמִּדּוֹת וּזְרָקוֹ בַגַּלְגַּל, וַיִּשְׂחֲקוּ עָלָיו.  840</p>

<p>אַחֲרָיו עוֹפֵף וַיּוֹר לֶאוֹנְטֵס מִזַּרְעוֹ שֶׁל־אָרֵס,</p>

<p>שְׁלִישִׁי זָרַק אָז אָיַס בְּנוֹ שֶׁל־טֶלַּמּוֹן, וְהוּא הִרְחִיק</p>

<p>בְּיַד הָאַדִּירִים, וַיַּעֲבֹר הָרֶגֶב סִמָּנֵי כֻלָּהַם.</p>

<p>אֶפֶס כְּשֶׁהֵטִיל וַיּוֹר פּוֹלִיפֵּיטֵס זֶה אִישׁ־הַמִּלְחָמָה,</p>

<p>זְרָקוֹ הַרְחֵק כִּמְטַחֲוֵי מַטֵּה־הָרוֹעִים הַמְּעֻקָּל,  845</p>

<p>יָטִיל הָרוֹעֶה, וְזֶה מוּעָף וְסוֹבֵב בֵּין עֶדְרֵי הַבָּקָר,</p>

<p>וְהִרְחִיק מֵהָלְאָה לַקָּהָל, וְכֻלָּם הֵרִיעוּ לְעֻמָּתוֹ.</p>

<p>מִהֲרוּ רֵעָיו עֲמִיתָיו שֶׁל־פּוֹלִיפֵּיטֵס הָאַדִּיר,</p>

<p>נָשְׂאוּ אֶת־אֶשְׁכַּר הַמֶּלֶךְ אֶל־פְּנֵי הָאֳנִיּוֹת הַגְּדוֹלוֹת.
<br><br />
אַחַר הֵבִיא הַבַּרְזֶל הַמַּכְחִיל בִּשְׁבִיל הַקַּשָּׁתִים: 850</p>

<p>לָמוֹ גַרְזִנֵּי פִיפִיּוֹת עֲשָׂרָה, וַעֲשָׂרָה קַרְדֻּמּוֹת.</p>

<p>תֹּרֶן גָּבֹהַּ שֶׁל־סְפִינָה מַכְחִילַת־הַחַרְטוֹם שָׁם הִצִּיב</p>

<p>הַרְחֵק בַּחוֹלוֹת וְהִדֵּק וַיִּקְשֹׁר הַיּוֹנָה הָרַכָּה</p>

<p>לְרֹאשׁ אוֹתוֹ תֹרֶן בְּרַגְלָהּ בַּחֶבֶל הַדַּק לְמַטָּרָה</p>

<p>לְמוֹרֵי הַחִצִּים: &quot;הָאִישׁ אֲשֶׁר יוֹר בָּהּ בַּיּוֹנָה הָרַכָּה 855</p>

<p>כָּל גַּרְזִנֵּי־פִיפִיּוֹת יִקַּח וְיִשָּׂאֵם לְאָהֳלוֹ;</p>

<p>וְכָל־הַפּוֹגֵעַ בַּחֶבֶל, אַךְ יַחֲטִיא הַצִּפּוֹר הָרַכָּה,</p>

<p>קַשָּׁת רַע מִן־הָרִאשׁוֹן, הוּא יִשָּׂא לוֹ אֶת־הַקַּרְדֻּמּוֹת&quot;.
<br><br />
כָּכָה דִבֵּר, וַיָּקָם אוֹנוֹ שֶׁל־טֶבְקְרוֹס הַמּוֹשֵׁל</p>

<p>וְגַם מֵרִיאוֹנֵס עֲמִיתוֹ שֶׁל־אִידוֹמֶנֵּס הַשַּׂגִּיא.  860</p>

<p>נָטְלוּ הַשְּׁנַיִם גּוֹרָלוֹת בְּקוֹבַע הַנְּחשֶׁת וְזִעְזְעוּהוּ,</p>

<p>רִאשׁוֹן נָפַל גּוֹרָלוֹ שֶׁל־טֶבְקְרוֹס. וַיְמַהֵר וַיִּדְרֹךְ</p>

<p>בְּכֹחַ אַדִּירִים וַיּוֹר, וַיִּשְׁכַּח וְלֹא נָדַר אֶת־נִדְרוֹ</p>

<p>קָרְבַּן־הַתּוֹדָה לַמּוֹשֵׁל – לוֹ מֵאָה מִבְּכוֹרוֹת כָּל־צֹאנוֹ,</p>

<p>הֶחֱטִיא אָז אֶת־הַצִּפּוֹר, כִּי פֵיבּוֹס־אַפּוֹלוֹן לֹא רָצָה. 865</p>

<p>פָּגַע בַּחֶבֶל בָּהּ נִקְשְׁרָה, סָמוּךְ לְרֶגֶל הַצִּפּוֹר,</p>

<p>חָתַך הַחֶבֶל לִשְׁנַיִם בְּחֵץ־הַתַּמְרוּרִים שֶׁיָּרָה.</p>

<p>טָסָה הַצִּפּוֹר לַמָּרוֹם שָׁמַיְמָה, וְהַחֶבֶל סָרוּחַ</p>

<p>מֻטֶּה אָרְצָה, וְכָל־הָאֲכַיִּים הֵרִיעוּ לְעֻמָּתוֹ.</p>

<p>מִהֵר אֲזַי מֵרִיאוֹנֵס וַיִּגְזֹל מִמֶּנּוּ הַקֶּשֶׁת,  870</p>

<p>כּוֹנֵן אֶת חִצּוֹ, כִּי הֵכִין לוֹ אֶת־הַחֵץ בְּעוֹד מוֹעֵד.</p>

<p>נָדַר אֶת־נִדְרוֹ מִיָּד לְאַפּוֹלוֹן הַמַּרְחִיק־לִפְגֹּעַ,</p>

<p>קָרְבַּן־הַתּוֹדָה לַמּוֹשֵׁל מֵאָה מִבְּכוֹרוֹת כָּל־צֹאנוֹ.</p>

<p>רָאָה הַיּוֹנָה הָרַכָּה מְעוֹפֶפֶת לָהּ תַּחַת הֶעָבִים,</p>

<p>תַּחַת הַכָּנָף פְּגָעָהּ, כְּשֶׁהִיא מְעוֹפֶפֶת בְּעִגּוּל, 875</p>

<p>חָדַר חִצּוֹ וְחָלַף הַיּוֹנָה וַיִּפֹּל לָאָרֶץ,</p>

<p>נִמְעַךְ בָּהּ קָרוֹב לְרַגְלָיו; וַתֵּרֶד הַצִּפּוֹר וַתֵּשֶׁב</p>

<p>שָׁם עַל־הַתֹּרֶן הַנִּשָּׂא שֶׁל־סְפִינָה מַכְחִילַת־חַרְטוֹמָהּ.</p>

<p>רֹאשָׁהּ וְצַוָּארָהּ הוֹרִידָה, גַּם שְׁתַּיִם כְּנָפֶיהָ הַנָּאוֹת.</p>

<p>מְהֵרָה קַל נַפְשָׁהּ פָּרָחָה וְיָצְאָה מִכָּל־אֲבָרֶיהָ,  880</p>

<p>נָפְלָה הַרְחֵק מִתָּרְנָהּ, וְהָעָם מַבִּיטִים מִשְׁתָּאִים.</p>

<p>לָקַח אֲזַי מֵרִיאוֹנֵס עֲשֶׂרֶת גַּרְזִנֵּי־פִיפִיּוֹת,</p>

<p>וּטֶבְקְרוֹס נָשָׂא עֲשָׂרָה קַרְדֻּמּוֹת לַסְּפִינוֹת הַמְּהִירוֹת.
<br><br />
הֵבִיא בֶּן־פֵּלֵס חֲנִית אֲרֻכַּת־הַצֵּל וְגַם נַטְלָה</p>

<p>אֵשׁ לֹא יָדָעָה, מְצֻיֶּרֶת בִּפְרָחִים וּמְחִירָה פָּר אֶחָד.  885</p>

<p>בָּא וְהִנִּיחָן בָּעִגּוּל, הִתְיַצְּבוּ הַמּוֹרִים־בָּרֹמַח.</p>

<p>קָם אֲגַמֶּמְנוֹן בֶּן־אַטְרֵס הַמּוֹשֵׁל עַל־רַבִּים עֲמָמִים,</p>

<p>קָם מֵרִיאוֹנֵס עֲמִיתוֹ שֶׁל־אִידוֹמֶנֵּס הַשַּׂגִּיא.</p>

<p>נָשָׂא אֲמָרָיו וַיְדַבֵּר אֲכִילֵס מְהִיר הָרַגְלָיִם:</p>

<p>&quot;הִנֵּה יָדַעְנוּ, בֶּן־אַטְרֵס, כִּי מְאֹד נַעֲלֵיתָ עָלֵינוּ  890</p>

<p>גַּם בְּכֹחֲךָ הַגָּדוֹל גַּם בַּהֲטָלַת הָרֹמַח.</p>

<p>קַח לְךָ אוֹתוֹ הַפְּרָס וְשׁוּב אֶל־הַסְּפִינוֹת הַחֲלוּלוֹת;</p>

<p>אוּלָם הָרֹמַח הַגָּדוֹל יְהִי לְמֵרִיאוֹנֵס הַגִּבּוֹר,</p>

<p>אִם־יֵשׁ אֶת־נַפְשְׁךָ אַתָּה, כִּי זֹאת הִיא עֲצָתִי אָנֹכִי&quot;.
<br><br />
כָּכָה דִבֵּר, וְלֹא סֵרַב לוֹ אֲגַמֶּמְנוֹן הַמּוֹשֵׁל.  895</p>

<p>נָתַן הַחֲנִית לְמֵרִיאוֹנֵס, וַיִּמְסוֹר בֶּן־אַטְרֵס הַגִּבּוֹר</p>

<p>אָז לְכָרוֹזוֹ טַלְתִּבְּיוֹס הַפְּרָס כְּלִיל־הַיֹּפִי שֶׁקִּבֵּל.</p>
</blockquote>

<h2 id="שִׁירעֶשְׂרִיםוְאַרְבָּעָה:פִּדְיוֹןהֶקְטוֹר">שִׁיר עֶשְׂרִים וְאַרְבָּעָה: פִּדְיוֹן הֶקְטוֹר</h2>

<blockquote>
<p>פָּטְרוּ אֲסֵפַת הַקָּהָל, הִתְפַּזְּרוּ הָעַמִּים וְחָשׁוּ</p>

<p>אִישׁ לִסְפִינָתוֹ הַמְּהִירָה לַעֲרוֹךְ סְעוּדַת הָעֶרֶב,</p>

<p>לְעַנֵּג אֶת־נַפְשָׁם בַּשֵּׁנָה הַמְּתוּקָה; וְאִלּוּ אֲכִילֵס</p>

<p>בּוֹכֶה, מִתְאַבֵּל, כִּי נִזְכַּר בְּרֵעוֹ אֲהוּבוֹ, וְלֹא יָדַע</p>

<p>שֵׁנָה גוֹבֶרֶת עַל־הַכֹּל וּפִרְכֵּס שָׁם הֵנָּה וָהֵנָּה.   5</p>

<p>נִזְכַּר בִּגְבוּרַת פַּטְרוֹקְלוֹס וּבְכֹחוֹ הַגָּדוֹל וְעֻזּוֹ,</p>

<p>אֶת־אֲשֶׁר עוֹלְלוּ שְׁנֵיהֶם וְאֶת־כָּל־אֲשֶׁר יַחְדָּו סָבָלוּ</p>

<p>בְּמִלְחֲמוֹת־אָדָם בְּאָדָם וּבְמִשְׁבְּרֵי מַיִם זֵדוֹנִים, –</p>

<p>נִזְכַּר בָּאֵלֶּה וְשָׁפַךְ דִּמְעוֹתָיו הַחַמּוֹת וְנֶאֱנָח.</p>

<p>יֵשׁ אֲשֶׁר שָׁכַב עַל־צִדּוֹ, וְיֵשׁ אֲשֶׁר שָׁכַב אַפָּיִם,  10</p>

<p>וְיֵשׁ שֶׁהִתְפַּרְקֵד אוֹ הָיָה מִתְרוֹמֵם מִיצוּעוֹ וְיוֹרֵד,</p>

<p>יָצָא וְהִתְהַלֵּךְ עַל־חוֹף הַיָּם וּמִתְעַצֵּב אֶל־לִבּוֹ.</p>

<p>עָלָה לוֹ שָׁם גַּם הַשַּׁחַר מוֹפִיעַ עַל־יָם וְעַל־חוֹפָיו.</p>

<p>הָיָה אוֹסֵר לְרִכְבּוֹ אֶת־סוּסָיו מְהִירֵי הַפַּרְסָה</p>

<p>קוֹשֵׁר לוֹ מֵאַחֲרֵי חֵיק־רִכְבּוֹ אֶת־הֶקְטוֹר לְמָשְׁכוֹ, 15</p>

<p>שָׁלשׁ פְּעָמִים סְחָבוֹ מִסָּבִיב לְתֵל בֶּן־מֶנֵּיטְיוֹס.</p>

<p>אַחֲרֵי־כֵן יָשׁוּב לְאָהֳלוֹ וְשָׁם גַּם יִנָּפֵשׁ; אַךְ אוֹתוֹ</p>

<p>יַשְׁלִיךְ מִתְפַּלֵּשׁ בָּאָבָק וְנוֹפֵל אַפָּיִם. וְאַפּוֹלוֹן</p>

<p>סוֹכֵךְ עָלָיו מֵהַשְׁחִית אֶת־בְּשָׂרוֹ, כִּי חָס עַל־הַגֶּבֶר</p>

<p>גַּם לְאַחַר מוֹתוֹ, וְהֶאֱפִיל עָלָיו בְּאֵיגִיס־הַזָּהָב  20</p>

<p>וְלֹא יִשָּׁחֵת הוֹד עוֹרוֹ גַם בְּהִסָּחֲבוֹ סָבִיב.
<br><br />
כָּכָה הִתְעַלֵּל אֲכִילֵס בְּהֶקְטוֹר הַנַּעֲלֶה בְעֶבְרָתוֹ.</p>

<p>נִכְמְרוּ רַחֲמֵי הָאֵלִים כָּל־הַמְאֻשָּׁרִים, כִּי רָאוּ,</p>

<p>עוֹדְדוּ אֶת־מַכֵּה־הָאַרְגּוֹס הַמֵּיטִיב־לְהַשְׁקִיף לְגָנְבוֹ.</p>

<p>וְטוֹב עַל־הָאֵלִים עַל־כֻּלָּם, בִּלְתִּי אִם־הֵרָה הַגְּבִירָה, 25</p>

<p>בִּלְתִּי פּוֹסֵידוֹן הַמּוֹשֵׁל וְהַנַּעֲרָה כְּחֻלַּת־הָעָיִן, –</p>

<p>עוֹדָם עוֹמְדִים בְּקִצְפָּם וְאֵיבָתָם לְאִלְיוֹס הַקְּדוֹשָׁה,</p>

<p>שׂוֹנְאֵי פְּרִיאַמּוֹס וְעַמּוֹ אַךְ בְּחַטַּאת אֲלֶכְּסַנְדֶּר,</p>

<p>אֲשֶׁר הִכְלִים הָאֵלוֹת שֶׁסָּרוּ אֶל־סֻכַּת הַדָּבְרוֹ,</p>

<p>כִּבֵּד עַל־פְּנֵיהֶן הָאַחַת שֶׁשִּׁגְּרָה לוֹ תַאֲוַת־הָאָבְדָן.  30</p>

<p>אַךְ כְּשֶׁהוֹפִיעָה הַצְּפִירָה בַיּוֹם הַשְּׁנֵים־עָשָׂר, וַיְדַבֵּר</p>

<p>פֵיבּוֹס־אַפּוֹלוֹן בְּקֶרֶב הָאֵלִים כָּל־בְּנֵי־הָאַלְמָוֶת:</p>

<p>&quot;קָשִׁים אַתֶּם, הָאֵלִים, אַכְזָרִים! וְהַמְעַט לָכֶם זָבַח</p>

<p>הֶקְטוֹר מִשּׁוֹקֵי פָרִים וְעִזִּים לָרֹב וְחֶלְבֵיהֶן?</p>

<p>עַתָּה מְמָאֲנִים אַתֶּם לְמַלֵּט אַף אֶת־גְּוִיָּתוֹ.    35</p>

<p>לְמַעַן תִּרְאֶנּוּ גַם אִשְׁתּוֹ, גַּם אִמּוֹ גַם יַלְדּוֹ הַקָּטָן,</p>

<p>אָבִיו פְּרִיאַמּוֹס וְכָל־עַמּוֹ, וּמִהֲרוּ הֵמָּה וְשָׂרְפוּ</p>

<p>לוֹ אֶת־הַשְּׂרֵפָה, וְעָשׂוּ לוֹ כָבוֹד בְּמוֹתוֹ וָאֵבֶל.</p>

<p>אַךְ לַאֲכִילֵס־הַמַּשְׁחִית תָּאִירוּ אֶת־פְּנֵיכֶם, הָאֵלִים,</p>

<p>וְלִבּוֹ רֵיק מִכָּל־רַחֲמִים, וְקָשֶׁה וְצֶדֶק לֹא יֵדַע,   40</p>

<p>גֶּבֶר הֲפַכְפַּךְ וְאַכְזָר הַשּׁוֹאֵף לְדָמִים כְּאַרְיֵה</p>

<p>נֶאְזָר בִּגְבוּרָה אֲיֻמָּה וּבְנֶפֶשׁ מְלֵאֲתִי־גַאֲוָה</p>

<p>יֶאֱרֹב לְצֹאנָם שֶׁל־אָדָם לָקַחַת לוֹ טֶרֶף לְשָׂבְעוֹ,</p>

<p>כֵּן גַּם אֲכִילֵס לֹא יָדַע כָּל־רַחֲמִים, וְזָרָה לוֹ בשֶׁת</p>

<p>אֲשֶׁר זוֹ דַרְכָּה לְהַזִּיק אוֹ לְהוֹשִׁיעַ לָאָדָם.     45</p>

<p>יֵשׁ אֲשֶׁר יֹאבַד לָאָדָם אַף אִישׁ יוֹתֵר קָרוֹב וְיָקָר,</p>

<p>אָחִיו בֶּן־אִמּוֹ, כִּי יָמוּת, אוֹ בְנוֹ מִיּוֹצְאֵי חֲלָצָיו,</p>

<p>וְעָמַד מִבִּכְיוֹ גַם הוּא, וְשָׁבַת מִנַּהֲמַת לִבּוֹ,</p>

<p>יַעַן כִּי נָטַע הַגּוֹרָל נֶפֶשׁ סוֹבֶלֶת בָּאָדָם;</p>

<p>אוּלָם זֶה לָקַח אֶת־נַפְשׁוֹ שֶׁל־הֶקְטוֹר הַגֶּבֶר הַנַּעֲלֶה, 50</p>

<p>קְשָׁרוֹ לְרִכְבּוֹ וּסְחָבוֹ מִסָּבִיב לְקֶבֶר־עֲמִיתוֹ,</p>

<p>רֵעוֹ הַיָּקָר לְלִבּוֹ, לֹא לְהוֹעִיל לוֹ אַף לֹא לִתְהִלָּה,</p>

<p>לְמַעַן לֹא יִחַר בּוֹ אַפִּי וְאַפְּכֶם, וְאִם־לִבּוֹ לֵב אַמִּיץ,</p>

<p>כִּי בְּעֶבְרָתוֹ יְחַלֵּל הֶעָפָר הַנֶּעְדָּר־כָּל־רָגֶשׁ&quot;.
<br><br />
חָרָה־בוֹ אַפָּה שֶׁל־הֵרָה לִבְנַת־הַזְּרוֹעוֹת וַתֹּאמֶר:  55</p>

<p>&quot;הֵן כִּדְבָרֶיךָ גַם הָיָה, הוֹי, נוֹשֵׁק־קֶשֶׁת־הַכֶּסֶף,</p>

<p>לוּ כְּכַבֶּדְכֶם אֶת־הֶקְטוֹר תְּכַבְּדוּ גַם אֶת־אֲכִילֵס.</p>

<p>הֶקְטוֹר הֲרֵיהוּ בֶן־תְּמוּתָה וְיָנַק מִשְּׁדֵי אִשָּׁה חָלָב;</p>

<p>אוּלָם אֲכִילֵס – יְלוּד בַּת־הָאֵלִים. וְאָנֹכִי בְעַצְמִי</p>

<p>אוֹתָהּ טִפַּחְתִּי גִדַּלְתִּי לְתִתָּהּ לְאִשָּׁה לְגֶבֶר,    60</p>

<p>לְפֵּלֵס הַגֶּבֶר הַיָּקָר לָאֵלִים, כָּל־בְּנֵי־הָאַלְמָוֶת.</p>

<p>אַתֶּם כֻּלְּכֶם שְׂמַחְתֶּם בְּעֵת חֲתֻנָּתָהּ, וְגַם אַתָּה</p>

<p>שַׂשְׂתָּ מֵעִיר בְּכִנּוֹר, הוֹי, בּוֹגֵד וְרֵעַ לִמְרֵעִים&quot;.
<br><br />
הֵשִׁיב אֲמָרָיו לָהּ זֶבְס הַכּוֹנֵס־עֲנָנִים וַיַּעַן:</p>

<p>&quot;אַל־לָךְ, הֵרָה, תָּרִיבִי בְקִצְפֵּךְ עִם־בְּנֵי־הָאֵלִים! 65</p>

<p>אָכֵן אֵין כְּבוֹדוֹ שֶׁל־זֶה כִּכְבוֹדוֹ שֶׁל־זֶה, אוּלָם הָיָה</p>

<p>הֶקְטוֹר יָקָר לָאֵלִים מִכָּל־אַנְשֵׁי־אִלְיוֹס הַקְּדוֹשָׁה</p>

<p>וְיָקָר גַּם לִי, כִּי לְעוֹלָם לֹא חִסֵּר קָרְבָּנוֹת נֶהְדָּרִים,</p>

<p>הֶעֱלָה שְׁלָמִים וּזְבָחִים, וְלֹא מָנַע מֵהֶם עַל־בָּמוֹתַי</p>

<p>יַיִן וְנִיחוֹחוֹ שֶׁל־דֶּשֶׁן, כִּי זֹאת לָנוּ יָאֶה וְנָאֶה.    70</p>

<p>אֶפֶס לִגְנֹב אֶת־הֶקְטוֹר הַגִּבּוֹר – אִי אֶפְשָׁר הַדָּבָר</p>

<p>אֲשֶׁר יִסָּתֵר מֵעֵינֵי אֲכִילֵס, וְאוֹתָהּ לֹא נָעַשׂ,</p>

<p>יַעַן כִּי אִמּוֹ שָׁם שׁוֹהָה אֶצְלוֹ גַם יוֹמָם גַּם לָיְלָה.</p>

<p>יִקְרָא לִי אַחַד הָאֵלִים הֵנָּה אֶת־תֶּטִּיס וְתָבֹא,</p>

<p>לְמַעַן אִיעַץ לָהּ עֵצָה נְכוֹנָה, וִיקַבֵּל אֲכִילֵס  75</p>

<p>מַתְּנוֹת־פְּרִיאַמּוֹס לְמַעַן יָשִׁיב גְּוִיָּתוֹ שֶׁל־הֶקְטוֹר&quot;.
<br><br />
דִּבֵּר, וְאִירִיס הִתְרוֹמְמָה, הִיא הַמְבַשֶּׂרֶת־הַמְּהִירָה.</p>

<p>בְּאֶמְצַע הַדֶּרֶךְ בֵּין סַמּוֹס וְאִמְבְּרוֹס הַתָּלוּל עַל־סְבִיבָיו</p>

<p>קָפְצָה בַמַּיִם הַכֵּהִים, וַיֶּהֱמוּ גַלֵּי הַמְּצוּלָה.</p>

<p>שָׁקְעָה כִשְׁקֹעַ עוֹפֶרֶת בְּמַיִם אַדִּירִים, בִּמְצוּלָה,  80</p>

<p>קְשׁוּרָה אֶל־קֶרֶן פָּר לִמּוּד עֲרָבָה, אֲשֶׁר יוֹרֶדֶת</p>

<p>מַטָּה, וּמְבִיאָה בִכְנָפָהּ אֲבַדּוֹן לִדְגַת־יָם זוֹלֵלָה.</p>

<p>מָצְאָה אֶת־תֶּטִּיס יוֹשֶׁבֶת בַּמְּעָרָה הַגְּדוֹלָה, וְלָהּ סָבִיב</p>

<p>יֶתֶר אֵלוֹת־הַמָּיִם, וְתֶּטִּיס יוֹשֶׁבֶת בַּתָּוֶךְ,</p>

<p>בּוֹכָה לְגוֹרַל יְחִידָהּ הַתָּמִים, שֶׁנִּגְזְרָה עָלָיו    85</p>

<p>לָמוּת בִּטְרוֹיָה, בָּאָרֶץ הַבְּרוּכָה וְהַרְחֵק מֵאַרְצוֹ.</p>

<p>קָרְבָה אִירִיס מְהִירַת־הָרֶגֶל אֵלֶיהָ וַתַּעַן:</p>

<p>&#8220;קוּמִי, תֶּטִּיס, כִּי קוֹרֵא לָךְ זֶבְס חֲכַם־הַמּוֹעֵצוֹת!&#8221;</p>

<p>עָנְתָה לָהּ תֶּטִּיס הָאֵלָה, לָהּ־רַגְלֵי־הַכֶּסֶף וַתֹּאמֶר:</p>

<p>&quot;לָמָּה זֶּה יִקְרָאֵנִי הָאֵל זֶה הַשַּׂגִיא? יָרֵאתִי    90</p>

<p>לָבֹא אֶל־בְּנֵי־הָאַלְמָוֶת, וְנַפְשִׁי תֶהְגֶּה נְכָאִים.</p>

<p>הִנְנִי הוֹלְכָה, וְלֹא יִפֹּל גַּם דָּבָר מִכָּל־אֲשֶׁר אָמַר&quot;.
<br><br />
כָּכָה סָחָה הַנִּפְלֵאת בִּבְנוֹת כָּל־הָאֵלִים, וַתִּקַּח</p>

<p>שַׂלְמָה כְּחֻלָּה כַּפֶּלֶד, וְאֵין שֵׁנִית מַאֲפִילָה כָמֹהָ.</p>

<p>נֶחְפְּזָה טָסָה; וְאִירִיס הַמְּהִירָה־כָּרוּחַ – לְפָנֶיהָ,  95</p>

<p>וְגַלֵּי הַיַּמִּים נִבְקָעִים לִפְנֵיהֶן מִימִינָן וּשְׂמֹאלָן.</p>

<p>וּכְשֶׁהִגִּיעוּ אֶל־שְׂפַת הַיָּם וַתַּעֲלֶינָה שָׁמַיְמָה,</p>

<p>מָצְאוּ שָׁם אֶת־בֶּן־קְרוֹנוֹס וְאֶת־יֶתֶר הָאֵלִים לוֹ סָבִיב,</p>

<p>יוֹשְׁבִים יַחְדָּו שָׁם כָּל־הַמְאֻשָּׁרִים הַהֹוִים־לָנֶצַח.</p>

<p>יָשְׁבָה גַּם הִיא אֵצֶל זֶבְס, מָקוֹם לָהּ פִּנְּתָה אַתֵּנָה.   100</p>

<p>הֵרָה הִגִּישָׁה כּוֹס זָהָב מְאֹד נֶחְמָד וַתִּתְקַע בְּיָדָה,</p>

<p>דִּבְּרָה בְרָצוֹן וָחֵן, וְתֶּטִּיס שָׁתְתָה וְהֵשִׁיבָה.</p>

<p>נָשָׂא אִמְרָתוֹ וַיַּעַן אֲבִי בְנֵי־הָאָדָם וְהָאֵלִים:</p>

<p>&quot;הִנֵּה בָאת, תֶּטִּיס הָאֵלָה, עֲצוּבָה אֶל־הָאוֹלִימְפּוֹס,</p>

<p>לִבֵּךְ הוֹגֶה נְכָאִים וּמַר־לָךְ –יָדַעְתִּי גַם אָנִי;   105</p>

<p>אוּלָם אָנֹכִי לָךְ אַגִּיד שַׁלָּמָה קְרָאתִיךְ פֹּה הַפָּעַם.</p>

<p>הִנֵּה יָמִים כְּבָר תִּשְׁעָה מְדָנִים בֵּין בְּנֵי־הָאַלְמָוֶת</p>

<p>עַל־שׁוּם הֶקְטוֹר הַמֵּת וַאֲכִילֵס, זֶה מַחֲרִיב־הֶעָרִים.</p>

<p>מְשַׁדְּלִים אֶת מַכֵּה־הָאַרְגּוֹס הַמֵּיטִיב־לְהַשְׁקִיף לְגָנְבוֹ;</p>

<p>אוּלָם אָנֹכִי רְצוֹנִי לְהַנְחִיל הַיְקָר לַאֲכִילֵס,     110</p>

<p>לִשְׁמֹר לִי חֶסֶד וְכָבוֹד בְּלִבֵּךְ כְּאָז וּמִקֶּדֶם.</p>

<p>מַהֲרִי רְדִי אֶל־הַמַּחֲנֶה לְהַגִּיד לִבְנֵךְ אֶת־הַדְּבָרִים:</p>

<p>חָרָה־בוֹ אַף כָּל־הָאֵלִים, וְיוֹתֵר מִכֻּלָּם אָנֹכִי</p>

<p>עָלָיו אֶתְעַבָּר, כִּי לִבּוֹ מִתְהוֹלֵל בִּמְשׁוּבָה וְעֶבְרָה.</p>

<p>עוֹדוֹ מַחֲזִיק אֶת־הֶקְטוֹר עַל־יַד הָאֳנִיּוֹת הַכְּפוּפוֹת.  115</p>

<p>אַךְ אִם־מִפָּנַי הוּא יָרֵא – וְקִבֵּל אֶת־כָּפְרוֹ שֶׁל־הֶקְטוֹר.</p>

<p>הִנְנִי שׁוֹלֵחַ אֶת־אִירִיס אֶל־הֵיכַל פְּרִיאַמּוֹס הַנָּדִיב,</p>

<p>יֵלֵךְ לִפְדּוֹת אֶת־בְּנוֹ אֶל־אֳנִיּוֹת בְּנֵי־הָאֲכַיִּים,</p>

<p>יִשָּׂא הַשַּׁי לַאֲכִילֵס וְאֶשְׁכָּר לְרַכֵּךְ אֶת־לִבּוֹ&quot;.
<br><br />
כָּכָה סָח, וְלֹא סֵרְבָה לוֹ תֶּטִּיס, לָהּ־רַגְלֵי־הַכָּסֶף.  120</p>

<p>נֶחְפְּזָה יָרְדָה מֵרָמוֹת אוֹלִימְפּוֹס וְשִׂיאָיו הָרָמִים,</p>

<p>בָּאָה עַד־אָהֳלֵי בְנָהּ, וְשָׁם מְצָאַתְהוּ, וְהוּא יוֹשֵׁב</p>

<p>נֶאֱנַח מָרָה מֵעָצְבּוֹ, וְסָבִיב לוֹ רֵעָיו־עֲמִיתָיו</p>

<p>טְרוּדִים, מְכִינִים פַּת־שַׁחֲרִית וְשׁוֹקְדִים עֲלֵי עֲבוֹדָתָם,</p>

<p>זָבְחוּ בָאֹהֶל הָאַיִל הַגָּדוֹל וּמְגֻדַּל־הַצֶּמֶר.     125</p>

<p>יָשְׁבָה אִמּוֹ הַגְּבִירָה שָׁם סָמוּךְ לִבְנָהּ, וּבְכַפֶּיהָ</p>

<p>לִטְּפָה רַכּוֹת אֶת־בְּנָהּ, וַתִּשָּׂא אֶת־קוֹלָהּ וַתַּעַן:</p>

<p>&quot;בְּנִי שֶׁאָהַבְתִּי, עַד־מָתַי אַתָּה מִתְאַבֵּל וְנֶאֱנַח</p>

<p>לִהְיוֹת אוֹכֵל לִבֶּךָ, תִּנָּזֵר מִמַּאֲכָל וּמִשְׁתֶּה,</p>

<p>גַּם מִן־הַשֵּׁנָה הַמְּתוּקָה? וְטוֹב אַף לְחַבֵּק חֵיק אִשָּׁה  130</p>

<p>בְּאַהֲבָה, יַעַן לֹא תַרְבֶּה לִי לֶכֶת, הֵן קָרְבוּ יָמֶיךָ,</p>

<p>קְרוֹבִים לְךָ כְּבָר הַמָּוֶת וְהַגְּזֵרָה שַׂגִּיאַת־הַכֹּחַ!</p>

<p>הַסְכֵּת וּשְׁמַע לַאֲמָרַי, כִּי זֶבְס הוּא שְׁלָחַנִי אֵלֶיךָ:</p>

<p>חָרָה־בְךָ אַף הָאֵלִים, וְהוּא הוּא שֶׁהִגְדִּיל עַל־כֻּלָּם;</p>

<p>יָצָא מִלְּפָנָיו הַקֶּצֶף, כִּי לִבְּךָ מִתְהוֹלֵל בִּמְשׁוּבָה;   135</p>

<p>עוֹדְךָ מַחֲזִיק אֶת־הֶקְטוֹר עַל־יַד הָאֳנִיּוֹת הַכְּפוּפוֹת.</p>

<p>עַתָּה הָשִׁיבָה הֶחָלָל וְלָקַחְתָּ אֶת־כֹּפֶר גְּוִיָּתוֹ&quot;.
<br><br />
הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:</p>

<p>&quot;הֵן, כִּדְבָרַיִךְ! הַמֵּבִיא פִּדְיוֹנוֹ יְקַבֵּל גְּוִיָּתוֹ,</p>

<p>אִם־זוֹ עֲצַת הָאוֹלִימְפִּי, וְנַפְשׁוֹ כִי תִבְחַר בָּאֵלֶּה&quot;.  140
<br><br />
כָּכָה נִדְבְּרוּ רַבּוֹת הָאֵם וְהַבֵּן שָׁם בַּמָּקוֹם</p>

<p>אֲשֶׁר בּוֹ חוֹנוֹת הַסְּפִינוֹת, מְשׂוֹחֲחִים בְּאִמְרֵי־הַכָּנָף,</p>

<p>וְזֶבְס בֶּן־קְרוֹנוֹס הוּא שָׁלַח אֶת־אִירִיס אֶל־אִלְיוֹס הַקְּדוֹשָׁה:</p>

<p>&quot;חוּשִׁי, אַתְּ אִירִיס הַמְּהִירָה! עִזְבִי אֶת־מִשְׁכְּנוֹת אוֹלִימְפּוֹס,</p>

<p>בּוֹאִי לְאִלְיוֹס הַקְּדוֹשָׁה לְבַשֵּׂר אֶת־מַלְכָּהּ פְּרִיאַמּוֹס, 145</p>

<p>יֵלֵךְ אֶל־צִי הָאֲכַיִּים וְיִפְדֶּה אֶת־בְּנוֹ אֲשֶׁר אָהֵב.</p>

<p>יִשָּׂא הַשַּׁי לַאֲכִילֵס לְרַכֵּךְ אֶת־לִבּוֹ בְאֶשְׁכָּר,</p>

<p>לְבַדּוֹ יֵלֵךְ, וְאִישׁ מִכָּל־אַנְשֵׁי טְרוֹיָה לֹא־יֵרֵד.</p>

<p>יֶאֱרַח עִמּוֹ אַךְ כָּרוֹז, אִישׁ בָּא בַּיָּמִים, לְמַעַן</p>

<p>יִנְהַג הַפְּרָדִים וְהַקָּרוֹן יְפֵה־הָאוֹפַנִּים, וְהוּא יָבִיא  150</p>

<p>עִירָה אִלְיוֹנָה הֶחָלָל שֶׁהָרַג אֲכִילֵס הַנַּעֲלֶה.</p>

<p>מָוֶת אַל־יִירָא, מִמֶּנּוּ אַל־יֵחַת, וְלִבּוֹ אַל־יִפֹּל,</p>

<p>כִּי אֶת־מְמִיתוֹ שֶׁל־אַרְגּוֹס אֲצַוֶּה עָלָיו לַנְחוֹתוֹ,</p>

<p>וְהוּא יְנַהֲלֶנּוּ עַד־יָבֹא לִפְנֵי אֲכִילֵס הַגִּבּוֹר.</p>

<p>וּכְשֶׁיַּכְנִיסוֹ אֶל־אֹהֶל אֲכִילֵס מְהִיר־הָרַגְלַיִם,  155</p>

<p>לֹא יַהַרְגֶּנּוּ גַם הוּא וְגַם לַעֲמִיתָיו לֹא יַרְשֶׁה,</p>

<p>יַעַן אֵינֶנּוּ אֱוִיל, גַּם פֶּתִי גַּם רָשָׁע אֵינֶנּוּ;</p>

<p>אֶלָּא יְרַחֵם עַל־אִישׁ מִתְחַנֵּן וּמַפִּיל תְּחִנָּתוֹ&quot;.
<br><br />
דִּבֵּר, וַתָּעָף לְבַשֵּׂר אִירִיס הַמְּהִירָה־כָּרוּחַ.</p>

<p>בָּאָה לְהֵיכַל פְּרִיאַמּוֹס, וַתִּמְצָא שָׁם אֵבֶל וָנֶהִי.  160</p>

<p>יָשְׁבוּ מִסָּבִיב לָאָב הַבָּנִים בִּפְנִים הָעֲזָרָה</p>

<p>מְטַנְּפִים בִּגְדֵיהֶם בִּדְמָעוֹת; וְהַיָּשִׁישׁ יוֹשֵׁב בַּתָּוֶךְ</p>

<p>עוֹטֵף בְּשָׂרוֹ בִמְעִילוֹ, וְסָבִיב לוֹ הַרְבֵּה סְחִי דֹמֶן,</p>

<p>מְכַסִּים רֹאשׁוֹ וְעָרְפּוֹ שֶׁל־אוֹתוֹ הַזָּקֵן הַנִּכְאֶה</p>

<p>אֲשֶׁר שָׁפַךְ בְּעַצְמוֹ בְיָדָיו מִתְפַּלֵּשׁ בְּעָפָר.   165</p>

<p>אִשָּׁה אִשָּׁה הֵילִילוּ בָאַרְמוֹן כַּלּוֹתָיו וּבְנוֹתָיו,</p>

<p>זָכְרוּ כָּל־אֵלֶּה שֶׁהָיוּ רַבִּים וְטוֹבִים, וְשָׁכְבוּ</p>

<p>וְרוּחַ אֵין בָּם, כִּי מִיַּד הָאַרְגֵּאִים הַגֵּאִים נִגְזָרוּ.</p>

<p>עָמְדָה לִפְנֵי פְּרִיאַמּוֹס מְבַשַּׂרְתּוֹ שֶׁל־זֶבְס מִדַּבֶּרֶת,</p>

<p>דִּבְּרָה בְּקוֹל דְּמָמָה דַקָּה, וְחִיל אֲחָזָהוּ וּרְעָדָה:  170</p>

<p>&quot;הוֹי, פְּרִיאַמּוֹס בֶּן־דַּרְדַּן, הֵרָגַע וְאַל־יִפֹּל לִבֶּךָ!</p>

<p>יַעַן כִּי בָאתִי אֵלֶיךָ וּבְפִי לֹא רָעָה הַבְּשׂוֹרָה.</p>

<p>טוֹבוֹת אִיעָצְךָ, כִּי מַלְאָךְ שְׁלָחַנִי בֶּן־קְרוֹנוֹס אֵלֶיךָ,</p>

<p>דּוֹאֵג לְךָ, וְאִם־מֵרָחוֹק, כִּי נִכְמְרוּ רַחֲמָיו עָלֶיךָ.</p>

<p>צִוָּה־לְּךָ הָאוֹלִימְפִּי לִפְדּוֹת אֶת־הֶקְטוֹר הַנַּעֲלֶה,  175</p>

<p>לָשֵׂאת הַשַּׁי לַאֲכִילֵס לְרַכֵּךְ אֶת־לִבּוֹ בְאֶשְׁכָּר.</p>

<p>לְבַדְּךָ תֵלֵךְ, וְאִישׁ מִכָּל־אַנְשֵׁי טְרוֹיָה לֹא־יֵרֵד.</p>

<p>יֶאֱרַח עִמְּךָ אַךְ כָּרוֹז, אִישׁ בָּא בַיָּמִים, לְמַעַן</p>

<p>יִנְהַג הַפְּרָדִים וְהַקָּרוֹן יְפֵה־הָאוֹפַנִּים; וְהוּא יָבִיא</p>

<p>עִירָה אִלְיוֹנָה הֶחָלָל שֶׁהָרַג אֲכִילֵס הַנַּעֲלֶה.   180</p>

<p>מָוֶת אַל־תִּירָא, מִמֶּנּוּ אַל־תֵּחַת, וְלִבְּךָ אַל־יִפֹּל.</p>

<p>כִּי אֶת־מְמִיתוֹ שֶׁל־אַרְגּוֹס יְצַוֶּה עָלֶיךָ לַנְחוֹתְךָ,</p>

<p>וְהוּא יְנַהֶלְךָ עַד־תָּבֹא לִפְנֵי אֲכִילֵס הַגִּבּוֹר.</p>

<p>וּכְשֶׁיַּכְנִיסְךָ אֶל־אֹהֶל אֲכִילֵס מְהִיר־הָרַגְלַיִם,</p>

<p>לֹא יַהֲרָגְךָ גַם הוּא וְגַם לַעֲמִיתָיו לֹא יַרְשֶׁה,   185</p>

<p>יַעַן אֵינֶנּוּ אֱוִיל, גַּם פֶּתִי גַּם רָשָׁע אֵינֶנּוּ;</p>

<p>אֶלָּא יְרַחֵם עַל־אִישׁ מִתְחַנֵּן וּמַפִּיל תְּחִנָּתוֹ&quot;.
<br><br />
אִירִיס מְהִירַת־הָרֶגֶל דִּבְּרָה דְבָרֶיהָ וַתָּעַל.</p>
</blockquote>

<blockquote>
<p>צִוָּה לְבָנָיו לֶאֱסֹר הַפְּרָדִים הַקַּלִּים לַקָּרוֹן</p>

<p>יְפֵה־הָאוֹפַנִּים וְלִקְשֹׁר אֵלָיו הַתֵּבָה מִמָּעַל.  190</p>

<p>אוּלָם הוּא נִכְנַס בַּחֶדֶר הַנִּשָּׂא וָרָם וְרֵיחָנִי,</p>

<p>עָשׂוּי לוּחוֹת אֲרָזִים וְהַרְבֵּה גַנְזַכִּים בְּתוֹכוֹ.</p>

<p>קָרָא לְאִשְׁתּוֹ הֵקַבָּה, וַיִּשָּׂא אֶת־קוֹלוֹ וַיְדַבֵּר:</p>

<p>&quot;הוֹי, הָאֻמְלָלָה, מַלְאָךְ בָּא מֵאוֹלִימְפּוֹס, צִיר־זֵאוּס,</p>

<p>צִוָּה־לִּי לֶכֶת לְצִים־הָאֲכַיִּים וְלִפְדּוֹת אֶת־הֶקְטוֹר,  195</p>

<p>לָשֵׂאת הַשַּׁי לַאֲכִילֵס וּלְרַכֵּךְ אֶת־לִבּוֹ בְאֶשְׁכָּר.</p>

<p>אֶפֶס הַגִּידִי לִי אַתְּ, לְבָבֵךְ מַה יֹאמַר לָאֵלֶּה?</p>

<p>כִּי מְאֹד נִכְסְפָה נַפְשִׁי, וְלִבִּי מֵאַנְּסֵנִי לָלֶכֶת</p>

<p>אֶל־הָאֳנִיּוֹת הַקַּלּוֹת וְאֶל־מַחֲנֵה־אֲכַיִּים הַגָּדוֹל&quot;.
<br><br />
כָּכָה דִּבֵּר, וַתִּשָּׂא הָאִשָּׁה אֶת־קוֹלָהּ וַתָּרֶד:  200</p>

<p>&quot;אוֹי לִי! אָן הָלְכָה בִינָתְךָ, עָלֶיהָ תְהִלָּתְךָ לְפָנִים</p>

<p>גַּם בֵּין הַזָּרִים הַבָּאִים גַּם בְּעַמְּךָ שֶׁעָלָיו מָלָכְתָּ?</p>

<p>אֵיכָה תָעִיזָה לָלֶכֶת לְבַדְּךָ אֶל־צִים־הָאֲכַיִּים,</p>

<p>לָבֹא לְעֵינֵי הַגֶּבֶר שֶׁהִכָּה רַבִּים וְטוֹבִים</p>

<p>וְהֵמָּה בָנֶיךָ, וְאָכֵן לְבָבְךָ בְּחֻבְּךָ לֶב־בַּרְזֶל!   205</p>

<p>וְהָיָה אַךְ יַרְגִּישׁ בְּךָ, וְרָאָה בְעֵינָיו פָּנֶיךָ</p>

<p>אוֹתוֹ הַגֶּבֶר הָאַכְזָר אִישׁ־הַבְּלִיַּעַל, וְלֹא יָחוּס,</p>

<p>לֹא יְכַבֶּדְךָ. לָכֵן נִבְכֶּה־לּוֹ הַרְחֵק מִמֶּנּוּ</p>

<p>פֹּה בְאַרְמוֹנֵנוּ, כִּי נִגְזְרָה עָלָיו הַגְּזֵרָה הָרָעָה</p>

<p>יוֹם יְלַדְתִּיהוּ, יוֹם טָוְתָה לוֹ אֶת־פְּתִיל חַיָּיו הַגְּזֵרָה 210</p>

<p>לִהְיוֹת מַאֲכָל לַכְּלָבִים הַזְּרִיזִים וְהַרְחֵק מֵהוֹרָיו,</p>

<p>אֵצֶל הַגֶּבֶר הָאַכְזָר. וְלוּ הָיָה בְיָדִי זֶה כְבֵדוֹ</p>

<p>לְכַרְסֵם, לִבְלֹעַ, אוֹ אָז שִׁלַּמְתִּי לוֹ כָל־אֲשֶׁר עוֹלֵל</p>

<p>לְהֶקְטוֹר לִבְנִי! כִּי לֹא כְהַכּוֹת אֶת־רַךְ הַלֵּבָב הִכָּהוּ;</p>

<p>אֶלָּא בִגְלַל אַנְשֵׁי טְרוֹיָה וְנָשֶׁיהָ יְפוֹת־הַשָּׁדַיִם   215</p>

<p>עָמַד לְפָנָיו וְלֹא חָת, וּמוֹרָא לֹא יָדַע וְלֹא נִמְלָט&quot;.
<br><br />
הֵשִׁיב אֲמָרָיו פְּרִיאַמּוֹס הַיָּשִׁישׁ הַדּוֹמֶה־לָאֵלִים:</p>

<p>&quot;אַל־תַּעַצְרִינִי מִלֶּכֶת, וְאַל־תִּהְיִי לִי אַתְּ בְּאַרְמוֹנִי</p>

<p>צִפּוֹר מְנַבְּאָה־הָרָעוֹת, כִּי לֹא תְפַתִּינִי וְאֶשְׁמָע!</p>

<p>וְאִלּוּ צִוַּנִי אִישׁ אַחֵר הַחַי עַל־אֲדָמוֹת, בֶּן־תְּמוּתָה,  220</p>

<p>רוֹאֵה־עֲתִידוֹת, אוֹ חוֹזֶה, אוֹ מְנַחֵשׁ־בְּקָרְבָּנוֹת אוֹ כֹהֵן,</p>

<p>אָמֹר אָמַרְתִּי מֵפִיחַ הוּא כְזָבִים וְסַרְתִּי מִמֶּנּוּ,</p>

<p>אֲבָל הַפַּעַם שָׁמַעְתִּי קוֹל אֵלָה, רָאִיתִי פָנֶיהָ,</p>

<p>הִנְנִי הוֹלֵךְ, וּדְבָרָהּ לֹא יָשׁוּב רֵיקָם, וְאִם־נִגְזַר</p>

<p>וְאָמוּת בְּצִי־הָאֲכַיִּים הָעוֹטִים־שִׁרְיוֹנוֹת־הַנְּחשֶׁת, 225</p>

<p>הִנְנִי, וְיָחִישׁ אֲכִילֵס לָקַחַת אֶת־נַפְשִׁי, וְאָנֹכִי</p>

<p>לוּ חִבַּקְתִּי אֶת־בְּנִי, וְשָׂבְעָה לָהּ נַפְשִׁי דִמְעוֹתָי&quot;.
<br><br />
דִּבֵּר, וַיָּסַר הַמִּכְסוֹת הַיָּפִים מֵעַל פְּנֵי הַתֵּבוֹת,</p>

<p>הוֹצִיא שְׁתֵּים־עֶשְׂרֵה שְׂמָלוֹת שֶׁל־נָשִׁים כְּלִילוֹת־הַיֹּפִי,</p>

<p>תְּרֵיסַר חֲלִיפוֹת שֶׁל־חֹל וּתְרֵיסַר שְׁטִיחִים כְּמִסְפָּרָם,  230</p>

<p>תְּרֵיסַר מְעִילִים מְאֹד יָפִים וְכֻתָּנוֹת יָפוֹת כְּמִסְפָּרָם.</p>

<p>וְזָהָב עֲשֶׂרֶת הַכִּכָּר מְלֵאִים, כִּי שָׁקַל הַזָּהָב,</p>

<p>אַרְבַּע קְעָרוֹת מַזְהִירוֹת, וּשְׁתַּיִם חֲצוּבוֹת הֲדוּרוֹת,</p>

<p>וְסֵפֶל אֶחָד כְּלִיל־יֹפִי, לוֹ נָתְנוּ מַתָּנָה הַתְּרֵקִים,</p>

<p>אֶשְׁכַּר־הַיְקָר, עֵת הוֹפִיעַ כְּמַלְאָךְ שָׁלוּחַ אֲלֵיהֶם;  235</p>

<p>אֲבָל גַּם עָלָיו לֹא חָס הַיָּשִׁישׁ לְהַשְׁאִירוֹ בַהֵיכָל,</p>

<p>נַפְשׁוֹ כִּי נִכְסְפָה לִפְדּוֹת אֶת־בְּנוֹ אֲשֶׁר אָהֵב. וַיְגָרֶשׁ</p>

<p>כָּל־אַנְשֵׁי טְרוֹיָה מִדְּבִירוֹ בִּדְבָרִים בּוֹטִים וַחֲרָפוֹת:</p>

<p>&quot;סוּרוּ, כָּל־בְּנֵי־הַבְּלִיַּעַל! וְהַמְּעַט מִכֶּם מִסְפֵּד תִּשְׁמָעוּ</p>

<p>אִישׁ אִישׁ בְּבֵיתוֹ, כִּי בָאתֶם, נֶאֱסַפְתֶּם עָלַי לְהַרְעִימֵנִי? 240</p>

<p>וְאוּלַי מְעַט בְּעֵינֵיכֶם, כִּי הֵמִיט עָלַי זֶבְס בֶּן־קְרוֹנוֹס</p>

<p>הֹוָה וְאִבֵּד אֶת־בְּנִי אֶת־הַטּוֹב? וְגַם אַתֶּם תָּבִינוּ,</p>

<p>עַתָּה יוּקַל מְאֹד לָאֲכַיִּים לְהַכּוֹת בְּכֻלְּכֶם,</p>

<p>יַעַן כִּי זֶה מֵת וְאֵינֶנּוּ. הַלְוַאי יָרַדְתִּי שְׁאוֹלָה</p>

<p>טֶרֶם רָאִיתִי בְעֵינַי אָנֹכִי הָעִיר הַהֲפוּכָה,    245</p>

<p>שְׁדוּדָה, נְתוּנָה לָבַז, וְיָרַדְתִּי לְמִשְׁכְּנוֹת הַדֵס!&quot;
<br><br />
סָח, וַיְפִיצֵם כֻּלָּמוֹ בַמַּטֶּה; וְנָפוֹצוּ הַגְּבָרִים</p>

<p>מִפְּנֵי הַזָּקֵן הַזּוֹעֵף, וַיְחָרֶף וַיַּזְעֵק אֶת־בָּנָיו,</p>

<p>וְהֵמָּה הֶלֶּנּוֹס וּפָּרִיס וְאַגַּתּוֹן הָאֱלֹהִי,</p>

<p>פַּמּוֹן, פּוֹלִיטֵס הַקּוֹרֵא־בְחַיִל וְאַנְטִיפוֹנוֹס,  250</p>

<p>הִפּוֹתּוֹאוֹס וְדִיאוֹס הַגִּבּוֹר וְגַם דֵּאִיפוֹבּוֹס,</p>

<p>נָשָׂא הַיָּשִׁישׁ אֶת־קוֹלוֹ וַיְדַבֵּר בְּאָזְנֵי הַתִּשְׁעָה:</p>

<p>&quot;עוּשׁוּ, בָּנִים כֶּחָשִׁים, מְבִישִׁים! הַלְוַאי וְגַם כֻּלְּכֶם</p>

<p>שְׁכַבְתֶּם מֵתִים עַל־יַד הָאֳנִיּוֹת תַּחַת בְּנִי הֶקְטוֹר!</p>

<p>אוֹי לִי לַגֶּבֶר הָאֻמְלָל! בָּנִים גִּדַּלְתִּי בִטְרוֹיָה   255</p>

<p>טוֹבִים מֵרַבִּים, וְאֵינָם; לֹא נִשְׁאַר אַף אֶחָד מֵאֵלֶּה:</p>

<p>מֵסְטוֹר הַדּוֹמֶה־לָאֵלִים, טְרוֹאִילוֹס הַצּוֹהֵל־לְסוּסִים,</p>

<p>וְהֶקְטוֹר, שֶׁכְּאַחַד הָאֵלִים כִּבְּדוּהוּ בְנֵי־אָדָם, וְנִמְשַׁל</p>

<p>יוֹתֵר לִבְנֵי־אֵלִים מֵאֲשֶׁר לְבֶן־אָדָם בֶּן־תְּמוּתָה.</p>

<p>אָרֵס אִבֵּד אֶת־כֻּלָּם; וְנִשְׁאֲרוּ אַךְ הַנִּתְעָבִים,  260</p>

<p>כָּל־הַגַּלְגָּנִים הַכּוֹזְבִים, וְרָאשֵׁי מְחוֹלוֹת־מַחֲנָיִם,</p>

<p>גּוֹנְבֵי הָעִזִּים וְהַטְּלָאִים, מְלַסְטְמֵי עַמֵּי־הָאָרֶץ!</p>

<p>לָמָּה תְפַגְּרוּ וּמָתַי תִּרְתְּמוּ לִי הָעֲגָלָה</p>

<p>לָשִׂים עָלֶיהָ כָל־אֵלֶּה וְאָשִׂים לַדֶּרֶךְ פְּעָמָי?&quot;
<br><br />
כָּכָה דִּבֵּר, וְחַתּוּ מִדִּבְרֵי אֲבִיהֶם הַמְחָרֵף,  265</p>

<p>מִהֲרוּ לְהוֹצִיא אֶת־עֶגְלַת־הַפְּרָדִים יְפַת־הָאוֹפַנִּים,</p>

<p>נָאָה, זֶה עַתָּה עֲשׂוּיָה, וְקָשְׁרוּ עָלֶיהָ הַתֵּבָה.</p>

<p>וְצֶמֶד עֵץ גַּלְמוּשׁ לַפְּרָדִים הֵסִירוּ מִיָּתֵד תְּקוּעָה,</p>

<p>כַּפְתּוֹר לַצֶּמֶד בַּתָּוֶךְ וְטַבָּעוֹת עֲשׂוּיוֹת לְתִפְאָרָה,</p>

<p>וְאִתָּן רְצוּעַת־הַצֶּמֶד תֵּשַׁע הָאַמָּה זֶה אָרְכָּהּ.  270</p>

<p>כִּוְּנוּ יָפֶה הַצֶּמֶד לִיצוּל הָרִתְמָה הַמְהֻקְצָע</p>

<p>סָמוּךְ לַשָּׂפָה הַקִּדְמִית, וַתְּהִי הַטַּבַּעַת עַל־וָוָהּ,</p>

<p>שָׁלשׁ פְּעָמִים גַּם כָּרְכוּ סָבִיב לַכַּפְתּוֹר הָרְצוּעָה.</p>

<p>אַחֲרֵי־כֵן קְשָׁרוּהָ אֲגֻדָּה מִתַּחַת לַיָּצוּל.</p>

<p>מִן־הָאוּלָם הוֹצִיאוּ וְעָרְמוּ עַל־הָעֲגָלָה   275</p>

<p>הַמְהֻקְצַעַת הַכֹּפֶר הֶעָצוּם לְפִדְיוֹן רֹאשׁ הֶקְטוֹר.</p>

<p>אָסְרוּ הַפְּרָדִים מְלֻמְּדֵי־הָעֹל וְאַדִּירֵי־הַפַּרְסָה,</p>

<p>אַנְשֵׁי מִיסְיָה נְתָנוּם, אֶשְׁכַּר־יְקָר, לִפְּרִיאַמּוֹס.</p>

<p>נָהֲגוּ סוּסִים לְצֶמֶד פְּרִיאַמּוֹס, אֲשֶׁר הַיָּשִׁישׁ</p>

<p>בְּעַצְמוֹ גִדְּלָם וְטִפְּחָם עַל־אֵבוּס מְהֻקְצָע לְתִפְאָרָה. 280
<br><br />
אָסְרוּ פְּרִיאַמּוֹס וְהַכָּרוֹז, – הַיְשִׁישִׁים מְבִינֵי־הַטָּעַם –</p>

<p>סוּסֵי הָרֶכֶב לְרִכְבָּם בָּאוּלָם הַבָּנוּי כְּמוֹ רָמִים.</p>

<p>קָרְבָה אֲלֵיהֶם הֵקַבָּה וְנַפְשָׁה הָגְתָה נְכָאִים,</p>

<p>יַיִן מָתוֹק כִּדְבַשׁ בְּכַפָּהּ בִּימִינָהּ אוֹחֶזֶת</p>

<p>בְּסֵפֶל הַזָּהָב לְמַעַן יִסְּכוּ הַנֶּסֶךְ בְּלֶכְתָּם.   285</p>

<p>לִפְנֵי הַסּוּסִים הִתְיַצְּבָה וַתִּשָּׂא אִמְרָתָה וַתַּעַן:</p>

<p>&quot;קַח וְנָסַכְתָּ לְזֶבְס אָבִינוּ וְתִתְפַּלֵּל, כִּי תָשׁוּב</p>

<p>בְּשָׁלוֹם הַבַּיְתָה מִכַּף הַגֶּבֶר הָאָיֹם, אִם־נַפְשְׁךָ</p>

<p>נִכְסְפָה לֶכֶת לַצִּים, וְאָנֹכִי מְאֹד לֹא חָפַצְתִּי.</p>

<p>שְׁפֹךְ תְּפִלָּתְךָ לְבֶן־קְרוֹנוֹס הַלּוּט־בְּעַנְנֵי־חשֶׁךְ, 290</p>

<p>לְזֶבְס שֶׁבְּאִידָה הַמַּשְׁקִיף מִמְּרוֹמָיו עַל־מֶרְחֲבֵי טְרוֹיָה,</p>

<p>וְיִשְׁלַח לְךָ אֶת־הָעַיִט, מַלְאָכוֹ הַמָּהִיר, לְאוֹת לָךְ,</p>

<p>עֵיט־הַשָּׁמַיִם אֲהֵבוֹ, הָאַדִּיר בְּבַעֲלֵי הַכָּנָף,</p>

<p>אוֹת מִימִינֶךָ, לְמַעַן תִּרְאֶנּוּ בְעֵינֶיךָ וְשָׁלִיתָ,</p>

<p>בְּלֶכְתְּךָ אֶל־צִי הַדַּנָּאִים רוֹכְבֵי־הַסּוּסִים הַמְּהִירִים. 295</p>

<p>וְאוּלָם אִם־זֶבְס הַכֹּל־יָכֹל יִמְנַע מִמְּךָ אֶת־מַלְאָכוֹ,</p>

<p>הִנֵּה עֲצָתִי וְזֶה חֶפְצִי אֲשֶׁר אָמַרְתִּי, אַל־תֹּאמַר</p>

<p>לֶכֶת אֶל־צִי הָאַרְגֵּאִים, אַף אִם־נִכְסַפְתָּ לָלֶכֶת&quot;.
<br><br />
הֵשִׁיב אֲמָרָיו פְּרִיאַמּוֹס, הַגֶּבֶר הַדּוֹמֶה־לָאֵלִים:</p>

<p>&quot;אִשְׁתִּי, גַּם אֶשְׁמַע בְּקוֹלֵךְ לַעֲשׂוֹת כְּכָל־אֲשֶׁר תִּיעָצִי! 300</p>

<p>טוֹב מְאֹד לָשֵׂאת כַּפַּיִם לְזֶבְס כִּי הוּא רַחוּם וְחַנּוּן&quot;.
<br><br />
מִלֵּל הַיָּשִׁישׁ וַיְצַו לַשִּׁפְחָה לָצֶקֶת עַל־כַּפָּיו</p>

<p>מַיִם טְהוֹרִים מִכֶּלִי, וַתִּשְׁמַע הַשִּׁפְחָה וַתִּגַּשׁ,</p>

<p>כִּיּוֹר הַמַּיִם וְנַטְלָה אוֹחֶזֶת בְּכַפֶּיהָ הַשְּׁתָּיִם.</p>

<p>נָטַל אֶת־יָדָיו, וַיִּקַּח הַכּוֹס מִיָּדֶיה שֶׁל־אִשְׁתּוֹ.  305</p>

<p>עָמַד בְּאֶמְצַע הֶחָצֵר וַיִּסֹּךְ הַיַּיִן, הִתְפַּלֵּל,</p>

<p>צוֹפֶה וּמַבִּיט שָׁמַיְמָה, וַיִּשָּׂא אֶת־קוֹלוֹ וַיְדַבֵּר:</p>

<p>&quot;זֶבְס אָבִינוּ הַמּוֹשֵׁל בְּאִידָה, הַמְּהֻלָּל וְהָאַדִּיר!</p>

<p>תְּנָה־לִּי וְאֶמְצָא חֵן וְחֶסֶד בְּעֵינֵי אֲכִילֵס!</p>

<p>שְׁלַח לִי הָעַיִט, הַמַּלְאָךְ הַמָּהִיר, וְהָיָה לְאוֹת לִי, 310</p>

<p>עֵיט־הַשָּׁמַיִם אָהַבְתָּ, הָאַדִּיר בְּבַעֲלֵי־הַכָּנָף,</p>

<p>אוֹת זֶה מִימִינִי לְמַעַן אֶרְאֶנּוּ בְעֵינַי וְשָׁלִיתִי,</p>

<p>בְּלֶכְתִּי אֶל־צִי־הַדַּנָּאִים רוֹכְבֵי־הַסּוּסִים הַמְּהִירִים&quot;.
<br><br />
כָּכָה סָח בִּתְפִלָּתוֹ, וַיֵּעָתֵר־לוֹ זֶבְס הַכֹּל־יָכוֹל.</p>

<p>שָׁלַח מִיָּד אֶת־הָעַיִט, הָאַדִּיר בֵּין צִפּוֹר הַכָּנָף,  315</p>

<p>אוֹתוֹ צַיָּד שְחֹר־אֶבְרָה הַנִּקְרָא הַנֶּשֶׁר הַשָּׁחוֹר.</p>

<p>וְאֶבְרוֹת הַנֶּשֶׁר רְחָבוֹת כְּרֹחַב דַּלְתּוֹ שֶׁל־אוּלָם</p>

<p>נִשָּׂא וָרָם, אֲשֶׁר בָּנָה הַגֶּבֶר הֶעָשִׁיר בִּנְכָסִים,</p>

<p>עָשָׂה־לוֹ בְרִיחִים אַדִּירִים, וְהוּא דוֹאֶה מִמַּעַל בַּמָּרוֹם,</p>

<p>נִשָּׂא עַל־פְּנֵי כָל־הָעִיר מִימִינָם; וְהֵמָּה רָאוּהוּ,   320</p>

<p>שָׂשׂוּ עָלָיו, וּבְלִבָּם נֵעוֹרוּ שָׂשׂוֹן וְתִקְוָה.
<br><br />
מִהֵר הַיָּשִׁישׁ וְעָלָה בָרֶכֶב הַמְהֻקְצָע־לְתִפְאָרָה,</p>

<p>נָסַע דֶּרֶךְ הַשַּׁעַר וְהָאוּלָם הַמַּרְעִים־בְּמֶרְחָבָיו.</p>

<p>עָלוּ לְפָנָיו הַפְּרָדִים בַּצָּב עַל־אַרְבַּעַת אוֹפַנָּיו,</p>

<p>נָהַג בָּהֶם אִידַיּוֹס, אִישׁ חַיִל; וְהַסּוּסִים אַחֲרֵיהֶם 325</p>

<p>רָצִים יָפֶה, כִּי דְפָקָם הַיָּשִׁישׁ בְּשׁוֹטוֹ הַמְזָרֵז,</p>

<p>נֶחְפְּזוּ דֶרֶךְ הָעִיר, וְכָל־מֵרֵעֵיהֶם אַחֲרֵיהֶם</p>

<p>בּוֹכִים קוֹל גָּדוֹל, מֵילִילִים, כְּאִלּוּ הוֹלֵךְ הוּא לָמוּת.</p>

<p>אֶפֶס כְּשֶׁעָבְרוּ הָעִיר וְהִגִּיעוּ אֶל־פְּנֵי הָעֲרָבָה,</p>

<p>שָׁבוּ חֲתָנָיו וּבָנָיו אֶל־אִלְיוֹס הָעִיר הַנִּשָּׂאָה.  330</p>

<p>אוּלָם מֵעֵינָיו שֶׁל־זֶבְס לֹא נִסְתְּרוּ אֵלֶּה הָעוֹלִים</p>

<p>בְּדֶרֶךְ הַמִּישׁוֹר, הִתְבּוֹנֵן וּמֵעָיו מֶה הָמוּ לַיָּשִׁישׁ.</p>

<p>דִּבֶּר מִיָּד אֶל־בְּנוֹ, אֶל־הֶרְמֵיאַס וַיִּשָּׂא אִמְרָתוֹ:</p>

<p>&quot;בְּנִי הֶרְמֵיאַס! הֲלֹא זוֹ דַרְכְּךָ אֲשֶׁר אָהַבְתָּ</p>

<p>לִתְרוֹעֵעַ לָאָדָם, תֵּעָתֵר לָהֶם, אִם־רָצִיתָ,  335</p>

<p>מַהֵר וָרֵד אֶל־פְּרִיאַמּוֹס וְאֶל־הָאֳנִיּוֹת הַגְּדוֹלוֹת,</p>

<p>נַהֲגָה אוֹתוֹ, שֶׁלֹּא תְשׁוּרֶנּוּ עֵין־אִישׁ וְלֹא יִרְאֶנּוּ</p>

<p>אִישׁ מִכָּל־הַדַּנָּאִים עַד־בּוֹאוֹ לִפְנֵי בֶן־פֵּלֵס&quot;.
<br><br />
כָּכָה סָח, וְלֹא סֵרַב לוֹ מֵמִית־הָאַרְגּוֹס הַמְבַשֵּׂר.</p>

<p>מִהֵר וְקָשַׁר לְרַגְלָיו סוּלְיוֹתָיו כְּלִילוֹת־הַיֹּפִי,    340</p>

<p>סוּלְיוֹת אַמְבְּרוֹסְיָה וְזָהָב שֶׁיִּשָׂאוּהוּ בִמְעוּפוֹ</p>

<p>עַל־פְּנֵי הַיָּם וְעַל־מֶרְחַב יַבֶּשֶׁת כְּעַל־כַּנְפֵי הָרוּחַ.</p>

<p>לָקַח בְּכַפָּיו הַמַּטֶּה, בּוֹ יִסְגֹּר עַפְעַפֵּי בְנֵי אָדָם,</p>

<p>אֵלֶּה שֶׁיִּרְצֶה, אַף יָעִיף הַשֵּׁנָה מֵעֵינֵי יְשֵׁנִים.</p>

<p>אוֹתוֹ לָקַח וַיָּעָף מְמִיתוֹ הַכַּבִּיר שֶׁל־אַרְגּוֹס.  345</p>

<p>מַהֵר הִגִּיעַ וּבָא עַד־טְרוֹיָה וְעַד־יָם הֶלֵּסְפּוֹנְטוֹס.</p>

<p>הָלַךְ, וְתָאֳרוֹ כְתֹאַר פְּנֵי בֶן־מְלָכִים הָעֶלֶם,</p>

<p>זְקָנוֹ אַךְ הֵחֵל צַמֵּחַ בִּיפִי הָעֲלוּמִים וְעֶדְנָם.
<br><br />
אוּלָם כְּשֶׁעָבְרוּ וְחָלְפוּ צִיּוּנוֹ הַנִּשָּׂא שֶׁל־אִילוֹס,</p>

<p>שָׁמָּה נֶעְצְרוּ וְעָמְדוּ לְהַשְׁקוֹת הַסּוּסִים וְהַפְּרָדִים  350</p>

<p>בְּמֵימֵי הַנַּחַל, כִּי הָיָה הַחשֶׁךְ עַל־פְּנֵי־הָאֲדָמָה.</p>

<p>צָפָה הַכָּרוֹז וְהִרְגִּישׁ בְּהֶרְמֵס הַנִּצָּב בְּקִרְבָתָם,</p>

<p>נָשָׂא אֶת־קוֹלוֹ וַיְדַבֵּר בְּאָזְנֵי פְּרִיאַמּוֹס וַיֹּאמֶר:</p>

<p>&quot;שׁוּרָה, בֶּן־דַּרְדַּן, וּבִין, וְיִהְיוּ פְעָלֵינוּ בְהַשְׂכֵּל!</p>

<p>הִנְנִי רוֹאֶה שָׁם גֶּבֶר, סְבוּרַנִי, כִּי חִישׁ יִקְרָעֵנוּ.  355</p>

<p>הָבָה נָנוּסָה בָרֶכֶב, וְאִם־לֹא נִמָּלֵט נַעְתִּירָה</p>

<p>נְחַבֵּק אֶת־בִּרְכָּיו בִּתְחִנָּה, אוּלַי יְרַחֵם עָלֵינוּ!&quot;
<br><br />
כָּכָה הִבִּיעַ, וְהַיָּשִׁישׁ אָבְדוּ עֶשְׁתּוֹנוֹתָיו מִפַּחַד,</p>

<p>סָמְרוּ כָל־שַׂעֲרוֹתָיו עַל־פְּנֵי כָל־אֲבָרָיו הַגְּמִישִׁים,</p>

<p>עָמַד, הָיָה לְאֶבֶן; וַיִּגַּשׁ אָז נוֹתֵן־הַטּוֹבוֹת,    360</p>

<p>תָּפַס בְּיַד שְׂבַע־הַיָּמִים וַיִּשְׁאָלֵהוּ וַיֹּאמֶר:</p>

<p>&quot;אָבִי, אָנָה־זֶּה תִּנְהַג הַסּוּסִים וְהַפְּרָדִים בַּלַּיְלָה</p>

<p>כֻּלּוֹ אַמְבְּרוֹסְיָה וּבְנֵי־אָדָם אֶת־שְׁנָתָם יִישָׁנוּ?</p>

<p>וְאֵין עָלֶיךָ אֵימַת בְּנֵי־הָאֲכַיִּים הַזֵּדִים,</p>

<p>וְהֵמָּה אוֹיְבֶיךָ בְּנֶפֶשׁ, וּקְרוֹבִים נְחִתִּים בַּשָּׂדֶה?  365</p>

<p>וְאִלּוּ הִרְגִּישׁ בְּךָ אִישׁ בְּלֵיל הָאֲפֵלָה הַמָּהִיר,</p>

<p>וְאַתָּה מוֹבִיל הוֹן רָב, אוֹ אָז מַה יִּיעָצְךָ לִבֶּךָ?</p>

<p>אֵינְךָ צָעִיר לְיָמִים, וְגַם זֶה מְלַוֶּךָ אִישׁ זָקֵן,</p>

<p>לַעֲמֹד בְּפָנָיו שֶׁל־אָדָם, הָעוֹמֵד עָלֶיךָ לְעָלְבֶךָ.</p>

<p>אוּלָם אָנֹכִי לֹא אָרַע לְךָ פֹה וְגַם בַּאֲחֵרִים  370</p>

<p>אֶעְצֹר מִנְּגֹעַ בְּךָ, כִּי לְאָבִי חֲבִיבִי דָּמִיתָ&quot;.
<br><br />
הֵשִׁיב אֲמָרָיו פְּרִיאַמּוֹס, הַיָּשִׁישׁ הַדּוֹמֶה־לָאֵלִים:</p>

<p>&quot;אָכֵן וְאָכֵן, בֵּן יַקִּיר, הֲלֹא כָל־דְּבָרֶיךָ נְכוֹנִים!</p>

<p>אַךְ גַּם עָלַי נָטָה יָדוֹ אַחַד הָאֵלִים לְשָׁמְרִי,</p>

<p>אֲשֶׁר הִקְרָה לְפָנַי כַּיּוֹם בֶּן־לְוָיָה כָּמוֹךָ,  375</p>

<p>בָּא לִתְשׁוּעָתִי, אִישׁ יְפֵה־תֹאַר וּמַרְאֵה כָמוֹךָ,</p>

<p>נָבוֹן וַחֲכַם־לֵב, כִּי בֶן־מְאֻשָּׁרִים הִנֶּךָּ&quot;.
<br><br />
נָשָׂא אֲמָרָיו הַמְּבַשֵׂר מֵמִית־הָאַרְגּוֹס וַיַּעַן:</p>

<p>&quot;אָכֵן הַיָּשִׁישׁ, דִּבַּרְתָּ דְבָרֶיךָ בְטַעַם וָדָעַת!</p>

<p>אֶפֶס הַגִּידָה לִּי עַתָּה וֶאֱמֶת לַאֲמִתָּהּ תַּבִּיעַ:  380</p>

<p>אוֹתָם כָּל־אוֹצְרוֹת הַחֶמְדָּה הַמְשַׁלֵּחַ אַתָּה כֻלָּמוֹ</p>

<p>לְאֶרֶץ אַחֶרֶת וְעַם נֵכָר, וְיִהְיוּ לְךָ אֵלֶּה לִפְלֵיטָה,</p>

<p>וְאוּלַי כֻּלָּם כְּבָר נוֹטְשִׁים אֶת־אִלְיוֹס הַקְּדוֹשָׁה מִפַּחַד</p>

<p>וְאֵימָה, כִּי נָפַל הַטּוֹב וְהַגִּבּוֹר בָּכֶם וְאֵינֶנּוּ,</p>

<p>בִּנְךָ הוּא, אֲשֶׁר לֹא חַת מִפְּנֵי הָאֲכַיִּים בַּקָּטֶל?&quot;  385
<br><br />
הֵשִׁיב אֲמָרָיו פְּרִיאַמּוֹס, הַיָּשִׁישׁ הַדּוֹמֶה־לָאֵלִים:</p>

<p>&quot;מִי אַתָּה, אִישׁ־הַחֲמֻדוֹת, וּמִי אֲבוֹתֶיךָ יְלָדוּךָ?</p>

<p>אֲשֶׁר הֵיטַבְתָּ לְדַבֵּר עַל־מוֹת בְּנִי הָאֻמְלָל בָּאָדָם?&quot;
<br><br />
נָשָׂא אֲמָרָיו הַמְבַשֵּׂר מַכֶּה־הָאַרְגּוֹס וַיַּעַן:</p>

<p>&quot;זָקֵן, הֲלֹא תְנַסֵּנִי וְלִדְרשׁ לְהֶקְטוֹר אָמַרְתָּ?  390</p>

<p>כַּמָה וְכַמָּה פְעָמִים רְאִיתִיו בְּעֵינַי בַּקֶּטֶל,</p>

<p>חוֹנֵן־הַתְּהִלָּה־לַגְּבָרִים, בְּגָרְשׁוֹ אֶת־הָאַרְגֵּאִים</p>

<p>אֶל־הָאֳנִיּוֹת, וּמְזַנֵּב בָּהֶם בַּחֲנִיתוֹ הַחַדָּה.</p>

<p>אָנוּ עָמַדְנוּ מִשְׁתָּאִים, כִּי אָסַר עָלֵינוּ אֲכִילֵס</p>

<p>לָצֵאת בַּקְּרָב וּלְהִלָּחֵם, כִּי חָרָה מְאֹד אַפּוֹ בְּבֶן־אַטְרֵס. 395</p>

<p>נַעַר אֲכִילֵס אָנֹכִי, בַּסְּפִינָה הָאַחַת יָרַדְנוּ,</p>

<p>אִישׁ מִרְמִידוֹנִי אֲנִי, וְאָבִי פּוֹלִיקְטוֹר הַנָּדִיב,</p>

<p>כָּבֵד בִּנְכָסִים וָהוֹן; אַךְ זָקֵן כָּמוֹךָ, שְׂבַע־יָמִים.</p>

<p>בָּנִים שִׁשָּׁה לְאָבִי, וְאָנֹכִי בֵּן שְׁבִיעִי לוֹ; אוּלָם</p>

<p>נָפַל הַגּוֹרָל עָלַי לָרֶדֶת אִלְיוֹנָה בַצָּבָא.    400</p>

<p>יוֹצֵא אָנֹכִי הַשָּׂדֶה מֵאַחַר הַצִּי, כִּי עִם־שַׁחַר</p>

<p>יֵצְאוּ אֲכַיִּים עַלִּיזֵי־הָעַיִן לְהִלָּחֵם בַּבִּירָה,</p>

<p>יַעַן כִּי חָרָה לָהֶם לָשֶׁבֶת בְּטֵלִים; בְּדֵי־עָמָל</p>

<p>עוֹצְרִים מַלְכֵי אֲכַיָּה בְּעַד עַמָּם הַשּׁוֹאֲפִים־קְרָבוֹת&quot;.
<br><br />
הֵשִׁיב אֲמָרָיו פְּרִיאַמּוֹס, הַיָּשִׁישׁ הַדּוֹמֶה־לָאֵלִים: 405</p>

<p>&quot;אָכֵן, אִם־אָמְנָם מִנַּעֲרֵי אֲכִילֵס בֶּן־פֵּלֵס הִנֶּךָּ,</p>

<p>אָנָּא הַגִּידָה דְּבַר אֱמֶת, וְיִהְיוּ דְבָרֶיךָ נְכוֹנִים.</p>

<p>בְּנִי הַאִם מוּטָל עוֹדֶנּוּ לִפְנֵי הַסְּפִינוֹת אוֹ אוּלַי</p>

<p>גְּזָרוֹ אֲכִילֵס לִנְתָחִים וְהִשְׁלִיךְ אוֹתָם לַכְּלָבִים?&quot;
<br><br />
נָשָׂא אֲמָרָיו הַמְּבַשֵּׂר הַמַּכֶּה־אֶת־אַרְגּוֹס וַיְדַבֵּר:  410</p>

<p>&quot;אָמְנָם, הַיָּשִׁישׁ, לֹא הָיָה לְמַאֲכָל לַכְּלָבִים וְלָעָיִט.</p>

<p>עוֹדוֹ מוּטָל כִּהְיוֹתוֹ לִפְנֵי אֳנִיַּת אֲכִילֵס</p>

<p>בֵּין הָאֳהָלִים, כְּבָר עָלְתָה הַצְּפִירָה הַשְּׁתֵּים־עֶשְׂרֵה עָלָיו,</p>

<p>אֶפֶס לֹא שָׁלְטוּ עוֹד בּוֹ הָרָקָב וְהָרִמָּה הַזְּרִיזָה,</p>

<p>הִיא הָאוֹכֶלֶת בְּשַׂר אָדָם, כָּל־נוֹפֵל בִּקְרָב וּמִלְחָמָה.  415</p>

<p>יוֹם יוֹם עִם־שַׁחַר־הַקֹּדֶשׁ גַּם יִסְחָבֶנּוּ אֲכִילֵס</p>

<p>בְּעֶבְרָה סָבִיב לְצִיּוּן פַּטְרוֹקְלוֹס, זֶה רֵעוֹ הַיָּקָר;</p>

<p>אוּלָם לְנַוְּנוֹ לֹא יָכֹל. כִּי תָבֹא –תִּשְׁתָּאֶה גַּם אַתָּה,</p>

<p>אֵיכָה יַרְגִּיעַ, וְהוּא רַעֲנָן וּבְשָׂרוֹ נָקִי מִדָּמִים;</p>

<p>רְבָב אֵין עָלָיו וְאֵין כֶּתֶם, הִגְלִידוּ כָל־פְּצָעָיו הָרַבִּים, 420</p>

<p>אֲשֶׁר עוֹלְלָה הַנְּחשֶׁת, כִּי הִרְבּוּ פְצָעוּהוּ, מְחָצוּהוּ.</p>

<p>כָּכָה דָאֲגוּ הָאֵלִים הַהֹוִים־לָנֶצַח לִבְנֶךָ,</p>

<p>וְאַף־עַל־פִּי שֶׁהוּא מֵת, כִּי הָיָה מְאֹד יָקָר לְלִבָּם&quot;.
<br><br />
כָּכָה מִלֵּל, וַיָּגֶל הַיָּשִׁישׁ, וַיַּעַן וַיֹּאמֶר:</p>

<p>&quot;רְאֵה, בְּנִי, מַה טּוֹב וּמַה יָּפֶה לְהַקְרִיב לִבְנֵי־הָאַלְמָוֶת  425</p>

<p>אֶשְׁכָּר הָרָאוּי לָהֶם! גַּם בְּנִי עוֹדוֹ חַי הֵן לֹא שָׁכַח</p>

<p>לַקְרִיב בַּהֵיכָל לָאֵלִים הַיּוֹשְׁבִים בְּהַר הָאוֹלִימְפּוֹס,</p>

<p>לָכֵן גַּם זָכְרוּ לוֹ זֹאת, וּבְמוֹתוֹ בְּרֹעַ הַגְּזֵרָה!</p>

<p>אַתָּה קַח לְךָ הַסֵּפֶל הַלָּז כְּלִיל־הַיֹּפִי מִמֶּנִּי,</p>

<p>כִּי תְנַהֲלֵנִי לְפַלְּטִי בְעֶזְרַת הָאֵלִים הַטּוֹבִים,  430</p>

<p>עַד־שֶׁאַגִּיעַ עַד־אֹהֶל אֲכִילֵס בֶּן־פֵּלֵס הַגִּבּוֹר&quot;.
<br><br />
נָשָׂא אֲמָרָיו הַמְּבַשֵּׂר הַמַּכֶּה־אֶת־אַרְגּוֹס וַיַּעַן:</p>

<p>&quot;זָקֵן, אַךְ נַסֵּה תְנַסֵּנִי אוֹתִי הַצָּעִיר, לֹא תְפַתֶּה</p>

<p>וְאֶקַּח מִמְּךָ אֶת־הָאֶשְׁכָּר, וְאֶת־פִּיו שֶׁל־אֲכִילֵס לֹא אֶשְׁאַל!</p>

<p>יָרֵא אֲנִי אֶת־הַגֶּבֶר, וְלִבִּי מְאֹד יִפְחַד לְהוֹנוֹת   435</p>

<p>אוֹתוֹ שֶׁמָּא תְּאֻנֶּה לִי אַחֲרֵי־כֵן רָעָה מִמֶּנּוּ.</p>

<p>אוּלָם בְּרָצוֹן הָיִיתִי מְלַוֶּךָ לְאַרְגּוֹס הַגְּדוֹלָה,</p>

<p>דּוֹאֵג לְךָ בָאֳנִיָּה הַמְּהִירָה וְגַם בֶּחָרָבָה,</p>

<p>וְאִישׁ לֹא יַכְלִימְךָ בַּדֶּרֶךְ וְלֹא יִבֶז לְבֶן לִוְיָתֶךָ!&quot;
<br><br />
כָּכָה סָח נוֹתֵן־הַטּוֹבוֹת וַיִּקְפֹּץ לְתוֹךְ הַמֶּרְכָּבָה.  440</p>

<p>תָּפַס בְּחָפְזָה בְיָדָיו אֶת־שׁוֹטוֹ הַנָּאֶה וְהַמּוֹשְׁכוֹת,</p>

<p>נָפַח הַכֹּחַ הַגָּדוֹל בַּפְּרָדִים וּבְצֶמֶד הַסּוּסִים.</p>

<p>וּכְשֶׁהִגִּיעוּ עַד־מִגְדְּלֵי מַחֲנֵה־הַסְּפִינוֹת וְהַתְּעָלָה,</p>

<p>הָיוּ הַשּׁוֹמְרִים עֲדֶנָּה עֲסוּקִים בִּסְעוּדַת הָעָרֶב.</p>

<p>נָסַךְ עֲלֵיהֶם הַמְבַשֵּׂר הַמַּכֶּה־אֶת־אַרְגּוֹס הַשֵּׁנָה, 445</p>

<p>פָּתַח הַשַּׁעַר הַנִּשָּׂא, הִסִּיעַ הַבְּרִיחִים הַגְּדוֹלִים,</p>

<p>הִכְנִיס לְשָׁם אֶת־פְּרִיאַמּוֹס וְאֶת־כָּל־הַמַּתָּנוֹת בַּקָּרוֹן.</p>

<p>הֵמָּה הִגִּיעוּ עַד־אֹהֶל אֲכִילֵס בֶּן־פֵּלֵס הַנִּשָּׂא,</p>

<p>אֲשֶׁר הֵקִימוּ לַמּוֹשֵׁל הַמִּרְמִידוֹנִים, וְהוּא עָשׂוּי</p>

<p>עֲצֵי־הַגֹּפֶר שֶׁנָּסְרוּ, וְאוּלָם מִמַּעַל סְפָנוּהוּ   450</p>

<p>קָנֶה שֶׁרַכָּה נוֹצָתוֹ, שֶׁכָּרְתוּ בַכָּרִים הַלַּחִים,</p>

<p>סָבִיב לָאֹהֶל לוֹ בָנוּ לַמּוֹשֵׁל הֶחָצֵר הַגָּדוֹל</p>

<p>עָשׂוּי בִּיתֵדוֹת צְפוּפוֹת, וְהַבְּרִיחַ הַסּוֹגֵר לַשַּׁעַר</p>

<p>עָשׂוּי עֵץ גֹּפֶר, וּשְׁלשָׁה אֲכַיִּים אַדִּירִים פְּתָחוּהוּ,</p>

<p>הָיוּ שְׁלשָׁה מַבְרִיחִים הַבְּרִיחַ הָאַדִּיר בַּשָּׁעַר;  455</p>

<p>אוּלָם אֲכִילֵס בְּגַפּוֹ הִבְרִיחַ הַסּוֹגֵר הַגָּדוֹל.</p>

<p>פָּתַח הֶרְמֵיאַס, הוּא נוֹתֵן־הַטּוֹבוֹת, הַשַּׁעַר לַזָּקֵן,</p>

<p>הִכְנִיס אֶת־אֶשְׁכַּר־הַיְקָר בִּשְׁבִיל בְּנוֹ הַמָּהִיר שֶׁל־פֵּלֵס,</p>

<p>קָפַץ מֵעַל הַמֶּרְכָּבָה לָאָרֶץ, וַיִּשָּׂא אֲמָרָיו:</p>

<p>&quot;אֲבָל, הַזָּקֵן, אָנֹכִי בֶּן־אֵל בֶּן־אַלְמָוֶת –הֶרְמֵיאַס!  460</p>

<p>אָבִי הוּא שְׁלָחַנִי לְלַוּוֹת אוֹתְךָ בַדֶּרֶךְ,</p>

<p>אֶפֶס עַתָּה אָשׁוּבָה אֲנִי עַל־עֲקֵבַי, וּבְטֶרֶם</p>

<p>רָאוּ עֵינֵי אֲכִילֵס, כִּי אָכֵן לֹא נָאֶה וְלֹא יָאֶה</p>

<p>אֲשֶׁר יִקְרַב אֵל נִצְחִי לְבֶן־תְּמוּתָה בִידִידוּת וְלֹא קוֹרָא.</p>

<p>אַתָּה הִכָּנֵס וְחַבֵּק בִּתְחִנָּה אֶת־בִּרְכֵּי בֶן־פֵּלֵס,  465</p>

<p>אַף הַשְׁבִּיעֵהוּ בְאָבִיו וּבְאִמּוֹ יְפַת־הַמַּחְלָפוֹת</p>

<p>גַּם בִּבְנוֹ בִּיחִידוֹ לְרַכֵּךְ אֶת־לִבּוֹ הַקָּשֶׁה!&quot;
<br><br />
דִּבֵּר הֶרְמֵס, וַיָּעָף עַל־רֹאשׁ הָאוֹלִימְפּוֹס הַנִּשָּׂא.</p>

<p>אוּלָם פְּרִיאַמּוֹס הוּא קָפַץ מֵעַל הַמֶּרְכָּבָה לָאָרֶץ,</p>

<p>עָזַב שָׁם אֶת־אִידַיּוֹס הַכָּרוֹז עַל־עָמְדוֹ, וְהוּא נִשְׁאַר 470</p>

<p>לִשְׁמֹר הַסּוּסִים וְהַפְּרָדִים, וְהַזָּקֵן הוּא נִכְנַס בָּאֹהֶל,</p>

<p>אֲשֶׁר בּוֹ יָשַׁב אֲכִילֵס הֶחָבִיב עַל־זֵאוּס וְשָׁמָּה</p>

<p>מְצָאוֹ, וְרֵעָיו עֲמִיתָיו יוֹשְׁבִים רְחוֹקִים; אַךְ שְׁנַיִם,</p>

<p>אַבְטוֹמֶדּוֹן הַגִּבּוֹר וְאַלְקִימוֹס מִזַּרְעוֹ שֶׁל־אָרֵס,</p>

<p>שֵׁרְתוּ אוֹתוֹ בְיַחַד, כִּי עַתָּה אַךְ שָׁבַת מִלִּסְעֹד  475</p>

<p>לִבּוֹ בְמַאֲכָל וּמִשְׁתֶּה, וְהַשֻׁלְחָן עוֹד עָרוּךְ לְפָנָיו.</p>

<p>נִכְנַס פְּרִיאַמּוֹס הַגָּדוֹל, וְאִישׁ לֹא רָאָהוּ, וַיִּגַּשׁ,</p>

<p>תָּפַס בְּיָדָיו אֶת־בִּרְכֵּי אֲכִילֵס וַיִּשַּׁק אֶת־כַּפָּיו,</p>

<p>כַּפּוֹת אֲיֻמּוֹת, קַטְלָנִיּוֹת, שֶׁהָרְגוּ כַמָּה־מִבָּנָיו!</p>

<p>כְּאוֹתוֹ הַגֶּבֶר הַכָּבֵד־בַּפֶּשַׁע, שֶׁהָרַג בְּאַרְצוֹ  480</p>

<p>אָדָם וְנִמְלַט עַל־נַפְשׁוֹ אֶל־אֶרֶץ נָכְרִיָּה וְגוֹי אַחֵר,</p>

<p>וְנִכְנַס לְבֵיתוֹ שֶׁל־עָשִׁיר, וְהַכֹּל מִשְׁתָּאִים מַבִּיטִים, –</p>

<p>כָּכָה הִשְׁתָּאָה אֲכִילֵס לְמַרְאֵה פְּרִיאַמּוֹס הַנַּעֲלֶה,</p>

<p>גַּם הָאֲחֵרִים תָּמָהוּ, הִתְבּוֹנְנוּ אִישׁ בִּפְנֵי רֵעוֹ.</p>

<p>נָשָׂא אֲמָרָיו פְּרִיאַמּוֹס מִתְחַנֵּן וַיְדַבֵּר וַיֹּאמֶר:  485</p>

<p>&quot;זְכָר־נָא,אֲכִילֵס הַנִּמְשָׁל־לָאֵלִים, אָבִיךָ חֲבִיבְךָ,</p>

<p>זָקֵן שְׂבַע־יָמִים כָּמוֹנִי עַל־מִפְתַּן הַזִּקְנָה הַנּוּגָה!</p>

<p>וְאוּלַי יָצֵרוּ לוֹ גוֹיִים הֲמוֹנִים הַשּׁוֹכְנִים מִסָּבִיב,</p>

<p>וְאֵין לוֹ אִישׁ אֲשֶׁר יָסִיר מִמֶּנּוּ הַשֹּׁד וְהַשָּׁבֶר;</p>

<p>אוּלָם מִדֵּי אֲשֶׁר יִשְׁמַע כִּי אַתָּה בַחַיִּים הֵן יָשִׂישׂ,  490</p>

<p>לִבּוֹ בוֹ יָגִיל, בְּתִקְוָה יְחַכֶּה לְךָ כָּל־הַיָּמִים</p>

<p>לִרְאוֹת אֶת־בְּנוֹ אֲשֶׁר אָהֵב בְּשׁוּבוֹ מִטְּרוֹיָה הַבָּיְתָה.</p>

<p>אֶפֶס אָנֹכִי הָאֻמְלָל, כִּי בָנִים יָלַדְתִּי בְּאֶרֶץ</p>

<p>טְרוֹיָה הָרְחָבָה, וְהֵם הַגִּבּוֹרִים, וְלֹא נוֹתַר אַף אֶחָד!</p>

<p>הָיוּ לִי בָנִים חֲמִשִּׁים עַד־בָּאוּ פֹה הָאֲכַיִּים,    495</p>

<p>תִּשְׁעָה־עָשָׂר מֵהֶם מִבֶּטֶן אֵם אַחַת נוֹלָדוּ,</p>

<p>וְיֶתֶר בָּנַי לִי יָלְדוּ פִּלַּגְשַׁי אֲשֶׁר בַּהֵיכָל.</p>

<p>אָרֵס הָאַכְזָר שִׁבֵּר בִּרְכֵּיהֶם שֶׁל־רַבִּים, הִתִּירָן;</p>

<p>נִשְׁאַר הָאֶחָד, הַטּוֹב, הוּא שׁוֹמֵר הַבִּירָה וּמְתִים בָּהּ,</p>

<p>הֶקְטוֹר, וְאוֹתוֹ הָרַגְתָּ זֶה־עַתָּה עֵת הֵגֵן עַל־אַרְצוֹ.   500</p>

<p>הִנֵּה בִגְלָלוֹ גַם בָּאתִי עַתָּה אֶל־צִי הָאֲכַיִּים</p>

<p>לִפְדּוֹת אוֹתוֹ מִמֶּךָּ, הֵבֵאתִי הַכֹּפֶר הֶעָצוּם.</p>

<p>הוֹי, אֲכִילֵס, יְרָא אֶת־הָאֵלִים, רַחֲמֵנִי!</p>

<p>זְכֹר אֶת־אָבִיךָ יְלָדְךָ, כִּי אֻמְלָל אָנֹכִי מִמֶּנּוּ,</p>

<p>אִישׁ עַל־אֲדָמוֹת לֹא סָבַל אֶת־אֲשֶׁר סָבַלְתִּי אָנֹכִי: 505</p>

<p>נָשֹׁק נָשַׁקְתִּי בְּפִי כַּפָּיִם שֶׁהָרְגוּ אֶת־בָּנָי!&quot;
<br><br />
כָּכָה דִּבֵּר, וַיָּעַר בְּלִבּוֹ גַּעְגּוּעִים עַל־אָבִיו;</p>

<p>תָּפַס בְּכַף־יַד הַזָּקֵן וְרַכּוֹת דְּחָפוֹ מִמֶּנּוּ.</p>

<p>נִזְכְּרוּ שְׁנֵיהֶם: הַלָּז בְּהֶקְטוֹר הַהוֹרֵג־בַּגְּבָרִים,</p>

<p>נָשָׂא אֶת־קוֹלוֹ וַיֵּבְךְּ וְקָרַס אֶל־רַגְלֵי אֲכִילֵס;    510</p>

<p>בָּכָה אֲכִילֵס לְאָבִיו וּלְרֵעוֹ פַּטְרוֹקְלוֹס חֲלִיפוֹת.</p>

<p>עָנָה הַבַּיִת הַגָּדוֹל לְקוֹל יִלְלָתָם וְאַנְחָתָם.</p>

<p>אוּלָם כְּשֶׁשָּׂבַע אֲכִילֵס הַגֶּבֶר הַנַּעֲלֶה הַבְּכִיָּה,</p>

<p>וְנָסוּ הַיְגוֹנִים מִלִּבּוֹ, וְהִרְפָּה מִמֶּנּוּ מְרִי עָצְבּוֹ,</p>

<p>מִהֵר קָפַץ מִכִּסְאוֹ וַיָּרֶם בְּיָדָיו הַזָּקֵן,    515</p>

<p>רַחֲמָיו כִּי נִכְמְרוּ עַל־רֹאשׁוֹ הַשָּׂב וְעַל־שֵׂיבַת זְקָנוֹ.</p>

<p>נָשָׂא אֶת־קוֹלוֹ וַיְדַבֵּר אֶת־אִמְרוֹת־הַכָּנָף, וַיֹּאמֶר:</p>

<p>&quot;אוֹיָה, הָאֻמְלָל, כִּי רַבּוֹת שָׂבְעָה לָהּ נַפְשְׁךָ תְלָאוֹת!</p>

<p>אֵיכָה הֵעַזְתָּ לְבַדְּךָ לָלֶכֶת אֶל־צִי הָאֲכַיִּים,</p>

<p>אַף לְהֵרָאוֹת לְעֵינֵי הַגֶּבֶר שֶׁהִכָּה בָנֶיךָ,    520</p>

<p>רַבִּים וְטוֹבִים גִּבּוֹרִים? כִּי אָכֵן זֶה לִבְּךָ לֶב־בַּרְזֶל!</p>

<p>אֲבָל, שְׁבָה לְךָ פֹה עַל־הַכִּסֵּא, וְיַרְגִּיעַ הַצַּעַר,</p>

<p>יָנַח לוֹ בְנַפְשֵׁנוּ, וְאִם־גַּם מְאֹד יִדְאַב לִבֵּנוּ.</p>

<p>גַּם הַצַּעַר וְהַיְלָלָה לֹא לְעֵזֶר לְאִישׁ, לֹא לְהוֹעִיל!</p>

<p>יַעַן כֵּן גָּזְרוּ הָאֵלִים עַל־שֵׁבֶט הָאָדָם הָאֻמְלָל   525</p>

<p>לִחְיוֹת בְּצַעַר וִיגוֹנִים; אַךְ הֵמָּה הֵם זָר לָהֶם צָעַר.</p>

<p>שְׁנַיִם כֵּלִים נִצָּבִים עַל־רִצְפַּת הֵיכָלוֹ שֶׁל־זֵאוּס:</p>

<p>אֶחָד מָלֵא הַטּוֹב, הַשֵּׁנִי –אוֹצַר הָרָעוֹת.</p>

<p>אִישׁ, אֲשֶׁר יִתֵּן לוֹ זֶבְס הַמַּרְעִים־רְעָמִים בִּמְעֹרָב,</p>

<p>חֶלְקוֹ לִרְאוֹת בַּטּוֹב וְלִרְאוֹת בָּרָע לְסֵרוּגִין.    530</p>

<p>אוּלָם אִם־יִתֵּן אַךְ רַע לוֹ, הֲלֹא יֶהְדֳּפֵהוּ לִכְלִמּוֹת,</p>

<p>רָעָב וְשֹׁד יִמְצָאוּהוּ עַל־מֶרְחַב כָּל־אַדְמַת־הַקֹּדֶשׁ,</p>

<p>יָנוּד הַגֶּבֶר וְהוּא שָׂנוּא בְעֵינֵי הָאֵלִים וְהָאָדָם.</p>

<p>כָּכָה חָנְנוּ הָאֵלִים אֶת־פֵּלֵס מַתָּנוֹת יְקָרוֹת</p>

<p>לְמִן־יוֹם הִוָּלְדוֹ, בֵּרְכוּהוּ מִכָּל־בְּנֵי־אָדָם בָּאָרֶץ  535</p>

<p>גַּם בְּהוֹן גַּם בְּעשֶׁר, וַיִּמְלֹךְ עַל־הַמִּרְמִידוֹנִים,</p>

<p>וְאִם־כִּי בֶן־תְּמוּתָה הִנֵּהוּ, לוֹ נָתְנוּ לְאִשָּׁה בַת־אֵלִים.</p>

<p>אוּלָם גַּם לוֹ מִנּוּ רָעוֹת מֵאֵת אֱלֹהִים, כִּי בַהֵיכָל</p>

<p>בָּנִים אֵין לוֹ אֲשֶׁר הֵמָּה יִמְשְׁלוּ תַחְתָּיו בְּעַמּוֹ,</p>

<p>בִּלְתִּי הָאֶחָד, וְגַם הוּא הֲלֹא אַךְ קְצַר־יָמִים, וְאֵינֶנִּי 540</p>

<p>דּוֹאֵג לְאָבִי הַזָּקֵן, כִּי הַרְחֵק מְאֹד מִמּוֹלַדְתִּי</p>

<p>אֵשֵׁב בִּטְרוֹיָה לִמְגִנַּת לִבְּךָ וְלֵב כָּל־בָּנֶיךָ.</p>

<p>גַּם עַל־אוֹדוֹתְךָ, הַזָּקֵן, שָׁמַעְנוּ, שֶׁלְּפָנִים אֻשַּׁרְתָּ;</p>

<p>כִּי מֵאִי־לֶסְבּוֹס מִכָּאן, אִי אִוָּה לְמוֹשָׁב לוֹ מַקַּר,</p>

<p>וְעַד־גְּבוּלוֹת־פְרִיגְיָה מִכָּאן וְיָם־הֶלֵּסְפּוֹנְט אֵין־לוֹ־שִׁעוּר 545</p>

<p>הֵן הִתְנוֹסַסְתָּ, הַזָּקֵן, בְּשֶׁפַע נְכָסִים וּבָנִים;</p>

<p>אֶפֶס צָרָה הֵמִיטוּ עָלֶיךָ הַיּוֹשְׁבִים בַּמְּרוֹמִים,</p>

<p>רַעַם מִלְחָמוֹת וְהֶרֶג בָּאָדָם סְבִיב עִירְךָ לֹא יֶחְדָּל.</p>

<p>סְבֹל לְךָ אֵלֶּה וְשָׂא, וְאַל־נָא אֶל־לִבְּךָ תִּתְעַצֵּב!</p>

<p>כִּי לֹא לְהוֹעִיל לְךָ, וְאִם־תֶּאֱבַל לְבִנְךָ וְתִבְכֶּה,   550</p>

<p>לֹא תְעִירֶנּוּ מִשְּׁנָתוֹ, אַךְ תָּעִיר לְךָ הֹוָה עַל־הֹוָה!&quot;
<br><br />
הֵשִׁיב אֲמָרָיו פְּרִיאַמּוֹס, הַיָּשִׁישׁ הַדּוֹמֶה־לָאֵלִים:</p>

<p>&quot;אֲבָל חֲדַל לְךָ, זְרַע זֵאוּס, וְאַל־תּוֹשִׁיבֵנִי עַל־כִּסֵּא,</p>

<p>וְהֶקְטוֹר מוּטָל עוֹדֶנּוּ בֵּין הָאֳהָלִים וְלֹא־נִקְבַּר,</p>

<p>חִישׁ הֲשִׁיבֵהוּ, וְאֶרְאֶנּוּ בְעֵינַי, וְקַח אֶת־הַכֹּפֶר   555</p>

<p>אֶשְׁכַּר־הַיְקָר לְךָ הֵבֵאתִי, וְתֵהָנֶה מִמֶּנּוּ בִשְׂמָחוֹת!</p>

<p>שׁוּבָה בְשָׁלוֹם לְאֶרֶץ מוֹלַדְתֶּךָ, כִּי נְתַתָּנִי</p>

<p>לִרְאוֹת בְּאוֹר חַיִּים כִּי יָהֵל אַחֲרֵי רְאוֹתִי פָנֶיךָ&quot;.</p>

<p>זְעוּמוֹת בּוֹ הִבִּיט אֲכִילֵס מְהִיר־הָרַגְלַיִם וַיַּעַן:</p>

<p>&quot;אַל־תַּקְנִיטֵנִי, הַזָּקֵן! וּבְלִבִּי אֲנִי כְּבָר אָמַרְתִּי 560</p>

<p>לְהָשִׁיב גְּוִיָּתוֹ שֶׁל־הֶקְטוֹר, כִּי שָׁלַח אֵלַי זֶבְס מַלְאָכוֹ,</p>

<p>אִמִּי אֲשֶׁר יְלָדָתְנִי, הִיא בַּת־זְקַן־הַיַּמִּים הַיָּשִׁישׁ.</p>

<p>אוּלָם גַּם זֹאת הֵן תִּכַּנְתִּי בְלִבִּי, וְאַל־תַּסְתֵּר, פְּרִיאַמּוֹס:</p>

<p>אַחַד הָאֵלִים הוֹבִילְךָ אֶל־צִי־הָאֲכַיִּים הַמָּהִיר,</p>

<p>יַעַן אֵין אִישׁ בִּבְנֵי־תְמוּתָה שֶׁיָּהִין יִכָּנֵס לַמַּחֲנֶה,  565</p>

<p>וְאִם־בַּעֲלוּמָיו, וְנִסְתַּר מֵעֵינֵי הַשּׁוֹמְרִים, וּבְנָקֵל</p>

<p>יִפְתַּח אֶת־בְּרִיחַ הַשַּׁעַר הָאַדִּיר הַסּוֹגֵר עָלֵינוּ.</p>

<p>לָכֵן אַל־תּוֹסֵף לְעוֹרֵר אֶת־לִבִּי לִיגוֹנִים וָעֶצֶב,</p>

<p>לְמַעַן לֹא אָרַע לְךָ, הוֹי, זָקֵן, בְּאָהֳלִי, וְאִם־בָּאתָ</p>

<p>לְבַקֵּשׁ בִּתְפִלָּה וּתְחִנָּה, וְחָטָאתִי לְזֵאוּס וּבְרִיתוֹ&quot;.   570
<br><br />
כָּכָה דִּבֵּר, וַיִּשְׁמַע בְּקוֹלוֹ הַזָּקֵן כִּי נִבְהָל.</p>

<p>אוּלָם בֶּן־פֵּלֵס הִזְדָּרֵז וַיִּקְפֹּץ כְּלָבִיא מִפִּתְחוֹ,</p>

<p>אַךְ לֹא לְבַדּוֹ, כִּי שְׁנַיִם לוֹ אָרְחוּ מְשָׁרְתָיו־עֲמִיתָיו:</p>

<p>וְהֵם אַבְטוֹמֶדּוֹן וְאַלְקִימוֹס, כִּי אוֹתָם אָהַב אֲכִילֵס</p>

<p>יוֹתֵר מִכָּל־מֵרֵעָיו, מִיּוֹם אֲשֶׁר מֵת בּוֹ פַּטְרוֹקְלוֹס. 575</p>

<p>מִהֲרוּ פִּתְּחוּ מִתַּחַת לַצֶּמֶד הַפְּרָדִים וְהַסּוּסִים,</p>

<p>אַף הִכְנִיסוּ בָאֹהֶל כָּרוֹזוֹ שֶׁל־אוֹתוֹ הַזָּקֵן,</p>

<p>וַיּוֹשִׁיבוּהוּ עַל־כִּסֵּא; וְהֵם פָּרְקוּ מֵעַל־הָעֲגָלָה</p>

<p>יְפַת־הָאוֹפַנִּים הַכֹּפֶר הֶעָצוּם לְפִדְיוֹן רֹאשׁ הֶקְטוֹר.</p>

<p>עָזְבוּ אַךְ שְׁנַיִם מְעִילִים וְאַחַת כֻּתֹּנֶת יְפַת־אֶרֶג    580</p>

<p>לַעֲטֹף בָּהּ אֶת־הֶחָלָל עַד שֶׁנְּשָׂאוּהוּ הַבָּיְתָה.</p>

<p>קָרָא לַשְּׁפָחוֹת וַיְצַוֵּן לְרָחֳצוֹ וּלְסוּכוֹ בְשֶׁמֶן</p>

<p>הַרְחֵק מִשָּׁם, וְלֹא יִרְאֶה פְּרִיאַמּוֹס אֶת־בְּנוֹ אֲשֶׁר אָהָב,</p>

<p>וְיִחַר אַף אוֹתוֹ הַזָּקֵן, כִּי בְלִבּוֹ יִתְעַצֵּב וְיִתְעוֹרֵר</p>

<p>לְמַרְאֵה הַבֵּן וְלֹא יָעִיר בָּזֶה לֵב אֲכִילֵס לְזָעַם,  585</p>

<p>לָקוּם עָלָיו לְהָרְגוֹ, וְיֶחֱטָא לָאֵלִים וּבְרִיתָם.</p>

<p>רַחֲצוּ אוֹתוֹ הַשְּׁפָחוֹת וְסָכוּ בְשָׂרוֹ בְשָׁמֶן,</p>

<p>עָטֹה עָטוּהוּ הַמְּעִילִים וַיַּלְבִּישׁוּהוּ כֻתֹּנֶת.</p>

<p>אָז הֱרִימָהוּ אֲכִילֵס בְּעַצְמוֹ לְשִׂימוֹ בַמִּטָּה.</p>

<p>רֵעָיו הֵם עֲזָרוּהוּ לְשֵׂאתוֹ בַּקָּרוֹן הַנָּאוֶה.  590</p>

<p>נֶאֱנַח מָרָה אֲכִילֵס וַיִּקְרָא לְרֵעוֹ עֲמִיתוֹ:</p>

<p>&quot;אָנָּא, פַּטְרוֹקְלוֹס, אַל־תִּקְצֹף עָלַי, וְאִם־תִּשְׁמַע בְּהַדֵס,</p>

<p>כִּי הֲשִׁיבוֹתִי גְּוִיָּתוֹ שֶׁל־הֶקְטוֹר הַנִּפְלָא לְאָבִיו</p>

<p>אֲשֶׁר אֲהֵבוֹ, וּבְיַעַן קִבַּלְתִּי גַם כֹּפֶר לֹא־מִצְעָר;</p>

<p>חֵלֶק מִמֶּנּוּ גַם לְךָ הֵן אָצֹל אָצַלְתִּי כָּרָאוּי&quot;.   595
<br><br />
מִלֵּל אֲכִילֵס הַגֶּבֶר הַנַּעֲלֶה וַיָּשָׁב לְאָהֳלוֹ.</p>

<p>יָשַׁב שֵׁנִית עַל־כִּסְאוֹ, זֶה כִסֵּא מוֹשָׁבוֹ כְּלִיל־יֹפִי,</p>

<p>אֵצֶל הַכֹּתֶל הָאַחֵר, וַיְדַבֵּר בְּאָזְנֵי פְּרִיאַמּוֹס:</p>

<p>&quot;הִנֵּה בִנְךָ לְךָ הוּשָׁב, כַּאֲשֶׁר אָמַרְתָּ, הַזָּקֵן,</p>

<p>שׁוֹכֵב בַּמִּטָּה, וּמָחָר אַךְ תּוֹפַע הַצְּפִירָה בְשׁוּבְךָ   600</p>

<p>רָאֹה תִרְאֶנּוּ גַם אַתָּה; אַךְ עַתָּה נְהַרְהֵר בַּסְּעוּדָה.</p>

<p>הֵן גַּם נִיאוֹבָּה יְפַת־הַמַּחְלָפוֹת לֹא שָׁכְחָה לֶאֱכֹל,</p>

<p>וְהָיוּ לָהּ שְׁנֵים־עָשָׂר בָּנִים, וּמֵתוּ לָהּ יַחְדָּו בַּהֵיכָל,</p>

<p>שֵׁשׁ בְּנוֹתֶיהָ וְשֵׁשֶׁת בָּנֶיהָ בְעֶצֶם עֲלוּמִים.</p>

<p>אוֹתָם הָרַג אַפּוֹלוֹן בְּקֶשֶׁת־הַכֶּסֶף, כִּי זָעַם   605</p>

<p>אֶת־נִיאוֹבָּה, וְאוֹתָן – אַרְטֶמִּיס הַשָּׂשָׂה־לְחִצִּים,</p>

<p>יַעַן כִּי דִמְּתָה אֶת־עַצְמָהּ לְלֵטוֹ יְפַת־הַלְּחָיָיִם,</p>

<p>לֵאמֹר: אַךְ שְׁנַיִם יֻלְּדוּ לָאֵלָה, וְהִיא יָלְדָה רַבִּים;</p>

<p>אוּלָם אִם־אַךְ שְׁנַיִם הָיוּ – הִשְׁמִידוּ אֵלֶּה אֶת־כֻּלָּם.</p>

<p>תִּשְׁעָה יָמִים הִתְבּוֹסְסוּ בִדְמֵיהֶם, וְאֵין אִישׁ מְקַבְּרָם, 610</p>

<p>יַעַן כִּי הָפַךְ בֶּן־קְרוֹנוֹס אֶת־כָּל־הָעֲמָמִים לְאָבֶן;</p>

<p>אַךְ בָּעֲשִׂירִי קְבָרוּם הָאֵלִים הַשּׁוֹכְנִים בַּשְּׁחָקִים.</p>

<p>וְזָכְרָה נִיאוֹבָּה גַּם לְאָכְלָה, כִּי עָיְפָה מִשְּׁפֹךְ דִּמְעוֹתֶיהָ.</p>

<p>עַתָּה עַל־אַחַד הַסְּלָעִים הָעוֹמְדִים לְבָדָד בֶּהָרִים</p>

<p>אֲשֶׁר בְּסִיפִּילוֹס, בַּמָּקוֹם, שָׁם אוֹמְרִים, תָּנַחְנָה הַנִּימְפוֹת 615</p>

<p>בְּנוֹת־הָאֵלִים הַיּוֹצְאוֹת עַל־שְׂפַת אַכֶלּוֹיוֹס בִּמְחֹלוֹת,</p>

<p>עוֹדָהּ שָׁם נוּגָה בְקֶצֶף הָאֵלִים, וְאִם־הָיְתָה לְאָבֶן.</p>

<p>הָבָה, זָקֵן אֱלֹהִי, נִזְכֹּר גַּם אָנוּ לְאָכְלָה!</p>

<p>יַעַן עוֹד תַּסְפִּיק לְךָ עִתְּךָ לִסְפֹּד לְבִנְךָ הָאָהוּב,</p>

<p>לִכְשֶׁתְּבִיאֶנּוּ לְאִלְיוֹס, כִּי בֵן רַב־דְּמָעוֹת לְךָ הוּא!&quot; 620
<br><br />
מִלֵּל אֲכִילֵס הַמָּהִיר, וְקָפַץ וַיִּשְׁחַט הַכִּבְשָׂה,</p>

<p>צְחֹרָה כַכָּסֶף, וְרֵעָיו הֵם פָּשְׁטוּ אֶת־עוֹרָהּ, תִּקְנוּהָ</p>

<p>יָפֶה כָּרָאוּי, בִּתְּרוּהָ לִנְתָחִים וַיְשִׂימוּם עַל־שְׁפוּדִים,</p>

<p>אַחֲרֵי־כֵן צָלוּ הַבָּשָׂר בִּזְהִירוּת וְהֵסִירוּ אֶת־כֻּלּוֹ.</p>

<p>חָשׁ אַבְטוֹמֶדּוֹן וְהִגִּישׁ הַלֶּחֶם לַשֻּׁלְחָן וְחִלְּקוֹ  625</p>

<p>שָׁם בְּסַלְסִלּוֹת הַנּוֹי, וַאֲכִילֵס הוּא חִלֵּק הַבָּשָׂר.</p>

<p>וְהֵמָּה נָשְׂאוּ יְדֵיהֶם לָאֹכֶל הֶעָרוּךְ לִפְנֵיהֶם.</p>

<p>אֶפֶס כְּשָׁבְרָם צִמְאוֹנָם וּמַלְאָם אֶת־תַּאֲוַת־רַעֲבוֹנָם,</p>

<p>הִבִּיט פְּרִיאַמּוֹס בֶּן־דַּרְדַּן וְהִשְׁתָּאֶה לְמַרְאֵה אֲכִילֵס,</p>

<p>לְיָפְיוֹ וְקוֹמָתוֹ, כִּי אָכֵן לְאַחַד הָאֵלִים הוּא דָמָה.   630</p>

<p>וַאֲכִילֵס מִשְׁתָּאֶה לְמַרְאֵה פְּרִיאַמּוֹס בֶּן־דַּרְדַּן,</p>

<p>מַבִּיט בְּפָנָיו הַנָּאוִים וּמַאֲזִין לְכָל־אֲשֶׁר יֹאמַר.</p>

<p>אוּלָם כְּשֶׁשָּׂבְעוּ עֵינֵיהֶם מֵהַבִּיט אִישׁ אִישׁ בִּפְנֵי רֵעוֹ,</p>

<p>נָשָׂא פְּרִיאַמּוֹס הַיָּשִׁישׁ הַדּוֹמֶה־לָאֵלִים אֲמָרָיו:</p>

<p>&quot;עַתָּה, אֲכִילֵס זְרַע־זֵאוּס, נָא הַשְׁכִּיבֵנִי בַמִּטָּה  635</p>

<p>מַהֵר, לְמַעַן נָנוּח וְנַמְתִּיק הַשֵּׁנָה הַמְּתוּקָה.</p>

<p>יַעַן כִּי עַד כֹּה לֹא סֻגְּרוּ אֵל עֵינַי שֶׁתַּחַת עַפְעַפַּי</p>

<p>לְמִן־אוֹתוֹ יוֹם אֲשֶׁר נָפַח אֶת־נַפְשׁוֹ בְנִי בְיָדֶיךָ,</p>

<p>נֶאֱנָח אֲנִי וְלֹא חָדֵל מֵאַלְפֵי מַכְאוֹבוֹת סָבָלְתִּי</p>

<p>עַל־פְּנֵי קַרְקַע חֲצֵרִי, כִּי שָׁם הִתְפַּלַּשְׁתִּי בְדֹמֶן. 640</p>

<p>עַתָּה שַׁבְתִּי טָעַמְתִּי הַלֶּחֶם, הֵבֵאתִי בִגְרוֹנִי</p>

<p>יַיִן מַאְדִּים־מִתְנוֹצֵץ, כִּי מְאוּם עַד־הַיּוֹם לֹא טָעַמְתִּי&quot;.
<br><br />
מִלֵּל וַיִּפְקֹד אֲכִילֵס לְרֵעָיו־עֲמִיתָיו וְלַשְּׁפָחוֹת</p>

<p>לָשֵׂאת יְצוּעִים לַמִּסְדְּרוֹן, לְהַצִּיעַ אֲרִיגֵי אַרְגָּמָן</p>

<p>רַכִּים וְנָאוִים, לְעָטְפָם וְלִפְרֹשׂ הַשְּׁטִיחִים מִמָּעַל,  645</p>

<p>לָתֵת עֲלֵיהֶם הַשְּׂמִיכוֹת עֲשׂוּיוֹת הַצֶּמֶר לְכַסּוֹת.</p>

<p>יָצְאוּ מִתּוֹךְ הָאֹהֶל הַשְּׁפָחוֹת בִּידֵיהֶן אֲבוּקוֹת,</p>

<p>וַתֵּחָפֵזְנָה מְאֹד וְהִצִּיעוּ הַיְצוּעִים הַשְּׁנָיִם.</p>

<p>פָּתַח אֲכִילֵס הַגִּבּוֹר מְהִיר־הָרַגְלַיִם, הִתְלוֹצֵץ:</p>

<p>&quot;הָשְׁכְּבָה, זָקֵן מְאֹד יָקָר, בַּחוּץ פֹּה, רְאֵה וְלֹא יָבֹא 650</p>

<p>אֶחָד מִבְּנֵי־הָאֲכַיִּים, מִכָּל־יוֹעֲצֵיהֶם הַטּוֹבִים,</p>

<p>לִיעֹץ עֵצוֹת עִמָּדִי, כְּדַרְכָּם יוֹם יוֹם בְּאָהֳלִי.</p>

<p>וְהָיָה כִּי יִרְאוּ פֹה אוֹתְךָ בְּלֵיל הָאֲפֵלָה הַמָּהִיר,</p>

<p>וְקָמוּ וְהִלְשִׁינוּ עָלַי לַאֲגַמֶּמְנוֹן רוֹעֵה־הָעַמִּים,</p>

<p>אָז יִתָּכֵן כִּי יְעַכֵּב לְהָשִׁיב לְךָ אֶת־הַגְּוִיָּה.   655</p>

<p>אוּלָם עַתָּה הַגִּידָה, וֶאֱמֶת לַאֲמִתָּהּ תְּדַבֵּר,</p>

<p>כַּמָּה יָמִים תַּעֲשֶׂה קְבוּרָתוֹ שֶׁל־הֶקְטוֹר הַנַּעֲלֶה,</p>

<p>לְמַעַן אֶעָצֵר מִקְּרָב וְאֶעְצֹר בְּעַד יֶתֶר הָעַמִּים?&quot;
<br><br />
הֵשִׁיב אֲמָרָיו פְּרִיאַמּוֹס הַיָּשִׁישׁ הַדּוֹמֶה־לָאֵלִים:</p>

<p>&quot;אָכֵן, אִם־תַּרְשֶׁה־לִּי לִקְבֹּר מִלְּפָנַי אֶת־הֶקְטוֹר הַנַּעֲלֶה, 660</p>

<p>כָּכָה אִם־תַּעֲשֶׂה, אֲכִיל, הֵן תַּעֲשֶׂה חֶסֶד עִמָּדִי.</p>

<p>וְאַתָּה יוֹדֵעַ, כִּי סֻגְּרָה הַבִּירָה וְעֵצִים נִקָּחָה</p>

<p>הַרְחֵק בֶּהָרִים, וְהַטְּרוֹיִים יְרֵאִים לְנַפְשָׁם מִפָּחַד.</p>

<p>תִּשְׁעָה יָמִים לוֹ נִסְפֹּד וְנִבְכֶּה בַּהֵיכָל הַגָּדוֹל;</p>

<p>וּבָעֲשִׂירִי נִקְבְּרֵהוּ וְעָרַךְ הָעָם אֶת־הַזֶּבַח,  665</p>

<p>נִשְׁפֹּךְ עָלָיו אֶת־גַּל־הַמַּצֵּבָה בְאַחַד־הֶעָשָׂר,</p>

<p>אוּלָם בַּיּוֹם הַשְּׁנֵים־עָשָׂר נִלָּחֵם, אִם־יֻטַּל עָלֵינוּ&quot;.
<br><br />
עָנָה אֲכִילֵס הַנַּעֲלֶה מְהִיר־הָרַגְלַיִם וַיֹּאמֶר:</p>

<p>&quot;הֵן, כִּדְבָרֶיךָ גַם יֶהִי! כַּאֲשֶׁר דִּבַּרְתָּ, הַזָּקֵן!</p>

<p>הִנְנִי נִמְנָע מִלְּחֹם כִּרְצוֹנְךָ כָל־אוֹתָם הַיָּמִים&quot;.  670
<br><br />
כָּכָה הִבִּיעַ, וַיִּתְפֹּס בְּכַף־יַד הַזָּקֵן בְּפִרְקָהּ</p>

<p>אֲשֶׁר לִימִינוֹ, לְמַעַן הָסֵר מִלִּבּוֹ כָל־פָּחַד.</p>

<p>וְהֵמָּה נָמוּ אֶת־שְׁנָתָם בַּמִּסְדְּרוֹן אֲשֶׁר לַבָּיִת:</p>

<p>גַּם פְּרִיאַמּוֹס וְהַכָּרוֹז, שְׁנֵי זְקֵנִים נְבוֹנִים חֲכָמִים.</p>

<p>אוּלָם אֲכִילֵס הִרְגִּיעַ בִּפְנִים זֶה אָהֳלוֹ הַנִּשְׂגָּב,  675</p>

<p>שָׁכְבָה אִתּוֹ וּלְצִדּוֹ בַּת־בְּרִיסֵס יְפַת־הַלְּחָיָיִם.
<br><br />
וְיֶתֶר הָאֵלִים הַנִּצְחִים וְהָאִישִׁים הָרוֹכְבִים בָּרֶכֶב</p>

<p>נָמוּ כָּל־אוֹתוֹ הַלָּיְלָה, וְנֶהֱנוּ מִשְּׁנָתָם הַמְּתוּקָה.</p>

<p>אוּלָם הֶרְמֵיאַס, הוּא חוֹנֵן־הַטּוֹבוֹת, נָדְדָה שְׁנָתוֹ,</p>

<p>הָיָה מְהַרְהֵר בְּלִבּוֹ, אֵיךְ יוֹצִיא מֵאַחַר הַסְּפִינוֹת  680</p>

<p>חִישׁ אֶת־פְּרִיאַמּוֹס הַמֶּלֶךְ, וְנִסְתַּר מִשּׁוֹמְרִים הַקְּדוֹשִׁים.</p>

<p>בָּא וַיִּתְיַצֵּב לוֹ שָׁם, קָם לִמְרַאֲשׁוֹתָיו וַיְדַבֵּר:</p>

<p>הוֹי, הַזָּקֵן, הַאֵינְךָ מִתְיָרֵא מִפְּנֵי הַסַּכָּנָה</p>

<p>לִהְיוֹת יָשֵׁן בֵּין צָרִים, כִּי רִחֶם אוֹתְךָ אֲכִילֵס?</p>

<p>הִנֵּה פָדִיתָ אֶת־בִּנְךָ אֲהוּבְךָ, הִרְבֵּיתָ מַתָּנוֹת;  685</p>

<p>אוּלָם בָּנֶיךָ שֶׁנּוֹתְרוּ בְּבֵיתְךָ פִּי־שְׁלשָׁה הֵן יִתְּנוּ</p>

<p>לִפְדּוֹת אוֹתְךָ בַחַיִּים, לוּ יָדַע עָלֶיךָ בֶּן־אַטְרֵס,</p>

<p>הוּא אֲגַמֶּמְנוֹן, וְלוּ יָדְעוּ שְׁאָר־הָאֲכַיִּים גַּם הֵמָּה!
<br><br />
כָּכָה דִבֵּר, וְנִבְהַל הַזָּקֵן וַיָּעֶר כָּרוֹזוֹ.</p>

<p>הָלַךְ הֶרְמֵיאַס וְאָסַר לְרִכְבָּם הַסּוּסִים וְהַפְּרָדִים, 690</p>

<p>מַהֵר עָבַר הַמַּחֲנֶה, וְאִישׁ לֹא רָאָהוּ בְצֵאתוֹ.
<br><br />
וּכְשֶׁהִגִּיעוּ אֶל־מַעֲבַר הַנַּחַל הַשּׁוֹטֵף־חֲמוּדוֹת,</p>

<p>כְּסַנְתּוֹס רַב־הַמְּעַרְבּוֹלוֹת מִזֶּרַע בֶּן־קְרוֹנוֹס הַנִּצְחִי,</p>

<p>עָלָה הֶרְמֵיאַס מֵעָלָיו וְעָף לָאוֹלִימְפּוֹס הַנִּשָּׂא.</p>

<p>וְאֵאוֹס לְבוּשַׁת־הַכַּרְכֹּם הִשְׂתָּרְעָה עַל־פְּנֵי כָל־הָאָרֶץ. 695</p>

<p>וְהֵמָּה דוֹפְקִים סוּסֵיהֶם בֹּאֲכָה אִלְיוֹס בִּילָלָה</p>

<p>וּבַאֲנָחוֹת, וְהַפְּרָדִים נוֹשְׂאִים אַחֲרֵיהֶם הֶחָלָל.</p>

<p>וְאָדָם לֹא הִכִּיר בָּהֶם, גַּם גֶּבֶר גַּם אִשָּׁה בְמַחֲלָצוֹת,</p>

<p>בִּלְתִּי קַסַּנְדְּרָה הַדּוֹמָה־לְאַפְרוֹדִיטַת הַזָּהָב.</p>

<p>עָלְתָה עַל־גַּפֵּי פֶּרְגַּמּוֹס, רָאֲתָה אָבִיהָ הֶחָבִיב,  700</p>

<p>בְּנָסְעוֹ מְעֻמָּד בָּרֶכֶב, כָּרוֹזוֹ הַקּוֹרֵא־בַבִּירָה,</p>

<p>גַּם אֶת־הֶחָלָל הַשּׁוֹכֵב בַּמִּטָּה אֲחוֹרֵי הַפְּרָדִים.</p>

<p>נָשְׂאָה אֶת־קוֹלָהּ, הֵילִילָה, וְכָל־הָעִיר שָׁמְעָה אֶנְקָתָהּ:</p>

<p>&quot;מַהֲרוּ, אַנְשֵׁי עִיר טְרוֹיָה וְנָשֶׁיהָ,לְרְאוֹת אֶת־הֶקְטוֹר,</p>

<p>אִם־בֶּאֱמֶת עָלָיו שְׂמַחְתֶּם, בְּשׁוּבוֹ בְּחַיָּיו מִקָּטֶל,   705</p>

<p>יַעַן כִּי הוּא הָיָה שִׂמְחַת הַקִּרְיָה הַגְּדוֹלָה וּמְתִים בָּהּ!&quot;
<br><br />
כָּכָה דִבֵּרָה, וְלֹא נִשְׁאַר בַּבִּירָה גַּם אִישׁ וְגַם אִשָּׁה,</p>

<p>יַעַן כִּי צַעַר וְיָגוֹן אָחֲזוּ כֻלָּם כְּאֶחָד.</p>

<p>סָמוּךְ לְשַׁעַר־הָעִיר שָׁם פָּגְעוּ בְמֵבִיא הֶחָלָל.</p>

<p>אִשְׁתּוֹ אֲשֶׁר אֲהֵבָהּ וְאִמּוֹ הַגְּבִירָה בְרֹאשָׁם,  710</p>

<p>תּוֹלְשׁוֹת שְׂעָרָן בְּרוּצָן, הִשְׂתָּעֲרוּ עַל־הָעֲגָלָה,</p>

<p>חִבְּקוּ לְרֹאשׁוֹ הַמֵּת, וְהֶהָמוֹן עוֹמֵד וּבוֹכֶה.</p>

<p>וְהָיוּ מֵילִילִים כָּל־אוֹתוֹ הַיּוֹם עַד־שֶׁשָּׁקְעָה הַשֶּׁמֶשׁ,</p>

<p>שׁוֹפְכִים דִּמְעָתָם עַל־הֶקְטוֹר, נֶאֱנָחִים שָׁם אֵצֶל הַשָּׁעַר,</p>

<p>אִלּוּ לֹא קָרָא הַיָּשִׁישׁ מֵעַל הַמֶּרְכָּבָה לְעַמּוֹ:   715</p>

<p>&quot;פְּנוּ וּתְנוּ לִי וְאֶעְבְּרָה עִם־פְּרָדַי, אַחַר תִּבְכָּיוּן!</p>

<p>תִּשְׂבְּעוּ דִמְעָה לִרְצוֹנְכֶם לִכְשֶׁאֲבִיאֶנּוּ הַבָּיְתָה!&quot;
<br><br />
סָח, וַיִּתְפַּזֵּר הָעָם, וַיְפַנּוּ הַדֶּרֶךְ לָרָכֶב.</p>

<p>וּכְשֶׁהִגִּיעַ הֶחָלָל עַד־הֵיכַל פְּרִיאַמּוֹס הַנֶּהְדָּר,</p>

<p>שָׁם הִשְׁכִּיבוּהוּ בַמִּטָּה הַנָּאָה, הוֹשִׁיבוּ הַמְּקוֹנְנִים  720</p>

<p>אֶת־מַתְחִילֵי הַקִּינוֹת, וְהֵם פָּתְחוּ בְמַנְגִּינַת־הָאֵבֶל,</p>

<p>קוֹנְנוּ הַקִּינָה הַמָּרָה, וְהַנָּשִׁים הֵן שָׁנוּ בִנְאָקָה.</p>

<p>פָּתְחָה אֲזַי אַנְדְּרוֹמָכָה, הִיא לִבְנַת־הַזְּרוֹעוֹת, וַתְּקוֹנֵן,</p>

<p>חִבְּקָה בְכַפֶּיהָ אֶת־רֹאשׁוֹ שֶׁל־הֶקְטוֹר הַהוֹרֵג־בַּגְּבָרִים:</p>

<p>&quot;אִישִׁי, נָפַלְתָּ בִיפִי עֲלוּמֶיךָ; וְאוֹתִי אַלְמָנָה    725</p>

<p>הֵן עֲזַבְתַּנִי בַהֵיכָל, וְקָטָן וְרָפֶה יַלְדֵּנוּ,</p>

<p>אֲשֶׁר יָלַדְנוּ גַם שְׁנֵינוּ הָאֲמֵלָלִים. דּוֹמַנִי,</p>

<p>גַּם בַּעֲלוּמָיו לֹא יִפְרָח, הֵן תַּקְדִּים וְתִפֹּל הַבִּירָה</p>

<p>וּמִמְּרוֹם שִׁבְתָּהּ, כִּי נָפַל שׁוֹמְרֵנוּ הַסּוֹכֵךְ לַחוֹמוֹת,</p>

<p>גּוֹנֵן עֲלֵי כָל־נָשֶׁיהָ הַכְּבוּדוֹת וְהַיְלָדִים הַקְּטַנִּים.  730</p>

<p>הֵנָּה בְקָרוֹב תּוּבַלְנָה וּבָאֳנִיּוֹת מְקֻמָּרוֹת,</p>

<p>בְּתוֹכָן אָנֹכִי גַם אָנִי. וְאַתָּה, אֲהָהּ, בְּנִי טִפַּחְתִּי,</p>

<p>תָּבֹא שָׁמָּה וְאִתִּי לִסְבֹּל וְלַעֲמֹל בְּאִי־כָבוֹד,</p>

<p>לַעֲבֹד בְּפֶרֶךְ בְּמִצְוַת הָרוֹדֶה הָאַכְזָר, אוֹ אוּלַי</p>

<p>יִתְפֹּס אוֹתְךָ בְיָדְךָ אֶחָד מִבְּנֵי־הָאֲכַיִּים    735</p>

<p>אַף יַשְׁלִיכְךָ מִמְּרוֹמֵי הַמִּגְדָּל, בְּנָקְמוֹ אֶת־נִקְמַת</p>

<p>אָחִיו אוֹ אָבִיו אוֹ בְנוֹ אֲשֶׁר הָרַג הֶקְטוֹר, כִּי רַבִּים</p>

<p>הֵם הָאֲכַיִּים, שֶׁכִּרְסְמוּ אֲדָמָה בְשִׁנֵּיהֶם מִיָּדָיו!</p>

<p>יַעַן כִּי רַחֵם לֹא־יָדַע אָבִיךָ בְקֶטֶל־הַזְּוָעוֹת;</p>

<p>לָכֵן מָרָה יְיֵלִילוּ לוֹ כָל־הָעָם שֶׁבַּבִּירָה.    740</p>

<p>הֶקְטוֹר, יָגוֹן עוֹלַלְתָּ וּמִסְפֵּד מְאֹד מַר לְהוֹרֶיךָ;</p>

<p>אוּלָם הִרְבֵּיתָ עָלַי, הִגְדַּלְתָּ לִי הֹוָה עַל־הֹוָה!</p>

<p>גַּם לֹא פָשַׁטְתָּ לִי יָדְךָ מֵעַל־יְצוּעֲךָ בְמוֹתְךָ,</p>

<p>גַּם לֹא הִגַּדְתָּ דְבַר־נֹחַם לְמַעַן אֶזְכְּרֶנּוּ לְעוֹלָם.</p>

<p>אֶזְכְּרָה בְךָ וְאֶהֱמָיָה, אַף אֶבְכֶּה גַם יוֹמָם גַּם לָיְלָה!&quot; 745
<br><br />
כָּכָה דִבְּרָה בוֹכִיָּה וְהַנָּשִׁים לָהּ סָבִיב מִתְיַפְּחוֹת.</p>

<p>נָשְׂאָה הֵקַבָּה גַם הִיא אֶת־קוֹלָהּ בֵּינֵיהֶן וַתָּמֶר:</p>

<p>&quot;הֶקְטוֹר, הַיֶּלֶד הַיָּקָר לְלִבִּי מִכָּל־בְּנֵי־בִטְנִי!</p>

<p>גַּם בְּחַיֶּיךָ יָקַרְתָּ בְעֵינֵי כָל־בְּנֵי־הָאֵלִים,</p>

<p>גַּם זְכָרוּךָ שְׁמָרוּךָ, בְּמוֹתְךָ בְרֹעַ הַגְּזֵרָה!  750</p>

<p>יֶתֶר בָּנַי, שֶׁלָּקַח מִמֶּנִּי אֲכִילֵס הַמָּהִיר,</p>

<p>אוֹתָם כֻּלָּם מְכָרָם מֵעֵבֶר לְיַמִּים שׁוֹמֵמִים:</p>

<p>לְאִמְבְּרוֹס וּלְסַמּוֹס הָאִיִּים וּלְלֵמְנוֹס שֶׁאוֹרְחִים לֹא יַכְנִיס;</p>

<p>אַךְ בְּהַכּוֹתוֹ אוֹתָכָה בִנְחשֶׁת מַעֲמִיקָה־חֲתָכִים,</p>

<p>סְחָבְךָ כַּמָּה וְכַמָּה סְבִיב צִיּוּן עֲמִיתוֹ פַּטְרוֹקְלוֹס  755</p>

<p>אֲשֶׁר הִכִּיתָ; וְאוּלָם לֹא הֶחֱיָה אוֹתוֹ בְמוֹ אֵלֶּה!</p>

<p>אֶפֶס לֹא שָׁלַט בְּךָ רָקָב, וְרַעֲנָן תַּרְגִּיעַ בַּהֵיכָל,</p>

<p>תִּשְׁכַּב דּוֹמֶה לְגֶבֶר שֶׁפִּתְאֹם פְּגָעוֹ אַפּוֹלוֹן</p>

<p>רוֹמֵה־קֶשֶׁת־הַכֶּסֶף בְּחִצּוֹ הָרַךְ וֶהֱמִיתוֹ!&quot;
<br><br />
כָּכָה הִבִּיעָה בוֹכִיָּה; וַתָּעַר יְלָלָה אֲיֻמָּה.  760</p>

<p>שְׁלִישִׁית נָשְׂאָה הֶלֶּנָּה אֶת־קוֹלָה בֵּינֵיהֶן וַתְּקוֹנֵן:</p>

<p>&quot;הֶקְטוֹר הַיָּקָר לְנַפְשִׁי מִכָּל אֲחֵי־אִישִׁי, יְבָמִי,</p>

<p>יַעַן הֱיוֹתִי לְאִישׁ לַאֲלֶכְּסַנְדֶּר הַדּוֹמֶה־לָאֵלִים</p>

<p>אֲשֶׁר נְהָגַנִי לִטְרוֹיָה! מַה טּוֹב לוּ קִדַּמְתִּי וָמַתִּי!</p>

<p>עֶשְׂרִים שָׁנָה כְּבָר מָלְאוּ לְמִן־הַיּוֹם אֲשֶׁר בָּאתִי  765</p>

<p>הֵנָּה וְעָזַבְתִּי נָטַשְׁתִּי אֶת־בֵּיתִי וְאֶת־אֶרֶץ מוֹלַדְתִּי,</p>

<p>מִלָּה מְגֻנָּה מִפִּיךָ אֲנִי לֹא שָׁמַעְתִּי אוֹ נְזִיפָה;</p>

<p>אוּלָם אִם־כִּהָה בִי אִישׁ פֹּה בַהֵיכָל אוֹ אִם־הוֹכִיחַנִי</p>

<p>אַחַד הַיְבָמִים, אוֹ אַחַת הַיְבָמוֹת, אוֹ גִיסָה בְמַחֲלָצוֹת</p>

<p>אוֹ חֲמוֹתִי כִּי חָמִי הוּא טוֹב לִי לְעוֹלָם כְּאָבִי,   770</p>

<p>אַתָּה הָיִיתָ מְפַיְּסָם בִּדְבָרִים וְהוֹפְכָם לְטוֹבָה,</p>

<p>פּוֹעֵל בְּלִבְּךָ הָרַךְ וּבְמוֹ דְבָרֶיךָ הָרַכִּים.</p>

<p>הִנֵּה לָכֵן אֲנִי בוֹכָה עָלֶיךָ וְעָלַי הָאֻמְלָלָה,</p>

<p>יַעַן אֵין לִי בִטְרוֹיָה, בְּאֶרֶץ זוֹ רַחֲבַת־יָדָיִם,</p>

<p>רֵעַ וּמְנַחֵם בִּלְתֶּךָ; הָיִיתִי לְכֻלָּם לְזַעֲוָה!&quot;  775
<br><br />
כָּכָה הִגִּידָה בוֹכִיָּה, וְהָעָם לָהּ מִסָּבִיב נֶאֱנָחִים.</p>

<p>אוּלָם פְּרִיאַמּוֹס הַיָּשִׁישׁ דִּבֶּר בְּאָזְנֵי הָעַמִּים:</p>

<p>&quot;עַתָּה, טְרוֹיִים, לְכוּ וְהָבִיאוּ פֹה עֵצִים מִיָּעַר!</p>

<p>אַל־נָא תִירָאוּ מֵחֵיל־הָאַרְגֵּאִים הָאוֹרְבִים; אֲכִילֵס</p>

<p>אָמַר לִי, בְּשַׁלְּחוֹ אוֹתִי מֵאַחַר הַסְּפִינוֹת הַשְּׁחוֹרוֹת,  780</p>

<p>כִּי לֹא יָרֵעַ וְלֹא יַשְׁחִית עַד אוֹר לַיּוֹם הַשְּׁנֵים־עָשָׂר&quot;.
<br><br />
כָּכָה סָח, וְהֵם אָסְרוּ שְׁוָרִים וּפְרָדִים לַעֲגָלוֹת,</p>

<p>נֶחְפְּזוּ לַעֲשׂוֹת, הִתְאַסְּפוּ אֶל־מוּל פְּנֵי הַבִּירָה, נִקְהָלוּ.</p>

<p>תִּשְׁעָה יָמִים הִסִּיעוּ עֵצִים לְאֵין־מִסְפָּר הָעִירָה.</p>

<p>אַךְ כְּשֶׁהוֹפִיעָה הַצְּפִירָה הַמְּאִירָה בַיּוֹם הָעֲשִׂירִי, 785</p>

<p>נָשְׂאוּ אֶת־הֶקְטוֹר הָאַדִּיר הַחוּצָה וְשָׁפְכוּ רֹב דְּמָעוֹת.</p>

<p>שָׂמוּ הֶחָלָל מִמַּעַל לַמּוֹקֵד וְהִצִּיתוּ בוֹ לָהַב.
<br><br />
וְאֵאוֹס יְלִידַת־הַבֹּקֶר, וְרֻדַּת־אֶצְבָּעוֹת, אַךְ תּוֹפָע</p>

<p>נִקְהַל הָעָם אֶל־הַמּוֹקֵד בּוֹ שָׂרְפוּ אֶת־הֶקְטוֹר הַמְהֻלָּל,</p>

<p>אַחֲרֵי שֶׁבָּאוּ הֲמוֹנִים הֲמוֹנִים, וְנִפְגְּשׁוּ יַחַד,     790</p>

<p>כִּבּוּ תְּחִלָּה הַלַּהַב בַּיַּיִן הַמַּאְדִּים הַנּוֹצֵץ,</p>

<p>כָּל־אֲשֶׁר אָכְלָה הָאֵשׁ הָאוֹכֶלֶת בְּכֹחָהּ; וְאוּלָם</p>

<p>רֵעָיו עֲמִיתָיו וְאֶחָיו הֵם צָבְרוּ עַצְמוֹתָיו הַלְּבָנוֹת</p>

<p>נוּגִים מְאֹד, נֶעֱצָבִים, רוֹחֲצִים פְּנֵיהֶם בִּדְמָעוֹת.</p>

<p>וְכַאֲשֶׁר כִּנְּסוּ עַצְמוֹתָיו, הִכְנִיסוּן בְּאָרוֹן־שֶׁל־זָהָב,  795</p>

<p>יָפֶה הֵלִיטוּ הָאָרוֹן בְּמַרְבַדֵּי אַרְגָּמָן הָרַכִּים</p>

<p>וַיּוֹרִידוּהוּ אֶל־בּוֹר מְאֹד עָמֹק; וַיִּצְבְּרוּ עָלָיו</p>

<p>אַבְנֵי מִדּוֹת צְפוּפוֹת וּגְדוֹלוֹת מֵאַבְנֵי־הַשָּׂדֶה;</p>

<p>שָׁפְכוּ בְּחָפְזָה הַגָּל, וְסָבִיב הִצִּיבוּ מְרַגְּלִים</p>

<p>לְמַעַן לֹא־יִפְּלוּ עֲלֵיהֶם אֲכַיִּים הֲדוּרֵי־הַמְּצָחוֹת.  800</p>

<p>אוּלָם כְּשֶׁשָּׁפְכוּ הַגָּל, וַיָּשׁוּבוּ לִמְקוֹמָם הָעִירָה,</p>

<p>שָׁבוּ הִתְקַבְּצוּ כַמִּנְהָג אֶל־מִשְׁתֵּה־הַקְּבוּרָה הַמְפֹאָר,</p>

<p>עָרְכוּ בְהֵיכַל פְּרִיאַמּוֹס הַמֶּלֶךְ מִזַּרְעוֹ שֶׁל־זֵאוּס.
<br><br />
כָּכָה חָגְגוּ קְבוּרָתוֹ שֶׁל־הֶקְטוֹר מַכְנִיעַ־הַסּוּסִים.</p>
</blockquote>

<br>  

<p>פּטרוֹגרַאד, בֶּרדיַאנְסק, אודיסה, בֶּרלין 1917־1923
<br></p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5526">https://benyehuda.org/read/5526</a></div></body></html>