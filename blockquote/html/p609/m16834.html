<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[רֶשֶׁת שֶׁל לִבְנַת הַסַּהַר צָדַתְנִי]</title>
	<meta name="author" content="יהודה קרני"/>
</head>
<body>

<blockquote>
<p>רֶשֶׁת שֶׁל לִבְנַת הַסַּהַר צָדַתְנִי</p>

<p>בִּשְׁעַת הַשְּׁתֵּים עֶשְׂרֵה בַּלַּיְלָה מִדֶּרֶךְ חַלּוֹנִי,
וּדְמֻיּוֹת הַכֶּסֶף</p>

<p>לִי רוֹמְזוֹת בְּהַסְתֵּר. מִי יַעֲרֹב לָצֵאת בְּשָׁלוֹם מִפֶּתַח</p>

<p>מְעוֹנִי.</p>

<p>וּלְהֵיכָן אֵאָסֶף?</p>

<p>וְיוֹצֵא אָנֹכִי לְבַדִּי</p>

<p>בִּשְׁעַת הַשְּׁתֵּים עֶשְׂרֵה בַּלַּיְלָה מִבֵּיתִי —</p>

<p>וְזֶה אֶל זֶה דּוֹבְרִים כּוֹכָבִים, וְזוֹ עִם זוֹ רוּחוֹת מְסַפְּרוֹת,</p>

<p>וּמִי זֶה יְדַבֵּר בַּעֲדִי, בְּלֵיל, בּוֹ נִשְׁבֵּיתִי?</p>

<p>הִתְעַטֵּף הַלֵּיל כֻּלּוֹ תְּכֵלֶת,</p>

<p>וְנָדַם וְנִקְדַּשׁ, מֵהֵאָמֵר בּוֹ תְּפִלָּה אוֹ שִׁירָה,</p>

<p>הֵן אֶפְשָׁר, כִּי לֵיל זֶה — הַגָּדוֹל, הַנָּאוֶה מִלֵּילוֹת,</p>

<p>וְאֶפְשָׁר — הָרִאשׁוֹן לַיְצִירָה.</p>

<p>עָלְתָה נִשְׁמָתוֹ שֶׁל עוֹלַם הֲזָיָה בַּשַּׁחַק לְתֻמָּהּ,</p>

<p>וְזָכֹר לֹא אֶזְכֹּר, אֵימָתַי</p>

<p>כֹּה הָיְתָה הַנְּשָׁמָה שֶׁבִּי בִּלְתִּי פְּגוּמָה;</p>

<p>הַלַּיְלָה — לֵיל לֶדֶת מַזָּלִי וּמִלּוּא נִשְׁמָתִי,</p>

<p>וְטוֹבֵל אָנֹכִי בְּאוֹרוֹת הַלְּבָנָה הַזַּכִּים</p>

<p>שֶׁל סְפִירוֹת נִרְדָּמוֹת,</p>

<p>בִּשְׁעַת הַשְּׁתֵּים־עֶשְׂרֵה בַּלַּיְלָה דְּמוּת בָּאָה</p>

<p>וְקוֹרְאָה לִי לָצֵאת מֶרְחַקִּים, וּלְתַקֵּן עוֹלָמוֹת.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16834">https://benyehuda.org/read/16834</a></div></body></html>