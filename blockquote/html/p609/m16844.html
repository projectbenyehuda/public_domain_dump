<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[...וְהָיָה בְּבוֹא הָעֲרָבִים הַנּוּגִים]</title>
	<meta name="author" content="יהודה קרני"/>
</head>
<body>

<blockquote>
<p>&#8230;וְהָיָה בְּבוֹא הָעֲרָבִים הַנּוּגִים</p>

<p>וְאַחֲרָם — הַלֵּילוֹת הַחֲשֵׁכִים,</p>

<p>וְנִדְעַךְ הַכֹּכָב הָאַחֲרוֹן בַּמָּרוֹם,</p>

<p>וְכָבוּ הַנְּגוֹהוֹת מִתָּחַת.</p>

<p>וְגָחוּ וְזָחֲלוּ הָרוּחוֹת הַשְּׁחוֹרִים עַל פְּנֵי הָאֲדָמָה</p>

<p>וִיטַפְּסוּ עַל גַּבֵּי עֲלִיּוֹת הַגַּגּוֹת,</p>

<p>וְחָתְרוּ בְּעִמְקֵי מַרְתֵּפִים וּמְעָרוֹת,</p>

<p>וּבָאוּ מִשָּׁמָה אֶל בֵּית אֲדֹנָי הָרָעוּעַ</p>

<p>וְרָאוּ: וְהִנֵּה לֹא הוּעַל &#8220;הַתָּמִיד&#8221; בַּבָּיִת.</p>

<p>וְנִטְמָא הַשֻּׁלְחָן,</p>

<p>וּגְוִילֵי הַקֹּדֶשׁ מִתְגּוֹלְלִים קְרוּעִים</p>

<p>וְתוֹעִים מִפִּנָּה לְפִנָּה כִּמְבַקְּשִׁים עַל נַפְשָׁם</p>

<p>וְחָרְבָה הַבִּימָה, וְלֻקַּח הַסֵּפֶר מֵאָרוֹן,</p>

<p>וְיָצְאוּ הָרוּחוֹת וּבָאוֹ לַמִּסְגָּד,</p>

<p>וְעָלוּ לְפַעֲמוֹן שֶׁהֶעֱלָה חֲלוּדָה,</p>

<p>וְהִכּוּ הָרוּחוֹת בַּפַּעֲמוֹן</p>

<p>אַחַת וּשְׁתַּיִם וְשָׁלשׁ — וְאִישׁ לֹא יִזְדַּעֲזַע לְקוֹלוֹ.</p>

<p>אָז דּוּמָם יֵאָנְחוּ הָרוּחוֹת — וְיָרְדוּ</p>

<p>וְדַפֵּק יִתְדַּפְּקוּ בִּתְלוּנָה בְּחַלּוֹנְךָ</p>

<p>וְדֶרֶךְ הַסְּדָקִים יִבְכָּיוּן:</p>

<p>בֶּן־אָדָם, נִתְיַתְּמוּ הַחַיִּים,</p>

<p>קוּם, לָמָּה תִישָׁן —</p>

<p>וְקַמְתָּ.</p>

<p>וְשִׁבַּרְתָּ אֶת־שִׂבְכַת הַבַּרְזֶל שֶׁל חַלּוֹנְךָ</p>

<p>וּבְרִיחֵי הַשַּׁעַר תְּנַפֵּץ.</p>

<p>וְנִתְקַע הַנֵּפֶץ כַּחֶרֶב בְּלֵב הַמֶּרְחַקִּים הַמֵּתִים,</p>

<p>וְהֶחֱרִיד הַנֵּפֶץ אֶת שִׁלְטוֹן הַדְּמָמָה לָרֶגַע.</p>

<p>וְשֵׁנִית תִּשְׂתָּרֵר הַדְּמָמָה וְיָשׁוּב הַלֵּיל לְקַדְמוּתוֹ,</p>

<p>וְנִלְחַצְתָּ בְּאֵימָה אֶל קִירוֹת הַחוֹמוֹת הַגְּבוֹהוֹת,</p>

<p>וְרַצְתָּ כִּמְשֻׁגָּע בִּמְבוֹאוֹת אֲפֵלִים,</p>

<p>וּבְחֶשְׁכַּת הַלַּיִל תִּתְעַטֵּף,</p>

<p>וּמֵחֶשְׁכַּת הַלַּיִל לָךְ מִקְלָט תְּחַפֵּשׂ —</p>

<p>וְרַצְתָּ וּבָאתָ הַיָּמָּה —</p>

<p>וְהִנֵּה גַם הוּא עַל מִשְׁכָּבוֹ יָנוּחַ.</p>

<p>וְעָמַדְתָּ עֲרִירִי וְהוֹרַדְתָּ אֶת־רֹאשְׁךָ לָאָרֶץ</p>

<p>— וְתִדֹּם,</p>

<p>כַּאֲשֶׁר יִדַּמּוּ הַסְּלָעִים הַטּוֹבְעִים בְּיָם שֶׁל
הִרְהוּרִים</p>

<p>וּבוֹלְטִים יְתֵרִים מִתַּחַת שָׁמָיִם.</p>

<p>וְנִקְפֵּאתָ גַּם אַתָּה, כִּקְפֹא כָּל־הַיְקוּם,</p>

<p>וּבְלִבְּךָ תָּגַחְנָה מַחֲשָׁבוֹת אֲיֻמּוֹת,</p>

<p>וַהֲרַת כָּל־הָעוֹלָם בְּלִבְּךָ.</p>

<p>אַךְ הִנֵּה בָּא רוּחַ וַיִּגְעַר בַּיָּם וּבְגַלָּיו</p>

<p>וַיִּיקָץ. וְאַחַר הִתְקוֹמֵם הַיָּם וַיִּסְתָּעֵר,</p>

<p>וְשָׁאַף בַּחֲבָלָיו יָם שֵׁנִי מֵחֵיקוֹ לְהָקִיא —</p>

<p>וְעָלוּ הַגַּלִּים וְזָרְמוּ עַל רֹאשְׁךָ,</p>

<p>לִשְׁטָפְךָ.</p>

<p>וְהָיִיתָ לְיָם בֵּין הַיַּמִּים,</p>

<p>וּלְאֶפֶס בִּתְהוֹמוֹ שֶׁל אָפֶס.</p>

<p>וְתַפְלִיט מִמְּךָ אֶת־נִשְׁמָתְךָ הַחוֹטְאָה</p>

<p>וְשָׁקְעָה לִתְהוֹמוֹת.</p>

<p>וּמִמַּעֲמַקִּים תִּשָּׁמַע קִלְלָתְךָ הַזְּעוּמָה:</p>

<p>&quot;הָרְשָׁעִים, הֵם סְרוּחִים וִישֵׁנִים</p>

<p>אִישׁ אִישׁ וּפִילַגְשׁוֹ בְּצִדּוֹ</p>

<p>וְחוֹלְמִים עַל סִירֵי הַבָּשָׂר</p>

<p>וְעַל הַפִּילַגְשִׁים שֶׁל מָחָר</p>

<p>וְאֶת אֱלֹהִים לֹא יָדָעוּ —</p>

<p>וַאֲנִי אֶת־עֲוֹנָם אֶשָּׂאָה&quot;.</p>

<p>וְשָׁמַע הַיָּם, וְהִתְכַּנֵּס אֶל גְּדוֹתָיו — וְרָגַע.</p>

<p>אָז תַּעַל נִשְׁמָתְךָ מִתְּהוֹמוֹת,</p>

<p>וּפָתְחוּ לְפֶתַע הַסְּלָעִים הָאִלְּמִים אֶת־פִּיהֶם</p>

<p>וְקָרְאוּ לָךְ: טָהוֹר!</p>

<p>וְרַצְתָּ לְבֵיתְךָ עוֹד טֶרֶם עֵין שַׁחַר תִּרְאֶךָּ,</p>

<p>וְלֹא יֵדַע הָעוֹלָם מֶה עָבַר עָלֶיךָ</p>

<p>בְּאוֹתוֹ הַלָּיְלָה&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16844">https://benyehuda.org/read/16844</a></div></body></html>