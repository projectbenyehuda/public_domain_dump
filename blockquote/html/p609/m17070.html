<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שְׂרַפְתִּיךְ</title>
	<meta name="author" content="יהודה קרני"/>
</head>
<body>

<blockquote>
<p>שְׂרַפְתִּיךְ, יְרוּשָׁלַיִם, מֵאַהֲבָה</p>

<p>וּמִצַּעַר,</p>

<p>וְהִצַּגְתִּי מֵאוּדַיִךְ לְרַאֲוָה</p>

<p>בְּכָל חַלּוֹן וָשַׁעַר,</p>

<p>שֶׁמָּא יְרַחֵם מִישֶׁהוּ וְיִקַּח גַּחֶלֶת</p>

<p>מִמֵּךְ</p>

<p>לְהָפִיחַ זִיק תּוֹחֶלֶת</p>

<p>לְעַמֵּךְ,</p>

<p>אוֹ שֶׁמָּא אֶחָד מֵאֶלֶף וּמֵרְבָבָה</p>

<p>יַנִּיחַ בְּכַף לִבּוֹ רִצְפַּת־אֵשׁ נִשְׁאֶרֶת</p>

<p>וְשָׂרְפוּ זוֹ אֶת זוֹ מִצַּעַר וּמֵאָהֲבָה</p>

<p>עַד הֱיוֹת שְׁתֵּיהֶן תֵּל־אֵפֶר לְמִשְׁמֶרֶת.</p>

<br />

<p>שְׂרַפְתִּיךְ, יְרוּשָׁלַיִם, בִּתְפִלָּה</p>

<p>וּבִדְמָעוֹת</p>

<p>בֵּין שִׂפְתוֹתֵיהֶן הַנָּעוֹת</p>

<p>שֶׁל כָּל עֵדָה וּקְהִלָּה;</p>

<p>וּרְאִיתִיךְ עוֹלָה בָּאֵשׁ</p>

<p>עִם לְשׁוֹנוֹת הָאַרְגָּמָן, הַתְּכֵלֶת וְהַכְּחוֹל,</p>

<p>אֲשֶׁר עַל בִּגְדֵי הַמֶּשִׁי, הָאַטְלַס וְהַשֵּׁשׁ</p>

<p>שֶׁל קִבּוּצַיִךְ הַמְגֻוָּנִים בְּכָל שֵׁשֶׁת יְמֵי הַחֹל;</p>

<p>וַתִּגְדַּל עוֹד הַבְּעֵרָה בְּחַגִּים וּבְמוֹעֲדִים</p>

<p>מִשֶּׁנֻּסְּכוּ עַל מְדוּרוֹתַיִךְ שְׁמָנִים וְיֵינוֹת;</p>

<p>וְעֵינֵי הַשְּׁתַּיִם הָיוּ לְכָךְ עֵדִים –</p>

<p>וְאֵין פְּסָק וְאֵין אוֹת.</p>

<br />

<p>שְׂרַפְתִּיךְ, יְרוּשָׁלַיִם, מֵחֵמָה</p>

<p>וּמִקִּנְאָה</p>

<p>וְזָרַקְתִּי לְכָל אֶרֶץ וּמְדִינָה</p>

<p>בָּאָדָם וּבַבְּהֵמָה</p>

<p>אֲבָנִים קְלוּיוֹת וְאוּדִים בּוֹעֲרִים</p>

<p>לְהַבְעִיר מֵאַרְבַּע הָרוּחוֹת</p>

<p>אֶת הָרְפָתִים וְהָאַרְמְנוֹת עַל הָרוֹעִים וְהַשּׁוֹעֲרִים</p>

<p>לְזַעְזֵעַ יַבֶּשֶׁת וּלְהַרְתִּיחַ מֵי מְנוּחוֹת,</p>

<p>יַעַן יָדַעְתִּי, כִּי בְּכָל אֲשֶׁר יִפְּלוּ אַבְנִי וְאוּדִי</p>

<p>שָׁם יִמְחֲצוּ גֻּלְגֹּלֶת אֲשֵׁמָה,</p>

<p>וְאֵי־שָׁם יִמָּצֵא גַם יְהוּדִי</p>

<p>שֶׁיִּשְׁתַּלְהֵב עִמִּי בְּקִנְאָה וּבְחֵמָה.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/17070">https://benyehuda.org/read/17070</a></div></body></html>