<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אראה שער ראשך: מקאמה</title>
	<meta name="author" content="דוד עונקינירה"/>
</head>
<body>

<blockquote>
<br />
</blockquote>

<blockquote>
<p>אֶרְאֶה שְׁעַר רֹאשֵׁךְ, אֲשֶׁר אוֹרוֹ / הֶחְשִׁיךְ זְהַב אוֹפִיר וְגַם פַּרְוַיִם</p>

<p>שֶׁמֶשׁ וְיָרֵחַ כְּפוּפֵי רֹאשׁ / הָלְכוּ לְהִתְחַבְּאוֹת בְּעִמְקֵי מָיִם</p>

<p>כִּימָה וְעָשׁ וּכְסִיל הֲכִי אָסְפוּ נָגְהָם, / וְלֹא נִרְאוּ בְּחוּג שָׁמַיִם</p>

<p>כָּל כּוֹכְבֵי מָרוֹם לְבוּשׁ קַדְרוּת / לָבְשׁוּ וְלֹא נִרְאוּ בְחַלּוֹנִים</p>

<p>כָּל יוֹשְׁבֵי תֵבֵל בְּאוֹר גָּדוֹל / הָיוּ וְגַם נִתְפַּתְּחוּ עֵינָיִם</p>

<p>לֹא שָׁמְעוּ כָזֹאת וְלֹא רָאוּ / לַיְלָה בְּיוֹם הֵאִיר בְּעֵת צָהֳרָיִם.</p>

<p>אֶרְאֶה אֲנִי רוֹאוֹת אֲשֶׁר חָשְׁכוּ / אוֹרוּ בְהִלָּם עַד רְאוֹת כִּפְלָיִם</p>

<p>רָאוּ הֲדַר שַׂעְרֵךְ בְּנוֹת הַחֵן / בָּרְחוּ לְהִתְחַבֹּאת בְּתוֹךְ כִּירָיִם</p>

<p>אֶרְאֶה לְבַב חֹשְׁקִים אֲשֶׁר נֹהֵם / לָהֶם כְּנַהְמַת יָם כְּאֹר מִצְרַיִם</p>

<p>שָׁפְכוּ מְרֵרָתָם וְגַם דָּמָם / נִגַּר כְּמוֹ מַיִם בְּחוּצוֹתָיִם</p>

<p>אֶרְאֶה אֲנִי עֶרְכֵּךְ אֲשֶׁר יָקָר / עֶרְכִּי מְאֹד נִגְרַע בְּכַף מֹאזְנָיִם</p>

<p>כַּסִּי כְּלִילַת חֵן שְׂעַר רֹאשֵׁךְ / כִּי תִקְטְלִי הַיְקוּם בְּלִי יָדָיִם</p>

<p>טִבְעָם בְּכָל-תֵּבֵל הֲכִי יָצָא / עַל כֵּן לְשִׁמְעָם צָלְלוּ אָזְנָיִם</p>

<p>חָלוּשׁ וְרַךְ מִשַּׂעֲרוֹת רֹאשֵׁךְ / יָכוֹל עֲקֹר הָרִים וְיַרְכָתָיִם</p>

<p>מַה-יַעֲשֶׂה אִישׁ רָשׁ בְּעֵת כֻּלָּם / מִתְחַזְּקִים נֶגְדּוֹ בְּרִבּוֹתָיִם?</p>

<p>בִּי, יַעֲלַת הַחֵן, עֲלֵי נַפְשִׁי / חוּסִי, לְבַל אָמוּת בְּלִי יוֹמָיִם</p>

<p>וּתְשַׁלְּמִי דָמִי אֲשֶׁר יֻקַּם / מִמֵּךְ כְּדַם קַיִן לְשִׁבְעָתָיִם</p>

<p>עֶבֶד אֲנִי נִרְצַע וְנִמְכַּר לָךְ / וּלְנָעֳמֵךְ מִשְׁתַּחֲוֶה אַפָּיִם</p>

<p>אֶת-פִּי לְמַלְקוֹשֵׁךְ אֲנִי פוֹעֵר / בֹּקֶר אֲקַו חַסְדֵּךְ עֲדֵי עַרְבָּיִם.</p>

<br />
</blockquote>

<blockquote>
<br />

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38065">https://benyehuda.org/read/38065</a></div></body></html>