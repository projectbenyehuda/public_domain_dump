<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַשְׁאָרַת הַנָּפֶשׁ</title>
	<meta name="author" content="יהודה ליב גורדון"/>
</head>
<body>

<p>(כ&#8220;א כסליו תרמ&#8221;ג)</p>

<br>

<p>אֵלֶּה דִּבְרֵי הַמְּשׁוֹרֵר הָאַחֲרֹנִים:</p>

<br>  

<blockquote>
<p>חֲמִשִׁים וּשְׁתַּים שָׁנָה לִי תִּמָּלֶאנָה</p>

<p>וּכְבָר אָחוּשׁ כִּי הַזִּקְנָה עָלַי קֹפֶצֶת;</p>

<p>כֹּחִי יִיבַשׁ, לֵחִי יָנוּס, עֵינַי תִּכְהֶינָה,</p>

<p>וַעֲנָנָה כַּעוֹפֶרֶת עַל רוּחִי רֹבֶצֶת.
<br><br />
מִי אַת, הָעֲנָנָה, אִם לֹא צֵל כַּנְפֵי הַמָּוֶת?!</p>

<p>הִנָּן מַשִּיקוֹת, הִנֵּהוּ קָרֵב לָגֶשֶׁת&#8230;</p>

<p>הָרָקֶב בַּעֲצָמָי – מֵרוּחוֹ הַנּשֶׁבֶת;</p>

<p>הִנֵּהוּ כּוֹנֵן חִצָּיו וּמשֵׁךְ הַקֶּשֶת.
<br><br />
קַשׁ נִדָּף קַשְׁתֶּךָ! חַרְבְּךָ הַמִּתְהַפֶּכֶת</p>

<p>לֹא תַּפִּיל עָלַי אֵימָתָה, לֹא תַּפְחִידֵנִי;</p>

<p>נָכוֹן אֲנֹכִי, מַר מוֹתִי, נָכוֹן לָלֶכֶת</p>

<p>אִם הַיּוֹם אוֹ אַחֲרֵי מָתַי עוֹד תּוֹעִידֵנִי.
<br><br />
חֻקִּי הִשְׁלַמְתִּי; כָּתַבְתִּי מַעֲלוֹת הָרוּחַ</p>

<p>וָאֶשְׁפֹּךְ אֶת נַפְשִׁי לִפְנֵי אַחַי בַּסֵּפֶר,</p>

<p>וּמַה מִנִּי יַהֲלֹךְ אִם גַּם יוֹמִי יָפוּחַ,</p>

<p>אִם יֻכַּת בֵּית-חָמְרִי וִיהִי עָפָר וָאֵפֶר?!
<br><br />
יֻכַּת-נָא בֵּית-חָמְרִי, יִרְקַב וִיהִי לָרֶפֶשׁ –</p>

<p>אֲנִי בִּצְרוֹר עָלִים אֵלֶה אֶת נַפְשִׁי צַרְתִּי,</p>

<p>(וּצְרוֹר הֶעָלִים כִּצְרוֹר הַחַיִּים לַנֶּפֶשׁ!)</p>

<p>וּמִכִּלָּיוֹן וּנְשִׁיָה אוֹתָה שָׁמָרְתִּי.
<br><br />
כַּלֵּה עוֹרִי וּבְשָׂרִי, מַר מָוֶת, כַּלֵּנִי,</p>

<p>הֲדִקֵּנִי לֶעָפָר, רַקְעֵנִי לַצֶּמַח</p>

<p>(אַתָּה הַיּוֹצֵר וַאֲנִי הַחֹמֶר הִנֵּנִי!) –</p>

<p>אֶת נַפְשִׁי הַנִּשְׁאָרָה מִסִּפְרִי לֹא תֶמַח.
<br><br />
רַבִּים לֹחֲמִים לִי יָשִׂישׂוּ כִּי אֶמְצָא קֶבֶר</p>

<p>וִינִדּוּנִי גַּם אָז וּבְקִבְרִי יַדּוּ אֶבֶן,</p>

<p>וּתְהִי זֹאת נֶחָמָתִי כִּי יִמָּצֵא גֶּבֶר</p>

<p>יֵרָא נַפְשִׁי הַשְּׁפוּכָה פֹּה וַהֲגִיגַי יֶבֶן.
<br><br />
יָבִין הֲגִיגִי, יִצְרֵהוּ אַף יִפְעָלַנוּ</p>

<p>וּבְשָׂר יַעַל וָעוֹר יִקְרַם עַל הָרוּחַ,</p>

<p>וּלְעַמִּי כִּי יֵצֵא אָז שֶׁמֶץ טוֹב מִמֶּנוּ</p>

<p>אֶשְׁכַּב אֶרְקַב לָבֶטַח וּבְקִבְרִי אָנוּחַ.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/89">https://benyehuda.org/read/89</a></div></body></html>