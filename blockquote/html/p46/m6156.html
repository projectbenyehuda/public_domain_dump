<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>למי אני עמל?</title>
	<meta name="author" content="יהודה ליב גורדון"/>
</head>
<body>

<h1 id="לְמִיאֲנִיעָמֵל">לְמִי אֲנִי עָמֵל?</h1>

<br>

<blockquote>
<p>עוֹד בַּת הַשּׁירָה אֵלַי מִתְגַּנֶּבֶת,</p>

<p>עוֹד לִבִּי הוֹגֶה וִימִינִי כּוֹתֶבֶת –</p>

<p>כּוֹתֶבֶת שִׁירִים וּבְשָׂפָה נִשְׁכַּחַת.</p>

<p>מַה-יִשְׁעִי מַה-חֶפְצִי וּמְגַמַּת פָּנָי,</p>

<p>וּלְמִי אֲנִי עָמֵל מִבְחַר כָּל שָׁנָי</p>

<p>וּמְחַסֵּר נַפְשִׁי מִטּוֹבָה וָנָחַת?</p>

<br>  

<p>הוֹרַי – הַדְּבֵקִים בַּאלֹהִים וּבְעַמָּם,</p>

<p>עוֹסְקִים בִּסְחוֹרָה וּבְמִצְוֹת כָּל יוֹמָם,</p>

<p>מָאֲסוּ הַדַּעַת, לֹא לָמְדוּ טוּב טַעַם;</p>

<p>&quot;מָוֶת בַּשִּׁיר, אֶפִּיקוּרְסוּת בַּמְּלִיצָה!</p>

<p>&#8220;אָסוּר עִם הַמְּשׁוֹרֵר לָדוּר בַּמְחִיצָה!&#8221;</p>

<p>כֵּן יִגְעַרוּ בָּנוּ, יִרְדְפוּנוּ בַּזָּעַם.</p>

<br> 

<p>אַחַי הַמַּשְׂכִּילִים דַּעַת לָמְדוּ,</p>

<p>בְּדֶבֵק לֹא-טוֹב לִלְשׁוֹן עַמָּם נִצְמְדוּ,</p>

<p>הֵם בָּזִים אֵם זָקְנָה תּוֹמֶכֶת פֶּלֶךְ:</p>

<p>&quot;עִזְבוּ שָׂפָה, עָלֶיהָ אָבַד כֶּלַח,</p>

<p>&quot; עִזְבוּ סִפְרוּתָהּ, תָּפֵל מִבְּלִי מֶלַח;</p>

<p>&#8220;עִזְבוּהָ כִּי אִישׁ לִשְׂפַת אַרְצוֹ נֵלֶךְ&#8221;.</p>

<br> 

<p>אֲחוֹתַי בְּנוֹת צִיוֹן! אוּלַי אַתֵּנָה</p>

<p>אֶל שִׂיחַת בַּת-שִׁירִי לִבְּכֵן תִתֵּנָה,</p>

<p>וַאלֹהִים חֲנַנְכֶן נֶפֶשׁ נֶחְמֶדֶת,</p>

<p>רוּח חֵן, חֵךְ טֹעֵם, לֵב חַם בַּקֶּרֶב –</p>

<p>אַךְ הָהּ כִּי גֻּדַּלְתֶּן כִּשְׁבֻיוֹת חֶרֶב,</p>

<p>כִּי &#8220;בַּת תִּלְמַד תּוֹרָה – תִּפְלוּת לוֹמֶדֶת!&#8221;</p>

<br> 

<p>וּבָנֵינוּ? הַדּוֹר הַבָּא אַחֲרֵינוּ?</p>

<p>הֵם מִנְעוּרֵיהֶם יִתְנַכְּרוּ אֵלֵינוּ,</p>

<p>– לָמוֹ פִּצְעֵי לִבִּי יִדְווּ יָזוֹבוּ –</p>

<p>הִנָּם הוֹלְכִים קָדִימָה שָׁנָה שָׁנָה,</p>

<p>מִי יֵדַע הַגְּבוּל עַד מָתַי? עַד אָנָה?</p>

<p>אוּלַי עַד מָקוֹם – מִשָּׁם לֹא יָשׁוּבוּ&#8230;</p>

<br> 

<p>וּלְמִי אֵפוֹא אֶעֱמוֹל אֲנִי הַגֶּבֶר?</p>

<p>לִמְתֵי מִסְפָּר הַשְּרִידִים מִבְּנֵי עֵבֶר</p>

<p>שׁעוֹד לֹא נָתְנוּ שִׁיר צִיוֹן לִשְׁנִינָה?</p>

<p>הוֹי, שִׁבֳּלים בּוֹדְדוֹת, מִי יֵדַע אַיֶּמוֹ,</p>

<p>מִי יִשָׂא רֹאשָׁם, יִמְנֶה מִסְפָּר לָמוֹ? –</p>

<p>אֶחַד בָּעִיר הֵם וּשְׁנַיִם בַּמְּדִינָה!</p>

<br> 

<p>הֱיוּ אֲשֵׁר תִּהְיוּ וּבַאֲשֶׁר שָׁמָּה!</p>

<p>לִשְׂפַת עֵבֶר תֹּאמְרוּ: אֲחוֹת רֻחָמָה,</p>

<p>נִיבִי לֹא תִּבְזוּ, תֹּאמְרוּ לִי: אָחִינוּ.</p>

<p>וּבְעוֹד רַבִּים אַחֲרַי רֹאשָׁם יָנִיעוּ</p>

<p>לָכֶם שִׁירַי אֵלֶּה רוּחִי יַבִּיעוּ,</p>

<p>אַתֶּם תֵּדְעוּ נַפְשִׁי, לִבִּי תָּבִינוּ.</p>

<br>

<p>לָכֶם אֶזְבַּח רוּחִי, אַגִּישׁ דִּמְעָה לַנָּסֶךְ!</p>

<p>הָבָה אֵבְךְ עַל צַּוַארְכֶם וּכְאֵבִי יֵחָשֶׂךְ,</p>

<p>אֲחַבְּקְכֶם אֶשָׁקְכֶם רִבּוֹא רִבְבוֹת מוֹנִים;</p>

<p>הוֹי, מִי יָחוּשׁ עֲתִידוֹת, מִי זֶה יוֹדִיעֵנִי</p>

<p>אִם לֹא הָאַחָרוֹן בִּמְשׁוֹרְרֵי צִיוֹן הִנֵּנִי,</p>

<p>אִם לֹא גַּם אַתֶּם הַקּוֹרְאִים הָאַחְרוֹנִים?!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6156">https://benyehuda.org/read/6156</a></div></body></html>