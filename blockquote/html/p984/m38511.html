<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ח. חלום</title>
	<meta name="author" content="יצחק מטיסיס"/>
</head>
<body>

<p>בחלומי: המלומד הגדול, שהתמכר כל שנות חייו למצוא דרך למגע
עם הירח, השלים את כל ההכנות למסע דמיוני זה. אך ברגע האחרון התחרטו
משום־מה אלה שהסכימו להשתתף במסע זה.</p>

<p>המלומד והיוזם הנמרץ לא התיאש, ומיניה וביה חשב על המצאה
גאונית: הוא פנה למועצת הפיקוח על בעלות הברית בברלין, כי יואילו למסור לו
את הנידונים למות מבין הפושעים הנאציים במשפט נירנברג, את גרינג ומרעיו,
לשם טיסה לירח. אלה אשר לפי פקודתם נעשו נסיונות שונים ומשונים, שקיפחו את
חייהם של כך וכך בני אדם, – מן הראוי שישמשו הם עכשיו חומר למטרת נסיונות
לטובת המדע. והיה, אם ימלאו את התפקידים שיוטלו עליהם בנסיעה זו וישארו
בחיים – יקלו בענשם.</p>

<p>במועצת הפיקוח של בעלות הברית נידונה הצעתו של המלומד
הנכבד, נשקלו הנימוקים המכריעים שלו, ובאחרונה ניתנה הכרעה לבקשתו – לשלוח
את גרינג ואת מרעיו לנסיעת בכורה לירח.</p>

<p>גלי הרדיו העבירו את הידיעה המרעישה לכל קצוי תבל, והבריות
אמרו כי מעשה צודק הוא. אלה שעינו רבים אחרים בנסיונות לרעת האנושיות,
יתענו עתה הם בנסיון לטובת האנושיות.</p>

<p>הגיע יום הנסיון. אוירון בנוי במיוחד לנסיעה זו, ובו פושעי
נירנברג, הועף לירח, וכעבור זמן־מה בא האות, שהם אמנם הגיעו בשלום
למטרה.</p>

<p>לפי לוח הזמן כבר היו צריכים תיירי הירח לחזור, והנה הם לא
שבו עדיין. המלומד מעמיד את עצמו בקשר עם הירח על דרך הידועה לו בלבד, אך
אין קול ואין עונה.</p>

<p>וכן נתחזקה הסברה, כי אבדו הפושעים. אך לימים נתחוור, לפי
אותות מיוחדים, כי הם בריאים ושלמים. אלא שהם מודיעים דברים מוזרים: בעודם
על הארץ, בשעת ההכנות לטיסה לירח, בא לפניהם מלומד נאצי מפורסם, שהתחבא
מעיני בעלות הברית, ואמר להם: נוסעים אתם לירח, הואילו לקחת תכנית זו שתכנה
בקיצור הוא: ישנו בירח חומר ידוע, שאם תשתמשו בו שימוש של כך וכך, תוכלו
לאיים על כדור הארץ, או על חלקו, או על כל מטרה מצומצמת, – בהשמדה על ידי
שריפה. פרטים תמצאו בתכנית. ואמנם בבואם לירח מצאו, כי הכל שריר וקיים
כדברי המלומד הנאצי, ואמרו: עתה כל כדור הארץ בידינו, לאמור בידי גרמניה;
לאמור בידי הרייך השלישי.</p>

<p>הידיעה הסנסציונית הזאת עברה על גלי הרדיו לכל קצווי תבל
והרעישה את הלבבות. היו שאמרו, כי בימינו הכל בגדר־האפשר והתרעמו מאד, כי
בידים ממש עזרו לשונאי המין האנושי, להגיע לידי יכולת זו, לאיים על שלומו
של כדור הארץ ושלימותו.</p>

<p>ואמנם, לרגע אחז חיל את יושבי העולם. אך כעבור ימים אחדים
עמדו אנשים פיקחים והוכיחו, כי דבר זה הוא מן הנמנעות, ואך איוולת היא
לחשוב, כי אפשר לשרוף את כדור הארץ או חלק ממנו. אלא מאי? פושעי נירנברג,
מזועזעים מחדשי המשפט, מפסק הדין של מיתה והנסיעה לירח, יצאו מדעתם. ואשר
להודעה מן הירח ודאי מקורה בדמיונם של שאינם שפויים ברוחם.</p>

<p>יצאו כמה וכמה ימים, והרי סנסציות אחרות, ועיקרן ידיעה, כי
הנאצים אשר בירח שוב השמיעו את קולם. וקובעים יום מסוים שבו יבחנו נשקם
הסודי באחד מאיי הים השקט. אי־לכך הם מזמינים את אנשי־המדע, את העתונאים
ואת ראשי המטות של האומות, להמצא באניה במרחק מאתים קילומטר מן האי. שיוכלו
לראות במו עיניהם את תוצאות הנסיון.</p>

<p>הבריות היו עוד סבורים כי אין כאן אלא בני אדם שאינם
שפויים בדעתם. בכל זאת השגיחו במרחק מאתים קילומטר, כי כל האופק לצד האיים
שנועדו לנסיון מאדים והולך וכולו להבה אחת. ועד מהרה, כאשר האניה התקרבה,
מצאו הנוסעים בה, כי המים מסביב לאיים רותחים והאיים אינם; הכל נעלם. חי,
צומח ודומם נמחו מעל פני האדמה.</p>

<p>התחילה פעלתנות קדחתנית – המלומדים פתחו בחקירת טיבה של
התופעה הזאת. אך לא ראו כל תועלת בחקירתם שהרי לא היה בה כדי להציל את כדור
הארץ מידי הנאצים, או ממזימת הסחיטה שלהם. שעל כן נסמכה לחקירה פעולה
דיפלומאטית קדחתנית: הרוסים באו במגע עם המנהיגים הנאציים בירח והסבירו
להם, כי מאז ה־27 באוגוסט 1939, כידוע, היה לבם שלם עם הנאצים. אלא היטלר
הוא שהקדיח את התבשיל באותו היום המר והנמהר של 22 ליוני 1941 בהתנפלו על
רוסיה. ולא היה איפוא כל מוצא אחר, אלא להשיב מלחמה שערה. והלא ידוע, כי
מבחינת האידיאולוגיה הם, הרוסים, הנם לשלטון מפלגה אחת, ולפרימט של המדינה
על הרכוש וההון, והעיקר, עתה בראותם בעליל, כי האנגלו־סכּסים רוצים להשתלט
על העולם, וכי האמריקאים תוחבים את אפם בכל פינה ובכל היבשות – הרי הם,
הרוסים, מבקשים הסכם מדיני וצבאי עם הנאצים. וכמובן, הם נכונים להחזיר את
כל השטחים הגרמניים שבידיהם; וכן הם נכונים לתוספת הנחות שפרטיהן יקבעו
בחוזה שיחתם למשך חמשים שנה.</p>

<p>האנגלים הריצו אגרת למנהיגים בירח: וודאי הגרמנים רמי
המעלה נוכחו לדעת, כי מאז שביתת הנשק חלו אצלם, – אצל האנגלים משמע, –
תמורות חשובות ביחסם לאויבים ולאוהבים. וודאי מן המפורסמות הוא יחסם
לאוכלוסיה הגרמנית באיזור הכיבוש הבריטי; ודאגתם כי הכוח הגרמני יהי שריר
וקיים. ולפי שנוכחו עתה לדעת. כי הקומוניזם רוצה להשתלט בעולם, הם מציעים
פספורט אחיד לגרמני ולבריטי, והסכם מדיני וצבאי למאה שנים.</p>

<p>האמריקאים פנו גם הם למנהיגים בירח: ידוע כי הם,
האמריקאים, אין להם כל אינטרסים אנוכיים. לא באירופה ולא בשאר חלקי תבל.
אלא, לבם מתחמץ בראותם כי הרוסים דוחקים עצמם לכל החזיתות על מנת להתפשט
ולהתרחב. וכן אין הם, האמריקאים, רוצים לעזוב את האנגלים לנפשם וכיוון
שבריטניה הריצה אגרת אל המנהיגים הגרמניים הנכבדים, מציעים גם האמריקאים
הסכם לבבי.</p>

<p>וכמובן, גם מן הקריה הקדושה שברומא הגיעה אגרת לירח: האב
הקדוש שמע על התגלית שבידי הגרמנים, העשויה להחריב את הארץ, והריהו מזכיר
להם כי מעשה כזה אינו לרוחו של אדם ולרצונו של בורא העולם. האב הקדוש מסב
את תשומת לבם של תיירי־הירח על האגרות שהריצו הבריטים והאמריקאים ומזכיר
להם את הדבר הנודע, כי אמנם הרוסים הם שונאי אלוהים עלי אדמות. יואילו,
איפוא תיירי־הירח לזכור לטובה את פולין, את איטליה ואת ספרד, שהן עכשיו
מתחת למגפם של המנצחים.</p>

<p>לאחר מתיחות של עשרת חדשי משפט, פסק דין של מוות וטיסה
לירח, – התבדחו עתה המנהיגים הנאציים למקרא האגרות הבאות מכל עבר, ויצאו
קצת לטייל בירח. אך התרחקו ממקום חנייתם, הגיע אליהם איזה קול פלאי, קול
חרישי כהמית היונה. מדי התקרבם והתגלה לעיניהם מחזה מופלא: אדם שרשמי פניו
יפים וקדושים. ידיו נתונות בשלשלאות כבדות ורגליו בסד. ובראותו אותם אמר
להם:</p>

<p>– אנכי המשיח. אותי הועיד בורא העולם וכל צבאותיו להביא
גאולה לכל הנברא בצלם. כוחות הסטרא־אחרא התגברו עלי ושמוני פה והנה עתה
שחררוני וארד לארץ ולדריה ויבוא שלום־נצחים וכל ההתנצחות בין האומות כליל
תחלוף.</p>

<p>אחרי שהנאצים התעוררו מהשתוממותם, הם הודיעו כי הם ממאנים
לסגת אחור, משניתן להם אמצעי להשתלט על כדור הארץ, ולהיות עם־אדונים, כראוי
לגזע העליון שלהם.</p>

<p>אך המשיח לא הרפה מהם ועלה בדעתם לקשר בינו ובין הקריה
הקדושה ברומא, הסינוד הקדוש במוסקבה, הארכיבישוף מקנטרבורי וראשי הכנסיה
בארצות הברית. בא לפניהם המשיח וסיפר להם כי היה נתון בשלשלאות על הירח,
וראה את הנאצים במעשיהם. – הנשק האיום אשר ברשותם, שיש בכוחו לדון בשרפה את
כדור הארץ או חלקו, או כל תחום מסוים שיבחרו בו. ועל כן ראוי להם, לראשי
הדתות, שישחררוהו. אולם הקריה הקדושה ברומא, הסינוד הקדוש במוסקבה וראשות
הכנסיה בוסטמינסטר ובארצות הברית ענו לו, כי המומנט הזה הוא רציני ביותר
בחיי־העמים; ראשי הכוחות המזוינים השומרים על שלומה של הארץ ושלימותה
מזהירים, כי הימים האלה הם חמורים מכדי להסתבך באיזו תנועה משיחית של
בעלי־חלומות; ואדרבה, השליות כאלו עלולות להביא את האנושות לידי חורבן
גמור.</p>

<p>הקיצותי והנה חלום.</p>

<p>חלום ופתרון אין לו.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38511">https://benyehuda.org/read/38511</a></div></body></html>