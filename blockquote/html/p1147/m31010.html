<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>י. פ. לַחוֹבֶר</title>
	<meta name="author" content="יצחק יציב"/>
</head>
<body>

<p>(תרמ&#8220;ד – תש&#8221;ז)</p>

<blockquote>
<p>חוֹקֵר הַסִּפְרוּת הָעִבְרִית הַחֲדָשָׁה, רוֹשֵׁם
תּוֹלְדוֹתֶיהָ וּמְפָרְשָׁהּ, הָיָה הַסֹפֵר יְרֻחָם פִישְׁל
לַחוֹבֶר.</p>

<p>אֲנַחְנוּ קוֹרְאִים שִׁיר וּמְעַדְּנִים אֶת
רִגְשׁוֹתֵינוּ, מַעֲמִיקִים אֶת הֲבָנָתֵנוּ בַּחַיִּים, בְּנֶפֶשׁ
הָאָדָם, וְסוֹפְגִים לְתוֹכֵנוּ אֶת תְּבוּנַת הָאָדָם וְאֶת הַנֶּאֱצָל
שֶׁבָּרֶגֶשׁ הָאֱנוֹשִׁי. אֲנַחְנוּ קוֹרְאִים סִפּוּר וְהוּא
מְשַׁעֲשֵׁעַ אֶת רוּחֵנוּ וַאֲנַחְנוּ חַיִּים אֶת חַיֵּי הַגְּבּוֹר
שֶׁבַּסִּפּוּר, שְׂמֵחִים בְּשִׂמְחָתוֹ וּמִצְטַעֲרִים בְּצַעֲרוֹ,
כְּאִלוּ שִׂמְחָתֵנוּ וְצַעֲרֵנוּ הֵם אֵלֶּה. אֲנַחְנוּ נֶהֱנִים
מִכָּל בִּטּוּי יָפֶה, מִכָּל פָּסוּק הַמְתָאֵר אֶת הָאָדָם, אֶת
הַטֶּבַע. וְאוּלָם שִׁיר טוֹב וְסִפּוּר טוֹב אֵינָם נוֹפְלִים מִן
הַשָּׁמַיִם. הַמְשׁוֹרֵר וְהַסּוֹפֶר הַכּוֹתְבִים כַּיּוֹם,
בְּיָמֵינוּ אֵלֶה, לָמְדוּ אֵצֶל מְשׁוֹרְרִים וְסוֹפְרִים שֶׁקָּדְמוּ
לָהֶם. דּוֹר הוֹלֵךְ מַנְחִיל אֶת רְכוּשׁוֹ הָרוּחָנִי לְדוֹר בָּא,
כְּמוֹ בָּרְכוּשׁ הַחָמְרִי. יֵשׁ קֶשֶׁר בֵּין מַה שֶׁכָּתְבוּ
מְשׁוֹרְרִים וְסוֹפְרִים אֶתְמוֹל וְשִׁלְשׁוֹם וּבֵין מַה
שֶׁכּוֹתְבִים מְשׁוֹרְרִים וְסוֹפְרִים הַיּוֹם. כָּזֹאת הִיא
הַסִּפְרוּת. אֵין אֲנַחְנוּ מְבִינִים כָּרָאוּי אֶת סוֹפְרֵי
זְמַנֵּנוּ אִם אֵין אֲנַחְנוּ יוֹדְעִים אֶת הַמְּקוֹרוֹת שֶׁמֵּהֶם הֵם
יוֹנְקִים, אֶת הַהַשְׁפָּעָה שֶׁהִשְׁפִּיעוּ עֲלֵיהֶם הַסּוֹפְרִים
שָׁקָדְמוּ לָהֶם.</p>

<p>חוֹקֵר הַסִּפְרוּת וְרוֹשֵׁם תּוֹלְדוֹתֶיהָ הוּא
שֶׁמְּלַמֵּד אוֹתָנוּ לִרְאוֹת אֶת הַקֶּשֶׁר בֵּין הַדּוֹרוֹת.
בְּמֶחְקָר זֶה עָסַק בְּיִחוּד י. פ. לַחוֹבֶר. הוּא הִסְבִּיר לָנוּ
בִּסְפָרָיו אֶת הַצָּפוּן בְּדִבְרֵיהֶם שֶׁל כַּמָּה וְכַמָּה
סוֹפְרִים, רִאשׁוֹנִים וְאַחֲרוֹנִים. הוּא כָּתַב סֵפֶר גָּדוֹל
וְחָשׁוּב עַל תּוֹלְדוֹת הַסִפְרוּת הָעִבְרִית הַחֲדָשָׁה. הוּא כָּתַב
שׁוּרָה אֲרֻכָּה שֶׁל מַסּוֹת עַל סוֹפְרִים שׁוֹנִים. וְיֵשׁ
שֶּׁהִשְׁקִיעַ אֶת עַצְמוֹ בַּחֲקִירַת חַיָּיו וְיצִירָתוֹ שֶׁל
מְשׁוֹרֵר אֶחָד. הוּא כָּתַב סֵפֶר גָּדוֹל עַל חַיָּיו שֶׁל חַיִּים
נַחְמָן בְּיַאלִיק וְעַל יְצִירָתוֹ. בַּסֵפֶר הַזֶּה הוּא מַרְאֶה
כִּיצַד נִכְתַּב כָּל שִׁיר מִשִּׁירֵי בְּיַאלִיק, בְּאֵיזוֹ נְסִבּוֹת
בְּחַיָּיו שֶׁל הַמְשׁוֹרֵר, מַמַּה וּמִמִּי הֻשְׁפַּע, כִֵּיצַד
עָרַךְ, הָגִיהַּ וְתִקֵּן בְּיַאלִיק אֶת שִׁירָיו, וּמְפָרֵשׁ אֶת
כַּוָּנָתָם שֶׁל הַשִּׁירִים.</p>

<p>י. פ. לַחוֹבֶר הָיָה שָׁנִים רַבּוֹת עוֹרֵךְ שֶׁל
כְּתָבֵי־עֵת גְדוֹלִים כְּמוֹ ה&#8220;ַתְּקוּפָה&#8221;, &#8220;כְּנֶסֶת&#8221;, &#8220;מֹאזְנַיִם&#8221;
וְעוֹד. הוּא הִתְחִיל אֶת עֲבוֹדָתוֹ הַסִּפְרוּתִית כְּעוֹזְרוֹ שֶׁל
דָּוִד פְרִישְׁמַן וְעָבַד יַחַד אִתּוֹ כַּמָּה שָׁנִים.</p>

<p>סְגֻלָּה יְקָרָה הָיְתָה לְלַחוֹבֶר: הוּא הָיָה
יְדִידָם שֶׁל הַסּוֹפְרִים, הוּא הָיָה חָרֵד לִיצִירָתוֹ שֶׁל
הַסּוֹפֵר. הוּא אָהַב בְּכָל לִבּוֹ אֶת הַסִּפְרוּת וְאֶת
הַסּוֹפְרִים. מִתּוֹךְ אַהֲבָה שָׁקַד כָּל יָמָיו עַל הַסִּפְרוּת,
חָקַר כָּל פְּרָט וּפְרָט בְּחַיֵּי הַסוֹפֵר וּבִיצִירָתוֹ וְהֶעֱמִיד
אֶת הַכֹּל עַל דִּיּוּקוֹ. כִּי אוֹהֵב דִיּוּק הָיָה לַחוֹבֶר וְלֹא
זִלְזֵל בַּפְּרָט הַקָּטָן בְּיוֹתֵר הַנּוֹגֵעַ לַיְצִירָה הָעִבְרִית
וְחָקַר אוֹתוֹ עַד הַיְסוֹד. כִּי עַל כֵּן הָיָה לַחוֹבֶר אִישׁ מַדָּע
בַּסִּפָרוּת הָעִבְרִית. וְאִישׁ הַמַּדָּע שׁוֹקֵד עַל
הַדִּיּוּק.</p>

<p>וְלא בַּסִּפְרוּת הָעִבְרִית הַחֲדָשָׁה בִּלְבַד עָסַק
לַחוֹבֶר. בַּשָּׁנִים הָאַחֲרוֹנוֹת הִשְׁקִיעַ אֶת עַצְמוֹ בַּחֲקִירַת
&#8220;תּוֹרַת הַסּוד&#8221;, הִיא תּוֹרַת הַ&#8220;קַבָּלָה&#8221;, וְתִרְגַּם אֶת סֵפֶר
הַ&#8220;זֹּהַר&#8221;, הַכָּתוּב אֲרָמִית, לְעִבְרִית.</p>

<p>אִישׁ רַב פְּעָלִים הָיָה לַחוֹבֶר, שַׁקְדָּן וְעוֹבֵד
חָרוּץ. וְאוּלָם עֲבוֹדָתוֹ הֶחָרוּצָה לֹא מָנְעָה מִמֶּנוּ לִשְׁמֹר
עַל יַחֲסוֹ הַטּוֹב לְכָל סוֹפֵר שֶׁבָּא אִתּוֹ בְּמַגָּע.
יְשַׁר־דָּרֶךְ הָיָה, טוֹב־לֵב, אָדִיב בְּכָל הֲלִיכוֹתָיו וְשׁוֹמֵר
עַל הַהֲגִינוּת בְּכָל הַמַּצָבִים, כְּעוֹרֵךְ, כְּמוֹ&quot;ל (מוֹצִיא
לָאוֹר), כְּחָבֵר, כְּיָדִיד וּכְרֵעַ.</p>

<p>בִּשְׁנַת הַשִּׁשִּׁים וְשָׁלשׁ לְחַיָיו הָלַךְ
מֵאִתָּנוּ. נִקְבַּר בְּבֵית הָעָלְמִין הַיָּשָׁן בְּתֵל־אָבִיב,
בְּשׁוּרַת הַקְבָרוֹת שֶׁל סוֹפְרֵינוּ הַגְדוֹלים.</p>
</blockquote>

<blockquote>
<p>(תש&quot;ז)</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31010">https://benyehuda.org/read/31010</a></div></body></html>