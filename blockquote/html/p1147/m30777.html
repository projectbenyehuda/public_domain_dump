<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָאוּנִיבֶרְסִיטָה הָעִבְרִית עַל הַר הַצּוֹפִים</title>
	<meta name="author" content="יצחק יציב"/>
</head>
<body>

<blockquote>
<p>בְּיָמִים אֵלֶּה מָלְאוּ עֶשְׂרִים שָׁנָה לִפְתִיחַת הָאוּנִיבֶרְסִיטָה הָעִבְרִית.</p>

<p>הַיְלָדִים עֲדַיִן רְחוֹקִים מַהֲלַּךְ כַּמָּה שָׁנִים
מִן הָאוּנִיבֶרְסִיטָה – הֵם לוֹמְדִים בְּעִקָּר בְּבֵית־הַסֵּפֶר
הָעֲמָמִי. כָּל הַמַּרְגִּישׁ כִּי בְּכֹחוֹ לְהַמְשִׁיךְ בַּלִּמּוּדִים,
עָלָיו לַעֲבֹר אֶת שְׁלַבֵּי בֵּית־הַסֵּפֶר הַתִּיכוֹן וּמִכָּאן יַעֲלֶה
לַהַר־הַצּוֹפִים – לָאוּנִיבֶרְסִיטָה הָעִבְרִית. וְאוּלָם
הָאוּנִיבֶרְסִיטָה מַאֲצִילָה מִידִיעוֹתֶיהָ וּמֵחֲקִירוֹתֶיהָ לֹא אַךְ
עַל הַתַּלְמִיד הַלּוֹמֵד בֵּין כָּתְלֵי בֵּיתָהּ בִּלְבָד. מִתּוֹצְאוֹת
הַחֲקִירוֹת שֶׁל הַמְּלֻמָּדִים, הָעוֹבְדִים בָּאוּנִיבֶרְסִיטָה
לְמַחְלְקוֹתֶיהָ הַשּׁוֹנוֹת, נֶהֱנִים גַּם אֵלֶּה שֶׁאֵינָם לוֹמְדִים
בָּהּ כְּתַלְמִידִים.</p>

<p>בָּחוּר אוֹ בַּחוּרָה הַחוֹרְשִׁים, שׁוֹתְלִים
וְנוֹטְעִים בִּמְנָרָה בַּצָּפוֹן אוֹ בִּרְבִיבִים־עַסְלוּג' בַּנֶּגֶב,
מִשְׁתַּמְּשִׁים כְּבָר כַּיּוֹם בִּפְרִי הַחֲקִירוֹת שֶׁל
הָאוּנִיבֶרְסִיטָה. חֲקִירַת הַקַּרְקַע וּמְקוֹרוֹת הַמַּיִם, הֲגָנָה
מִפְּנֵי הַמַּזִּיקִים בְּתוֹךְ הַקַּרְקַע, בְּשָׁרְשֵׁי עֵצִים אוֹ
חֲרָקִים וּרְמָשִׂים עַל פְּנֵי הַקַּרְקַע, טִיּוּב הַקַּרְקַע
וְהַשְׁבַּחַת זְנֵי הַפְּרִי, הַיְּרָקוֹת וְהַתְּבוּאָה – כָּל אֵלֶּה
הֵן תּוֹצְאוֹת הַחֲקִירָה וְהַלִּמּוּד, אֲשֶׁר הָעוֹבֵד מִשְׁתַּמֵּשׁ
בָּהֶם בַּעֲבוֹדָתוֹ יוֹם יוֹם.</p>

<p>כֵּן הַדָּבָר גַּם בְּכַמָּה וְכַמָּה מִמִּקְצוֹעוֹת
חַיֵּינוּ הָרוּחָנִיִּים. דִּבְרֵי יְמֵי יִשְׂרָאֵל, דִּבְרֵי יְמֵי
הָעוֹלָם, סִפְרוּתֵנוּ הָעַתִּיקָה וְהַחֲדָשָׁה, חֲקִירַת הַלָּשׁוֹן
הָעִבְרִית וְדִקְדּוּקָהּ, חֲקִירַת הַלְּשׁוֹנוֹת הַשֵּׁמִיּוֹת
הַקְּרוֹבוֹת לִשְׂפָתֵנוּ הָעִבְרִית – כָּל אֵלֶּה הֵם דְּבָרִים אֲשֶׁר
פִּרְיָם נֹאכַל גַּם מִחוּץ לָאוּנִיבֶרְסִיטָה, מִתּוֹךְ הַסְּפָרִים
וְהַמַּאֲמָרִים אֲשֶׁר הַמְּלֻמָּדִים מְפַרְסְמִים מִזְּמַן
לִזְמַן.</p>

<p>כֵּן עוֹסְקִים רוֹפְאִים בַּחֲקִירוֹת הַמַּחֲלוֹת
הַמְּצוּיוֹת בָּאָרֶץ וְדַרְכֵי הַמִּלְחָמָה בָּהֶן. הַנִּסְיוֹנוֹת
שֶׁצָּבְרוּ הָרוֹפְאִים הַחוֹקְרִים בְּמַחֲלוֹת הָאָרֶץ מְבִיאִים
בְּרָכָה לְהַרְבֵּה חוֹלִים. הַצְּבָאוֹת שֶׁל עַמֵּי הַבְּרִית
בַּמִּזְרָח הַתִּיכוֹן הֵפִיקוּ בִּימֵי הַמִּלְחָמָה תּוֹעֶלֶת רַבָּה
מִן הָאוּנִיבֶרְסִיטָה הָעִבְרִית בָּעִנְיְנֵי הַבְּרִיאוּת שֶׁל
הַחַיָּלִים וּבְהַגָּשַׁת נַסְיוֹבִים שׁוֹנִים לְצָרְכֵי רְפוּאָה
לַצָּבָא.</p>

<p>אַף בִּשְׂדֵה הַתַּעֲשִׂיָּה וְהַחֲרשֶׁת מְסַיַּעַת הָאוּנִיבֶרְסִיטָה בַּחֲקִירוֹתֶיהָ בַּמּוּצָרִים הַשּׁוֹנִים.</p>

<p>פְּתִיחַת הָאוּנִיבֶרְסִיטָה עַל הַר־הַצּוֹפִים לְפָנַי
עֶשְׂרִים שָׁנָה הִכְּתָה גַּלִּים בְּחַיֵּי הַיְּהוּדִים בְּכָל
אַרְצוֹת תֵּבֵל. הָיָה זֶה יוֹם שִׂמְחָה לְכָל בֵּית יִשְׂרָאֵל.
הַרְבֵּה תִּקְווֹת תָּלוּ בָּאוּנִיבֶרְסִיטָה. בִּנְאוּם הַפְּתִיחָה
אֲשֶׁר נָשָׂא מְשׁוֹרְרֵנוּ חַיִּים נַחְמָן בְּיַאלִיק עַל
הַר־הַצּוֹפִים בְּיוֹם פְּתִיחַת הָאוּנִיבֶרְסִיטָה אָמַר: &#8220;בָּרֶגַע
הַזֶּה הִדְלִיק יִשְׂרָאֵל עַל הַר־הַצּוֹפִים אֶת הַנֵּר הָרִאשׁוֹן
לַחֲנֻכַּת חַיֵּי רוּחוֹ. הַיּוֹם תָּבוֹא הַבְּשׂוֹרָה אֶל כָּל
תְּפוּצוֹת יִשְׂרָאֵל בַּאֲשֶׁר הֵם, כִּי הַיָּתֵד הָרִאשׁוֹנָה
לְבִנְיַן יְרוּשָׁלַיִם שֶׁל מַעְלָה נִתְקְעָה וְלֹא תָּמוּשׁ
עוֹד&#8221;.</p>

<p>ד&quot;ר חַיִּים וַיְצְמַן נָשָׂא אֶת נַפְשׁוֹ מֵאָז יְמֵי
עֲלוּמָיו לְהָקִים הֵיכַל מַדָּע עִבְרִי בְּאַרְצֵנוּ. הוּא אָמַר אָז
בְּיוֹם הַפְּתִיחָה, &#8220;כִּי מַטְּרַת הָאוּנִיבֶרְסִיטָה הַזֹּאת הִיא
לְהַבִּיעַ אֶת רוּחֵנוּ וּלְהַשְׁקִיף עַל פְּנֵי תֵּבֵל מִתּוֹךְ
נְקֻדַּת מַבָּטֵנוּ אָנוּ&#8221;.</p>

<p>וְלוֹרְד גֵ&#8217;מְס בְּלפוּר, שֶׁהִשְׁתַּתֵּף גַּם הוּא
בִּפְתִיחַת הָאוּנִיבֶרְסִיטָה אָמַר: &#8220;לִפְנֵי רְגָעִים אֲחָדִים
הִזְכִּיר לִי אֶחָד מִידִידַי, כִּי מִן הַמָּקוֹם אֲשֶׁר אַתֶּם
יוֹשְׁבִים עָלָיו, יְכוֹלִים אַתֶּם לִרְאוֹת אֶת הַמָּקוֹם הַמְּדֻיָּק
שֶׁבּוֹ נִכְנְסוּ בְּנֵי יִשְׂרָאֵל בַּפַּעַם הָרִאשׁוֹנָה לָאָרֶץ
הַמֻּבְטָחָה לָהֶם. סִפַּרְתִּי דָּבָר זֶה לִידִיד שֵׁנִי וְהוּא
מִצִּדּוֹ הֵעִיר, כִּי מִן הָהָר הַזֶּה, הַר־הַצּוֹפִים, נִהֵל
מְהָרְסָהּ הָרוֹמָאִי שֶׁל יְרוּשָׁלַיִם אֶת הַמָּצוֹר, שֶׁשָּׂם קֵץ
לְאוֹתוֹ פֶּרֶק גָּדוֹל בְּדִבְרֵי יְמֵי הָעָם הַיְּהוּדִי. כְּלוּם
יְכוֹלִים לִבְחֹר מָקוֹם נָאֶה מִזֶּה? מַאֲמָץ תַּרְבּוּתִי כַּבִּיר
בְּאֶרֶץ־יִשְׂרָאֵל שֶׁהֵקִיץ עָלָיו הַקֵּץ לִפְנֵי מֵאוֹת שָׁנִים
עוֹמֵד לְהִתְחַדֵּשׁ בְּבֵיתָהּ הַקַּדְמוֹן שֶׁל הָאֻמָּה&#8221;.</p>

<p>בַּהַדְגָּשָׁה מְיֻחֶדֶת הִדְגִּישׁ מְשׁוֹרְרֵנוּ אֶת
עֶרְכָּהּ שֶׁל &#8220;תּוֹרָה&#8221; בַּמַּעֲמָד הַחֲגִיגִי שֶׁל טֶקֶס פְּתִיחַת
הָאוּנִיבֶרְסִיטָה לֵאמֹר:</p>

<p>&#8220;הַמֻּשָּׂג &#8216;תּוֹרָה&#8217;, הִתְרוֹמֵם בְּעֵינֵי הָעָם אֶל
גֹּבַהּ אֵין חֵקֶר לוֹ. הַתּוֹרָה נִקְבְּעָה בְּמֶרְכַּז שְׁאִיפוֹתֶיהָ
וּמַאֲוַיֶּיהָ הַכְּמוּסִים וְהַגְּלוּיִים שֶׁל הָאֻמָּה
בְּגָלוּתָהּ&#8221;.</p>

<p>עַתָּה, עִם הַשִּׁיבָה לָאָרֶץ, יְחַדֵּשׁ הָעָם אֶת
מַאֲמַצָּיו לְהָבִיא לִידֵי גִּלּוּי אֶת מַאֲוַיָּיו בַּעֲמַל כַּפָּיו
וּבַעֲמַל רוּחוֹ בִּרְשׁוּתוֹ הוּא, רְשׁוּת הַיָּחִיד.</p>

<br />

<p>בְּעֶשְׂרִים שְׁנוֹת קִיּוּמָהּ שֶׁל הָאוּנִיבֶרְסִיטָה
הָעִבְרִית עַל הַר־הַצּוֹפִים הוּקְמוּ כַּמָּה מַחְלְקוֹת שֶׁהוֹצִיאוּ
מַחֲזוֹרֵי תַּלְמִידִים מֻסְמָכִים – בְּמַדָּעֵי הָרוּחַ וּבְמַדָּעֵי
הַטֶּבַע וּבַחַקְלָאוּת. מוֹרֵי הָאוּנִיבֶרְסִיטָה מַרְצִים בִּמְקוֹמוֹת
שׁוֹנִים בָּאָרֶץ – בֶּעָרִים וּבַכְּפָרִים – לִפְנֵי כָּל הָרוֹצֶה
לִלְמֹד וְשׁוֹאֵף דַּעַת.</p>

<p>עִם חֻרְבָּנָם שֶׁל יְהוּדֵי אֵרוֹפָּה וְהַשְׁמַדָתָם
אֵין לָנוּ מִן הַמּוּכָן בַּגּוֹלָה אֲנָשִׁים מְלֻמָּדִים. הַשְּׂרִידִים
שֶׁנִּשְׁאֲרוּ יְנִצְּלוּ וְלֹא יָכְלוּ זֶה שָׁנִים לִלְמֹד בְּשׁוּם
בֵּית־סֵפֶר בְּאֵרוֹפָּה.</p>

<p>עַל כֵּן גָּדוֹל בְּיוֹתֵר עֶרְכָּהּ שֶׁל
הָאוּנִיבֶרְסִיטָה כַּיּוֹם. וּבִמְלֹאת עֶשְׂרִים שָׁנָה לִפְתִיחָתָהּ
אֲנַחְנוּ מַבִּיטִים בְּגָאוֹן אֶל הַר־הַצּוֹפִים וְרוֹאִים כִּי אָמְנָם
הַשְׂכֵּל הִשְׂכִּילוּ מְקִימֵי הָאוּנִיבֶרְסִיטָה לַחֲזוֹת מֵרֹאשׁ מֶה
חָשׁוּב הוּא</p>

<p>מְקוֹם תּוֹרָה זֶה בְּאַרְצֵנוּ, הָעֲתִידָה לְשַׁמֵּשׁ מִקְלָט לִפְזוּרֵי יִשְׂרָאֵל וְלִפְזוּרֵי רוּחוֹ.</p>

<p>מִשָּׁנָה לְשָׁנָה מִתְרַבִּים הַבִּנְיָנִים עַל
הַר־הַצּוֹפִים, מַחְלְקוֹת חֲדָשׁוֹת נִפְתָּחוֹת וְרֶשֶׁת הַלִּמּוּדִים
וְהַמֶּחְקָרִים מִתְרַחֶבֶת וְהוֹלֶכֶת. אוֹצַר הַסְּפָרִים
בְּבֵית־הַסְּפָרִים הַלְּאֻמִּי וְהָאוּנִיבֶרְסִיטָאִי מִתְעַשֵּׁר
בִּסְפָרִים חֲדָשִׁים וִישָׁנִים. וַאֲנַחְנוּ מְקַוִּים, כִּי אָמְנָם
יִהְיֶה מָקוֹם זֶה מְקוֹם תּוֹרָה, כְּפִי שֶׁחָזָה אוֹתוֹ מְשׁוֹרְרֵנוּ
ח. נ. בְּיַאלִיק, וְאוֹרוֹ יַגִּיהַּ לְתֵבֵל כֻּלָּהּ.</p>

<p>(<strong>ניסן תש&quot;ה</strong>)</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30777">https://benyehuda.org/read/30777</a></div></body></html>