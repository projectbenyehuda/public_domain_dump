<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַהִסְתַּדְרוּת בַּת כ&quot;ה</title>
	<meta name="author" content="יצחק יציב"/>
</head>
<body>

<blockquote>
<p>חַג.</p>

<p>לַהִסְתַּדְּרוּת הַכְּלָלִית שֶׁל הָעוֹבְדִים הָעִבְרִים
בְּאֶרֶץ־יִשְׂרָאֵל מָלְאו עֶשְׂרִים וְחָמֵשׁ שָׁנִים. הִיא נוֹסְדָה
בְּכ&#8220;ג בְּכִסְלֵו תּרפּ&#8221;א. וְעִדַּת הַיִּסּוּד נֶעֶרְכָה
בְּחֵיפָה.</p>

<p>חַג – אַךְ דְּבַר הַהִסְתַּדְּרוּת לְצִבּוּר
הַפּוֹעֲלִים, לַנֹּעַר וְלַהֲמוֹנִי הַיְּהוּדִים בַּגּוֹלָה מַתְחִיל לֹא
בַּחֲגִיגִיּוֹת:</p>

<p>&#8220;רִגְשִׁי גָּאוֹן וְתוּגָה, חֶרְדַת־לֵב וְאֹמֶץ רוּחַ
יְלַוּוּ אֶת הַפּוֹעֵל הָעִבְרִי בַּחֲנֻכָּה תּשׁ&#8221;ו עֵת יָחֹג אֶת חֲצִי
הַיּוֹבֵל לְקִיּוּמָהּ שֶׁל הַהִסְתַּדְּרוּת הַכְּלָלִית
וּפָעֳלָהּ&quot;.</p>

<p>גָּאוֹן וְתוּגָה. כִּי רֶגֶשׁ שֶׁל גָּאוֹן יְמַלֵּא אֶת
לִבּוֹ שֶׁל כָּל יְהוּדִי, הַמְיַחֵל לִתְקוּמַת יִשְׂרָאֵל עַל אַדְמָתוֹ
בְּאֶרֶץ־יִשְׂרָאֵל, – לְמַרְאֶה הַחַיִל הָרַב שֶׁעָשְׂתָה
הִסְתַּדְּרוּת הָעוֹבְדִים, בְּעֶשְׂרִים וְחָמֵשׁ שְׁנוֹת קִיּוּמָהּ.
כִּי אָמְנָם גְּדוֹלוֹת נוֹצְרוּ. יִשּׁוּבִי כְּפָר גְּדוֹלִים
וּקְטַנִּים, חַקְלָאִים טוֹבִים, מְשָׁקִים פּוֹרְחִים, תּוֹצֶרֶת
נִפְלָאָה, פֵּרוֹת גַּן יָרָק, תּוֹצֶרֶת רֶפֶת, לוּל וְכַוֶּרֶת. רֶשֶׁת
שֶׁל קִבּוּצִים וּמוֹשְׁבֵי־עוֹבְדִים, הַחַיִּים חַיֵּי חֶבְרֶה
שִׁתּוּפִיִּים, עֶזְרָה הֲדָדִית, וְעַל הַכֹּל – מְקוֹמוֹת קְלִיטָה
לְאַחִים עוֹלִים מִן הַגּוֹלָה.</p>

<p>אַרְבַּעַת אֲלָפִים וְאַרְבַּע מֵאוֹת פּוֹעֲלִים
וּפוֹעֲלוֹת נִתְלַקְּטוּ בָּאָרֶץ עִם רֵאשִׁיתָהּ שֶׁל הָעֲלִיָּה
הַשְּׁלִישִׁית וְהֵקִימוּ אֶת הַהִסְתַּדְּרוּת. עַתָּה מַגִּיעַ מִסְפַּר
חַבְרֵי הַהִסְתַּדְּרוּת וְנַפְשׁוֹת בֵּיתָם לְרֶבַע מִילְיוֹן.
חֲבֵרֶיהָ מְאֻרְגָּנִים בַּאֲגֻדּוֹת מִקְצוֹעִיּוֹת
וּבְקוֹאוֹפֶּרָטִיבִים, וְהֵם הַמַּכְנִיסִים רוּחַ חַיִּים בְּכָל
הַיְּצִירָה הָעִבְרִית בָּאָרֶץ: בְּבָתֵּי הַחֲרשֶׁת וּבַסַּדְנָאוֹת,
בְּבָתֵּי הַמְּלָאכָה וּבַתְּנוּעָה בַּדְּרָכִים.</p>

<p>גָּאוֹן וְתוּגָה. רֶגֶשׁ שֶׁל תּוּגָה מְמַלֵּא אֶת
הַלֵּב אַף בְּיוֹם חַג, וְאוּלַי דַּוְקָא בְּיוֹם חַג. כִּי לֹא רַק
לִשְׂמֹחַ עַל מַה שֶּׁהִשַּׂגְנוּ בְּעֶשְׂרִים וְחָמֵשׁ שָׁנִים אֵלֶּה
אֲנַחְנוּ מְצֻוִּים בְּיוֹם זֶה, כִּי אִם לִפְקֹד וְלִרְאוֹת אַף מַה
שֶּׁלֹּא הִשַּׂגְנוּ.</p>

<p>בִּנְאוּם הַתָּכְנִית שֶׁנָּשָׂא הֶחָבֵר שׁ. יַבְנְאֵלִי בִּוְעִידַת הַיִּסּוּד שֶׁל הַהִסְתַּדְּרוּת נֶאֱמַר:</p>

<p>&#8220;תְּעוּדַת הַפּוֹעֵל הָעִבְרִי וּתְעוּדַת הַדּוֹר
כֻּלּוֹ – לֹא הַמְשָׁכַת הַקִּיּוּם, כִּי אִם הַצָּלַת הָעָם. בִּנְיַן
אֶרֶץ־יִשְׂרָאֵל, וּבְעִקְבוֹתָיו גְּאֻלַת רֹב גָּדוֹל מִיִּשְׂרָאֵל מִן
הַגָּלֻיּוֹת – זֶה הוּא תַּפְקִיד הַדּוֹר, וְאִם זֶה לֹא יֵעָשֶׂה – לֹא
מִלֵּא הָדּוֹר הַזֶּה אֶת תַּפְקִידוֹ&#8221;.</p>

<p>תּוּגָה. לֹא הִצְלַחְנוּ לְרַכֵּז בְּאֶרֶץ־יִשְׂרָאֵל
רֹב גָּדוֹל מִיִּשְׂרָאֵל. כְּשִׁשָּׂה מִילְיוֹנִים יְהוּדִים הֻשְׁמְדוּ
בַּשּׁוֹאָה הַגְּדוֹלָה שֶׁבָּאָה עַל יְהוּדֵי אֵרוֹפָּה.</p>

<p>גְּדוֹלָה אֵפוֹא הַתּוּגָה.</p>

<br />

<p>כֵּיצַד הָיָה הַדָּבָר?</p>

<p>רֵאשִׁית כָּל – הִתְאַחֲזוּת בְּאַדְמַת הָאָרֶץ,
הִתְיַשְּׁבוּת. מִתֵּל־חַי וְעַד רְבִיבִים בְּעַסְלוּג'. הַיָּד
הַיְּהוּדִית אָחֲזָה בַּמַּעְדֵּר וּבַמַּחֲרֵשָׁה, בָּאֵת
וּבַטְּרַקְטוֹר וַתַּהֲפֹךְ אֶת רִגְבֵי הַיְּשִׁימוֹן וְהַבִּצָּה
לְאַדְמַת בְּרָכָה. וְאוּלָם בִּנְיַן עַם זָקוּק לְעוֹבֵד וּלְפוֹעֵל
בְּכָל עֲבוֹדָה וּבְכָל מְלָאכָה. הַהִסְתַּדְּרוּת הִיא שֶׁהִדְרִיכָה
וּמַדְרִיכָה אֶת הָעוֹלֶה בְּדַרְכּוֹ לִהְיוֹת פּוֹעֵל וְאַחֲרֵי שֶׁהוּא
כְּבָר פּוֹעֵל וְעוֹבֵד. הִיא גַּם דּוֹאֶגֶת לִמְזוֹנוֹ הָרוּחָנִי –
לְעִתּוֹן וְסֵפֶר וְלִדְבַר אֳמָנוּת. הַהִסְתַּדְּרוּת הִיא שֶׁלִּכְּדָה
אֶת כָּל הָעוֹבְדִים לְבִנְיַן הָעָם. הִיא הַמְּאַגֶּדֶת אֶת כָּל
חֲבֵרֶיהָ לְעֶזְרָה הֲדָדִית. בְּכֹחוֹת מְלֻכָּדִים הוּקַם הַבִּנְיָן
הַמְּשַׁמֵּשׁ יְסוֹד לַעֲלִיָּה. רַבִּים כַּיּוֹם הַמִּכְשׁוֹלִים
הָעוֹמְדִים עַל דַּרְכּוֹ שֶׁל הָעוֹלֶה וְהַמַּעְפִּיל לַעֲלוֹת. אַךְ
בְּכֹחוֹת מְאֻחָדִים נִתְגַבֵּר עֲלֵיהֶם.</p>

<p>וּבְיוֹם הֶחָג שֶׁל עֶשְׂרִים וְחָמֵשׁ שָׁנִים לְקִיּוּם
הַהִסְתַּדְּרוּת אֲנַחְנוּ חוֹזְרִים עַל הַדְּבָרִים שֶׁנֶּאֶמְרוּ
בִּוְעִידַת הַיִּסּוּד שֶׁל הַהִסְתַּדְּרוּת: תְּעוּדַת הַדּוֹר הִיא
הַצָּלַת הָעָם. מַה שֶּׁלֹּא נַעֲשָׂה עַד עַתָּה צָרִיךְ לְהֵעָשׂוֹת
בַּשָּׁנִים הַבָּאוֹת. הַדּוֹר הַצָּעִיר הָעוֹלֶה עַל הַבַּמָה צָרִיךְ
לְהִתְכּוֹנֵן לִקְרַאת הַתְּעוּדָה הַזֹּאת.</p>

<p>זֶה צַו הַהִסְתַּדְּרוּת לַדּוֹר הַצָּעִיר בְּיוֹם חָג.</p>

<p>(<strong>טבת תש&quot;ו</strong>)</p>
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBaEd0IiwiZXhwIjpudWxsLCJwdXIiOiJibG9iX2lkIn19--a996bb0034b605bd5461ef047b45fb72523e1966/13.png" alt="13.png" />
<figcaption>13.png</figcaption>
</figure>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30770">https://benyehuda.org/read/30770</a></div></body></html>