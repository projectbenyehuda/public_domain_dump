<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נְמוּגוֹתִי בְדַרְכִּי הָרְשָׁעָה</title>
	<meta name="author" content="יצחק אבן כלפון"/>
</head>
<body>

<p>בראש השיר כתובת בערבית: וכתב עוד אל אבי (הדובר הוא בנו
של שמואל הנגיד). על שיר זה השיבו שמואל הנגיד בשירו <strong>דבריך בתוך לבות
נטועים</strong>.</p>

<blockquote>
<p>נְמוּגֹותִי בְדַרְכִּי הָרְשָׁעָה,</p>

<p>וְנִמְסַרְתִּי בְיַד כֶּבֶד פְּשִׁיעָה,</p>

<p>וְנִתַּתִּי בְּיַד חֶטְאִי, וְהִנְנִי</p>

<p>כְמוֹ טֶרֶף בְּיַד אַרְבַּע רְבוּעָה.</p>

<p>תְּפַשֵּׁט זֹאת, וְזֹאת עֶצֶם תְּגָרֵם,</p>

<p>וְזֹאת תִּמְחַץ, וְזֹאת תִּבְלַע בְּלִיעָה.</p>

<p>וְנִתְקַעְתִּי בְּכַף הָאַחֲרוֹנָה,</p>

<p>אֲשֶׁר הִיא בִי, כְּמוֹ יָתֵד תְּקוּעָה.</p>

<p>וְהֶחְלִיפָה הֲנָחָתִי אֲנָחָה,</p>

<p>וְטוֹבָתִי קְרָעַתָּה קְרִיעָה.</p>

<p>וְהֵמִירָה לְקִיקָלוֹן כְּבוֹדִי,</p>

<p>וּמַלְכוּתִי וּמִשְׂרָתִי – כְּנִיעָה,</p>

<p>וְהוֹד פָּנַי – לְיֵרָקוֹן, וְכֹחִי –</p>

<p>לְכִשָּׁלוֹן, וְשַׁלְוָתִי – זְוָעָה.</p>

<p>וְהִנְנִי מִשְּׂאֵת עֹצֶם תְּלָאוֹת</p>

<p>וְכֹבֶד הַשְּׂאֵת – לִמְאֹד יְגֵעָה;</p>

<p>וְהַנֶּפֶשׁ מְאֹד הוֹמָה, וְהַלֵּב</p>

<p>מְאֹד נִכְאָב, וְהַקֶּרֶן גְּדוּעָה,</p>

<p>וְהַמָּסָךְ כְּהִתְכַּנֵּס כְּבָר צַר,</p>

<p>וְגַם קָצַר לְבוּשִׁי מִשְּׂרִיעָה,</p>

<p>וּמַטֵּה בַר כְּבָר נִשְׁבָּר, וְעָבַר</p>

<p>שְׂשׂוֹן הַלֵּב, וְשִׁיר נִמְנַע מְנִיעָה.</p>

<p>וְהָיִינוּ אֲסוּפֵי הַדְּאָגוֹת</p>

<p>וְהַתּוּגָה בְּקִרְבֵּנוּ נְטוּעָה.</p>

<p>וְאֶתְמַהּ מִזְּדוֹנִי אַחֲרֵי זֹאת,</p>

<p>וּמִקָּשְׁיִי בְּפִגְעִי בוֹ פְּגִיעָה.</p>

<p>בְּאָמְרִי לוֹ: עֲדֵי מָתַי תְּרַחֵק</p>

<p>גְּאֻלָּתִי וְתָנִיס קֵץ יְשׁוּעָה</p>

<p>וְלֹא תִּרְאֶה עֲמַל נַפְשִׁי וְלַחְצִי</p>

<p>וְתִתְבָּע אֶת-גְּזֵלָתִי תְּבִיעָה?</p>

<p>וְלֹא אֹמַר ״עֲדֵי מָתַי?!״ לְנַפְשִׁי,</p>

<p>אֲשֶׁר לֹא, מֵעֲשׂוֹת הָרָע, שְׁבֵעָה,</p>

<p>וְעַד עַתָּה עֲלֵי רֻבֵּי פְּשָׁעַי</p>

<p>שְׁמִי שָׂם שַׁעֲרוּרִיָּה יְדוּעָה.</p>

<p>וְעוֹד לֹא בוֹשׁ אֲנִי אֵבוֹשׁ, וְלֹא שׁוֹב</p>

<p>אֲנִי אָשׁוּב, לְרַפֵּא הַפְּצִיעָה.</p>

<p>וְאֵיךְ אוּכַל נְשֹׂא רֹאשׁ אַחֲרֵי כֵן</p>

<p>וְלֵאמֹר לוֹ: סְלָחָה אוֹ שְׁמָעָה?</p>

<p>וְלוּלֵי כִי אֲשֶׁר הִפְלִיט פְּלֵיטָה</p>

<p>לְשׂוּמָהּ אֶל פְּלֵיטָתִי תְּשׁוּעָה</p>

<p>אֲזַי כִּסְדוֹם הֲפוּכָה נַעֲשֵׂיתִי</p>

<p>וְהָיִיתִי לְתֵל מֶלַח קְבוּעָה.</p>

<p>נְשִׂיא-לֵוִי-וְעֵדָה! שֶׁבְּחַסְדּוֹ</p>

<p>גְּאֻלָּה מִיְּדֵי כָל-צַר, פְּדוּעָה.</p>

<p>בְּנוֹ יוֹסֵף, אֲדוֹנִי, בֶּן-אֲדוֹנֵי</p>

<p>אֲבוֹתַי שֶחֲשָׁבוּהוּ לְרָעָה,</p>

<p>שְׁמַע דִּבְרֵי יְלִיד בֵּיתָךְ אֲדוֹנִי</p>

<p>אֲשֶׁר נִטַּע בְּיָמֶיךָ נְטִיעָה,</p>

<p>הֲלֹא אַתָּה אֲבִי מוּסָר וְאָחִיו,</p>

<p>אֲבִי עֵצָה, אֲבִי חָכְמָה וְדֵעָה,</p>

<p>אֲשֶׁר שִׁמְעָךְ מְאֹד גָּדַל בְּפִי כָל</p>

<p>אֲשֶׁר שָׁמַע, וְהוֹסִיף עַל שְׁמוּעָה,</p>

<p>וְהַחֶסֶד – כְּאִלּוּ אַתְּ בְּרָאתוֹ,</p>

<p>וְהַטּוֹבָה לְךָ הָיְתָה זְרוּעָה,</p>

<p>וּמַדּוּעַ תְהִי נִרְאֶה כְכוֹאֵב,</p>

<p>אֲשֶׁר נִשְׁקַע בְּבוֹר יָגוֹן שְׁקִיעָה?</p>

<p>וּמָה-תִּירָא וּמָה-יֵּרַךְ לְבָבָךְ –</p>

<p>וְהַשָּׁעָה לְךָ אָמָה רְצוּעָה!</p>

<p>וְהָאֵל שֶׁהֱבִיאָךְ עַד הֲלוֹם, הוּא</p>

<p>יְנַהֶלְךָ לְאַט, נִרְחַב פְּסִיעָה.</p>

<p>אֲנִי אֹמַר לְךָ מִלִּים שְׁנַיִם</p>

<p>וְאֶשָּׁבַע בְּחֵי עוֹלָם שְׁבוּעָה:</p>

<p>אֲשֶׁר אִם לֹא לְקַדְמוּתָךְ תְּהִי שָׁב</p>

<p>וְתִקְרַע אֶת-לְבַב תּוּגָה קְרִיעָה,</p>

<p>וְעֵין צָרִים בְּקוֹל הָמוֹן תְּנַקֵּר</p>

<p>וְתָרִיעַ, כְּחוֹלֵק עַד, תְּרוּעָה –</p>

<p>אֲנִי אֶסַּע וְאֵלֶךְ-לִי וְתֵדַע</p>

<p>אֲשֶׁר יִהְיֶה בְּאַחְרִית הַנְּסִיעָה.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32158">https://benyehuda.org/read/32158</a></div></body></html>