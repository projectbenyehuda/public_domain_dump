<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רַבִּי אַמְנוֹן</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>(מסרת ביהכ&quot;נ)</p>

<br />

<h2 id="א.">א.</h2>

<blockquote>
<p>לֹא מָשַׁל רַבִּי אַמְנוֹן בְּאוֹצְרוֹת מִסְתָּרִים</p>

<p>וּבְחֹסֶן תִּפְאֶרֶת אַרְמוֹנוֹת נֶהְדָּרִים</p>

<p>שָׁם סְגֻלַּת כָּל חֶמְדָּה מוֹפָעַת, –</p>

<p>וַיִּמְשֹׁל רַבִּי אַמְנוֹן בִּסְגֻלָּה אַחֶרֶת:</p>

<p>בִּלְבָבוֹ מְזִמָּה – כִּלְהָבָה בֹעֶרֶת,</p>

<p>כַּשֶּׁמֶשׁ זֹרֵחַ אוֹר דַּעַת.</p>

<br />
</blockquote>

<blockquote>
<p>וְאַחַד הַנְּסִיכִים לֹא פַעַם וּשְׁתַּיִם</p>

<p>אֶת מִפְתַּן הַיָּשִׁישׁ וּגְלוּי הָעֵינַיִם</p>

<p>בִּצְעָדָיו הַקַּלִּים הֵנִיעַ,</p>

<p>עֵת נִסְתָּר מֵעַיִן בַּאֲפֵלָה נִדַּחַת</p>

<p>מִפִּי רַבִּי אַמְנוֹן דְּבַר עֵצָה לָקַחַת</p>

<p>אֶל בֵּיתוֹ, בֵּית עֹנִי, הוֹפִיעַ.</p>

<br />
</blockquote>

<blockquote>
<p>לְאוֹר כְּפִיס עֵץ כֵּהֶה הַמֵּפִיץ הַחֲשֵׁכָה</p>

<p>עַל סַפְסֵל עֵץ קָשֶׁה לִימִין הַחֵלֵכָה</p>

<p>הַנָּסִיךְ יְאַחֵר לָשֶׁבֶת.</p>

<p>עַל חָכְמַת הַמִּסְכֵּן, טוּב טַעֲמוֹ, תְּבוּנָתוֹ</p>

<p>יִתְעַנֵּג הַנָּסִיךְ וְשָׁב אֶל טִירָתוֹ –</p>

<p>וְנַפְשׁוֹ תּוּשִׁיָּה שׂגֶבֶת.</p>

<br />
</blockquote>

<blockquote>
<p>אַךְ עֵת חֲצוֹת לַיְלָה בְּתֵבֵל תַּגִּיעַ,</p>

<p>וּבְחֶדְרוֹ הַנָּסִיךְ מַרְבַדִּים הִצִּיעַ</p>

<p>וּשְׁנָתוֹ כְבָר נָם עַל מִשְׁכָּבוֹ</p>

<p>מְכֻסֶּה בְּבוּץ וּבִסְדִינִים יְקָרִים, –</p>

<p>בְּבֵיתוֹ, בֵּית עֹנִי, אֶל שֻׁלְחַן הַסְּפָרִים</p>

<p>עוֹד יוֹשֵׁב רַבִּי אַמְנוֹן, וּלְבָבוֹ</p>

<br />
</blockquote>

<blockquote>
<p>יִנּוֹעַ בְּקִרְבּוֹ כַּיָּם מִפְּנֵי רוּחַ&#8230;</p>

<p>הוּא יוֹשֵׁב וְקוֹרֵא בְּסֵפֶר פָּתוּחַ&#8230;</p>

<p>וְאַחַת אֶל אַחַת לִרְבָבוֹת</p>

<p>כִּשְׂרָפִים בְּלִי־נוֹחַ עוֹד רָצָה עוֹד שָׁבָה</p>

<p>בְּמִצְחוֹ הָרָחָב, בִּמְעוֹן הַמַּחֲשָׁבָה</p>

<p>סְעִפִּים עֲמֻקּוֹת, נִשְׂגָּבוֹת.</p>
</blockquote>

<br />

<p><strong>* * *</strong></p>

<br />

<blockquote>
<p>וְשָׁנִים עַל שָׁנִים בִּמְנוּחָה עָבָרוּ</p>

<p>כְּגַלֵּי מַגֶּנְצָא הַשֹּׁקְטִים יִנְהָרוּ</p>

<p>בְּלֵילוֹת הָאָבִיב הַבְּהִירִים;</p>

<p>הַמּשְׁלִים בְּהֶסֶן לִתְהִלָּה נוֹדָעוּ</p>

<p>וּבָתֵּי הַגְּנָזִים מִקֶּדֶם מָלְאוּ</p>

<p>מַטְמוֹנֵי אוֹצָרוֹת אַדִּירִים.</p>

<br />
</blockquote>

<blockquote>
<p>וּמוֹשֵׁל בְּנֵי הֶסֶן לֹא קָפַץ אֶת יָדָיו</p>

<p>וַיִּתֵּן מַתָּנוֹת וּמַשְׂאוֹת לַעֲבָדָיו,</p>

<p>חֹרִים אֲצִילִים וּסְגָנִים;</p>

<p>אָכֵן הוּא הוֹתִיר לְטוֹבָה בֵּינֵיהֶם</p>

<p>וַיְכַבֵּד וַיְחוֹנֵן וַיְנַשֵּׂא עֲלֵיהֶם</p>

<p>יוֹעֲצוֹ – אִישׁ צָעִיר לְשָׁנִים.</p>

<br />
</blockquote>

<blockquote>
<p>הֵן יִקֶר הַמִּקְרֶה, כִּי תַעֲלֶה בֶהָלָה</p>

<p>אוֹ דְאָגָה כַשֹּׁאָה עַל רֹאשׁ הַמֶּמְשָׁלָה</p>

<p>וּפֶתַע שָׁמֶיהָ יִקְדָּרוּ:</p>

<p>אִם נִבְעוּ מַצְפּוּנֵי מַעֲמִיקֵי כָל בֶּגֶד</p>

<p>אוֹ חַיִל כִּי עָצְמוּ הָאוֹיְבִים מִנֶּגֶד</p>

<p>וּלְהַגְדִּיל עַל גְּבוּלוֹ אָמָרוּ.</p>

<br />
</blockquote>

<blockquote>
<p>עַל כָּל דְּבַר כִּשָּׁלוֹן, כָּל פֶּגַע וּמְצוּקָה,</p>

<p>כִּי יִהְיוּ לַמּוֹשֵׁל לְמִכְשֹׁל וּלְפוּקָה,</p>

<p>אָז עֵצָה נֶאֱמָנָה וִישָׁרָה</p>

<p>הַנָּסִיךְ הַצָּעִיר לַמּוֹשֵׁל יַשְׁמִיעַ,</p>

<p>וּכְרֶגַע עַל רֹאשׁוֹ כַּשֶּׁמֶשׁ יוֹפִיעַ</p>

<p>אוֹר תִּקְוָה, אוֹר יֶשַׁע בַּצָּרָה.</p>

<br />
</blockquote>

<blockquote>
<p>הִתְפַּלְּאוּ הַחֹרִים הַזְקֵנִים, וּכְצֶפַע</p>

<p>הֵגִיחָה הַקִּנְאָה בַּלֵּב – אַךְ מֵאָפַע</p>

<p>וָשָׁוְא כָּל זִמּוֹתָם חִבֵּלוּ.</p>

<p>לֹא שָׁתְתָה רוּחוֹ כּוֹס חֲמָתָם הַזְּעוּמָה</p>

<p>כִּי נֶחְשְׂפָה פִּתְאֹם לָאוֹר הַתַּעֲלֻמָה,</p>

<p>נִגְלְתָה מִמְּקוֹם לֹא פִלֵּלוּ:</p>

<br />
</blockquote>

<p><strong>* * *</strong></p>

<blockquote>
<br />
</blockquote>

<blockquote>
<p>הַמּוֹשֵׁל יִתְעַנֵּג עַל מִשְׁתֵּה עֲדָנִים&#8230;</p>

<p>וְשָׂרֵי הֶחָצֵר נִכְבַּדֵּי־הַפָּנִים</p>

<p>יוֹשְׁבִים כַּדָּת לִימִינֵהוּ:</p>

<p>כָּל יוֹתֵר בְּאִישׁ שַׂעֲרוֹת שֵׂיבָה תִּרְבֶּינָה,</p>

<p>יַעֲמִיקוּ הַקְּמָטִים, עֵינַיִם תִּכְהֶינָה</p>

<p>כֵּן יִקְרַב לִימִין אֲדוֹנֵיהוּ.</p>

<br />
</blockquote>

<blockquote>
<p>דַּת זֹאת מִשְׁתַּמֶּרֶת מִיָּמִים קַדְמוֹנִים&#8230;</p>

<p>אַךְ מַה־זֶּה? – שָׁם גֶּבֶר – בְּרֹאשׁ כָּל הַזְקֵנִים&#8230;</p>

<p>מוּל עָרְפּוֹ הֵן יוֹרְדִים תַּלְתַּלָּיו</p>

<p>הַשְּׁחוֹרִים&#8230; אֵשׁ נֹעַר בִּלְחָיָיו לֹהֶטֶת,</p>

<p>וּמוֹשְׁלוֹ, אֶת עֵינוֹ – בְּחֶסֶד מַבֶּטֶת –</p>

<p>לֹא יִגְרַע אַף רֶגַע מֵעָלָיו.</p>

<br />
</blockquote>

<blockquote>
<p>אַף כּוֹסוֹת לִבְרָכָה יִנָּשְׂאוּ לִכְבוֹדוֹ</p>

<p>וְשִׁירוֹת וּזְמִירוֹת יוֹדִיעוּ אֶת הוֹדוֹ&#8230;</p>

<p>מִי זֶה הַצָּעִיר לְשָׁנִים? –</p>

<p>הוּא מַחֲמַד הַמּוֹשֵׁל, הוּא יוֹעֵץ מֵישָׁרִים</p>

<p>הַנּוֹדָע לִתְהִלָּה וּלְכָבוֹד בַּשְּׁעָרִים,</p>

<p>הוּא רֹאשׁ לַעֲבָדִים נֶאֱמָנִים.</p>

<br />
</blockquote>

<blockquote>
<p>הַמּוֹשֵׁל יִתְעַנֵּג עַל מִשְׁתֵּה עֲדָנִים –</p>

<p>וּשְׁכוּרֵי מִיַּיִן הָרֹזְנִים, הַסְּגָנִים;</p>

<p>קוֹל שִׂיחַ, קוֹל זֶמֶר וָנֶבֶל;</p>

<p>רַק אֶחָד בֵּינֵיהֶם – בּוֹ רוּחוֹ נֶעְכֶּרֶת,</p>

<p>מַחֲשֶׁבֶת עַצֶּבֶת אֶת לִבּוֹ מַקְדֶּרֶת,</p>

<p>בַּמִּשְׁתֶּה לֹא יִקַּח כָּל חֶבֶל.</p>

<br />
</blockquote>

<blockquote>
<p>הוּא מַחֲמַד הַמֶּלֶךְ, הוּא יוֹעֵץ מֵישָׁרִים</p>

<p>הַנּוֹדָע לִתְהִלָּה וּלְכָבוֹד בַּשְּׁעָרִים&#8230;</p>

<p>וְכֹה שְׂפַת הַמּוֹשֵׁל דֹּבֶרֶת:</p>

<p>– &quot;אַל תְּכַחֵד, אֲהוּבִי, הָאֱמֶת הַגִּידָה:</p>

<p>מַה שָּׁבְרָה רוּחֶךָ, מַה לִּבְּךָ הֶחֱרִידָה,</p>

<p>אֶרְאֶה בַּת עֵינְךָ קֹדֶרֶת&#8230;</p>

<br />
</blockquote>

<blockquote>
<p>הַהִכְלִים פָּנֶיךָ אִישׁ אֶחָד בַּעֲבָדַי?</p>

<p>אוֹ אוּלַי, אֲהובִי, מַתְּנוֹתַי, חֲסָדַי</p>

<p>לֹא־רָצוֹן מֵאִתְּךָ הֵפִיקוּ?</p>

<p>הֲלֹא קְדשִׁים לִי תָמִיד מִשְׁאֲלוֹת לִבֶּךָ,</p>

<p>אִם עשֶׁר אִם גְּדֻלָּה תִּתְאַוֶּה נַפְשֶׁךָ,</p>

<p>שְׁאַל – לְךָ יָדַי יָרִיקוּ&quot;.</p>

<br />
</blockquote>

<blockquote>
<p>– &quot;שְׂבַע־רָצוֹן אָנֹכִי בְּרֹב חֲסָדֶיךָ,</p>

<p>שְׂבַע־רָצוֹן בַּתְּהִלָּה וּבְמַתְּנוֹת יָדֶיךָ,</p>

<p>– עָנָהוּ הַצָּעִיר לְיָמִים –</p>

<p>וּכְיָמִים מִקֶּדֶם כֵּן עַתָּה אֶשְׁאָלָה,</p>

<p>כִּי רוּחַ תִּפְאֶרֶת וּגְבוּרָה מִלְמָעְלָה</p>

<p>תְּחוֹפֵף מַלְכוּתְךָ עוֹלָמִים!&#8230;</p>

<br />
</blockquote>

<blockquote>
<p>וְכָבוֹד וָהוֹד לְךָ מַלְכִּי יָאָתָה:</p>

<p>לְגָאוֹן וּלְכָבוֹד עַל רֹאשְׁךָ נָשָׂאתָ</p>

<p>הַכֶּתֶר – גִּבּוֹרִים נָשָׂאוּ;</p>

<p>מִכְּבוֹדְךָ, אֲדוֹנִי, עָלַי גַּם אָצַלְתָּ</p>

<p>כִּי דִבְרֵי עֵצוֹתַי לְהַקְשִׁיב הוֹאַלְתָּ,</p>

<p>צִוִּיתָ – אַחֲרֵיהֶם מָלָאוּ.</p>

<br />
</blockquote>

<blockquote>
<p>אַךְ דַּע: מִלְפָנֶיךָ הַמַּעְיָן כִּסִּיתִי,</p>

<p>מִמֶּנּוּ מֵי חָכְמָה וּתְבוּנָה דָּלִיתִי&#8230;</p>

<p>לֹא אֲנִי לֹא אֲנִי הִשְׁקֵיתִי</p>

<p>הַשְּׁדֵמָה – מִפִּרְיָהּ אָכַלְתִּי עַד עָתָּה, –</p>

<p>עֲמַל יְדֵי זָרִים אַךְ יָדִי לָקָטָה</p>

<p>מִתְּהִלַּת אֲחֵרִים רָוִיתִי&#8230;</p>

<br />
</blockquote>

<blockquote>
<p>שָׂא פָנַי, הוֹד מַלְכוּת, חֲטָאַי אַזְכִּירָה:</p>

<p>בְּקִרְיַת מַלְכוּתְךָ מַגֶּנְצָא הַבִּירָה</p>

<p>הַרְחֵק מִזֶּרֶם הַחַיִּים,</p>

<p>מִכָּבוֹד, מֵהָדָר, מִגְּדֻלָּה, מִשָּׁאוֹן,</p>

<p>שָׁם־נִסְתָּר גַּם נֶעֱזָב בְּפִנַּת צַר־מָעוֹן</p>

<p>אַךְ חָפְשִׁי כְּצִפֹּר שָׁמַיִם.</p>

<br />
</blockquote>

<blockquote>
<p>וּבְנֶפֶשׁ מֵאוֹצַר הַתְּבוּנָה לְקוּחָה –</p>

<p>שָׁם יוֹשֵׁב הָעִבְרִי רַבִּי אַמְנוֹן בִּמְנוּחָה,</p>

<p>וְיָדוֹ רַק יָדוֹ בִּנְהָרָה</p>

<p>וּבְחֹסֶן תִּפְאֶרֶת דְּרָכֶיךָ פֵאֵרָה.</p>

<p>בִּי רוּחַ אִישׁ אַחֵר, הוֹד מַלְכוּת, דִּבֵּרָה!</p>

<p>זוּ נַפְשִׁי בַּשָּׁוְא הִתְפָּאָרָה!</p>

<br />
</blockquote>

<blockquote>
<p>לְבַקְּרוֹ הָלַכְתִּי בִּמְנוּחַת הַלַּיְלָה,</p>

<p>וּבְרוּחִי אָז יַצִּית אֵשׁ־פֶּלֶא, אֵשׁ נַעְלָה,</p>

<p>וּלְחָכָם וּלְנָבוֹן נִדְמֵיתִי.</p>

<p>אַךְ עַתָּה לֹא אוּכַל אֶשְׁקָטָה בִמְכוֹנִי!</p>

<p>הוֹי, רוּחַ אִישׁ אַחֵר אַךְ דִּבְּרָה מִגְּרוֹנִי,</p>

<p>מִתְּהִלַּת אֲחֵרִים הִרְוֵיתִי</p>

<br />
</blockquote>

<blockquote>
<p>אֶת נַפְשִׁי, זוּ נַפְשִׁי בַשֶּׁקֶר נִסְתָּרָה!&#8230;</p>

<p>הָסִירָה, הָרִימָה זוּ צְפִירַת תִּפְאָרָה –</p>

<p>לְחִנָּם אֶת רֹאשִׁי עִטֵּרָה!</p>

<p>וְנָשָׂא עַל רֹאשׁוֹ אֶת הוֹד הָעֲטָרָה</p>

<p>הָאִישׁ – שֶׁחָכְמָתוֹ בְּחֹסֶן וּנְהָרָה</p>

<p>דְּרָכֶיךָ עַד הֵנָּה פֵאֵרָה!&quot;&#8230;</p>

<br />
</blockquote>

<blockquote>
<p>וַיִּדֹּם הַיּוֹעֵץ, כְּמוֹ שֵׁנָה נָפָלָה</p>

<p>בְּחַדְרֵי הַכֵּרָה. דּוּמִיָּה מָשָׁלָה.</p>

<p>חָדְלוּ הַחוֹגְגִים שָׁאוֹן&#8230;</p>

<p>וַיִּקְרָא הַמּוֹשֵׁל מִתּוֹךְ הַדּוּמִיָּה:</p>

<p>&quot;אֲהָהּ, מִי זֶה הָיָה לִי יוֹעֵץ פְּלִילִיָּה,</p>

<p>צְבִי עֶדְיִי שַׂמְתִּיהוּ לְגָאוֹן!&#8230;</p>

<br />
</blockquote>

<blockquote>
<p>יְהוּדִי, חֵלֵכָה, שֶׁמָּשְׁחַת מַרְאֵהוּ!&#8230;</p>

<p>אַךְ לוּ לְעֹז כִּתְרִי בְּחָכְמַת לִבֵּהוּ</p>

<p>עוֹד הוֹסִיף לִי עֹז שִׁבְעָתָיִם, –</p>

<p>לֹא לִי בֶן אֱמוּנִים, לֹא לִי הִכָּנֵעַ</p>

<p>לָלֶכֶת בְּעִקְבוֹת יְהוּדִי פשֵׁעַ</p>

<p>שֶׁשָּׁפַךְ דַּם אֵלִי כַּמָּיִם!&#8230;</p>

<br />
</blockquote>

<blockquote>
<p>הַגִּידָה, אִם תֵּדַע אֶת דִּבְרֵי יָמֵינוּ? –</p>

<p>הֶחָסְרָה עֹז נַעֲרָץ מֶמְשֶׁלֶת אַרְצֵנוּ,</p>

<p>לֹא הֵפִיץ כִּתְרֵנוּ קַרְנָיִם,</p>

<p>עֵת מַחֲנֵה אֲבוֹתַי גִּבּוֹרֵי חֲיָלִים</p>

<p>הוֹסִיפוּ עֹז מִשְׁנֶה וָתֹקֶף לַדְּגָלִים –</p>

<p>שֶׁנִּצְּחוּ לֹא אַחַת וּשְׁתָּיִם? –</p>

<br />
</blockquote>

<blockquote>
<p>מִי הָיָה לְהוֹרַי אָז יוֹעֵץ מֵישָׁרִים,</p>

<p>בְּשָׁלוֹם וָהוֹד אוֹ בְּלָחֶם שְׁעָרִים?</p>

<p>מִי נָחָם אֱלֵי הַמַּטָּרָה?</p>

<p>יְהוּדִי? הַיְּהוּדִי שֶׁמָּשְׁחַת מַרְאֵהוּ,</p>

<p>שֶׁהוֹרַי הִשִּׁיאוּ הַכְּלָבִים עָלֵיהוּ</p>

<p>כְּעַל חַיַּת יְעָרִים מוּזָרָה,</p>

<br />
</blockquote>

<blockquote>
<p>וַיִּשְׁפְּכוּ דָמוֹ, דָּם שָׁחוֹר מְלֵא־רַעַל,</p>

<p>בְּשֵׁם אֵלִי, אֵל רַחֲמִים וָחֶסֶד, שֶׁהֹעַל</p>

<p>לְקָרְבָּן מִפִּשְׁעֵי עַם סָכָל?&#8230;</p>

<p>הֲיָאֶה לִי נִינָם לָשֶׁבֶת לְכִסֵּא</p>

<p>עִם שׂוֹנֵא הַנּוֹצְרִי, שֶׁרְדָפוֹ, הֱמִיתוֹ?! –</p>

<p>הַגִּידָה, הִצְטַדְּקָה אִם תּוּכָל!&#8230;&quot;</p>

<br />
</blockquote>

<blockquote>
<p>וַיִּפְתַּח הַיּוֹעֵץ אֶת פִּיהוּ בְּאֵימָה:</p>

<p>&#8220;הַרְשֵׁנִי, הוֹד מַלְכוּת&#8230;&#8221; וַיֵּצֵא גְבַהּ־קוֹמָה,</p>

<p>אִישׁ זָקֵן וָשָׂב מִן הָעֵדָה,</p>

<p>לְבוּשׁוֹ בַּד קֹדֶשׁ, בַּת עֵינוֹ עֲגוּמָה.</p>

<p>וַיֹּאמֶר: – &quot;עֶבְרָתְךָ, הוֹד מַלְכוּת, אֲיֻמָּה,</p>

<p>אַךְ כַּבֶּד נָא אוֹתִי, כַּבֵּדָה,</p>

<br />
</blockquote>

<blockquote>
<p>הַקְשִׁיבָה לִדְבָרַי: בְּרוּחַ חֻבָּלָה</p>

<p>דְּבַר שָׁרְךָ שָׁמַעְתִּי, וּבְנֶפֶשׁ נִבְהָלָה</p>

<p>אֶל דְּבָרְךָ, אֲדוֹנִי, חִכִּיתִי. –</p>

<p>אַךְ הִנֵּה מִפִּיךָ מִלֶּיךָ הוֹצֵאתָ</p>

<p>וּבְשִׂמְחַת אֵין קֵצֶה אֶת לִבִּי מִלֵּאתָ,</p>

<p>וְעֵינַי נָהָרוּ&#8230; רָאִיתִי</p>

<br />
</blockquote>

<blockquote>
<p>כִּי אֹזֶן לֹא תַטֶּה לְכַחַשׁ וּרְמִיָּה;</p>

<p>רָאִיתִי – לִבָּתְךָ הַטְּהוֹרָה וּנְקִיָּה</p>

<p>שׂטֶמֶת אֶת אוֹיְבֵי אֵל חַיִּים&#8230;</p>

<p>אַךְ כָּבוֹד וִיקָר לְךָ, מַלְכִּי, וּבְרָכָה!</p>

<p>גָּבֹהַּ וְנִשְׂגָּב מְאֹד כֵּס הַמַּמְלָכָה</p>

<p>וּמֵאִיר כְּאוֹר שִׁבְעָתָיִם!&#8230;</p>

<br />
</blockquote>

<blockquote>
<p>וּבְרוּכָה אַדְמָתְךָ, וָעשֶׁר הִיא מְלֵאָה&#8230;</p>

<p>אַךְ תְּנֵנִי, הוֹד מַלְכוּת, לְחַוֹת פֹּה דֵּעָה</p>

<p>וּלְגַלּוֹת אֶת לִבִּי בִּדְבָרִים</p>

<p>נֶאֱמָנִים. – הוֹד מַלְכוּת! הֵן כְּלִי הוּבָא הֵנָּה</p>

<p>מְגֹאָל בְּדָמִים, בַּטִּיט וּמַדְמֵנָה</p>

<p>וְרָקָב מִכָּל הָעֲבָרִים:</p>

<br />
</blockquote>

<blockquote>
<p>פֹּה קוֹרֵי עַכָּבִישׁ מִגָּב אוֹתוֹ חָפוּ,</p>

<p>שָׁם קְהַל עַכָּבִישִׁים בְּקִרְבּוֹ נֶאֱסָפוּ&#8230;</p>

<p>אֲבָל, מֵעֵינַיִם נִסְתָּרָה</p>

<p>בָּרֶקֶת מַזְהֶרֶת תִּמָּצֵא קִרְבֵּהוּ,</p>

<p>מִתַּחַת לָרֶפֶשׁ הַמְכַסֶּה עָלֵיהוּ&#8230;</p>

<p>וּלְהַשִּׂיג הָאֶבֶן הַיְקָרָה</p>

<br />
</blockquote>

<blockquote>
<p>אִם נֶפֶשׁ אֲדוֹנִי הַמֶּלֶךְ חֲפֵצָה,</p>

<p>הַכְּלִי בְלִי־עָמָל הוֹאִילָה נַפֵּצָה,</p>

<p>וּלְךָ הִיא הָאֶבֶן הַיְקָרָה;</p>

<p>וְאוּלָם, הוֹד מַלְכוּת, אִם זֹה הַבָּרֶקֶת</p>

<p>אֶל כָּתְלֵי הַכֶּלִי בְּחָזְקָה מֻדְבֶּקֶת,</p>

<p>וּתְהִי גַם הָאֶבֶן נִשְׁבָּרָה</p>

<br />
</blockquote>

<blockquote>
<p>בְּשַׁבֵּר הַכֶּלִי, וּשְׁנֵיהֶם אִבַּדְתָּ,</p>

<p>מַה לַּעֲשׂוֹת אָז מַלְכִּי, מַה לַּעֲשׂוֹת פָּקַדְתָּ? –</p>

<p>הֲלִנְטשׁ אֶת דְּבַר הַבָּרֶקֶת</p>

<p>עֵת דְּרוּשִׁים רַק עָמָל וְאֶרֶך־אַפַּיִם:</p>

<p>לְטַהֵר הַכְּלִי, לַהֲדִיחוֹ בְ&#8220;מַיִם&#8221;,</p>

<p>וְאַחַר – בְּיָד מְמָרֶקֶת –</p>

<br />
</blockquote>

<blockquote>
<p>לְפָתְחוֹ לְאִטִּי, בְּלִי רוּחַ נִמְהָרָה,</p>

<p>אָז – בּוֹאָה הִתְעַנְּגָה בָּאֶבֶן הַיְקָרָה&#8230;</p>

<p>הֲתַטֶּה לִּי אֹזֶן שֹׁמָעַת?</p>

<p>אִם תַּטֶּה הוֹאִילָה וּתְנֵנִי הַבִּיעַ:</p>

<p>לְחִנָּם חָפַצְתָּ יוֹעֶצְךָ הַרְשִׁיעַ,</p>

<p>לְחִנָּם כָּעַסְתָּ גַם כָּעַס:</p>

<br />
</blockquote>

<blockquote>
<p>הוּא הִתְעָה וַיְהִי לְךָ יוֹעֵץ פְּלִילִיָּה,</p>

<p>הוּא קָנָה לוֹ גָאוֹן בְּכַחַשׁ וּרְמִיָּה,</p>

<p>אַךְ יִצְדַּק בְּקָרְאוֹ לְךָ: סְלָחָה!</p>

<p>הַפַּעַם לְךָ נַפְשׁוֹ אֱמוּנִים שָׁמָרָה,</p>

<p>כִּי הוֹרְךָ, הַמֶּלֶךְ, הוֹד אֶבֶן תִּפְאָרָה,</p>

<p>וְלוּ גַם מִשְׁבַּצְתָּה נֶאֱלָחָה&#8230;</p>

<br />
</blockquote>

<blockquote>
<p>יְהוּדִי זְעוּם־יָהּ, חֶלְאַת גּוֹי וּבְזֹה נֶפֶשׁ</p>

<p>הֲיֵשׁ עוֹד כָּמֹהוּ מְגֹאָל בָּרֶפֶשׁ</p>

<p>וְרָאוּי לִשְׁאָט וּלְבִזָּיוֹן?&#8230;</p>

<p>אָכֵן אֶת לִבְּךָ אִם לָקַח בִּתְבוּנָה,</p>

<p>שְׁמַע נָא, הַמֶּלֶךְ, לַעֲצָתִי &#8220;אֱמוּנָה&#8221;</p>

<p>יָדַעְתִּי לְפָנָיו נִקָּיוֹן&quot;&#8230;</p>

<br />
</blockquote>

<blockquote>
<p>עַל שִׂפְתֵי הַזָּקֵן הַלְּבָנוֹת עָבָרָה</p>

<p>כְּנָחָשׁ בָּרִיחַ רְעָדָה נִמְהָרָה,</p>

<p>וְשֵׁנִית אָז תָּשׁוּב הַגִּילָה:</p>

<p>אָז כּוֹסוֹת הַכֶּסֶף דַּם עֵנָב יָשִׁיקוּ</p>

<p>וְשִׁירוֹת הַקְּרוּאִים לַמּוֹשֵׁל יָפִיקוּ</p>

<p>תִּפְאֶרֶת וּבְרָכָה וּתְהִלָּה.</p>
</blockquote>

<br />

<p><strong>* * *</strong></p>

<br />

<blockquote>
<p>הַשֶּׁמֶשׁ יוֹרֶדֶת, קַוֶּיָה נִשְׁקָעִים;</p>

<p>וְרָאשֵׁי הֶהָרִים וִיעָרוֹת וּסְלָעִים</p>

<p>יֵרָאוּ בִנְגֹהוֹת עַרְבַּיִם</p>

<p>מְתֻלָּעִים וַאֲדֻמִּים כַּאֲחוּזֵי בְעֵרָה.</p>

<p>אַף נַחַל מַגֶּנְצָא לֶהָבָה כִתֵּרָה,</p>

<p>וַתָּצֶת אֶת טֹהַר הַמָּיִם.</p>

<br />
</blockquote>

<blockquote>
<p>הַמִּשְׁתֶּה עֲדֶנָּה הַלְּבָבוֹת יַרְתִּיחַ&#8230;</p>

<p>עֲדֶנָּה לֹא חָדְלוּ הַשִּׁירָה, הַשִּׂיחַ,</p>

<p>וְהֶמְיַת עַלִּיזִים וּתְשֻׁאוֹת&#8230;</p>

<p>רַק דּוּמָם בַּחוֹגְגִים יוֹשְׁבִים רַק שְׁנַיִם</p>

<p>וּבְרוּחַ דּוֹמֵמָה וּבְקֹצֶר אַפַּיִם</p>

<p>עֵינֵיהֶם לַדֶּלֶת נְשׂוּאוֹת&#8230;</p>

<br />
</blockquote>

<blockquote>
<p>הֵן הֵמָּה: הַכֹּמֶר, הַיּוֹעֵץ: בִּמְהֵרָה</p>

<p>לְהָבִיא אֶת אַמְנוֹן אֶל אוּלַם הַכֵּרָה</p>

<p>פְּקֻדַּת הַמּוֹשֵׁל חָזָקָה&#8230;</p>

<p>וַיְהִי בְהִסְתַּתֵּר אַךְ שֶׁמֶשׁ עַרְבַּיִם</p>

<p>מִתַּחַת הֶהָרִים, וּבְלֵב הַשָּׁמַיִם</p>

<p>חֲתֻלַּת אֵד טָהוֹר הוּצָקָה –</p>

<br />
</blockquote>

<blockquote>
<p>וַיּוּבָא רַבִּי אַמְנוֹן עַל־יַד שׁוֹטְרִים שְׁנַיִם,</p>

<p>וַיָּבֹא וַיַּעֲמֹד בְּרֶטֶט מָתְנַיִם.</p>

<p>יָדֵיהוּ הַצְּנוּמוֹת רָעָדוּ,</p>

<p>זֵעָתוֹ הַקָּרָה עַל מִצְחוֹ יָרָדָה,</p>

<p>וְעֵינָיו נִטָּיוּ מִנֶּגֶד בַּחֲרָדָה</p>

<p>מְקוֹם שִׂיחַ וָשִׁיר הִתְאַחָדוּ&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<br />
</blockquote>

<h2 id="ב.">ב.</h2>

<blockquote>
<p>כְּבָר עָבַר הַנֶּשֶׁף, חֲצוֹת לַיִל הִגִּיעַ,</p>

<p>מַגֶּנְצָא הַבִּירָה כְּבָר תִּישַׁן, תַּרְגִּיעַ,</p>

<p>וּבְאַחַד הַחוּצוֹת בִּמְבוּכָה</p>

<p>שָׁם יֵלֵךְ רַבִּי אַמְנוֹן לְבַדּוֹ&#8230; לִפְנֵיהוּ</p>

<p>נַחַל מַגֶּנְצָא הַמּוֹלִיךְ מֵימֵיהוּ</p>

<p>בֵּין גְּדוֹתָיו בְּהַשְׁקֵט וּמְנוּחָה –</p>

<br />
</blockquote>

<blockquote>
<p>מִתַּחַת לְאֵד טֹהַר הַמְרַחֵף מִלְמַעְלָה&#8230;</p>

<p>וּמְלֵאֵי תַעֲלֻמּוֹת שָׁם כּוֹכְבֵי הַלַּיְלָה</p>

<p>יִנּוֹעוּ בְּרַצֵּי הַגַּלִּים;</p>

<p>וְשִׂיחֵי הַחֹף וְצֶאֱלֵיהֶם הַסְּבוּכִים</p>

<p>עַל מֵימֵי הַנַּחַל הַנִּרְדָּם הֵם שְׁטוּחִים</p>

<p>כְּתַשְׁבֵּץ וּכְרִקְמַת תַּלְתַּלִּים.</p>

<br />
</blockquote>

<blockquote>
<p>וּתְנוּמָה מִסָּבִיב עַל פְּנֵי הָאֲדָמָה&#8230;</p>

<p>רַק שְׁנַיִם בַּרְבֻּרִים יַפְרִיעוּ הַדְּמָמָה,</p>

<p>יִרְחָצוּ, יֶהֱמָיוּ, יָשֹׁקּוּ.</p>

<p>יוֹרִידוּ כְנָפַיִם, יַעֲלוּן חִישׁ רוֹמָה,</p>

<p>וּבְעַרְבֵי הַנַּחַל – אֲחוּזֵי תַרְדֵּמָה –</p>

<p>נְטִיפוֹת מֵי־כֶסֶף יִזְרֹקוּ.</p>

<br />
</blockquote>

<blockquote>
<p>אַךְ הִנֵּה מִנֶּגֶד, שָׁם הִנֵּה מִשְׁכָּנוֹ,</p>

<p>וַיָּבֹא בוֹ&#8230; שֶׁקֶט וּדְמִי&#8230; עַל שֻׁלְחָנוֹ –</p>

<p>שָׁלַח נֵר קָטָן אוֹרֵהוּ&#8230;</p>

<p>וַיֵּשֶׁב אֶל סֵפֶר&#8230; וְקֶרֶן נְהָרָה</p>

<p>מִנֵּרוֹ עַל שְׂעָרוֹ הַלָּבָן עָבָרָה&#8230;</p>

<p>וַיַּקְרֵב אֶת נֵרוֹ אֵלֵיהוּ.</p>

<br />
</blockquote>

<blockquote>
<p>עַל דַּפֵּי הַסֵּפֶר אָז עֵינָיו עָבָרוּ.</p>

<p>וַיַּבֵּט – וּכְרֶגַע חִישׁ פָּנָיו חָוָרוּ,</p>

<p>וַיִּצְעַק בְּרוּחַ נִשְׁבָּרָה,</p>

<p>וַיִּתַּר מִמְּקוֹמוֹ&#8230; הִבְרִיקוּ עֵינַיִם,</p>

<p>לְמַרְאֵה יֵרָקוֹן נֶהְפְּכוּ שְׂפָתַיִם</p>

<p>וּמִלִּים הִבִּיעוּ בִסְעָרָה:</p>

<br />
</blockquote>

<blockquote>
<p>שְׁלשָׁה יָמִים&#8230; הִתְיָעֵץ&#8230; וְאַחֲרֵי יַחֲלֹפוּ –</p>

<p>אֶת לִבִּי מְלֵא דָמִים מִגֵּווֹ יִשְׁלֹפוּ,</p>

<p>יְטַהֲרוּ, גַּם קַטֵּר יִקְטֹרוּ&#8230;</p>

<p>וּמִי זֶה יֵאָנַח? מִי יִשְׁפֹּךְ שָׁם דְּמָעוֹת?!</p>

<p>הֵן קִינַת תַּמְרוּרִים וּנְאָקָה נִשְׁמָעוֹת! –</p>

<p>קְהַל שֵׁדִים לֵב אַמְנוֹן יִקְבֹּרוּ!&#8230;</p>

<br />
</blockquote>

<blockquote>
<p>הֲתִשְׁמַע, הֲתִשְׁמַע? – הֵם מִסְפֵּד יִשָּׂאוּ&#8230;</p>

<p>הֵם אָרוֹן מְצֻפֶּה זְהַב אוֹפִיר יִשָּׂאוּ&#8230;</p>

<p>יֵילִילוּ&#8230; יִצְחָקוּ&#8230; טָמָנוּ&#8230;</p>

<p>גַּל קֶבֶר, אוֹת צְלָב עַל הַקֶּבֶר הִצִּיבוּ,</p>

<p>בּוֹ נֶפֶשׁ נִרְצָחָה לְאַמְנוֹן הִשְׁכִּיבוּ,</p>

<p>בּוֹ לִבּוֹ, בֹּר לִבּוֹ, צָפָנוּ&#8230;</p>

<br />
</blockquote>

<blockquote>
<p>הַרְפּוּנִי!&#8230; עַד אוֹתוֹ בְשָׁלוֹם אֶשְׁלָחָה,</p>

<p>עַד לִבִּי אֶשְׁלַח בְּשָׁלוֹם וּבְרָכָה&#8230;</p>

<p>הַבִּיטוּ&#8230; הִתְעוֹרֵר, הִתְעוֹרֵר&#8230;</p>

<p>הֱיֵה אָרוּר, לְבָבִי, עַל אֲשֶׁר שִׁחַתָּ</p>

<p>נְוֵה אֱמוּנָתִי הַטְּהוֹרָה, כִּי תַתָּ</p>

<p>לַשֶּׂפֶק בַּחֶדֶר הִתְגּוֹרֵר&#8230;</p>

<br />
</blockquote>

<blockquote>
<p>מוּת! – לֹא הֶאֱמַנְתָּ&#8230; וּקְרָב הוֹרֵיתִיךָ</p>

<p>וּלְאָסְרוֹ עַל עֶבֶד חֲדַל אִישִׁים שְׁלַחְתִּיךָ,</p>

<p>אַךְ בֶּגֶד כָּעֶבֶד בָּגַדְתָּ&#8230;</p>

<p>לֹא מִסְפֵּד לֹא קִינִים רַק שִׁירָה יִשָּׂאוּ,</p>

<p>לֹא אָרוֹן רַק בָּמָה מוּפָזָה יִשָּׂאוּ&#8230;</p>

<p>בָּאֵלִים חֲדָשִׁים חִמַּדְתָּ!&#8230;</p>

<br />
</blockquote>

<blockquote>
<p>שְׁאִיָּה מִסָּבִיב&#8230; אֵשׁ תָּפְתֶּה יֹקֶדֶת</p>

<p>מִתַּחַת לְרַגְלָי&#8230; מִלְמַעְלָה יֹרֶדֶת</p>

<p>כְּקָרָה נוֹרָאָה&#8230; הוֹאִילוּ</p>

<p>וּרְאוּ גַלֵּי־דָמִים, בֶּעָשָׁן נִמְלָחִים&#8230;</p>

<p>וּשְׁנַיִם בַּרְבֻּרִים בְּתוֹכָם&#8230; נֶאֱלָחִים&#8230;</p>

<p>יִרְחָצוּ&#8230; יִטְבָּעוּ!&#8230; הַצִּילוּ!&#8230;</p>

<br />
</blockquote>

<blockquote>
<p>הַצִּילוּם!&#8230; הֵן הֵמָּה אֱמוּנָה וָנֶפֶשׁ!&#8230;</p>

<p>הָחִישׁוּ!&#8230; הַגַּלִּים מְגָרְשִׁים כְּבָר רֶפֶשׁ</p>

<p>וּלְרַגְלַי יֶחֱמָרוּ&#8230; יִרְתָּחוּ&#8230;</p>

<p>אַךְ מַה־זֶה אֶשְׁמָעָה?&#8230; &quot;הוֹי, אוֹתָם בִּלַּעְתָּ,</p>

<p>בְּיָדְךָ אוֹתָמוֹ בַּגַּלִּים טִבַּעְתָּ&#8230;</p>

<p>בְּיָדְךָ!&#8230; – יִצְחָקוּ&#8230; יִשְׂמָחוּ!&#8230;</p>

<br />
</blockquote>

<blockquote>
<p>אַךְ לֹא!&#8230; עוֹד אוּכָלָה, אַצִּילָה אֶת שְׁתֵּיהֶן,</p>

<p>בְּחַיַּי וּבְדָמִי אֲנַקֶּה אֶת דְּמֵיהֶן,</p>

<p>וּדְמָעוֹת תֵּרַדְנָה עֵינָיִם&#8230;</p>

<p>וְשֵׁנִית עוֹד תּוּקַד אֵשׁ קֹדֶשׁ בִּמְעוֹנִי</p>

<p>וְשֵׁנִית עוֹד שֵׁנִית כְּקֶדֶם הִנֵּנִי</p>

<p>לְךָ אֱלֹהֵי הַשָּׁמָיִם!&#8230;&quot;</p>

<br />
</blockquote>

<blockquote>
<p>כַּנֶּשֶׁר שֶׁיָּטוּשׂ מֵאַחַד הֶהָרִים</p>

<p>כֵּן טָשׂ רַבִּי אַמְנוֹן אֶל שֻׁלְחַן הַסְּפָרִים&#8230;</p>

<p>יָדֵיהוּ הַלְּבָנוֹת וּצְנוּמוֹת</p>

<p>אֶת סִפְרוֹ הַקָּדוֹשׁ אֶל לִבּוֹ לָחָצוּ;</p>

<p>וְרִגְשׁוֹת לְבָבוֹ אָז גָּדְלוּ פָּרָצוּ,</p>

<p>רִגְשׁוֹת אַהֲבָה, תַּנְחֻמוֹת.</p>

<br />
</blockquote>

<blockquote>
<p>וְתוּגָה מְהוּלָה בְשִׂמְחָה נֶעֱצָרָה;</p>

<p>שִׂפְתוֹתָיו רָעָדוּ, וְעֵינוֹ נָהָרָה.</p>

<p>&quot; לְךָ אֱלֹהֵי הַשָּׁמַיִם,</p>

<p>לְךָ אֲנִי! – פִּתְחוּ לִי פִּתְחוּ הַשְׁעָרִים,</p>

<p>אָבוֹאָה אֲהַלֵּל, אַבִּיעַ מֵישָׁרִים,</p>

<p>אֲסַפְּרָה גְדֻלָּתְךָ, אֵל חַיִּים!&quot;&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<br />
</blockquote>

<h2 id="ג.">ג.</h2>

<blockquote>
<p>מִלִּפְנֵי הַשַּׁחַר זֶה שָׁלשׁ פְּעָמִים</p>

<p>כִּנְמוּגִים מִפַּחַד מִמּוֹרָא נִפְעָמִים</p>

<p>צִלְלֵי לַיִל בָּרָחוּ.</p>

<p>זֶה שָׁלשׁ פְּעָמִים הַשֶּׁמֶשׁ הוֹפִיעַ</p>

<p>וַיְכֲבֶּה אוֹר שַׁחַר בִּמְרוֹמֵי רָקִיעַ&#8230;</p>

<p>יָמִים זֶה שְׁלשָׁה הָלָכוּ –</p>

<br />
</blockquote>

<blockquote>
<p>אֶל מֵי יַם הַנֵּצַח הָרַבִּים וַעֲצוּמִים.</p>

<p>יָמִים נוֹרָאִים אַף לֵילוֹת אֲיֻמִּים,</p>

<p>אֶת נֶפֶשׁ הַזָקֵן קָלָעוּ</p>

<p>מִגְּבוּרַת נִצָּחוֹן אֶל רִפְיוֹן יָדַיִם,</p>

<p>גַּם לֶחֶם לֹא אָכַל, לֹא שָׁתָה גַם מַיִם</p>

<p>וְעֵינָיו גַּם שְׁנָת לֹא יָדָעוּ&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>וַיֵּצֵא מְנַצֵּחַ!&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<br />

<p><strong>* * *</strong></p>

<br />

<blockquote>
<p>         וְיוֹם הַמּוּעָדָה</p>

<p>הִגִּיעַ. כְּבָר עֵת הַצָּהֳרַיִם נָדָדָה&#8230;</p>

<p>וַיִּשְׁלַח הַמּוֹשֵׁל (כִּי חָרָה</p>

<p>לוֹ) לִקְרוֹא וּלְהַבְהִיל הַשָּׂב אֶל אַרְמוֹנוֹ.</p>

<p>אַךְ שָׁלשׁ פְּעָמִים – לְמַרְבֵּה חֲרוֹנוֹ –</p>

<p>מַלְאֲכוּתוֹ אַךְ מַעַל נִשְׁאָרָה.</p>

<br />
</blockquote>

<blockquote>
<p>וַיִּקְרָא הַמּוֹשֵׁל בְּרוּחַ סֹעֶרֶת:</p>

<p>&quot;עִמָּדִי הִתְחָרוֹת הֵן נַפְשׁוֹ אֹמֶרֶת!</p>

<p>הוּא חָדַל פְּקֻדָּתִי מִשְּׁמוֹעַ!&#8230;</p>

<p>מִי הִקְשָׁה לָלֶכֶת עִמָּדִי בְּקֶרִי?</p>

<p>הָרְחוֹבָה, הָרְחוֹבָה זֶה פֶתִי אִישׁ מֶרִי!</p>

<p>תְּנוּאָתִי שָׁם יֵדַע יָדֹעַ!&quot;&#8230;</p>
</blockquote>

<br />

<p><strong>* * *</strong></p>

<br />

<blockquote>
<p>עֵדָה כַבִּירָה בָּרְחוֹב שָׁם נִצָּבָה&#8230;</p>

<p>עֶדְיֵי הַסּוּסִים אַף נֵשֶׁק הַצָּבָא,</p>

<p>יַבְרִיקוּ מִשֶּׁמֶשׁ יֹקֵדָה;</p>

<p>אֵת מֵצַח הַמֶּלֶךְ עֲטָרָה עֹנֶדֶת,</p>

<p>וּמַחֲנֵה הַכְּמָרִים בִּדְמָמָה עֹמֶדֶת&#8230;</p>

<p>אָז יִקְרַב אֶל מוּל פְּנֵי הָעֵדָה</p>

<br />
</blockquote>

<blockquote>
<p>רַבִּי אַמְנוֹן הַיָּשִׁישׁ&#8230; קְוֻצּוֹתָיו כַּעֲטָרָה</p>

<p>מַכְתִּירוֹת אֶת מִצְחוֹ&#8230; בַּת עֵינוֹ מְזָרָה</p>

<p>כִּידּוּדֵי לֶהָבָה קֹדָרֶת&#8230;</p>

<p>הוּא עוֹמֵד בְּלִי־נוֹעַ וִיצוּרָיו נִדְהָמִים</p>

<p>רַק שְׁמוּרַת הָעַיִן תִּנּוֹעַ לִפְעָמִים</p>

<p>וּרְעָדָה עַל שְׂפָתָיו עוֹבָרֶת&#8230;</p>

<br />
</blockquote>

<blockquote>
<p>וְעֵינֵי הַמּוֹשֵׁל מַבִּיטוֹת בְּחֵמָה,</p>

<p>וּמְפִיקוֹת אֵשׁ נָקָם וּזְוָעָה וְאֵימָה&#8230;</p>

<p>בִּלְבָבוֹ כָּאֶפְעֶה נוֹצָרָה</p>

<p>מַחֲשֶׁבֶת אֲבַדּוֹן וּמָוֶת וָקָרֶץ&#8230;</p>

<p>וּכְרֶגַע גַּם הָיְתָה נְכוֹנָה הִתְפָּרֶץ</p>

<p>מִשְּׂפָתוֹ שֶׁלָּבְנָה, חָוָרָה.</p>

<br />
</blockquote>

<blockquote>
<p>אַךְ פָּתַח אֶת שְׂפָתָיו וַיַּבְלֵג עַל זַעַם:</p>

<p>&quot;שָׁלוֹם עָלֶיךָ, שָׂב, שָׁלוֹם הַפַּעַם</p>

<p>לְעֵינֵי בְנֵי עַמִּי הַיְקָרִים&#8230;</p>

<p>הֵן בּוֹא אֶל הֵיכָלִי הַיּוֹם לֹא הוֹאַלְתָּ,</p>

<p>וַאֲנִי, מִבְּלִי פָקֹד כִּי כְבוֹדִי חִלַּלְתָּ,</p>

<p>אָנֹכִי עִם מַחֲנֵה הַכְּמָרִים</p>

<br />
</blockquote>

<blockquote>
<p>וְאַנְשֵׁי הַחַיִל עֲבָדִים נֶאֱמָנִים,</p>

<p>נֶאֱסַפְנוּ הֵרָאוֹת בָּרְחוֹב אִתְּךָ פָנִים&#8230;</p>

<p>הַגִּידָה&#8230;&quot; וַיֶּחְדַּל מִדַּבֵּר&#8230;</p>

<p>הִתְפַּלְּצָה הַכָּתֵף&#8230; וּכְמוֹ בַמַּעֲרָכָה</p>

<p>בִּשְׂדֵה הַמִּלְחֶמֶת, הָעַיִן שָׁלָחָה</p>

<p>כִּידוֹדִים – מֵאַף כִּי הִתְגַּבֵּר&#8230;</p>

<br />
</blockquote>

<blockquote>
<p>וְיָדוֹ הַמְּהִירָה, שֶׁהַסְכֵּן הִסְכִּינָה</p>

<p>הַכּוֹת פַּעַם אַחַת בְּלִי תֵת כָּל חֲנִינָה,</p>

<p>בְּלִי מֵשִׂים לַחֶרֶב שֻׁלָּחָה.</p>

<p>מִקֶּרֶב הָעֵדָה קוֹל פְּחָדִים הִתְפָּרֶץ&#8230;</p>

<p>אַךְ אַמְנוֹן הַיָּשִׁישׁ לֹא יִירָא כָל קָרֶץ&#8230;</p>

<p>מִשֵּׁאתוֹ נַפְשֵׁהוּ לֹא שָׁחָה&#8230;</p>

<br />
</blockquote>

<blockquote>
<p>וַיִּשָּׂא אֶת עֵינָיו וַיָּרֶם רֹאשֵׁהוּ</p>

<p>וּבְגֹבַהּ וּבְגָאוֹן הֵיְשִׁיר גַּוֵּהוּ,</p>

<p>וּכְרֶגַע גַּם שְׂפָתוֹ נִפְתָּחָה,</p>

<p>וַיּאמַר: &quot;הוֹד מַלְכוּת, הַטֵּה נָא אָזְנַיִם!</p>

<p>עָלֵינוּ הֵן יַשְׁקִיף מִשְּׁמֵי הַשָּׁמַיִם</p>

<p>הָאֵל אֲשֶׁר יָדוֹ תָּמָכָה</p>

<br />
</blockquote>

<blockquote>
<p>אֲשׁוּרַי עַד הֵנָּה&#8230; לֹא פִרְחֵי נִצָּנִים</p>

<p>עַל דַּרְכִּי צָמָחוּ&#8230; לֹא אוֹרוֹת עֲדָנִים</p>

<p>הָיְתָה נַחֲלָתִי בַּחַיִּים&#8230;</p>

<p>גּוֹרָלִי בַחַיִּים – אַךְ יַלְקוּט עַל שֶׁכֶם,</p>

<p>כְּגוֹרַל הַיָּתוֹם הַנּוֹדֵד לַלֶּחֶם,</p>

<p>חָיִיתִי מִנִּדְבוֹת כַּפַּיִם&#8230;</p>

<br />
</blockquote>

<blockquote>
<p>אַךְ אוֹצָר רַק אֶחָד לִי נָפַל לַחֶבֶל</p>

<p>וָאמַר בּוֹ לִמְשֹׁל עַד עָזְבִי פְנֵי תֵבֵל,</p>

<p>אַף אוֹתוֹ אֶל קִבְרִי לָקַחַת:</p>

<p>הוּא שַׁלְוַת הַנֶּפֶשׁ לֹא תֵדַע רְמִיָּה,</p>

<p>הוּא חַיֵּי מֵי יוּבַל בְּשִׁמֲמוֹת צִיָּה,</p>

<p>הַהוֹלֵךְ בְּשׁוּבָה וָנַחַת&#8230;</p>

<br />
</blockquote>

<blockquote>
<p>מַה נֶּחְשָׁב הַיּוּבַל מוּל נַחַל הַמַּיִם</p>

<p>הַמּוֹצִיא מִשְׁבָּרָיו בִּמְחוֹלַת מַחֲנַיִם?&#8230;</p>

<p>אוֹ מוּל הַשִּׁבֹּלֶת הַשְּׁלוּחָה</p>

<p>מֵאַחַד הֶהָרִים, וְשֹׁטְפָה בְשָׁאוֹן?&#8230;</p>

<p>אָנֹכִי נָשָׂאתִי מְנַת יוּבַל בְּגָאוֹן,</p>

<p>וּמְאֻשָּׁר הָיִיתִי בַּמְנוּחָה.</p>

<br />
</blockquote>

<blockquote>
<p>וּבְשַׁלְוַת הַנֶּפֶשׁ – בַּשָּׁוְא לֹא נִכְתָּמָה&#8230;</p>

<p>הוֹי מַלְכִּי, הוֹי מַלְכִּי, מַדּוּעַ וְלָמָּה</p>

<p>גָּזַלְתָּ מְשׂוֹשִׂי בַחַיִּים?</p>

<p>מֵעָנִי גָּזַלְתָּ אֶת יַלְקוּט הָעֹנִי,</p>

<p>וְכָפְרוֹ מַה תִּתֵּן, מַה תִּתֵּן, אֲדוֹנִי,</p>

<p>מַה־תִּקֹּב לוֹ מַתְּנַת־יָדָיִם?&#8230;</p>

<br />
</blockquote>

<blockquote>
<p>אוֹצָרוֹת, אַרְמוֹנוֹת, הֵיכָלוֹת מִבְצָרִים –</p>

<p>בְּמִבְחַר הַגַּנִּים וּפְרָחִים מָכְתָּרִים,</p>

<p>וּכְאַבְנֵי הַחֵן לַמִּסְגֶּרֶת</p>

<p>הֵם בְּנוּיִם עַל מוֹרַד הֶהָרִים הַיָּפִים?&#8230;</p>

<p>אוֹ חֹסֶן מֶמְשָׁלָה, עֲבָדִים לַאֲלָפִים,</p>

<p>הַיּוֹדְעִים מִשְׁמַעַת, מִשְׁמֶרֶת?&#8230;</p>

<br />
</blockquote>

<blockquote>
<p>זֹאת לֹא זֹאת!&#8230; לֹא מִמְשַׁל, לֹא אוֹצָר, לֹא עשֶׁר,</p>

<p>הָשִׁיבָה גַן־עֶדְנִי, הָשִׁיבָה לִי אשֶׁר</p>

<p>הַנֶּפֶשׁ הִדְרַכְתָּ מְנוּחָתָהּ! –</p>

<p>וּשְׁלשֶׁת הַיָּמִים&#8230; כַּיּוֹבֵל נִמְשָׁכוּ!&#8230;</p>

<p>אֲהָהּ, לִמְעוֹן תַּנִּים הֵם לִבִּי הָפָכוּ&#8230;</p>

<p>בָּם נַפְשִׁי רַב עָמָל רָוָתָה&#8230;</p>

<br />
</blockquote>

<blockquote>
<p>דַּל נִדְכֶּא וָעֶבֶד, הָהּ מַלְכִּי, אָנֹכִי&#8230;</p>

<p>וּבְיָדְךָ הִנֵּנִי&#8230; מֶה חַיַּי, מַה כֹּחִי?&#8230;</p>

<p>הִבְטַחְתִּי? אַךְ מָה הִיא הַבְטָחָה</p>

<p>עַל דִּבְרַת פִּי מֶלֶךְ&#8230; וּבְרֶגַע מַה נּוֹרָא!&#8230;</p>

<p>הַכְרִיתָה אֶת שְׂפָתַי&#8230; לְשׁוֹנִי עֲקֹרָה,</p>

<p>וּלְנַפְשִׁי – לָהּ יָד אַל תִּשְׁלָחָה!&#8230;</p>

<br />
</blockquote>

<blockquote>
<p>לֹא לִי הִיא, לֹא לִי הִיא! לֹא אֶמְשֹׁל עָלֶיהָ&#8230;</p>

<p>גַּם כֶּלֶא גַּם כְּבָלִים כְּאַיִן בְּעֵינֶיהָ,</p>

<p>לֹא תֵדַע לֹא תָבִין מִשְׁמָעַת&#8230;</p>

<p>לֹא תֵדַע כָּל מַעְצוֹר כְּצִפֹּר שָׁמַיִם,</p>

<p>כִּי רַק לְקוֹל אַחֵר הִיא מַטָּה אָזְנַיִם,</p>

<p>לְמִשְׁמַעַת אַחֶרֶת נִכְנָעַת!&quot;&#8230;</p>

<br />
</blockquote>

<blockquote>
<p>וַיִּקְצֹף הַמֶּלֶךְ וַיִּרְעַד מִזַּעַם,</p>

<p>כְּחַיָּה נִמְחָצָה הִשְׁמִיעַ קוֹל נַהַם:</p>

<p>&quot;חֲדַל לָךְ, אִישׁ נִפְתָּל וּרְמִיָּה! –</p>

<p>הַאַתָּה תִשְׁפֹּטָה?&#8230; בִּלְשׁוֹנְךָ, שְׂפָתֶיךָ,</p>

<p>כָּל חֵפֶץ לִי אָיִן&#8230; לִי דְּרוּשׁוֹת רַגְלֶיךָ&#8230;</p>

<p>לֹא אֶרְשַׁע, לֹא אָפִיק פְּלִילִיָּה!</p>

<br />
</blockquote>

<blockquote>
<p>לִי דְּרוּשׁוֹת רַגְלֶיךָ – לֹא אָבוּ אוֹתָכָה</p>

<p>לְהוֹבִיל לִמְעוֹנִי&#8230; יָד בָּמוֹ אֶשְׁלָחָה&#8230;</p>

<p>כֵּן יֶהִי!&quot;&#8230; אָז יָדוֹ רָזָמָה</p>

<p>אֶל רַב הַטַּבָּחִים, וּלְעֵינֵי הָעֵדָה</p>

<p>הָעוֹמְדָה נְמוּגָה מִפַּחַד וַחֲרֵדָה</p>

<p>זוּ פְקֻדַּת הַדָּמִים הוּקָמָה&#8230;</p>

<br />
</blockquote>

<blockquote>
<p>בָּמָה&#8230; עֵינַיִם מְפִיצוֹת אֵשׁ זָרָה&#8230;</p>

<p>יָד שְׁלוּחָה&#8230; בְּרַק גַּרְזֶן&#8230; קוֹל מַכָּה נִמְהָרָה&#8230;</p>

<p>דְּמֵי־אָדָם&#8230; אֲנָחָה&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>וְשִׁיר הַמַּקְהֵלָה מִסָּבִיב תִּשָּׁמַע:</p>

<p>&#8220;בְּשֵׁם הָאָב וְהַבֵּן וְהָרוּחַ הַקָּדוֹשׁ&#8221;&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<br />
</blockquote>

<h2 id="ד.">ד.</h2>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<p>&#8230; מִנְעוּ, יַקִּירַי, אֶת קוֹלְכֶם מִבֶּכִי</p>

<p>וְדִמְעוֹת אַהֲבָה הָסִירוּ מִלֶּחִי&#8230;</p>

<p>מִנַּפְשִׁי – עַל עָוֹן נֶאֱנַחַת –</p>

<p>לֹא תוּכְלוּ תְנַקּוּ בַדְּמָעוֹת הַכְּתָמִים,</p>

<p>גַּם גֵּוִי גַם נַפְשִׁי מְגֹאָלִים בַּדָּמִים.</p>

<p>אָבַדְתִּי אָבַדְתִּי לַשַּׁחַת!&#8230;</p>

<br />
</blockquote>

<blockquote>
<p>תִּקְוֹתַי, מַאֲוַיַּי, נֶהְפְכוּ לִשְׁמָמָה.</p>

<p>וּתְמוּנָה עֲצוּבָה מְרַחֶפֶת בִּדְמָמָה</p>

<p>וּתְפָרֵשׂ עֲלֵיהֶם כְּנָפָיִם.</p>

<p>הוּא מַלְאַךְ הַשָּׁלוֹם, הַתֹּם וְהַמְּנוּחָה,</p>

<p>הוּא מַבִּיט עָלַי בְּעַצֶּבֶת וּמְבוּכָה,</p>

<p>כַּנּוֹאָשׁ יְפָרֵשׂ יָדָיִם&#8230;</p>

<br />
</blockquote>

<blockquote>
<p>הָהּ עָבַר כְּבָר עָבַר הַמּוֹעֵד! – בִּמְהֵרָה</p>

<p>תֶּחְדַּלְנָה שְׂפָתַיִם שְׂאֵת תְּפִלָּה וּמְאֵרָה</p>

<p>וְחָשְׁכוּ הָרֹאוֹת בָּאֲרֻבּוֹת&#8230;</p>

<p>שְׁמָעוּנִי, יַקִּירַי, בְּעוֹד שְׂפָתַי לֹא כָבְדוּ,</p>

<p>בְּעוֹד עֶשְׁתּוֹנוֹתַי גַּם דַּעְתִּי לֹא אָבְדוּ,</p>

<p>וְנַפְשִׁי לֹא פִתְּחָה חַרְצֻבּוֹת&#8230;</p>

<br />
</blockquote>

<blockquote>
<p>זֶה מֵאוֹת שְׁתֵּים עֶשְׂרֵה נִתְהַלְּכָה נִדֹּדָה,</p>

<p>נִדְכָּאִים לִמְאֹד בַּמִּלְחָמָה הַכְּבֵדָה,</p>

<p>נְמִבְזִים וּשְׁפָלִים וּמְרוּדִים,</p>

<p>יַלְקוּטֵי הָעֹנִי עַל כָּתֵף נִמְרָטָה,</p>

<p>וּמַקְלוֹת הַגֹּלִים בְּיָד שֶׁקֻּמָּטָה</p>

<p>מֵרָעָה, מֵעָמָל, מִנְּדוּדִים&#8230;</p>

<br />
</blockquote>

<blockquote>
<p>לֹא חֶרֶב פִּיפִיּוֹת, לֹא חִצִּים וָקֶשֶׁת,</p>

<p>חֲצוֹצְרָה, סוֹחֵרָה מִבַּרְזֶל וּנְחשֶׁת,</p>

<p>לָקַחְנוּ מוּל אוֹיֵב הַנּוֹרָא;</p>

<p>בַּהֶרֶג, בַּקֶּטֶל, בְּפַחַד וּבְעָתָה,</p>

<p>רַק אִמְרַת הָאֵל לָנוּ חֶרֶב הָיָתָה,</p>

<p>הָאֱמֶת הַקְּדשָׁה סוֹחֵרָה.</p>

<br />
</blockquote>

<blockquote>
<p>רָב אָדָם כְּבָר נָפְלוּ אֲמִיצֵי לְבָבוֹת,</p>

<p>כָּל מִדְרַךְ כַּף רֶגֶל – קְבָרִים לִרְבָבוֹת,</p>

<p>שָׁם מָצְאוּ אַחֵינוּ מַרְגּוֹעַ;</p>

<p>רָב אָדָם כְּבָר נָפְלוּ, יְשִׁישִׁים וּצְעִירִים –</p>

<p>בִּתְפִלָּה וּתְחִנָּה וּבְחֵפֶץ אַדִּירִים</p>

<p>לַחַיִּים עוֹד פָּרְשׂוּ אֶזְרֹעַ&#8230;</p>

<br />
</blockquote>

<blockquote>
<p>וְרַבִּים עוֹד יִפְּלוּ בַּיָּמִים הַבָּאִים</p>

<p>בְּעֶצֶב בַּקֶּרֶב וּתְחִנַּת־שְׂפָתָיִם&#8230;</p>

<p>אַךְ עֵת הַיְשׁוּעָה תַּגִּיעַ!&#8230;</p>

<p>מִגַּלֵּי אֲפֵלָה, מִקְּבָרִים נִשְׁכָּחִים,</p>

<p>גִּבּוֹרֵי אֵל עֶלְיוֹן – נִשְׁחָטִים נִטְבָּחִים –</p>

<p>אָז מַחֲנֶה כַבִּירָה תּוֹפִיעַ&#8230;</p>

<br />
</blockquote>

<blockquote>
<p>וְקֶטֶל הָאַחֲרוֹן אָז יַרְגִּיז אֲדָמָה!&#8230;</p>

<p>הוֹי, אַחַי, נָא שִׁמְרוּ אֶת כְּלֵי הַמִּלְחָמָה,</p>

<p>הַחֶרֶב הוֹסִיפוּ שַׁנֵּנוּ!&#8230;</p>

<p>וּבְשָׁלוֹם וּמְנוּחָה אָז קֶבֶר אֵרֵדָה</p>

<p>בַּדֶּרֶךְ הַטּוֹבָה כִּי תֵלְכוּ עֵת אֵדָע,</p>

<p>וּבְעִתְּכֶם פְּרִי תְנוּבָה תִּתֵּנוּ!&quot;&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<br />
</blockquote>

<h2 id="ה.">ה.</h2>

<blockquote>
<p>בִּקְצֵה מַגֶּנְצָא עִיר הַבִּירָה</p>

<p>מְקוֹם יִנְהָרוּ גַּלֵּי גָאוֹן,</p>

<p>גַּלֵּי מַיְן נְהַר הַבְּדֹלַח, –</p>

<p>שָׁם אֶל גְּדוֹתֵי מֵי רֶהָיוֹן</p>

<br />
</blockquote>

<blockquote>
<p>עַל הֶהָרִים הַגַּבְנוּנִים</p>

<p>עוֹמְדִים פְּזוּרִים בָּתֵּי־חֹמֶר&#8230;</p>

<p>חֶשְׁכַת לַיִל עֹטְרָה אוֹתָם&#8230;</p>

<p>אֵין כָּל הֶגֶה אֵין כָּל אֹמֶר&#8230;</p>

<br />
</blockquote>

<blockquote>
<p>רַק בְּאֶחָד מִן הַבָּתִּים,</p>

<p>בָּתֵּי עֹנִי, אוֹר יַגִּיהַ,</p>

<p>מֵחֲרַכֵּי הַחַלּוֹנוֹת</p>

<p>קַו הָאוֹר הַחוּץ יַבְקִיעַ.</p>

<br />
</blockquote>

<blockquote>
<p>מִן הַבַּיִת יִשָּׁמֵעוּ</p>

<p>קוֹלוֹת תְּחִנָּה, אַנְחוֹת בְּכִיָּה</p>

<p>הַמַּפְרִיעִים מִדֵּי רֶגַע</p>

<p>אֶת הַמְּנוּחָה, הַדּוּמִיָּה&#8230;</p>

<br />
</blockquote>

<blockquote>
<p>אֲרוֹן הַקֹּדֶשׁ וּבִימָה&#8230; וּלְבָנִים</p>

<p>לְבוּשָׁה הָעֵדָה חִוֶּרֶת הַפָּנִים</p>

<p>וְשֹׁמְעָה הָרִנָּה, הַתְּפִלָּה&#8230;</p>

<p>וּזְהַב נֵרוֹת דּוֹנַג בְּקַוִּים עֲנֻגִים</p>

<p>יְצַחֵק עַל פְּנֵי הַמִּתְפַּלְלִים הַנּוּגִים,</p>

<p>דּוּמִיָּה&#8230; אֵין הֶגֶה, אֵין מִלָּה&#8230;</p>

<br />
</blockquote>

<blockquote>
<p>וּפִתְאֹם יִשָּׁמַע קוֹל קוֹרֵא מִמְּצָרִים</p>

<p>כְּבַנַּחַל הַנִּרְדָּם קוֹל גַּלֵּי הַמַּיִם,</p>

<p>כְּקוֹל עַרְבֵי הַנַּחַל עַל פְּנֵי הַמִּשְׁבָּרִים:</p>

<p>&quot;חוּס נָא, הוֹי חוּס אֱלֹהֵי הַשָּׁמָיִם!</p>

<br />
</blockquote>

<blockquote>
<p>שְׁלַח נָא אוֹרֶךָ, פָּנֶיךָ יֵרָאוּ,</p>

<p>לְמַעַן עוֹלָלִים כָּל חֵטְא לֹא יֵדָעוּ!</p>

<br />
</blockquote>

<blockquote>
<p>לְמַעַן הֲרוּגִים וּטְבוּחִים עַל שְׁמֶךָ</p>

<p>בַּכֶּלֶא, בַּסֹּהַר מְקַדְּשִׁים כְּבוֹדֶךָ,</p>

<br />
</blockquote>

<blockquote>
<p>וּבְנִבְכֵי הַיָּם וּבְשַׁלְהֶבֶת נוֹרָאָה –</p>

<p>חַלְלֵי נָקָם, מַשְׂטֵמָה וְרָעָה,</p>

<br />
</blockquote>

<blockquote>
<p>שֶׁאֱמֶת אָהָבוּ, בְּעַד אֱמֶת שָׁחָחוּ</p>

<p>בַּעֲדָהּ אֶת דָּמָם כַּמַּיִם שָׁפָכוּ,</p>

<br />
</blockquote>

<blockquote>
<p>וַיִּתְּנוּ אֶת בְּשָׂרָם לָרֹמֵס כַּדֹּמֶן</p>

<p>וַיֵּלְכוּ בָעֹז, בְּבִטָּחוֹן, בָּאֹמֶן,</p>

<br />
</blockquote>

<blockquote>
<p>בִּמְשֹׁל עֹז הָאֶגְרוֹף, בִּגְבֹר אוֹן יָדַיִם. –</p>

<p>חוּסָה, הוֹי חוּס, אֱלֹהֵי הַשָּׁמָיִם!!&quot;&#8230;</p>

<br />
</blockquote>

<blockquote>
<p>בָּרְגָעִים הָאֵלֶּה הוּסַבָּה הַדֶּלֶת</p>

<p>וּצְעִירִים אֲחָדִים בִּדְמָמָה הוֹפִיעוּ,</p>

<p>וּבְמִטָּה נִשְׁבָּרָה בְּכָתֵף נִשָּׂאָה</p>

<p>אִישׁ שֵׂיבָה, דַּל אוֹנִים, הַבַּיְתָה הֵבִיאוּ;</p>

<br />
</blockquote>

<blockquote>
<p>וְלִפְנֵי הָאָרוֹן הַמִּטָּה הֶעֱמִידוּ</p>

<p>וַיַּטּוּ אֶת רֹאשָׁם לַזָקֵן הַחוֹלֶה&#8230;</p>

<p>כַּשֶּׁלֶג פָּנֵיהוּ וּסְגוּרוֹת עֵינַיִם,</p>

<p>רַק מִכְסֵה הֶחָזֶה אַט יוֹרֵד אַט עוֹלֶה.</p>

<br />
</blockquote>

<blockquote>
<p>הַתְּפִלָּה נָדַמָּה&#8230; הֲמוֹן הַמִּתְפַּלְלִים</p>

<p>לַזָּקֵן קָרֵבוּ, חֲרֵדִים, נִבְהָלִים.</p>

<p>וְנֵרוֹת הַדּוֹנַג בְּאוֹרָם כַּכֶּסֶף</p>

<p>לִרְגָעִים יַחֲלִיפוּ הָאוֹרוֹת, הַצְּלָלִים.</p>

<br />
</blockquote>

<blockquote>
<p>חִוָּר כַּשַּׁיִשׁ, כַּפֶּסֶל בְּלִי נוֹעַ,</p>

<p>שָׁכַב רַבִּי אַמְנוֹן, וְעֵינָיו עֲצוּמוֹת</p>

<p>עֻצְּמוּ עוֹד יוֹתֵר, וְזֶרֶם רְעָדָה</p>

<p>עָבַר בִּיעָף עַל שִׂפְתוֹתָיו הַצְּנוּמוֹת.</p>

<br />
</blockquote>

<blockquote>
<p>וְקִמְטֵי הַשֵּׂיבָה הֶעֱמִיקוּ הִרְחִיבוּ</p>

<p>עַל מִצְחוֹ הַלָּבָן, הַחִוָּר כַּמָּוֶת&#8230;</p>

<p>וַיֵּרָא כְמוֹ רָחֲפוּ תְּמוּנוֹת נִפְלָאוֹת</p>

<p>לְעֵינָיו הַכֵּהוֹת הַמְכֻסּוֹת צַלְמָוֶת&#8230;</p>

<br />
</blockquote>

<blockquote>
<p>עַל עֵינָיו צַלְמָוֶת, אַךְ רוּחוֹ עוֹד עֵרָה,</p>

<p>הִיא רֹאָה לָעַיִן הַתְּמוּנוֹת, הַצְּלָלִים&#8230;</p>

<p>וּלְבוּשֵׁי לְבָנִים כָּל אַנְשֵׁי הָעֵדָה</p>

<p>נִצָּבִים בְּלִי נוֹעַ, דּוֹמֵמִים, נִבְהָלִים.</p>

<br />
</blockquote>

<blockquote>
<p>דּוּמִיָּה&#8230; אֵין הֶגֶה, אֵין קֶשֶׁב&#8230; וּפִתְאֹם –</p>

<p>כְּמוֹ הֵקִיץ מִתִּגְרַת יָד אַחַת נִסְתָּרָה –</p>

<p>הִתְפַּלֵּץ&#8230; אָז עֵינָיו הַתּוֹעוֹת לִרְוָחָה</p>

<p>נִפְתָּחוּ, וּבָמוֹ הוֹפִיעָה נְהָרָה.</p>

<br />
</blockquote>

<blockquote>
<p>וּבְרָקִים שִׁלֵּחוּ&#8230; וּלְמַעְלָה נִטָּיוּ&#8230;</p>

<p>וּבְרוּמֵי אֵין קֵצֶה הִתְעוֹפֵף הִגְבִּיהוּ&#8230;</p>

<p>וּשְׂפָתָיו, כַּמַּעְיָן בֵּין גַּלֵּי אֲבָנִים,</p>

<p>מִלֵּיהֶן הַקְּטוּפוֹת הִזִילוּ, הִבִּיעוּ:</p>

<br />
</blockquote>

<blockquote>
<p>קוֹלוֹת עוֹלִים&#8230;</p>

<p>כְּהֶמְיַת נַחַת</p>

<p>עַל פְּנֵי הַגַּלִּים&#8230;</p>

<p>בְּקוֹל הַלַּחַשׁ</p>

<p>לָעֲרָבִים</p>

<p>הַנִּצָבִים</p>

<p>עַל הַמַּיִם&#8230;</p>

<br />
</blockquote>

<blockquote>
<p>מַהֲרָה חוּשָׁה,</p>

<p>צִיר הַמָּוֶת,</p>

<p>עוּשָׁה עוּשָׁה</p>

<p>לֵיל צַלְמָוֶת&#8230;</p>

<p>אַךְ עֵינַיִם</p>

<p>לַיִל יָלֶט,</p>

<p>מִצָּהֳרַיִם</p>

<p>יָקוּם חָלֶד&#8230;</p>

<p>כְּשַׁחַר בָּהִיר</p>

<p>לֵילִי יָאִיר,</p>

<p>כְּאוֹר הַשֶּׁמֶשׁ</p>

<p>יִזְרַח אָמֶשׁ!</p>

<br />
</blockquote>

<blockquote>
<p>הֶאָח, לוּ הַמַּרְאוֹת</p>

<p>גַּם עַתָּה הוֹפִיעוּ&#8230;</p>

<p>הֶאָח, לוּ אֶת קוֹלָם</p>

<p>לִי שֵׁנִית הִשְׁמִיעוּ!&#8230;</p>
</blockquote>

<br />

<p><strong>&#8230;&#8230;&#8230;&#8230;&#8230;&#8230;..</strong></p>

<br />

<blockquote>
<p>אָזְנַי שָׁמָעוּ&#8230; שׁוֹפָרוֹת הֵרִיעוּ</p>

<p>וְעָבִים מִסָּבִיב רָעָשׁוּ, חָרָדוּ&#8230;</p>

<p>מַלְאָכִים וּכְרוּבִים, כָּל חַיּוֹת הַקֹּדֶשׁ</p>

<p>שִׁמָּמוֹן לָבָשׁוּ&#8230; נֶחְפָּזוּ, רָעָדוּ&#8230;</p>

<br />
</blockquote>

<blockquote>
<p>וּבְרַחַב הַתְּכֵלֶת לֹא מוּצַק תַּחְתֶּיהָ</p>

<p>הֵרִימוּ כְנָפַיִם, הִתְנַשְּׂאוּ, עוֹפֵפוּ.</p>

<p>וְשׁוּלֵי הַבְּגָדִים – כַּכֶּתֶם לָטֹהַר –</p>

<p>בִּנְעִימוֹת עֲדָנִים בָּרוּחַ רִחֵפוּ.</p>

<br />
</blockquote>

<blockquote>
<p>וָאֵרֶא עֲנָנָה, כִּתְכֵלֶת מַרְאֶהָ</p>

<p>וּבְקַוֵּי אוֹר בָּרָק מִסָּבִיב שֻׁזָּרָה&#8230;</p>

<p>כְּאַבְנֵי מִלּוּאִים, מִשְׁבֶּצֶת אַחְלָמָה,</p>

<p>בְּתוֹכָהּ כּוֹכָבִים יְפַלְּגוּ נְהָרָה.</p>

<br />
</blockquote>

<blockquote>
<p>וּכְמַרְאֵה דְמוּת כִּסֵּא עַל פְּנֵי הָעֲנָנָה</p>

<p>וּסְבִיבוֹ כְּעֵין הַחַשְׁמַלָּה הִגִּיהָה.</p>

<p>וּדְמוּת עַתִּיק יוֹמִין לְעֵינַי נִגְלָתָה,</p>

<p>וְהֶמְיַת קוֹל נִפְלָא לְאָזְנַי הִגִּיעָה&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<br />

<blockquote>
<p>רָאִיתִי לֹא אַחַת:</p>

<p>מִמְּצוּלָה רוֹתַחַת</p>

<p>בְּחֵמָה נִצַּחַת</p>

<p>הִתְרוֹמֵם, הִתְנַשֵּׂא גַּל מַיִם.</p>

<p>כְּסַעַר מִתְחוֹלֵל</p>

<p>הִשְׁתּוֹבֵב, הִתְהוֹלֵל,</p>

<p>הִתְנַפֵּל, הִתְגּוֹלֵל</p>

<p>עַל סֶלַע הַתּוֹמֵךְ שָׁמָיִם&#8230;</p>

<br />
</blockquote>

<blockquote>
<p>רָאִיתִי הַבְּרָקִים</p>

<p>מֵעָבֵי הַשְּׁחָקִים</p>

<p>לָאָרֶץ נֶעְתָּקִים</p>

<p>וְיוֹרְדִים כְּנָחָשׁ בָּרִיחַ;</p>

<p>אַף רוּחַ הַסַּעַר</p>

<p>אֶת כֹּחוֹ עֵת יַעַר</p>

<p>עַל אַרְזֵי הַיַּעַר</p>

<p>וְשָׁרְשָׁם מֵעָפָר יַסִּיחַ.</p>

<br />
</blockquote>

<blockquote>
<p>רָאִיתִי הָרְעָמִים</p>

<p>עַל הָרִים הָרָמִים,</p>

<p>וְצוּרֵי עוֹלָמִים</p>

<p>בְּחָזְקָה הִשְׁמִיעוּ גְעָרָה, –</p>

<p>הֶהָרִים שֻׁבָּרוּ,</p>

<p>הַצּוּרִים עֻקָּרוּ</p>

<p>וּפוֹר הִתְפּוֹרָרוּ</p>

<p>בַּהֲמֻלָּה, בְּשָׁאוֹן וּסְעָרָה.</p>

<br />
</blockquote>

<blockquote>
<p>וּמִכָּל הָעֲבָרִים</p>

<p>צִפֳּרִים וּנְשָׁרִים –</p>

<p>הַשְּׁכוּנֵי בֶהָרִים</p>

<p>בִּמְנוּחָה וּבְחֶבְיוֹן אֲפֵלָה,</p>

<p>מֵרִבְצָם חָרָדוּ,</p>

<p>נִרְעָשׁוּ, נִפְרָדוּ</p>

<p>וּלְקוֹלָם נָדָדוּ</p>

<p>מִמַּעַל לִמְעִי הַמַּפֵּלָה.</p>

<br />
</blockquote>

<blockquote>
<p>עוֹד נַפְשִׁי זֹכֶרֶת</p>

<p>אֶל רוּחַ סֹעֶרֶת</p>

<p>בְּיָד מְמַהֶרֶת</p>

<p>אֶת לִבִּי חָשַׂפְתִּי, גִּלִּיתִי;</p>

<p>וּכְפַעַם בְּפַעַם</p>

<p>אֶל עַנְנֵי־זַעַם</p>

<p>וּבָרָק וָרַעַם</p>

<p>אֶת לִבִּי מַטָּרָה שִׁוִּיתִי&#8230;</p>

<br />
</blockquote>

<blockquote>
<p>לֹא נִבְהֲלָה נַפְשִׁי מֵרְעָמִים אֲיֻמִּים,</p>

<p>מֵרַעַשׁ, מִקֶּצֶף מִשְּׁבָּרִים עֲצוּמִים,</p>

<br />
</blockquote>

<blockquote>
<p>מִקּוֹלוֹת צִפֳּרִים וּנְשָׁרִים&#8230;</p>

<p>אָכֵן הַקּוֹל&#8230; זֶה הַקּוֹל&#8230; בּוֹ נִשְׁמָעִים</p>

<p>גַּם בָּרָק גַּם רַעַם בְּלֵילוֹת נוֹרָאִים,</p>

<p>גַּם סַעַר, גַּם יָם, גַּם מִשְׁבָּרִים&#8230;</p>

<br />
</blockquote>

<blockquote>
<p>רַב לִי, הוֹי אֵלִי, תְּמוּנָתְךָ רָאִיתִי,</p>

<p>רָאִיתִי מִשְׁפָּטְךָ בִּשְׁמֵי הַשָּׁמַיִם!&#8230;</p>

<br />
</blockquote>

<blockquote>
<p>סֵפֶר שָׁם קָדוֹשׁ פָּתוּחַ</p>

<p>וּמַלְאָךְ גַּם יִקְרָא מֵעָלָיו</p>

<p>כָּל רַעְיוֹן, כָּל רֶגֶשׁ הָרוּחַ,</p>

<p>כָּל יִצְרֵי הָאִישׁ וּמִפְעָלָיו.</p>

<br />
</blockquote>

<blockquote>
<p>בִּימִינְךָ חֲזִיזִים וּרְעָמִים</p>

<p>וְסֵפֶר זִכְרוֹנוֹת תִּפְתָּחָה,</p>

<p>בּוֹ נִמְנוּ כָּל קוֹרוֹת הַיָּמִים</p>

<p>בּוֹ קִצְבַת כָּל בְּרִיָּה נֶחְתָּכָה&#8230;</p>

<br />
</blockquote>

<blockquote>
<p>קוֹל דְּבָרֶיךָ אָז יָרִיעַ</p>

<p>עֹז מִשְׁפָּטְךָ – בַּשָּׁמַיִם:</p>

<p>מִי לְחַיָּיו קֵץ יַגִּיעַ,</p>

<p>מִי יְחֻבַּר אֶל הַחַיִּים.</p>

<p>מִי זֶה יַשְׁלִים תְּקוּפַת גֶּבֶר</p>

<p>עַד זִקְנָתוֹ שָׁקֵט, שַׁאֲנָן,</p>

<p>מִי יִפָּקֵד, יֵרֵד קֶבֶר</p>

<p>עוֹדוֹ צָעִיר, עוֹדוֹ רַעֲנָן.</p>

<p>מִי בַגַּלִּים יִמְצָא קֶבֶר,</p>

<p>מִי בְלַּהַב, מִי בִכְוִיָּה,</p>

<p>מִי בְרַעַשׁ, מִי בַדֶּבֶר,</p>

<p>מִי בְחַיָּה אַכְזְרִיָּה.</p>

<p>מִי בַחֶרֶב, בַּמִּלְחָמָה,</p>

<p>מִי בָרָעָב, מִי בַצָּמָא,</p>

<p>מִי בַמִּדְבָּר מִי בַצִּיָּה</p>

<p>גַּלְמוּד עָזוּב מוּג־תּוּשְׁיָּה&#8230;</p>

<br />
</blockquote>

<blockquote>
<p>הוֹי אֵלִי, הוֹי אֵלִי, תְּמוּנָתְךָ חָזִיתִי,</p>

<p>חָזִיתִי מִשְׁפָּטְךָ בִּשְׁמֵי הַשָּׁמַיִם!&#8230;</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<br />

<blockquote>
<p>מַהֲרָה חוּשָׁה,</p>

<p>צִיר הַמָּוֶת,</p>

<p>עוּשָׁה עוּשָׁה</p>

<p>לֵיל צַלְמָוֶת.</p>

<br />
</blockquote>

<blockquote>
<p>אַךְ עֵינַיִם לַיִל יָלֶט,:</p>

<p>מִצָּהֳרַיִם יָקוּם חָלֶד&#8230;</p>

<p>כְּשַׁחַר בָּהִיר לֵילִי יָאִיר,</p>

<p>כְּאוֹר הַשֶּׁמֶשׁ יִזְרַח אָמֶשׁ!&#8230;</p>

<br />
</blockquote>

<blockquote>
<p>רְגָעִים עוֹד קָשִׁים אֲחָדִים אָרָכוּ,</p>

<p>אֵין אֹמֶר&#8230; וּדְמָמָה שָׂרָרָה&#8230;</p>

<p>רַק נֵרוֹת הַדּוֹנַג אֶת אוֹרָם שָׁלָחוּ</p>

<p>עַל גְּוִיַּת הַזָּקֵן הַקָּרָה&#8230;</p>

<br />
</blockquote>

<blockquote>
<p>עוֹד רֶגַע&#8230; הָעֵדָה חֲרָדוֹת לָבָשָׁה,</p>

<p>וַתִּשָּׂא עֵינֶיהָ בְּעַצֶּבֶת</p>

<p>וּבְהַדְרַת טָהֳרָה לְמַעְלָה שָׁמַיְמָה,</p>

<p>וַתְּבָרֵךְ אֶת &#8220;בִּרְכַּת־הַמָּוֶת&#8221;.</p>

<br />
</blockquote>

<p><strong>* * *</strong></p>

<blockquote>
<br />
</blockquote>

<blockquote>
<p>אֲפֵלָה וּשְׁמָמָה &#8220;בִּשְׂדֵה־הָעוֹלָמִים&#8221;,</p>

<p>אֵין אֶחָד הַדְּמָמָה יַפְרִיעַ,</p>

<p>רַק עֵץ הַעֲרָבִים עַל עִי־קֶבֶר חָדָשׁ</p>

<p>אֶת עָלָיו הַקְּטַנִּים יָנִיעַ.</p>

<br />
</blockquote>

<blockquote>
<p>וִיתַוֶּה עַל אֶבֶן דּוֹמֵמָה אוֹתוֹתָיו,</p>

<p>אוֹתוֹת נִסְתָּרִים, נֶעֱלָמִים.</p>

<p>וְחֶרֶשׁ יִתְלַחֵשׁ&#8230; וְאוּלַי יַבִּיעַ</p>

<p>סוֹד שִׂיחַ, סוֹד אשֶׁר עוֹלָמִים&#8230;</p>

<br />
</blockquote>

<blockquote>
<p>וְשַׁעֲרֵי הֶחָצֵר הִשְׁמִיעוּ קוֹל נַהֲרָה</p>

<p>וּתְמוּנָה הוֹפִיעָה בֶחָצֵר,</p>

<p>וְחֶרֶשׁ תִּתְהַלֵּךְ עַל גַּלִּים יְשָׁנִים</p>

<p>וּקְבָרִים הַמְכְסֻּים בֶּחָצִיר.</p>

<br />
</blockquote>

<blockquote>
<p>לְבוּשָׁה – כָּרֹזֶן מִמְּשָׁרְתֵי הַמֶּלֶךְ&#8230;</p>

<p>בִּדְמָמָה צְעָדֶיהָ תְּכוֹנֵן</p>

<p>אֶל בֵּינוֹת לַקְּבָרִים&#8230; וּבְרַעַד בַּקֶּרֶב</p>

<p>עַל עִיֵּי הַקְּבָרִים תִּתְבּוֹנֵן.</p>

<br />
</blockquote>

<blockquote>
<p>וַתִּקְרַב לָגֶשֶׁת לַקֶּבֶר הֶחָדָשׁ</p>

<p>בְּעֶצֶב בַּלֵּב וּבְמוּעָקָה,</p>

<p>וַתִּכְרַע עַל בֶּרֶך וַתִּפֹּל לָאָרֶץ</p>

<p>אַפַּיִם, וַתִּקְרָא בִנְאָקָה:</p>

<br />
</blockquote>

<blockquote>
<p>&quot; – הַרְגִּיעָה בְשָׁלוֹם, הַמּוֹרֶה לִצְדָקָה,</p>

<p>אֲהוּבִי, עֲטֶרֶת תִּפְאַרְתִּי!</p>

<p>בְּקִבְרְךָ אָתָּה, עַד עוֹלָם גַּם אָנִי,</p>

<p>מְנוּחָתִי קָבַרְתִּי, קָבָרְתִּי&#8230;</p>

<br />
</blockquote>

<blockquote>
<p>סִלְחָה לִי סִלְחָה – הַנִּרְדָּף עַל דֵּעָה</p>

<p>וְאֵמוּן הַלֵּב וּבִטָּחוֹן!&#8230;</p>

<p>מִתִּגְרַת יַד תַּקִּיף נָפַלְתָּ – כַּגִּבּוֹר,</p>

<p>רָכַשְׁתָּ עֲטֶרֶת נִצָּחוֹן!&quot;&#8230;</p>

<br />
</blockquote>

<blockquote>
<p>אֲפֵלָה וּשְׁמָמָה &#8220;בִּשְׂדֵה־הָעוֹלָמִים&#8221;</p>

<p>אֵין אֶחָד הַדְּמָמָה יַפְרִיעַ,</p>

<p>רַק אַנְחוֹת יְלֵיל עַל הַקֶּבֶר הֶחָדָשׁ</p>

<p>מֵרָחוֹק לָאֹזֶן יַגִּיעַ&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31229">https://benyehuda.org/read/31229</a></div></body></html>