<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[סָר אֶל מִשְׁמַעַת אֵל עֶלְיוֹן וּרְצוֹנוֹ]</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>דברים ג', כ&#8220;ה–כ&#8221;ח;–ל&#8220;ב, מ&#8221;ח–נ&#8220;ב;–ל&#8221;ד, א–ה.</p>

<br />

<blockquote>
<p>סָר אֶל מִשְׁמַעַת אֵל עֶלְיוֹן וּרְצוֹנוֹ –</p>

<p>מֵעַרְבוֹת שְׂדֵה מוֹאָב הִתְנַשֵּׂא בֶן־עַמְרָם</p>

<p>וַיְכוֹנֵן אֶת רַגְלָיו בְּמַעֲלֵה הַלּוּחוֹת</p>

<p>אֶל הַר הָעֲבָרִים, הַנִּשְׁקָף מִנֶּגֶד</p>

<p>בְּרֹאשׁוֹ הָעָטוּף חֲתֻלַּת עֲרָפֶל,</p>

<p>שָׁם תֹּמְכִים רָקִיעַ בְּשִׂיא זְרֹעוֹתֵיהֶם</p>

<p>אֲרָזִים נִזְעָמִים וּקְמוּטִים מִזֹקֶן.</p>

<p>וַיִּצְלַח בְּיָדוֹ עֲלוֹת רֹאש הַפִּסְגָּה,</p>

<p>וַתַּעֲבֹר עַל פָּנָיו כָּל אֶרֶץ הַכְּנַעֲנִי,</p>

<p>הוֹד יָפְיָהּ, כָּל טוּבָהּ מִקָּצֶה לַקָּצֶה.</p>

<br />
</blockquote>

<blockquote>
<p>הַשֶּׁמֶשׁ לִמְבוֹאָהּ קָרֵבָה, וּפֶלֶג</p>

<p>אַרְגָּמָן עַל חֶלְקַת הַיַּרְדֵּן שֹׁפָכֶת;</p>

<p>אוֹר־שׁוֹשָׁן מְרַחֵף עַל כִּכַּר הַשָּׁרוֹן</p>

<p>לִנְגֹהוֹת הַשֶּׁמֶשׁ הַהֹלְכָה לִשְׁקוֹעַ.</p>

<p>הַכַּרְמֶל יְפַלֵּג אוֹר תְּכֵלֶת מִלְמַעְלָה</p>

<p>עַל יִפְעַת הַשִּׁפְלָה הַלְּבוּשָׁה מַחֲלָצוֹת;</p>

<p>הָעַיִן גַּם תֵּכַהּ גַּם תֵּלַהּ מֵהַבִּיט</p>

<p>מְלֹא רֹחַב הַמֶּרְחָק בְּאֶרֶץ הַגִּלְעָד. –</p>

<p>שֶׁלְּיָמִין יֵעָלֵם בְּבִקְעַת הַדָּנִי</p>

<p>וּשְׂמֹאלָהּ – בְּאֵד שֶׁעַל מֵי יָם הַמֶּלַח;</p>

<p>פֹּה הָרֵי אֶפְרַיִם, עֲרָבָה וָנַחַל,</p>

<p>שָׁם אֶרֶץ נַפְתָּלִי וּגְבוּלוֹת הַמְנַשִׁי;</p>

<p>עֲרֵמוֹת חוֹל אָדֹם בְּמִדְבַּר עֵין גֶּדִי;</p>

<p>הַלְּבָנוֹן הֶעָטוּף בְּשֶׁלֶג עוֹלָמִים</p>

<p>הַנּוֹשֵׂא עַל שִׁכְמוֹ אֲרָזִים זוֹעֲפִים –</p>

<p>עַל רֹאשָׁם מֵעַל הַדְרַת שֵׂיבָה חוֹפֶפֶת;</p>

<p>מִפְלַגּוֹת עֵץ זַיִת וּתְמָרִים רַעֲנַנִּים</p>

<p>וּפְלָגִים הַמַּטִּים אֶת דַרְכָּם בֵּין הָרִים&#8230;</p>

<p>הוֹי, כַּמָּה חֶזְיוֹנוֹת וּתְמוּנוֹת וּצְבָעִים,</p>

<p>קַרְנַיִם, צִיּוֹנִים וּצְלָלִים נִפְלָאִים,</p>

<p>מְמַלְאֵי הָרוּחַ, מַרְהִיבֵי עֵינָיִם!</p>

<br />
</blockquote>

<blockquote>
<p>וַיִּפֹּל הַיָּשִׁיש הַקָּדוֹשׁ עַל בִּרְכָּיו</p>

<p>וַיֵּבְךְּ וַיִּתְיַפַּח כְּיֶלֶד אֵין אוֹנִים</p>

<p>וַיִּקְרָא: &quot;הָהּ, אֵלִי אֵל צֶדֶק, רַחֲמֵנִי!</p>

<p>מַר, מַר לִי לִגְוֹעַ בְּטֶרֶם אַצִּיגָה</p>

<p>כַּף רַגְלִי עַל גְּדוֹתֵי חוֹף אֶרֶץ הַכְּנַעֲנִי –</p>

<p>מַטְרַת כָּל חַיַּי, מַאֲוַיַּי, תִּקְוֹתַי&#8230;</p>

<p>הַנִּיחָה לִי לִרְחֹץ אֶת קְוֻצּוֹת תַּלְתַּלַּי</p>

<p>הַלְּבָנוֹת, בְּזֶרֶם מֵי יַרְדֵּן הַזַכִּים!</p>

<p>הַנִּיחָה לִי הַרְוֹת אֶת נַפְשִׁי בִּנְעִימוֹת</p>

<p>הַצְּלָלִים בַּיְעָרִים – בָּם אוֹר לֹא יֵרָאֶה.</p>

<p>הַנִּיחָה לִי לִשְׁאֹף הָרוּחַ בַּמֶּרְחָב.</p>

<p>אַף יֵתֶא נָא רוּחַ הָעֶרֶב הַנָּעִים</p>

<p>וְחָלַף וְחָמַק בְּשׁוּבָה וָנַחַת</p>

<p>עַל לִבִּי הַנִּחָר מִשֶּׁמֶשׁ תַּלְאוּבוֹת&#8230;</p>

<p>רַחֲמֵנִי, אֵל צֶדֶק, רַחֲמֵנִי, אֵל עֶלְיוֹן!</p>

<p>יוֹם אֶחָד נָא תְנֵנִי בָאָרֶץ הִסְתּוֹפֵף</p>

<p>יוֹם אֶחָד – בִּיגִיעַת שְׁנוֹת עָמָל כַּבִּירוֹת!&quot;</p>

<br />
</blockquote>

<blockquote>
<p>– &#8220;בֶּן תְּמוּתָה!&#8221; – אָז נִשְׁמַע קוֹל קוֹרֵא מִמָּרוֹם –</p>

<p>אִישׁ בְּחִירִי הַמּוּרָם, הַטּוֹב בִּבְנֵי־תְמוּתָה!</p>

<p>מֵי קָדֵשׁ הַזְכִּירָה&#8230; שָׁם יָד הֲרִימוֹתָ</p>

<p>עַל אֶבֶן דּוֹמֵמָה הַחַפָּה מִפֶּשַׁע</p>

<p>וַתָּבָז נִיב שָׂפָה וַתִּבְחַר עֹז אֶגְרוֹף!&#8230;</p>

<p>לֹא! לֹא תָבֹאָה לָאָרֶץ הַקְּדוֹשָׁה!&quot;&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31158">https://benyehuda.org/read/31158</a></div></body></html>