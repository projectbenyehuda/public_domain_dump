<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[יְרִיעוֹת הָאֹהֶל לְפֶתַע הוּרָמוּ]</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>במדבר י&#8220;א, כ&#8221;ז–ל.</p>

<br />

<blockquote>
<p>יְרִיעוֹת הָאֹהֶל לְפֶתַע הוּרָמוּ.</p>

<p>בַּפֶּתַח הִתְפָּרֵץ הַנַּעַר מְבֹהָל</p>

<p>וּבְפָנִים לְבָנִים, וַיִּקְמוֹט אֶת אֶרֶג</p>

<p>הָרִקְמָה בְּיָמִין רֹעֶדֶת, וַיִּקְרָא</p>

<p>קוֹל גָּדוֹל: &quot;תַּהְפּוּכָה וָמַעַל, אֲדוֹנִי!&#8230;</p>

<p>הוֹי, אֶלְדָּד וּמֵידָד מִתְנַבְּאִים בַּמַּחֲנֶה!&#8230;</p>

<p>הָעֵדָה בּוֹגֵדָה&#8230; בְּשָׁאוֹן הִתְאַסְּפָה</p>

<p>וּמַטָּה אֶל נִיבָם אָזְנַיִם קַשּׁוּבוֹת&quot;&#8230;</p>

<p>וַיִּתַּר יְהוֹשֻעַ מִמְּקוֹמוֹ וַיִּמְלוֹל</p>

<p>בְּלִי־מֵשִׂים בְּרַגְלוֹ גִּלָּיוֹן – בּוֹ רָשׁוּם</p>

<p>בְּחֶרֶט כָּל תֹּכֶן הַגְּבוּלִים מִסָּבִיב,</p>

<p>וַיִּקְרָא: &#8220;הוֹי, כְּלָאֵם אֲדוֹנִי בֶן־עַמְרָם!&#8221;&#8230;</p>

<br />
</blockquote>

<blockquote>
<p>וַיִּקְרַב הָרֹעֶה לְאִטִּי הַפֶתְחָה</p>

<p>וַיַּעֲמֹד עַל מִפְתַּן הָאֹהֶל וַיַּבֵּט</p>

<p>לַמִּישׁוֹר מִסָּבִיב&#8230; עַל אַחַת הַגְּבָעוֹת</p>

<p>הַתְּלוּלוֹת, בְּצֵל עֲצֵי רֹתֶם רַעֲנַנִּים,</p>

<p>שָׁם עָמְדוּ שְׁנֵי זְקֵנִים, וּשְׂחוֹק צַדִּיק תָּמִים</p>

<p>הִשְתַּעֲשַׁע בֶּהָדָר עַל פְּנֵיהֶם הַמְּאִירִים.</p>

<p>מִסְּבִיבָם כְּגַלֵּי מֵי נַחַל הִתְאַסְּפוּ</p>

<p>גַּם זְקֵנִים וּצְעִירִים גַּם נָשִׁים וִילָדִים,</p>

<p>וְצִלָּם שָׁם יִגְדַּל מֵרֶגַע לָרֶגַע</p>

<p>עַל אַדְמַת הַמִּישׁוֹר הַמָּלֵא חוֹל לוֹהֵט,</p>

<p>לְנֹגַהּ הַשֶּׁמֶשׁ שֶׁיּוֹרְדָה הַיָּמָּה&#8230;</p>

<br />
</blockquote>

<blockquote>
<p>וַיִּפֶן הָרֹעֶה הַיָּשִׁישׁ לִמְשָׁרְתוֹ,</p>

<p>וַיְכוֹנֵן אֵלֵיהוּ אֶת עֵינָיו הַבְּהִירוֹת</p>

<p>הַמְפִיקוֹת תּוֹכֵחָה וּמוּסַר מֵישָׁרִים.</p>

<p>שְׂחֹק־קַל מְהוּל־עֶצֶב עַל שְׂפָתָיו הוֹפִיעַ,</p>

<p>צֵל דַּק עַל הוֹד מִצְחוֹ הִתְעַלֵּם וַיַּחֲלֹף,</p>

<p>וַיִּקְרָא בַדְּמָמָה: &quot;הַנְּקָמָה תִדְרשָׁה?&#8230;</p>

<p>מַדּוּעַ? נְקָמָה עַל אִמְרוֹת מֵישָׁרִים?!..</p>

<p>הַאֻמְנָם הָאֱמֶת – הִיא קִנְיַן הָאֶחָד? –</p>

<p>מִי יִתֵּן וְהָיָה כָל עַמִּי נְבִיאִים!&quot;&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31157">https://benyehuda.org/read/31157</a></div></body></html>