<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַחֶזְיוֹנוֹת אֲבִיזוֹהַר: הַזַיִת וְהַחַשְׁמַל</title>
	<meta name="author" content="יהודה ליב קצנלסון"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<h2 id="הַזַיִתוְהַחַשְׁמַל">הַזַיִת וְהַחַשְׁמַל</h2>

<p><strong>I</strong></p>

<blockquote>
<p>וַיְהִי בְלֶכֶת אֲבִיזוֹהַר לְמַסָּעָיו, וַיָּבוֹא אֶל עִיר אַחַת גְּדוֹלָה מְאֹד, הוּא וּשְׁנֵי הָאֲנָשִׁים, אֲשֶׁר אִתּוֹ, אֲשֶׁר נִלְווּ אֵלָיו לָקַחַת לֶקַח מִפִּיו.</p>
</blockquote>

<blockquote>
<p>וְהַיָּמִים יְמֵי חוֹרֶף וָשֶׁלֶג, וּבְבוֹאָם הָעִירָה, וְהַלַּיְלָה כְבָר פֵּרַשׁ אֶת כְּנָפָיו עַל פְּנֵי הָאָרֶץ; אַךְ רְחוֹבוֹת הָעִיר הָמוּ עוֹד מֵאָדָם רָב, כִּי הָיָה אוֹר הַחַשְׁמַל לְיוֹשְׁבֵי הָעִיר תַּחַת אוֹר הַשֶּׁמֶשׁ, לְהָאִיר לָהֶם אֶת חֶשְׁכַּת הַלָּיְלָה.</p>
</blockquote>

<blockquote>
<p>וַאֲביִזוֹהַר וּשְׁנֵי רֵעָיו עוֹבְרִים בָּרְחוֹב, מִשְׁתָּאִים לְמַרְאֶה כָל הַחֲמוּדוֹת, הַנִּשְׁקָפוֹת מֵחֲלוֹנֵי בָתֵּי הַמִּסְחָר; וְעֵינֵיהֶם תָּרוֹת הֵנָה וָהֵנָה לִרְאוֹת, אוּלַי יִמָּצֵא בֵין הָאֲנָשִׁים הַזָּרִים אִיש עִבְרִי אֶחָד, אֲשֶׁר יוֹאִיל לְאַסְפָם הַבָּיְתָה.</p>
</blockquote>

<blockquote>
<p>אוּלָם מִכָּל הֶהָמוֹן הָרָב, הַשּׁוֹקֵק אָז בָּרְחוֹב, לֹא שָׂם אֲלִיהֶם אִישׁ לֵב; כִּי הָיוּ הָאֲנָשִׁים כֻּלָּם נֶחְפָּזִים, אִישׁ לַעֲבוֹדָתוֹ וְאִישׁ לְמִשְׁלַח יָדוֹ.</p>
</blockquote>

<blockquote>
<p>וַיָּבוֹאוּ שְׁלָשְׁתָּם עַד לִפְנֵי חֲלוֹן אַחַד הַבָּתִּים, אֲשֶׁר בִּקְצֵה הָרְחוֹב; וּבְהַבִּיטָם בּוֹ לְאוֹר הַחַשְׁמַל, וַיִּרְאוּ, וְהִנֵּה מְנוֹרַת כֶּסֶף קְטַנָּה תְלוּיָה אֶל מְזוּזַת הַחַלּוֹן מִבָּיִת, וּשְׁמוֹנָה קָנִים לַמְּנוֹרָה הַהִיא.</p>
</blockquote>

<blockquote>
<p>וַיִּרְאוּ וְהִנֵּה אִישׁ זָקֵן נִגַּשׁ אֶל הַחַלּוֹן, פַּךְ הַשֶּׁמֶן בְּיָדוֹ הָאַחַת לְהָרִיק מִמֶּנּוּ אֶל קְנֵי הַמְּנוֹרָה, וְנֵר דּוֹנַג דַּק בְּיָדוֹ הַשֵּׁנִית לְהַעֲלוֹת בּוֹ אֶת הַנֵּרוֹת.</p>
</blockquote>

<blockquote>
<p>וּמִסָּבִיב לְהַזָּקֵן נֶאֶסְפוּ יְלָדָיו בִּשְׁאוֹן עֲלִיזִים וַהֲמוּלָה רַבָּה; כִּי שָׂמְחוּ הַיְלָדִים לִקְרַאת הַמִּגְדָּנוֹת הָעֲרוּכוֹת עַל הַשֻּׁלְחָן, אֲשֶׁר יְחַלֵּק לָהֶם הַזָּקֵן, אַחֲרֵי הַעֲלוֹתוֹ אֶת הַנֵּרוֹת.</p>
</blockquote>

<blockquote>
<p>אָז יָשִׂים הַזָּקֵן אֶת כּוֹבְעוֹ עַל רֹאשׁוֹ, וּבְרֶגֶשׁ אֱמוּנִים וְאוֹתוֹת עִצָּבוֹן עַל פָּנָיו יַדְלִיק אֶת הַנֵּרוֹת לְשִׂמְחַת לֵב הַיְּלָדִים.</p>
</blockquote>

<blockquote>
<p>וַיֹּאמֶר אֲבִיזוֹהַר אֶל רֵעָיו: הֲלֹא רְאִיתֶם, אַחַי, אֶת הַזָּקֵן וְאֶת הַמְּנוֹרָה הַקְּטַנָה, אֲשֶׁר עַל מְזוּזַת הַחַלּוֹן. הָבָה, אַחַי, וְנָבוֹא הַבָּיְתָה, הַזָּקֵן הַזֶּה לֹא יְגָרְשֵׁנוּ מֵעַל פָּנָיו; פֹּה נָלוּן הַלָּיְלָה, פֹּה נִזְכּוֹר יָמִים מִקֶּדֶם, נָשׁוּבָה רֶגַע אֶל שְׁנוֹת עֲלוּמֵינוּ.</p>
</blockquote>

<blockquote>
<p>וַיְהִי כְבוֹאָם הַבָּיְתָה, וַיִּשְׁאַל אוֹתָם הַזָּקֵן לֵאמֹר: מִי אַתֶּם, אֲדוֹנַי, וּמַה חֶפְצְכֶם בְּבֵיתִי?</p>
</blockquote>

<blockquote>
<p>וַיַּעַן אֲבִיזוֹהַר וַיֹּאמַר: אֲנָשִׁים עִבְרִים אֲנַחְנוּ וְעוֹבְרֵי אוֹרַח, וַנֵּתַע יָמִים רַבִּים בְּאַרְצוֹת נֵכָר בֵּין עַמִּים רַבִּים, אֲשֶׁר לֹא נִשְׁמַע אֶת לְשׁוֹנָם, וַאֲשֶׁר מַחְשְׁבוֹתָם זָרוּ לָנוּ; וַתֵּכֶל נַפְשֵׁנוּ לְהִתְוַדַּע אֶל אִישׁ מִבְּנֵי עַמֵּנוּ.</p>
</blockquote>

<blockquote>
<p>וַיְהִי בְעָבְרֵנוּ זֶה מְעַט עַל חֲלוֹן בֵּיתֶךָ, וַנֵּרֶא אֶת &#8220;הַנֵּרוֹת הַלָּלוּ&#8221; עַל הַמְּזוּזָה מִבָּיִת, וַנֹּאמֶר אִישׁ לְאָחִיו: אַךְ עַצְמֵנוּ וּבְשָׂרֵנוּ הָאִישׁ הַזֶּה, וַנָּבוֹא לְבָרֶכְךָ בְשֵׁם אֲדֹנָי.</p>
</blockquote>

<blockquote>
<p>וַיַעַן הַזָּקֵן וַיֹּאמַר: בָּרוּךְ בּוֹאֲכֶם, אַחַי, כִּי לְשָׁעָה טוֹבָה בָאתֶם, וְאַף גַּם זֹאת, כִּי כָמוֹנִי כָמוֹכֶם נִכְסְפָה נַפְשִׁי זֶה יָמִים רַבִּים אֶל אַחַי בְנֵי עַמִּי.</p>
</blockquote>

<blockquote>
<p>זָקֵן אָנֹכִי, אַחַי, וְעֲצוּב-רוּחַ, וּמִדֵּי הַבִּיטִי אֶל &#8220;הַנֵּרוֹת הַלָּלוּ&#8221; וְאֶזְכּוֹר אֶת יְמֵי נְעוּרַי הַטּוֹבִים, אֶת יְמֵי הַחֲנֻכָּה אֶזְכּוֹרָה. וְנַפְשִׁי עָלַי תֶאֱבָל.</p>
</blockquote>

<blockquote>
<p>הוֹי, אַחַי! &#8220;הַנֵּרוֹת הַלָּלוּ&#8221; לֹא &#8220;הַלָּלוּ&#8221; הֵם, לֹא אֲשֶׁר הָיוּ מִלְּפָנִים; מָה אַדִּיר הָיָה אוֹרָם בִּימֵי נְעוּרַי, וּמַה נָּעִים! אוֹר וְחַיִּים הֵרִיקוּ עַל כָּל סְבִיבָם, וּבְזִיו נָגְהָם הֵאִירוּ אֶת הַבַּיִת וְאֶת הַנֶּפֶשׁ גַּם יָחַד.</p>
</blockquote>

<blockquote>
<p>וְעַתָּה&#8230; הַעֵינַי כָּהוּ מִזּוֹקֶן, אִם חָדַל הַזַּיִת תֵּת אוֹרוֹ? כִּי מַדּוּעַ הוּעֲמוּ &#8220;הַנֵּרוֹת הַלָּלוּ&#8221; וְשַׁלְהֶבֶת אִשָּׁם כְּפִשְׁתָּה כֵהָה – רַק עַשֵּׁן תְּעַשֵׁן וְלֹא תָאִיר.</p>
</blockquote>

<br>  

<p><strong>II</strong></p>

<blockquote>
<p>וַאֲבִיזוֹהַר שָׁמַע אֶת תְּנוּאוֹת הַזָּקֵן בִּמְנוֹד רֹאשׁ, וַיֶחֱרַשׁ רְגָעִים אֲחָדִים, אַחֲרֵי כֵן פָּתַח אֶת פִּיהוּ וַיֹאמַר:</p>
</blockquote>

<blockquote>
<p>אָמְנָם הוּעֲמוּ &#8220;הַנֵּרוֹת הַלָּלוּ&#8221;, וְאוֹרָם לֹא יָהֵל כְּמִקֶּדֶם; אַךְ שָׁוְא תִּתְאוֹנֵן עַל עֵינֶיךָ – כִּי כָהוּ, עַל הַזַּיִת – כִּי שִׁחֵת אֶת שַׁמְנוֹ.</p>
</blockquote>

<blockquote>
<p>שׁוּר! שָׁם בָּרְחוֹב, עַל עַמּוּד תִּפְאֶרֶת, עֲשָׁשִׁית הַחַשְׁמַל תִּתְנוֹסֵס, וּבְגָאוֹן תִּשְׁפּוֹךְ שִׁפְעַת אוֹרָהּ עַל כָּל הַיְּקוּם מִסָּבִיב.</p>
</blockquote>

<blockquote>
<p>וּבְגָאוֹן תִּשְׁפּוֹךְ שִׁפְעַת אוֹרָהּ גַּם בְּעַד הַחַלּוֹן פְּנִימָה; וְכָל פִּנּוֹת בֵּיתְךָ תִּצְהַלְנָה מֵאוֹרָה, לֹא תֵדַע מַחֲשַׁכֵּי לָיְלָה.</p>
</blockquote>

<blockquote>
<p>וּבְתוֹךְ גַּלֵּי הָאוֹר, הַשּׁוֹטְפִים בְּגָאוֹן, תִּתְנוֹצֵץ הַמְּנוֹרָה הַדַּלָּה; הַמְּנוֹרָה הַיְּשָׁנָה עִם שְׁמוֹנַת נֵרוֹתֵיהָ, שְׂרִידֵי דוֹרוֹת נִכְחָדוּ.</p>
</blockquote>

<blockquote>
<p>זַךְ שַׁמְנֵךְ וְטָהוֹר, מְנוֹרָה עֲתִּיקָה, אַךְ שַׁלְהַבְתֵּךָ מַה כֵּהָה מְאֹד; וְאֵיךְ תְּתַחֲרִי אֶת גְּאוֹן הַחַשְׁמַל? הֲלֹא תִטְבְּעִי בְגַלָּיו וְתִמָּסִי.</p>
</blockquote>

<blockquote>
<p>הַיְתַחֲרוּ הַכֹּכָבִים בַּבֹּקֶר אֶת הַשֶּׁמֶשׁ, אִם יַחֲזִיקוּ מָעֳמָד בִּמְסִילּוֹתָם? הֵן בְּצֵאתוֹ יֵבֹשׁוּ וְיִכָּלְמוּ יַחְדָּו, יֶאֱסְפוּ נָגְהָם וְיִתְחַבָּאוּ.</p>
</blockquote>

<blockquote>
<p>וְאַתְּ, קְשַׁת-עוֹרֶף, נָגְהֵךְ לֹא תֶאֶסְפִי; וּמְקוֹר אוֹרֵךְ מָה הוּא? אַךְ פְּתִילָה דַקָּה מְשׁוּחָה בַדּוֹנַג אוֹ מְלֹא הַכַּף מִיץ זָיִת.</p>
</blockquote>

<blockquote>
<p>וּבְאֵלֶּה תֵצְאִי לַקְּרָב עִם הַחַשְׁמַל, אֲשֶׁר בְּרַעַם וָרַעַשׁ יִוָּלֵד, אֲשֶׁר יַסִּיַע הָרִים בְּכֹחוֹ, וּכְבוֹדוֹ מָלֵא עוֹלָם!</p>
</blockquote>

<br>  

<p><strong>III</strong></p>

<blockquote>
<p>כִּי רִיב לַזַּיִת מֵאָז עִם הַחַשְׁמַל – רִיב הָאֱמוּנָה עִם הַדָּעַת; וּמִדֵּי אֶרְאֶה אֶת אוֹרָם יַחַד, וְאֶשְׁמַע בְאָזְנֵי רוּחִי אֶת קוֹל הָאֱמוּנָה וְהַדַּעַת בְּרִיבָן, יַחַד תַּגֵּשְׁנָה עֲצוּמוֹתֵיהֶן לְפָנָי.</p>
</blockquote>

<blockquote>
<p>בְּרַעַם וּבְרָקִים יְדַבֵּר הַחַשְׁמַל, בְּרַעַשׁ אוֹפַנָּיו וְגַלְגַּלֵּי מְכוּנוֹתָיו, וּלְעֻמָּתוֹ תַחֲנוּנִים יַעֲנֶה הַזַּיִּת. וּדְבָרָיו רַכּוּ כַּשֶּׁמֶן.</p>
</blockquote>

<blockquote>
<p>&quot;הַס מִפָּנַי, יִקְרָא הַחַשְׁמַל, הַס מִפָּנַי וְהִכָּחֵד לָנֶצַח!</p>
</blockquote>

<blockquote>
<p>יֶלֶד שַׁעֲשׁוּעִים אָנֹכִי לַדָּעַת, וּשְׁלוּבֵי-יָד בָּאָרֶץ נִתְהַלָּךְ, בְּצַעֲדֵי אוֹן נִצְעַד קָדִימָה, לִשְׁפּוֹךְ מֶמְשַׁלְתֵּנוּ עַל גּוֹי וְאָדָם יָחַד.</p>
</blockquote>

<blockquote>
<p>גְּדוֹלוֹת וְנִפְלָאוֹת נְחַדֵּשׁ לַבְּקָרִים; תּוֹעֵבָה לָנוּ כָל יָשָׁן וּמִפְּנֵי חָדָשׁ נוֹצִיאֵהוּ; לֹא בְצִלְלֵי לַיִל וְלֹא בְסֵתֶר הָעֲרָפֶל, כִּי לְאוֹר הַשֶּׁמֶשׁ וְהַחַשְׁמַל נַעֲשֶׂה אֶת מַעֲשֵׂינוּ.</p>
</blockquote>

<blockquote>
<p>הֲתוּכְלִי עֲמוֹד, אֱמוּנָה רְפַת-כֹּחַ, בְּאוֹרֵךְ הַכֵּהֶה וְהַדָּל? הֲתוּכְלִי עֲמוֹד בַּהֲמוֹן נִפְלְאוֹתָיִךְ, שֶׁכְּבָר אָבַד עֲלֵיהֶן כָּלַח?</p>
</blockquote>

<blockquote>
<p>הֵן כָּל נִפְלְאוֹתַיִךְ וְאוֹתוֹתַיִךְ בַּסֵּתֶר רוּקְמוּ וּבָאוֹפֶל נוֹלָדוּ, לְאוֹרִי יִנְדְּפוּ יַחַד וְיִמָּסּוּ, כְּהִמּוֹס עֲרְפְּלֵי בֹקֶר מִפְּנֵי הַשָּׁמֶשׁ.</p>
</blockquote>

<blockquote>
<p>הִּסי אֵפוֹא מִפָּנַי, אֱמוֹנָה רְפַת-כֹּחַ, כַּבִּי אוֹרֵךְ הַכֵּהֶה וְהִכָּחֲדִי לָנֶצַח!&quot;.</p>
</blockquote>

<br>  

<p><strong>IV</strong></p>

<blockquote>
<p>כָּכָה יְדַבֵּר הַחַשְׁמַל בְּתִתּוֹ בָרַעַם קוֹלוֹ; אַךְ מִבֵּינוֹת לִקְנֵי הַמְּנוֹרָה קוֹל-דְּמָמָה דַקָּה יִשָּׁמַע, קוֹל הַזַּיִת בְּדַבְּרוֹ:</p>
</blockquote>

<blockquote>
<p>&quot;אַל-נָא בִּגְאוֹנְךָ, הַחַשְׁמַל, אַל-נָא בִּגְאוֹנְךָ תִּבְזֵנִי, הֵן סֵמֶל הָאֱמוּנָה אָנֹכִי, הָאֱמוּנָה יוֹלֶדֶת הַדָּעַת וְאוֹמֶנֶת כָּל בְּנֵי הָאָדָם.</p>
</blockquote>

<blockquote>
<p>כִּי אָמְנָם כִּימֵי הָאָדָם יְמֵי הָאֱמוּנָה עֲלֵי אָרֶץ; הִיא טִפְּחָה וְרִבְּתָה אוֹתוֹ וַתְּכוֹנֵן אֶת צַעֲדֵי נְעוּרָיו.</p>
</blockquote>

<blockquote>
<p>וּבְסֵתֶר הֵיכָלֶיהָ פְּנִימָה נוֹלְדָה גַם הַדַּעַת אוֹיַבְתָּהּ, וַתִּגְדַּל וַתִּיף וַתִּתְפָּרֵץ הַחוּצָה, וַתִּמְשׁוֹךְ גַם אֶת הָאָדָם אַחֲרֶיהָ, בְּיָפְיָהּ וּקְסָמֶיהָ הָרַבִּים.</p>
</blockquote>

<blockquote>
<p>אָמְנָם נָאוֹר אַתָּה, הַחַשְׁמַל, וְנִפְלָאִים מַעֲשֶׂיךָ מְאֹד, גַּם מֶמְשַׁלְתְּךָ עַל כֹּל שָׁפָכְתָּ; אַךְ הַגִּידָה לִי, קוֹסֵם, הֲגַם אשֶׁר הַנֶפֶשׁ, הֲגַם אשֶׁר נָתַתָּ לִבְנֵי הָאָדָם?</p>
</blockquote>

<blockquote>
<p>כִּי כְנֹגַהּ אוֹר הַצְפוֹנִי, הַשָּׁפוּךְ עַל שַׂדְמוֹת שָׁלֶג, כֵּן אוֹרְךָ יָאִיר וְלֹא יָחֵם; הוֹי, כָּמוֹךָ גַם הַדַּעַת לָאָדָם: מְאִירַת עֵינַיִם הִיא אָמְנָם, אַךְ לֹא מְשִׁיבַת נָפֶשׁ.</p>
</blockquote>

<blockquote>
<p>כִּי לְנֹגַהּ בְּרַק הַחַשְׁמַל – יִרְאֶה, מָה רַבּוּ מַחֲסוֹרָיו; וּלְנֹגַהּ אוֹר הַדַּעַת יָבִין – הוֹי, מָה אֲמֻלָּה לִבָּתוֹ.</p>
</blockquote>

<blockquote>
<p>הַדַּעַת לֹא תָאִיר לוֹ נָתִיב בַּחַיִים, לֹא תַרְאֵהוּ מַטָּרָה, לָהּ יִשֱׁאַף בְּחֶלְדּוֹ; וּבְהִתְעוֹרֵר הַשֶּׂפֶק בְּלִבּוֹ: &#8220;מִי אָנֹכִי? וּלְאָן אֲנִי הוֹלֵךְ? וּמה הַתֵּבֵל הַלֵּזוּ כֻלָּהּ&#8221; אָז תֶּחֱשֶׁה הַדַּעַת וְתֵאָלַם דוּמִיָּה. הִיא, הַיּוֹדַעַת כֹּל, מִכָּל אֵלֶּה לֹא תֵדַע דָבָר.</p>
</blockquote>

<blockquote>
<p>רַק אֶחָד מֵאֶלֶף יִמָּצֵא, אֲשֶׁר שְׁאָר רוּחַ לוֹ וָעוֹז, אֲשֶׁר לֹא יִתְמַרְמֵר בְּקֶצֶף לִקְרַאת חִידַת הַתֵּבֵל; בִּמְנוּחָה יַבִּיט וּבְדוּמִיָה, אֶל הַקּוֹר וְהַקֶּרַח הַנּוֹרָא, אֲשֶׁר מִסָּבִיב יְעַטְרֵהוּ, וַאֲשֵׁר יְמַלֵּא אֶת לִבּוֹ.</p>
</blockquote>

<blockquote>
<p>לֹא כֵן הֶהָמוֹן הַגָּדוֹל, הֲמוֹן עֲנִיֵי הָרוּחַ; הוּא שָּלֵו בְּנַפְשׁוֹ לֹא יֵדָע וְנֹחַם יִדְרוֹשׁ בְחָזְקָה וּמַרְגּוֹעַ לְרוּחוֹ הַסּוֹעֵר.</p>
</blockquote>

<blockquote>
<p>וּפָנָה לְמַעְלָה אֶל הַחַשְׁמַל, וְעֵינָיו תֻּכֶּינָה בַסַּנְוֵרִים; אֶל הַדַּעַת יִשָּׂא עֵינָיו, וְלִבּוֹ יִמָּלֵא שִׁמָּמוֹן.</p>
</blockquote>

<blockquote>
<p>אָז לוֹ מִפְלָט יְבַקֵּשׁ, וּבְהֵיכַל הָאֱמוֹנָה יִמְצָאֵהוּ; בַּחֲצִי-אוֹפֶל יָאִיר שָׁם נֵרִי, וּבְאוֹרִי הַכֵּהֶה וְהָרַךְ אַזִּיל נֹחַם וָעֹנֶג אֶל לִבּוֹ; כִּי גַם עֲשַׁן שַׁלְהַבְתִּי לְרֵיחַ נִיחוֹחַ לוֹ יֶהִי.</p>
</blockquote>

<blockquote>
<p>וְהָאֱמוֹנָה בְחֵיקָהּ תַּרְגִּיעֵהוּ, וּתְסַפֵּר לוֹ חִידוֹת מִנִּי קֶדֶם, דַּעַת טוֹב וָרָע תְלַמְּדֵהוּ וְתַתְוֶה לוֹ מַטָּרָה בַחַיִּים.</p>
</blockquote>

<blockquote>
<p>הֲנָקֵל בְּעֵינֶיךָ כָּל אֵלֶה, כִּי תַעַט עָלֵינוּ חֶרְפָּה? הֲבִגְלַל אֲשֶׁר גְדוֹלוֹת לֹא נַעֲשֶׂה? הוֹי חַשְׁמַל! גַּם גְּדוֹלוֹת עָשִׂינוּ מִלְּפָנִים, וּגְדוֹלוֹת עוֹד נַעֲשֶׂה בָאָרֶץ.</p>
</blockquote>

<blockquote>
<p>עֵדָה הַמְּנוֹרָה הַקְּטַנָּה וְעֵדִים שְׁמוֹנַת נֵרוֹתֶיהָ, כִּי עַם מִלְּפָנִים הָיָה אֲשֶׁר לָאֱמוּנָה גָבַר בָּאָרֶץ, אֲשֶׁר כִּמְעַט מֵת לַשַּׁחַת וּבֶאֱמוּנָתוֹ קָם וַיֶּחִי.</p>
</blockquote>

<blockquote>
<p>אַל נָא אֵפוֹא, הַחַשְׁמַל, אַל נָא בִּגְאוֹנְךָ תִבְזֵנִי, הֵן סֵמֶל הָאֱמוּנָה אָנֹכִי, סֵמֶל הָאֱמוּנָה וְהַתְּחִיָה!&quot;
<br></p>
</blockquote>

<div class="footnotes">
<hr />
<ol>

<li id="fn:1">
<p>הפרשיות הראשונות האלה מחזון אביזוהר נמסרו לדפוס עוד לפני הקונגרס הששי, והרעיון העצור בהן הוא הוא הרעיון המונח ביסודו של הספור &#8220;היוגב אשר גורש מאחוזתו&#8221;, שנדפס ב&#8220;השלח&#8221; לחדש אקטאבר משנת 1902. אולם מפני שמיד אחרי זה קפץ עלינו רוגזה של אוגנדה החליט המחבר לכלא את נבואתו – אף כי היו החזיונות האלה אז כדבר בעתו. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1355">https://benyehuda.org/read/1355</a></div></body></html>