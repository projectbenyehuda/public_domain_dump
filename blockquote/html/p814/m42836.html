<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִשִׁירֵי הָאַסִיר הַבּוֹדֵד</title>
	<meta name="author" content="פניה ברגשטיין"/>
</head>
<body>

<h2 id="א">א</h2>

<blockquote>
<p>שֵׁנִּי מַהֲלָכֵךְ, הַשֶׁמֶשׁ,</p>

<p>עִקְפִי דַל אֶשְׁנַבִּי,</p>

<p>אוֹר יוֹמֵךְ גּוֹובֵעַ,</p>

<p>חִסְכִי מִמַּר לִבִּי.</p>

<br />
</blockquote>

<blockquote>
<p>הַאִם בִּרְכַּת עַרְבִּית הִיא</p>

<p>טֶרֶם שְׁקִיעָתֵךְ?</p>

<p>הַאִם הִבְהוּב־פְּרִידָה הוּא,</p>

<p><strong>וַאֲנִי</strong> אֵלֵךְ?</p>

<br />
</blockquote>

<blockquote>
<p>כֹּה אָדְמוּ קַרְנַיִךְ</p>

<p>עֲלֵי קִיר הַתָּא,</p>

<p>וּסְרִיגֵי הַצֹּהַר</p>

<p>מַה שְׁחוֹרִים עַתָּה&#8230;</p>

<br />
</blockquote>

<blockquote>
<p>הָלִיטִי אוֹר פָּנַיִךְ</p>

<p>עוֹד אַל לָךְ הִפָּרֵד.</p>

<p>עִקְפִי, עִקְפִי, הַשֶׁמֶשׁ,</p>

<p>אֶשְׁנַבִּי בוֹדֵד.</p>

<br />
</blockquote>

<h2 id="ב">ב</h2>

<blockquote>
<p>עַל תָּאִי הַצַּר</p>

<p>מִתְדַפֵּק מִי.</p>

<p>עַל קִירוֹת מִבְצָר</p>

<p>מְנַקֵּשׁ מִי.</p>

<br />
</blockquote>

<blockquote>
<p>מִי לוֹחֵשׁ בַּלַּאט</p>

<p>וְקָרֵב בִּדְמִי?</p>

<p>מִי מוֹשִיט לִי יָד</p>

<p>וְקוֹרֵא בִּשְׁמִי?</p>

<br />
</blockquote>

<blockquote>
<p>הַס!</p>

<p>אָזְנִי בְקֶשֶׁב</p>

<p>תְּפַרְכֵּס:</p>

<p>הַגֶשֶׁם?</p>

<p>זֶה אַתָּה, הַגֶּשֶׁם?</p>

<p>הִכָּנֵס!</p>

<br />
</blockquote>

<blockquote>
<p>זְרוֹעוֹתַי פָּתַחְתִּי</p>

<p>לִקְרָאתְךָ, מָטָר.</p>

<p>אֶשְׁנַבִּי פְּרוּץ סַעַר</p>

<p>וּנְטוּל מִשְׁמַר.</p>

<br />
</blockquote>

<blockquote>
<p>&#8230; בְּמַחְשַׁךְ הַלַּיִל</p>

<p>רְסִיסִים דַּקִּים,</p>

<p>לְמִצְחִי שָׁלוּחַ</p>

<p>בְּצִנָּה נוֹשְׁקִים.</p>

<br />
</blockquote>

<blockquote>
<p>אַל תְּגַל, הַגֶּשֶׁם</p>

<p>לִילוּד אִשָּה,</p>

<p>כִּי אִתְּךָ נִסְתֶּרֶת</p>

<p>דִּמְעָתִי גָלְשָׁה.</p>

<br />
</blockquote>

<h2 id="ג">ג</h2>

<blockquote>
<p>רוּחַ רוּחַ זוֹעֶפֶת,</p>

<p>צוֹלֶפֶת, הוֹלֶלֶת,</p>

<p>עַל גַּג וְעַל דֶּלֶת.</p>

<br />
</blockquote>

<blockquote>
<p>יָכוֹל אוּכַל בְּאֶגְרוֹפַי</p>

<p>עַל דַּלְתִּי לְהַקִּישׁ −</p>

<p>הַשּׁוֹמֵר לֹא יַרְגִּישׁ.</p>

<br />
</blockquote>

<blockquote>
<p>יָכוֹל אוּכַל לִצְווֹחַ</p>

<p>עִם רַעַם מַחֲרִישׁ −</p>

<p>לֹא יִשְׁמָעֵנִי אִישׁ.</p>

<br />
</blockquote>

<blockquote>
<p>נַהֲמִי, הָרוּחַ,</p>

<p>בְּפִתְחֵי כִּלְאִי,</p>

<p>שַׁוְעָתִי בִּלְעִי.</p>

<br />

<p>רְחָבוֹת כְּנָפַיִךְ,</p>

<p>גַּם אוֹתָהּ עִמְסִי</p>

<p>וְעִמָּךְ שְׂאִי.</p>
</blockquote>

<blockquote>
<br />

<p>מָחָר יַבְהִיר הָאֹפֶק,</p>

<p>מָחָר אָשׁוּב לִשְׁתֹּק</p>

<p>כַּדִּין כַּחֹק.</p>

<br />
</blockquote>

<h2 id="ד">ד</h2>

<blockquote>
<p>הֵד צְעָדִים,</p>

<p>צְלִיל בָּרִיחַ.</p>

<p>פְּסַק־דִּין?</p>

<p>שִׁחְרוּר?</p>

<p>הָאַסִּיר, הִכּוֹן: בִּקּוּר?</p>

<br />
</blockquote>

<blockquote>
<p>עֵינַיִם אֲשֵׁמוֹת.</p>

<p>צְרוֹר פְּרָחִים וָסֵפֵר.</p>

<p>מִלֶהָבוֹת קוֹדְמוֹת</p>

<p>נִיצוֹץ נָבוֹךְ וָאֵפֶר.</p>

<br />
</blockquote>

<blockquote>
<p>לָפוּחַ בַּנִיצוֹץ,</p>

<p>שַׁלְהַבְתוֹ הַגְבַּר?</p>

<p>עֵינַיִם לְהַפְנוֹת</p>

<p>וּבַפִּנָּה לְהִסָּתֵר?</p>

<br />
</blockquote>

<blockquote>
<p>כֵּן? לֹא?</p>

<p>קָרוֹב? זָר?</p>

<p>הָאַסִּיר הִכּוֹן:</p>

<p>הַבִּקוּר נִגְמַר!</p>

<br />
</blockquote>

<h2 id="ה">ה</h2>

<blockquote>
<p>רַעַשׁ,</p>

<p>רַעַם.</p>

<p>יְלַל אֵימָה.</p>

<p>לֹא סוּפָה. לֹא סַעַר.</p>

<p><strong>רְעִידַת אֲדָמָה.</strong></p>

<br />
</blockquote>

<blockquote>
<p>הַכֹּל מָט.</p>

<p>הַכֹּל מִתְפּוֹרֵר.</p>

<p>אֵין אֲסִּיר.</p>

<p>אֵין שׁוֹמֵר.</p>

<br />
</blockquote>

<blockquote>
<p>הָאֵשׁ פּוֹרֶצֶת.</p>

<p>הֶעָשָׁן עוֹלֶה.</p>

<p>הַדְּלָתוֹת פְּתוּחוֹת.</p>

<p>הַמַּאֲסַר כָּלָה.</p>

<br />
</blockquote>

<blockquote>
<p>לֹא צַהַל דְּרוֹר.</p>

<p>לֹא תְּרוּעָה שֶׁל פְּדוּת.</p>

<p>אֶגְהַר גָּהֹר</p>

<p>עַל גּוּף שָׁדוּד.</p>

<br />
</blockquote>

<blockquote>
<p>אֶשָׂא אָדָם</p>

<p>אֶל נְוֵה־מִבְטַחִים</p>

<p>לֹא שׁוֹמֵר.</p>

<p>לֹא אַסִּיר.</p>

<p>אַחִים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/42836">https://benyehuda.org/read/42836</a></div></body></html>