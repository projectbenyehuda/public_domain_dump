<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גִּלְגּוּלוֹ שֶׁל מִכְתָּב</title>
	<meta name="author" content="פניה ברגשטיין"/>
</head>
<body>

<p>(עַל־פִּי ש. מַרְשַׁק)</p>

<h3 id="א">א</h3>

<blockquote>
<p>מִי דוֹפֵק פֹּה עַל הַדֶּלֶת</p>

<p>בְּתִּלְבֹּשֶׁת חַג כְּחַלְחֶלֶת</p>

<p>עִם הַכּוֹבַע הַשָּׁמוּט,</p>

<p>עִם כָּל עֹמֶס הַיַּלְקוּט?</p>

<p>זֶהוּ, זֶהוּ, הִכַּרְתִּיו,</p>

<p>זֶהוּ, זֶהוּ, הֶחָבִיב,</p>

<p>הַדַּוָּר מִתֵּל־אָבִיב.</p>

<br />
</blockquote>

<blockquote>
<p>אֵיזֶה שֶׁפַע</p>

<p>יֵשׁ הַיּוֹם לוֹ</p>

<p>מִכְתָּבִים</p>

<p>בַּתַּרְמִיל:</p>

<p>מִבְּאֵר־שֶׁבַע,</p>

<p>נֵס צִיּוֹנָה,</p>

<p>מֵרְבִיבִים</p>

<p>וְהַגָּלִיל.</p>

<br />
</blockquote>

<h3 id="ב">ב</h3>

<blockquote>
<p>הוּא הִתְחִיל עִם אוֹר הַשַּׁחַר,</p>

<p>הִתְכַּוְּצָה חִישׁ הָאַמְתַּחַת,</p>

<p>וּבְצָהֳרֵי הַיּוֹם</p>

<p>אֶת הַכֹּל חִלֵּק עַד תֹּם.</p>

<br />
</blockquote>

<blockquote>
<p>– כָּאן מִכְתָּב רָשׁוּם לִכְבוֹד</p>

<p>הֶחָבֵר הִלֵּל בֶּן־אוֹת.</p>

<p>– מִכְתָּב עֲבוּר בֶּן־אוֹת?</p>

<p>מִצְטַעֵר מְאֹד־מְאֹד!</p>

<p>הוּא הִמְרִיא אֶתְמוֹל מִלּוּד</p>

<p>יָשָּׁר לוֹנְדוֹנָה בִּשְׁלִיחוּת.</p>

<br />
</blockquote>

<h3 id="ג">ג</h3>

<blockquote>
<p>בְּמָטוֹס עַז־כְּנָפַיִם</p>

<p>טָס בֶּן־אוֹת בַּשָּׁמַיִם,</p>

<p>מוֹרִיקָה אֲדָמָה תַּחְתָּיו.</p>

<p>אַחֲרָיו מְמַהֶרֶת</p>

<p>רַכֶּבֶת דּוֹהֶרֶת:</p>

<p>קְרוֹן־דֹּאַר מוֹלִיךְ לוֹ מִכְתָּב.</p>

<br />
</blockquote>

<blockquote>
<p>עַל פְּנֵי אִצְטַבּוֹת</p>

<p>חֲבִילוֹת מְרֻבּוֹת.</p>

<p>וּבַדֶּרֶךְ מִיּוּן מְמַיְּנִים.</p>

<p>דַּוָּרִים שָׁמָּה שְׁנַיִם.</p>

<p>זְרִיזֵי־הַכַּפַּיִם.</p>

<p>בַּלֵּיל עֵינֵיהֶם לֹא עוֹצְמִים.</p>

<br />

<p>גְּלוּיָה</p>

<p>לְוֶנֶצְיָה,</p>

<p>חֲבִילָה</p>

<p>לְהֶלְוֶצְיָה.</p>

<p>עִתּוֹנוּת</p>

<p>לִפְּלִימוּט,</p>

<p>וּדְבַר־דְפוּס</p>

<p>לְטוּלוּז.</p>

<p>וְגַם הַמִּכְתָּב הָרָשׁוּם</p>

<p>נוֹסֵעַ כְּמוֹ כְּלוּם.</p>

<br />
</blockquote>

<h3 id="ד">ד</h3>

<blockquote>
<p>הַמִּכְתָּב</p>

<p>מֵאֵלָיו</p>

<p>לֹא יֵלֵךְ.</p>

<p>אַךְ יֻכְנַס לַתֵּבָה</p>

<p>וְיָזוּז וְיִפְסַח</p>

<p>וְיָטוּס וְיִצְלַח</p>

<p>מִילִין אַלְפֵי רְבָבָה.</p>

<br />
</blockquote>

<blockquote>
<p>הַמִּכְתָּב בָּעוֹלָם</p>

<p>לְטַיֵּל יָכוֹל,</p>

<p>מִמֶנּוּ כַּרְטִיס</p>

<p>לֹא יָבוֹאוּ לִשְׁאֹל.</p>

<p>בְּזִיל־הַזּוֹל</p>

<p>יִגְמָא כָּל מֶרְחָק –</p>

<p>תַּיָּר בִּנְיָר</p>

<p>מְדֻּבָּק.</p>

<br />
</blockquote>

<blockquote>
<p>בַּדֶּרֶךְ</p>

<p>לֹא יֹאכַל</p>

<p>וְלֹא יֵשְׁתְּ.</p>

<p>אַחַת רַק יִשְׁאַל</p>

<p>וְיַגִּיד:</p>

<p>– אַנְגְלִיָּה, מָהִיר,</p>

<p>וֶסְט.</p>

<p>14 בּוֹבְּקִין־סְטְרִיט.</p>

<br />
</blockquote>

<h3 id="ה">ה</h3>

<blockquote>
<p>רוּץ יָרוּץ, טוּס יָטוּס</p>

<p>אוֹטוֹבּוּס מוּל אוֹטוֹבּוּס.</p>

<p>עַל גַּג מִתְנוֹעַעַת</p>

<p>פִּרְסֹמֶת־מוֹדַעַת.</p>

<p>קוֹל מַכְרִיז כְּבַחֲצוֹצֶרֶת:</p>

<p>בּוֹבְּקִין־סְטְרִיט! וְסוֹף לַדֶּרֶךְ!</p>

<br />
</blockquote>

<blockquote>
<p>וּלְאָרְכָּהּ שֶׁל בּוֹבְּקִין־סְטְרִיט</p>

<p>צוֹעֵד־פּוֹסֵעַ מִיסְטֶר סְמִיט,</p>

<p>בְּמַדֵּי עוֹבְדֵי הַדֹּאַר,</p>

<p>אִישׁ קִפֵּחַ, לְלֹא־תֹּאַר.</p>

<p>בָּא אֶל בַּיִת אַרְבַּע־עֶשְׂרֵה,</p>

<p>דּוֹפֵק בַּפֶּתַח חַת וּתְרֵי,</p>

<p>וּמוֹדִיעַ בְּכָבוֹד:</p>

<p>מִכְתָּב לְמִיסְטֶר&#8230; בֶּן&#8230; בֶּן־אוֹת!</p>

<br />
</blockquote>

<blockquote>
<p>הַשׁוֹעֵר מַזְעִיף עֵינָיו</p>

<p>מוּל הַשֵּׁם עַל הַמִּכְתָּב,</p>

<p>וּמַשְׁמִיעַ: צַר מְאֹד,</p>

<p>לִבְּרַזִיל יָצָא בֶּן־אוֹת.</p>

<br />
</blockquote>

<h3 id="ו">ו</h3>

<blockquote>
<p>הַסְּפִינָה</p>

<p>מוּכָנָה.</p>

<p>לְהַפְלִיג נִתַּן אוֹת.</p>

<p>מְלֵאִים</p>

<p>הַתָּאִים</p>

<p>אַמְתָּחוֹת, מִזְוָדוֹת.</p>

<br />
</blockquote>

<blockquote>
<p>רַק אֶחָד</p>

<p>הוּא הַתָּא,</p>

<p>לֹא יָבוֹא בּוֹ אִישׁ עַתָּה.</p>

<p>שׁוּם נוֹסֵעַ רַם־תֹּאַר.</p>

<p>שָׁם נוֹסֵעַ הַדֹּאַר.</p>

<br />
</blockquote>

<h3 id="ז">ז</h3>

<blockquote>
<p>בְּצֵל דִּקְלֵי בְּרַזִילְיָה,</p>

<p>עָיֵף מִן הַשָּׁרָב,</p>

<p>דַּוָּר זָקֵן בַּזִילְיוֹ</p>

<p>מְשָׂרֵךְ רַגְלָיו.</p>

<br />
</blockquote>

<blockquote>
<p>אִגֶּרֶת מְשֻׁפְשֶׁפֶת</p>

<p>בְּיָדוֹ שְׁמוּרָה,</p>

<p>עַל בּוּל וּמַעֲטֶפֶת</p>

<p>חוֹתֶמֶת מוּזָרָה.</p>

<br />
</blockquote>

<blockquote>
<p>וּבִקְצֵה שׁוּלַיִם</p>

<p>לַכְּתֹבֶת הֶעָרָה:</p>

<p>נָסַע בֶּן־אוֹת בֵּינְתַיִם</p>

<p>הַבַּיְתָה חֲזָרָה!</p>

<br />
</blockquote>

<h3 id="ח">ח</h3>

<blockquote>
<p>מִי דוֹפֵק פֹּה עַל הַדֶּלֶת</p>

<p>בְּתִלְבֹּשֶׁת שְׂרָד כְּחַלְחֶלֶת</p>

<p>עִם הַכּוֹבַע הַשָּׁמוּט,</p>

<p>עִם כָּל עֹמֶס הַיַּלְקוּט?</p>

<p>זֶהוּ, זֶהוּ, הִכַּרְתִּיו,</p>

<p>זֶהוּ, זֶהוּ, הֶחָבִיב,</p>

<p>הַדַּוָּר מִתֵּל־אָבִיב!</p>
</blockquote>

<blockquote>
<br />
</blockquote>

<blockquote>
<p>– שׁוּב מִכְתָּב רָשׁוּם לִכְבוֹד</p>

<p>הֶחָבֵר הִלֵּל בֶּן־אוֹת.</p>

<p>– עֲבוּר בֶּן־אוֹת?</p>

<p>מַהֵר, הִלֵּל,</p>

<p>קוּם, חֲתֹם וְגַם קַבֵּל!</p>

<p>שְׁכֵנִי קוֹפֵץ כֻּלּוֹ נִלְהָב:</p>

<p>רְאֶה־נָא פֶּלֶא שֶׁל מִכְתָּב!</p>

<p>אַחֲרַי רָדַף־ רָדַף,</p>

<p>סְבִיב כָּל כַּדּוּר הָאָרֶץ עָף.</p>

<br />

<p>יָם צָלַח בְּחִפָּזוֹן כָּךְ,</p>

<p>שָׁט עַל פְּנֵי הָאַמַזוֹנְקָה,</p>

<p>נָד אַחֲרַי מַמָּשׁ כַּצֵּל</p>

<p>לְאֹרֶךְ מְסִלּוֹת־בַּרְזֶל.</p>

<br />

<p>גִלְגּוּלִים עָבַר עֲשֶׂרֶת,</p>

<p>עַד הִגִּיעַ לַיִּעוּד.</p>

<p>הָבוּ גֹדֶל, שִׁיר־תִּפְאֶרֶת,</p>

<p>לְדַוָּר נוֹשֵׂא־אִגֶּרֶת,</p>

<p>לְעוֹבְרֵי מֶרְחָק וָדֶרֶךְ</p>

<p>עִם כָּל עֹמֶס הַיַּלְקוּט.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/24369">https://benyehuda.org/read/24369</a></div></body></html>