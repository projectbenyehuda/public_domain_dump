<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עִם פְּלִיטֵי הַשְּׁמָד שֶׁהִתְגַּיְּסוּ לְחַיִ&quot;ל</title>
	<meta name="author" content="דוד רמז"/>
</head>
<body>

<blockquote>
<br />
</blockquote>

<blockquote>
<p>הָיִינוּ מְאֻשָּׁרִים לוּ יָכֹלְנוּ לִשְׁלוֹחַ אֶתְכֶם
<strong>לִדְגַנְיָה, לְעֵין־חֲרוֹד, לְדָן, לִרְבִיבִים, לְנַהֲלָל</strong> – שָׁם
חוֹרְשִׁים, זוֹרְעִים וְקוֹצְרִים – וְלֹא לַמִּלְחָמָה. הַבַּיִת הַזֶּה
לֹא בֵּית־מִלְחָמָה הוּא: הוּא מֶרְכָּז לְאַנְשֵׁי עֲבוֹדָה, יְצִירָה
וְשָׁלוֹם, אֲשֶׁר הִנִּיחוּ בָּאָרֶץ הַזֹּאת יְסוֹדוֹת לְחַיֵּי־עָתִיד
לְעַם יִשְׂרָאֵל. אַךְ עַל הַדּוֹר הַזֶּה בָּעָם מוּטָל חוֹב גָּדוֹל
וְקָדוֹשׁ: <strong>לִנְקוֹם וּלְהַצִּיל</strong> – וְאֶת הַחוֹב הַזֶּה מְמַלְאִים
בָּנֵינוּ, אַחֵינוּ וְגַם זְקֵנֵינוּ. שְׁלֹשִׁים אֶלֶף מִבְּנֵי
הַיִּשּׁוּב, וְרֻבָּם בְּנֵי הַפּוֹעֲלִים, לָבְשׁוּ אֶת מַדֵּי הַצָּבָא,
יָצְרוּ אֶת הַכֹּחַ הַצְּבָאִי הָעִבְרִי לְמִלְחָמָה בְּהִיטְלֶר.</p>
</blockquote>

<blockquote>
<p>לִפְנֵי יָמִים מְעַטִּים נִפְרַדְנוּ פֹּה מֵחֲבֵרִים מִתְנַדְּבִים
<strong>מֵהוּנְגַרְיָה וּמִצָּרְפַת</strong>, אֲשֶׁר לָחֲמוּ בְּשׁוּרוֹת
הַפַּרְטִיזַנִים וְהַ&#8220;מַּקִי&#8221; וְהִפְלִיאוּ לַעֲשׂוֹת בְּהַצָּלַת
יְהוּדִים מִצִּפָּרְנֵי הָאוֹיֵב. אַחַד הַנְּדָרִים בַּהַשְׁבָּעָה
שֶׁלָּהֶם הָיָה, כִּי אַחֲרֵי הַמִּלְחָמָה הֵם צְרִיכִים לְהַגִּיעַ
לְאֶרֶץ־יִשְׂרָאֵל – בְּכָל תְּנַאי. מֵהֶם אֲשֶׁר זָכוּ לְהַגְשִׁים
זֹאת. הֵם בָּאוּ לָאָרֶץ – וְעִם בּוֹאָם הִתְגַּיְּסוּ לַבְּרִיגָדָה
הָעִבְרִית. גַּם חֲבֵרֵינוּ מֵהַמְּשָׁקִים, מִבָּתֵּי־הַחֲרֹשֶׁת,
מִכְּפָר וּמֵעִיר, נֶחְלְצוּ לָקַחַת נֶשֶק בַּיָּד וְלָצֵאת לַמִּלְחָמָה
בְּהִיטְלֶר. אֲנִי רוֹאֶה אֶתְכֶם <strong>מֵהַיּוֹם הַזֶּה</strong> כְּחֵלֶק
מִתְּנוּעַת הַפּוֹעֲלִים בָּאָרֶץ, כִּבְנֵי אֶרֶץ־יִשְׂרָאֵל, עֶצֶם
מֵעַצְמוֹתֵינוּ בָּשָׂר מִבְּשָׂרֵנוּ. אֲדַבֵּר אֲלֵיכֶם כְּאֶל בָּנִים:
צֵאתְכֶם לְמִלְחָמָה וְשׁוּבְכֶם לְשָׁלוֹם. יֵשׁ לִי בֵּן, אֲשֶׁר יוֹתֵר
מֵחָמֵשׁ שָׁנִים לֹא רְאִיתִיו. הוּא טַיָּס, עוֹשֶׂה שֵׁרוּתוֹ
כְּמִתְנַדֵּב בְּחֵיל הַתְּעוּפָה הַבְּרִיטִי. אֲנִי נִפְרָד מִכֶּם
כְּאִלּוּ הָיִיתִי נִפְרָד מִבְּנִי. הַלְוַאי וְנִזְכֶּה לִרְאוֹת
אֶתְכֶם כֻּלְכֶם שָׁבִים, עֲטוּרֵי זֵר הַנִּצָּחוֹן, לְמַעַן שְׁלוֹחַ
שֹׁרֶשׁ בְּאַדְמַת הַמּוֹלֶדֶת, הַמְּצַפָּה לְמִילְיוֹנִים אַחִים מִכָּל
תְּפוּצוֹת הַגּוֹלָה.</p>
</blockquote>

<p>טבת תש&quot;ה.</p>

<blockquote>
<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38548">https://benyehuda.org/read/38548</a></div></body></html>