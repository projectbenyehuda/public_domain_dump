<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פְּצָצָה זוֹ שֶׁאָנוּ מַנִּיחִים לְעֵין הַשֶּׁמֶשׁ...</title>
	<meta name="author" content="דוד רמז"/>
</head>
<body>

<blockquote>
<p>בְּהַנָּחַת אֶבֶן־הַפִּנָּה לִמְעוֹנוֹת עוֹבְדִים ה</p>

<p>אֲנִי מוֹסִיף עַל הַבְּרָכוֹת שֶׁנֶּאֶמְרוּ כָּאן אֶת
בִּרְכַּת הַוַּעַד הַפּוֹעֵל שֶׁל הַהִסְתַּדְּרוּת לַמִּפְעָל הֶחָדָשׁ.
גַּם בְּיָמִים כְּתִקּוּנָם גָּדוֹל הַמַּעֲשֶׂה הַזֶּה, עַל אַחַת
כַּמָּה וְכַמָּה בְּיָמִים אֵלֶּה. הָעִתּוֹנָאִים וּבָאֵי־כֹּחַ
הַסּוּכְנֻיּוֹת הַטֵּלֶגְרָפִיּוֹת, אֲשֶׁר שָׁקְדוּ לְהוֹדִיעַ לָעוֹלָם
עַל כָּל יְרִיָּה, פְּצָצָה, מוֹקֵשׁ וּמְכוֹנַת־תֹּפֶת – וְחוֹבָתָם
הָיְתָה לְהוֹדִיעַ עַל אֵלֶּה! – מִתְבַּקְּשִׁים לְהוֹדִיעַ גַּם עַל
מַעֲשֶׂה זֶה. מַה נִּפְלָאָה הִיא &#8220;פְּצָצָה&#8221; זוֹ, שֶׁאָנוּ מַנִּיחִים
כָּאן לְעֵין הַשֶּׁמֶשׁ! מִשְׁקָלָהּ לְעֵרֶך 100,000 לא&#8220;י,
חֶבְרַת־בִּטּוּחַ בְּרִיטִית, מִן הַחֲשׁוּבוֹת בְּיוֹתֵר טָמְנָה בָּהּ
כַּחֲמִשִּׁים אֶלֶף לא&#8221;י, וְכַחֲמִשִּׁים אֶלֶף – הַשִּׁכּוּן
הַהִסְתַּדְּרוּתִי, הַמִּשְׂרָד הַקַּבְּלָנִי וְהַחֲבֵרִים. הִיא
בְּנוּיָה 400 חֲדָרִים וּבָהּ יִמְצְאוּ מִשְׁכָּן לְעֵרֶך מֵאָה
וַחֲמִשִּׁים בָּתֵּי־אָב, כְּלוֹמַר: כִּפְלַיִם כִּמְעַט מִמִּסְפַּר
בָּתֵּי־הָאָב בִּשְׁכוּנַת הַפּוֹעֲלִים הַמְּשֻׁלֶּשֶת א&#8216;, ב&#8217;, ו'.
הַמָּקוֹם הוּא אַחַד הַנֶּהְדָּרִים בְּיוֹתֵר <strong>בִּצְפוֹן
תֵּל־אָבִיב</strong>: יָם, שְׂדֵרוֹת נוֹרְדוֹי, רְחוֹב
אֱלִיעֶזֶר בֶּן־יְהוּדָה – וְקִרְבַת הַנָּמָל. יָדַעְתִּי כִּי
הַשִּׁכּוּן שׁוֹאֵף לָתֵת לְמִפְעָל זֶה אֶת הַצּוּרָה הָרְאוּיָה לוֹ
לְפִי הֶקֵּפוֹ.</p>

<p>מִלְבַד הַבְּרָכָה יֵשׁ בְּפִי גַּם דְּרִישׁוֹת.
הַשִּׁכּוּן הַהִסְתַּדְּרוּתִי מַטִּיל חוֹבוֹת: הִנָּזְרוּת מִכָּל
סַפְסָרוּת, תּוֹצֶרֶת הָאָרֶץ, צַרְכָּנוּת שִׁתּוּפִית, אוּלַמּוֹת
לַעֲבוֹדַת תַּרְבּוּת וּלְנֹעַר וְחִבּוּר וְקֶשֶׁר – בְהַגִּיעַ הַזְּמָן
– עִם שְׁאָר הַמְּעוֹנוֹת וּשְׁכוּנוֹת הַפּוֹעֲלִים, לְשֵׁם הַרְחָבַת
מִפְעַל הַשִּׁכּוּן לְרַבִּים וַהֲקָלַת הַקְּלִיטָה לַבָּאִים.</p>

<p>אָנוּ קוֹרְאִים כַּיּוֹם לַעֲלִיַּת עוֹבְדִים. עוֹד יֵשׁ
בֶּעָרִים מַשֶּׁהוּ שֶׁל חֹסֶר עֲבוֹדָה, אַךְ הַמּוֹשָׁבוֹת
וְהָעֲבוֹדוֹת הַצִּבּוּרִיּוֹת קוֹרְאוֹת לְהוֹסָפַת יָדַיִם עוֹבְדוֹת.
יֵשׁ לָנוּ כַּיּוֹם קָרוֹב לְתִשְׁעַת אֲלָפִים פּוֹעֲלִים חַקְלָאִיִּים
עֲסוּקִים בַּמּוֹשָׁבוֹת וְעוֹנַת הַקָּטִיף מְמַשְׁמֶשֶׁת וּבָאָה. אָנוּ
נִדְרוֹשׁ רְשׁוּת כְּנִיסָה לְפוֹעֲלִים הַנְּחוּצִים לָנוּ –
לַמּוֹשָׁבָה, לַעֲבוֹדוֹת הַמְּדִינָה, לַכְּבִישִׁים. גַּם אוֹתוֹ
מִפְעָל צָעִיר, מִפְעָל הַנָּמָל בְּתֵל־אָבִיב, סוֹפוֹ לְהִתְרַחֵב
וְלִהְיוֹת אֶת אֲשֶׁר הוּא צָרִיךְ לִהְיוֹת.</p>

<p>הַגֵּאוּת הַחִיצוֹנִית הֻכְּתָה בַּזַעֲזוּעִים
וּבַזְּוָעוֹת הָעוֹבְרִים עָלֵינוּ, אַךְ מָצָאנוּ בְּרָכָה בַּגֵּאוּת
הַפְּנִימִית, בְּלִכּוּד הַיִּשּׁוּב מִסָּבִיב לְתוֹצַרְתּוֹ
הָחַקְלָאִית וְהַחֲרָשְׁתִּית. בְּכֹחַ הַגֵּאוּת הַפְּנִימִית
הִתְגַּבַּרְנוּ עַל הַשִׁתּוּק. הַבִּנְיָן שֶׁלָּנוּ לֹא פָסַק.
הַצָרְפַתִּי אוֹמֵר: אִם בִּנְיָן כָּאן – הַכֹּל כָּאן. וְאָנוּ
מוֹסִיפִים: אִם עֲלִיָּה כָּאן – בִּנְיָן כָּאן. וּפָנֵינוּ –
לַעֲלִיָה!</p>

<p>אלול תרצ&quot;ו.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38793">https://benyehuda.org/read/38793</a></div></body></html>