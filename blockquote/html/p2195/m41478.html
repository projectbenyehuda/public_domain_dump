<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲהַלֶּלְךָ בְּטוּב</title>
	<meta name="author" content="נסים מצליח"/>
</head>
<body>

<p>סדר אלפא ביתא</p>

<p>סימן: א״ב נסים.</p>

<blockquote>
<br />
</blockquote>

<blockquote>
<p>אֲהַלֶּלְךָ בְּטוּב מַעְנֶה וּמִלָּה / חֲשֹׁב אוֹתָהּ כְּמוֹ מִנְחָה בְלוּלָה</p>

<p>בְּזִמְרָתִי אֲדוֹן תִּבְחַר וְתִכְסַף / וְאַף אִם לַשְּׁגִיאוֹת הִיא עֲלוּלָה</p>

<p>גְּבוּרוֹת אֵל רְצוֹנִי אֶזְכְּרָה בָהּ / וְאָז תִּהְיֶה בְתוֹךְ לִבִּי שְׁתוּלָה</p>

<p>דְּרָכֶיךָ ה׳ לַמְּדֵנִי / וְאֵלוּ הֵם דְּבָרַי בַּתְּחִלָּה</p>

<p>הַלְלוּיָה הַלְלוּ כוֹכְבֵי אוֹר / וּמַזָּלוֹת שְׁנֵים עָשָׂר בְּצַהְלָה</p>

<p>וְשִׁבְעָה כוֹכְבֵי לֶכֶת וְעִמָּם / שְׁנֵי הַקְּטֳבִים עִם הָעֲגָלָה</p>

<p>זְרִיזִים הֵם בְּשִׁמּוּשָׁם לְאַהְבַת / רְצוֹן בּוֹרְאָם וְהֵם עוֹשִׂים בְּגִילָה</p>

<p>חֲסָדֶיךָ אֲדוֹן עוֹלָם מְלֵאָה / בְּחַסְדֶּךָ שְׁלַח לִי חִישׁ מְחִילָה</p>

<p>טְהוֹר לֵבָב יְהִי נִצָּב לְמוּלָךְ / וְאוּלַי יִהְיֶה שׁוֹאֵל שְׁאֵלָה</p>

<p>יְשַׁו אֵל חַי לְבַדּוֹ הוּא לְנֶגְדּוֹ / וּמִימִינוֹ בְּלִי יִמּוֹט לְסֶלָה</p>

<p>כְּבוֹדָךְ הוּא לְעוֹלָם אַתְּ יְסַדְתּוֹ / בְּלִי שִׁפְעָךְ אֲזַי תִּהְיֶה חֲלוּלָה</p>

<p>לְדֹר וָדֹר אֱמוּנָתְךָ יְסוֹדָהּ / וְכוֹנַנְתָּהּ וְתַעְמֹד בַתְּחִלָּהּ</p>

<p>מְאֹד גָּבְרוּ חֲסָדֶיךָ וְגָדְלוּ / פְּלָאֶיךָ עֲדֵי לִשְׁמֵי זְבוּלָה</p>

<p>נְצֹר עֵדָה טְהוֹרָה הִיא חֲמוּדָה / כִּימֵי קֶדֶם נְצָרְתָּהּ בַּתְּחִלָּהּ</p>

<p>סְמֹךְ אוֹתָהּ שְׁמָךְ סוֹמֵךְ וְעוֹזֵר / עֲזֹר אוֹתָהּ וְחִישׁ קַבֵּץ קְהָלָהּ</p>

<p>עֲשֵׂה עִמָּה לְטוֹבָה אוֹת וְאַל נָא / תְּשַׁלֵּם לָהּ בְרֹאשָׁהּ אֶת גְּמוּלָהּ</p>

<p>פְּדֶהָ מִמְּצוּקוֹת צַר וְחַלֵּץ / נְשָׁמוֹת עַמְּךָ מִן הַמְּצוּלָה</p>

<p>צְדָקוֹת תִּזְכְּרָה רַחֵם וְהוֹשַׁע / לְעַמֶּךָ שְׁלַח טוֹבָה כְפוּלָה</p>

<p>קְדוֹשִׁי אַתְּ מְאֹד נִשְׂגָּב מְרוֹמָם / עֲלֵי כָל הַבְּרָכוֹת גַּם תְּהִלָּה</p>

<p>רְבָבוֹת מַלְאֲכֵי רוּם אִם, יְהוֹדוּן / וְהַחַיּוֹת וְאוֹפַן בַּהֲמֻלָּה</p>

<p>שְׂרָפִים עוֹמְדִים בְּשֵׁשׁ כְּנָפוֹת / וּמַקְדִּישִׁים לְשֵׁם נוֹרָא עֲלִילָה</p>

<p>תְּמִימֵי עָם בְּנִיב שַׁוְעָם וּמִלָּם / לְעֻמָּתָם תְּהִלָּתָם כְּלוּלָה</p>

<p>נַהֲלֵנִי בְעֻזֶּךָ וְצִדְקָךְ / שְׁלַח לְעַבְדְּךָ מַהֵר תְּעָלָה</p>

<p>סְעָדֵנִי וְתַנְחֵנִי בְדַרְכָּךְ / תְּהִי דַרְכִּי לְפָנַי אָז סְלוּלָה</p>

<p>יְהִי חַסְדָּךְ לְעֻמָּתִי וְאִתִּי / תְּקַבֵּל אֶת תְּפִלָּתִי כְעוֹלָה</p>

<p>מְשֹׁךְ חַסְדָּךְ עֲלֵי עַבְדָּךְ אֲקַו לָךְ / אֲהַלֶּלְךָ בְּטוּב מַעְנֶה וּמִלָּה.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41478">https://benyehuda.org/read/41478</a></div></body></html>