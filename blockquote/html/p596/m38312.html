<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲזַמֶּרְךָ אֱלֹהֵי כָל יְצוּרִים</title>
	<meta name="author" content="ישראל נג'ארה"/>
</head>
<body>

<br />
סימן: אני ישראל בר משה נגארה חזק

<blockquote>
<br />
</blockquote>

<blockquote>
<p>אֲזַמֶּרְךָ אֱלֹהֵי כָל יְצוּרִים / בְּזִמְרַת חֵן וְשִׁירִים נֶהֱדָרִים</p>

<p>נְגִינָתִי כְּקוֹל נֵבֶל אֲעוֹרֵר / וְאָשִׁיר אַחֲרֵי נוֹגְנִים וְשָׁרִים</p>

<p>יְקַר הוֹדָךְ לְכָל יָבֹא אֲסַפֵּר / וְאַגִּידָה בְּסוֹד שָׁרִים יְשָׁרִים</p>

<p>יְצוּרֶיךָ כְּבוֹד שִׁמְךָ יְעִידוּן / וְיוֹדוּךָ זְקֵנִים עִם נְעָרִים</p>

<p>שְׁחָקִים בֶּאֱמוּנָתְךָ יְסַדְתָּם / וְכוֹכְבֵי אוֹר עֲלֵי אֶרֶץ מְאִירִים</p>

<p>רְקִיעֵי רוֹם וְכָל-מַלְכֵי צְבָאוֹת / בְּנֵי אֵלִים וְאֶרְאֶלִּים בְּהִירִים</p>

<p>אֲשֶׁר חָשִׁים וְרָצִים הֵם בְּמֶרֶץ / לְמִצְוָתְךָ, וְלֹא אָחוֹר נְזוֹרִים</p>

<p>לְךָ יוֹדוּ בְּנִיב שָׂפָה בְרוּרָה / בְּרָן יַחַד כְּאִישׁ אֶחָד חֲבֵרִים</p>

<p>בְּכָל זֹאת עֹז הֲדָרְךָ לֹא יְכִילוּן / וְאַף גֶּבֶר יְמוֹתָיו כַּשְּׂכִירִים</p>

<p>רְבָבוֹת מַאֲלִיפוֹת כָּל לְשׁוֹנוֹת / וְאִלּוּ יִפְצְחוּ כַּיָּם זְמִירִים</p>

<p>מְרוֹם עָזָּךְ בְשִׁירִים לֹא יְסֻלֶּה / וְלֹא הוּא תּוֹךְ גְּבוּלִים אוֹ גְדֵרִים</p>

<p>שְׁבָחֶיךָ בְּלִי קֵץ סוֹף וְתִכְלָה / פְּלָאֶיךָ חֲדָשִׁים לַבְּקָרִים</p>

<p>הֲכִי תַפְלִיא חֲסָדֶיךָ לְעֶבֶד / אֲשֶׁר יִקְרָא לְךָ מִן הַמְּצָרִים</p>

<p>נְהֹם יִנְהֹם כְּנַהְמַת יָם לְצִירָיו / וְיִשְׁאַג כַּכְּפִירִים בַּיְעָרִים</p>

<p>אֲשֶׁר יִרְאֶה לְעַבְדּוֹ בוֹ יְשׁוֹרֵר / וְהוּא שַׁאְנָן וְשׁוֹקֵט עַל שְׁמָרִים</p>

<p>גְּדָל-חֵמָה וּמִלְחָמָה יְגָרֶה / וְלוֹ מִמְשָׁל בְּעַם מָשַׁל בְּשָׂרִים</p>

<p>אֲבִיר רוֹעִים רְעֵה עַמָּךְ וְקַבֵּץ / נְפוּצוֹתָיו בְּקַצְוֵי יָם פְּזוּרִים</p>

<p>רְצֵה צוּרִי בְּקוֹל שִׁיר וְשַׁלַּח / אֲסִיר תִּקְוָה יְקַוֶּה עֵת דְּרוֹרִים</p>

<p>הֲלָנֶצַח יְהִי עֶבֶד לְעוֹבְדָיו / הֲלָעַד זֶה יְהִי נִכְנָע לְזָרִים</p>

<p>חֲבֹשׁ שִׁבְרוֹ הֲלֹא שִׂבְרוֹ לְבַד בָּךְ / הֲכִי אֵין בִּלְתְּךָ מַרְפֵּא לְצִירִים</p>

<p>זְכָר-לוֹ אַהֲבַת וּזְכוּת אֲבוֹתָיו / וְאַל תָּפֵר בְּרִית הוֹרִים טְהוֹרִים</p>

<p>קְחָה מִפִּיו מְקוֹמָן שֶׁל זְבָחִים / תְּשׁוּרַת שִׁיר וּמִנְחַת מַאֲמָרִים</p>

<p>וְשׁוּב אַרְמוֹן לְמִשְׁפָּטוֹ כְּקֶדֶם / אֲשֶׁר יָשִׁיב נְשָׁמוֹת לַפְּגָרִים</p>

<p>וַאֲזַי שָׁם בְּקוֹל רִנָּה וְתוֹדָה / אֲזַמֶּרְךָ אֱלֹהֵי כָל יְצוּרִים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38312">https://benyehuda.org/read/38312</a></div></body></html>