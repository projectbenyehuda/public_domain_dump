<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פני משתנים</title>
	<meta name="author" content="אפרים מרגנסבורג"/>
</head>
<body>

<blockquote>
<br />
</blockquote>

<p>זולת. שיר תלונה על שעבוד הגלות. סימן: אפרים ברבי יצחק.</p>

<blockquote>
<br />
</blockquote>

<p>פָּנַי מִשְׁתַּנִּים / יְגוֹנִי לֹא נִכְחָד / הֵן בֵּיתִי שׂוֹטְנִים / שָׁלוֹם מִפָּחַד</p>

<p>הַאִם כֹּפֶר נוֹתְנִים / לְךָ הָאֵל הָאֶחָד / וְכִי תִשָּׂא פָנִים / וְכִי תִקַּח שֹׁחַד.</p>

<blockquote>
<br />
</blockquote>

<p>רָשָׁע מִתְגָּאֶה / עַל עַם הָעֲמוּסִים / בְּהוֹדִי מִתְגָּאֶה / וְשָׂם עָלַי מִסִּים</p>

<p>וְכָל אִישׁ מִשְׁתָּאֶה / לְרִבּוּי הַנּוֹגְשִׂים / הַאֵינְךָ רוֹאֶה / מָה הֵמָּה עוֹשִׂים.</p>

<blockquote>
<br />
</blockquote>

<p>יְשַׁלְּחוּ רֵיקָם / עֲנִיִּים מֻכֵּיהֶם / יֹאכְלוּ אֶת חֻקָּם / כְּדָתֵי חֻקֵּיהֶם</p>

<p>שָׁבוּ אֶת חֶלְקָם / בְּכֹחַ עוֹשְׁקֵיהֶם / מְצִיקִים לְהַדִּקָּם / וּמְרִיקִים שַׂקֵּיהֶם.</p>

<blockquote>
<br />
</blockquote>

<p>מָה רַבּוּ רוֹדְפִים / רַבִּים עָלַי קָמוּ / וּמֵאֵימַת חוֹרְפִים / שְׂפָתַי נֶחְסָמוּ</p>

<p>בְּרֹאשׁ דַּלִּים שׁוֹאֲפִים / וְאוֹתוֹתָם שָׂמוּ / עוֹבְדֵי הַתְּרָפִים / קָסֹם יִקְסֹמוּ.</p>

<blockquote>
<br />
</blockquote>

<p>בִּרְבוֹת מִפְלַצְתָּם / מִשְׁטָרָם מְיֻתָּר / עָלַי כָּל עֲצָתָם / וְכָרוּ לִי מֶחְתָּר</p>

<p>לְמַסָּע קִיצָתָם / הֵן לִבִּי יִתַּר / הִנֵּה כָל עֲלִיצוּתָם / לֶאֱכֹל עָנִי בַּמִּסְתָּר.</p>

<blockquote>
<br />
</blockquote>

<p>יָשַׁבְתִּי בַגּוֹלָה / וּבְאֹרֶךְ עַבְדּוּת / נָשִׁיתִי גְאֻלָּה / וְיָאַשְׁתִּי מִן פְּדוּת</p>

<p>הִנֵּה בֶּן עַוְלָה / נַעֲוַת הַמַּרְדּוּת / מוֹשֵׁל בְּבֶן סְגֻלָּה / וַיְנַהֲגֵהוּ בִּכְבֵדוּת.</p>

<blockquote>
<br />
</blockquote>

<p>יְשׁוּעָה תָאַבְתִּי / וּמִמֶּנִּי רָחָקָה / חֹסֶן חֶדְוָתִי / עָבְרָה וְנִמְחָקָה</p>

<p>בְּתוֹחַלְתִּי נִכְזַבְתִּי / וּבִלְשׁוֹנִי חַכָּה / לָעֲגָה אוֹיַבְתִּי / וְלָמָּה זֶה צָחָקָה.</p>

<blockquote>
<br />
</blockquote>

<p>צַמֵּק אֶת שְׂפָתָהּ / וְקָרֵב חֲבָלֶיהָ / לְאֶרֶץ עֵיפָתָה / תִּדְחֶה לְרַגְלֶיהָ</p>

<p>גַּלֵּה חֶרְפָּתָהּ / וְטֻמְאָתָהּ בְּשׁוּלֶיהָ / חַרְבְּךָ הֵנַפְתָּ / עָלֶיהָ וַתְּחַלֲלֶהָ.</p>

<blockquote>
<br />
</blockquote>

<p>חוֹמֵס אֶת נַפְשִׁי / כַּמַּיִם פָּחָז / מָלַק אֶת רֹאשִׁי / בְּחִצּוֹ הַנִּשְׁחָז</p>

<p>בְּחַרְבּוֹ הֶחֱלִישִׁי / וּבְעָרְפִּי אָחָז / מַלְכִּי וּקְדוֹשִׁי / צֵא נָא לִקְרַאת אָחָז.</p>

<blockquote>
<br />
</blockquote>

<p>קוּמָה לִי לִישׁוּעָתָה לְכָה / וְקָרֵב אֶת קִצִּי / הַגְּאֻלָּה הִיא לְךָ / לְמוֹעֲדִים וָחֵצִי</p>

<p>תָּשִׁיב הַמְּלוּכָה / וּמִבּוֹר זֶה תּוֹצִיא / שַׁלְּחֵנִי וְאֵלְכָה / אֶל מְקוֹמִי וּלְאַרְצִי.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/37889">https://benyehuda.org/read/37889</a></div></body></html>