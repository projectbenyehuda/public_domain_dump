<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מראש מרומים (יבנה תרע&quot;ב)</title>
	<meta name="author" content="מנחם מבש&quot;ן"/>
</head>
<body>

<blockquote>
<p>הִנֵּה נֶעֶשְׂתָה עַתָּה חֲדָשָׁה</p>

<p>לֹא פִלְלוּהָ חַכְמֵי חָרָשִׁים:</p>

<p>הִנֵּה נִפְתְּחָה גַּם נִכְבָּשָׁה</p>

<p>מַמְלֶכֶת הָעוֹף לִפְנֵי הָאֲנָשִׁים.</p>

<br />
</blockquote>

<blockquote>
<p>וְהִנָּם בּוֹנִים וּמְשַׁלְּחִים הַשָּׁמַיִם</p>

<p>מִגְדָּלִים מְעוֹפְפִים לְמֶמְשֶׁלֶת הָרוּחַ;</p>

<p>אוֹ עָשׂה יַעֲשׂוּ לָהֶם כְּנָפַיִם,</p>

<p>בָּהֵן יֵרֹמּוּ בְּלֵב נָכוֹן, בָּטוּחַ.</p>

<br />
</blockquote>

<blockquote>
<p>וְהִתְחָרוּ וְהִתְקַלְּסוּ בָּאֳנִיּוֹת שַׁיִט,</p>

<p>וְעַל בָּמֳתֵי יַמִּים יַעַבְרוּ וָבָאוּ,</p>

<p>וּפִלְּסוּ לָהֶם נָתִיב יְדָעוֹ עַיִט,</p>

<p>כִּי כַּצִּפֳּרִים נָצוּ גַם נָעוּ.</p>

<br />
</blockquote>

<blockquote>
<p>וְעַל שְׂפַת כָּל־לָשׁוֹן יַעֲלוּ גַם עָלֹה,</p>

<p>וְרֹאֵיהֶם יְקַדְּמוּ פְנֵיהֶם בִּתְרוּעָה,</p>

<p>וּבְנִפְלְאוֹתָם יָשִׂיחוּ אִישׁ בִּקְהָלוֹ,</p>

<p>וּרְחֹקִים קַנֹּא יְקַנְּאוּ בָם לַשְּׁמוּעָה&#8230;</p>

<br />
</blockquote>

<blockquote>
<p>וַאֲנִי לֹא אֲקַנֵּא בְּאֵלֶּה הַהוֹלְלִים</p>

<p>הַמַּרְעִישִׁים כָּכָה שָׁמַיִם וָאָרֶץ;</p>

<p>הֵן מַעֲשֵׂיהֶם כֻּלָּם מַעֲשֵׂה עוֹלְלִים</p>

<p>וּמִגְדְּלֵיהֶם וְכַנְפֵיהֶם לֹא יִפְרְצוּ פָרֶץ.</p>

<br />
</blockquote>

<blockquote>
<p>כִּי אַךְ מְעַט יָעוּפוּ, אַחַת לְאַחַת;</p>

<p>כְּאַחַד הָאֶפְרֹחִים נוֹצָה כִּי יָעַל;</p>

<p>הָאָרֶץ תֹּאחֲזֵם בְּעָקֵב מִתַּחַת,</p>

<p>וּלְבוּשָׁהּ מוֹקֵשׁ לָהֶם שָׁם מִמָּעַל:</p>

<br />
</blockquote>

<blockquote>
<p>פַּעַם יֶהְדֳּפֵם הָרוּחַ הַצֹּרֵר אֹתָם</p>

<p>וּשְׁבָרָם וֶהֱפִיצָם כְּאַבְנֵי נֵפֶץ;</p>

<p>פַּעַם יִדַּחוּ יַטּוּ עֲקַלְקַלוֹתָם</p>

<p>בְּלֹא יוּכְלוּ יָבֹאוּ אֶל מְחוֹז הַחֵפֶץ.</p>

<br />
</blockquote>

<blockquote>
<p>וַאֲנִי בְּצַר מָעוֹן עֲלֵיהֶם אַגְדִּילָה,</p>

<p>וּבְלֹא יְגִיעַ כַּפַּיִם כָּנָף אָעִירָה;</p>

<p>אַמְרִיא בַּמָּרוֹם, אֵימִינָה, אַשְׂמְאִילָה,</p>

<p>כִּי אֶרְכַּב עַל כְּרוּבִי, כְּרוּב הַשִּׁירָה.</p>

<br />
</blockquote>

<blockquote>
<p>אֶעֶזְבָה אֶרֶץ, שֶׁשָּׁם צָרוּ צְעָדֵינוּ,</p>

<p>שֶׁשָּׁם אַךְ לַחַץ וָבוּז וְקִנְאַת עַמִּים,</p>

<p>מֵאָז נֵתַע בַּאֲרָצוֹת, מְנָת חֶלְקֵנוּ,</p>

<p>וְנַחֲלֵי בְלִיַּעַל יֶהֱמוּ כַּהֲמוֹת יַמִּים.</p>

<br />
</blockquote>

<blockquote>
<p>וְעַל כְּרוּבִי אֵרוֹמָם עַד דּוֹרוֹת קְדוּמִים,</p>

<p>וְאַבְקִיעַ אֶל צְפוּנֵי הָעִתִּים הַבָּאוֹת:</p>

<p>אַבִּיט יָמִין – וְאֶרְאֶה הַשָּׂב בַּלְּאֻמִּים</p>

<p>שָׁתוּל בִּנְוֵה שַׁאֲנָן בְּאֶרֶץ הַפְּלָאוֹת,</p>

<br />
</blockquote>

<blockquote>
<p>הֹלֵךְ וָאוֹר כַּשֶּׁמֶשׁ עַל מְסִבּוֹ,</p>

<p>מוֹפֵת לַגּוֹיִם – וּמִפְגָע לְקִנְאָתָם,</p>

<p>בְּטֶרֶם יִקָּטֵף הָעֵץ עוֹדוֹ בְּאִבּוֹ –</p>

<p>בְּטֶרֶם יִגְלוּ יִשְׂרָאֵל מֵעַל אַדְמָתָם.</p>

<br />
</blockquote>

<blockquote>
<p>וְאֵפֶן שְׂמֹאלָה – וְאֶחֱזֶה אֶת הָעָם</p>

<p>מִתְלַקֵּט לַעֲצָמָיו, מִתְלַכֵּד לְמִשְׁפְּחוֹתָיו,</p>

<p>כְּאַבְקַת־בַּרְזֶל אֶל אֶבֶן שֹׁאֶבֶת שָׁם</p>

<p>שֹׁאֵף אֶל מְקוֹמוֹ – אֶל אֶרֶץ אֲבוֹתָיו.</p>

<br />

<p>וּכְעֵץ שָׁתוּל עַל כַּנּוֹ עֲלֵי־מָיִם</p>

<p>יְחַדֵּשׁ נְעוּרָיו שָׁמָּה, יַחֲלִיף כֹּחַ,</p>

<p>וְגָדַל וְעָצַם וְהָיָה רֵאשִׁית גּוֹיִם,</p>

<p>כִּי גַם רוּחוֹ כְּקֶדֶם יִפְרַח פָּרֹחַ.</p>

<br />

<p>וּנְבִיאִים חֲדָשִׁים יָקִים – וְדֶגֶל אֵל בְּיָדָם,</p>

<p>וְתַרְבּוּתוֹ תִּהְיֶה לְנֵס, תֵּלֵךְ רוֹמָה,</p>

<p>וּלְחַבֵּר יַחְדָּו הַשְׂכֵּל וְאַהֲבַת־אָדָם</p>

<p>יִלְמְדוּ מִמֶּנּוּ יוֹרְשֵׁי יָוָן וְרוֹמָה&#8230;</p>

<br />

<p>וְכָזֹה וְכָזֶה עוֹד אֶרְאֶה בַּחֲזוֹנִי</p>

<p>מֵעַל כַּנְפֵי כְרוּבִי, מֵרֹאשׁ מְרוֹמִים,</p>

<p>אֶרְאֶה – וְאֶשְׁכַּח עָנְיִי, מְרוּדִי, עִצְבוֹנִי,</p>

<p>וְנַפְשִׁי נְתוּנָה לַתִּקְוָה, לִשְׁלוֹמִים.</p>

<br />

<p>עוֹדֶנִּי מְעוֹפֵף וְעֵינַי נִפְקָחוֹת&#8230;</p>

<p>הוֹי, כְּרוּבִי, שָׂאֵנִי־נָא, שָׂאֵנִי,</p>

<p>אַל תֶּרֶף כָּנָף, אַל יַחְדְּלוּ אֳרָחוֹת,</p>

<p>אֶל אֶרֶץ תַּחְתִּית נָא אַל תְּשִׁיבֵנִי;</p>

<br />

<p>אֶרֶץ שֶׁשָּׁם, הָהּ, צָרוּ צְעָדֵינוּ,</p>

<p>שֶׁשָּׁם אַךְ לַחַץ וָבוּז וְקִנְאַת עַמִּים,</p>

<p>מֵאָז נֵתַע בַּאֲרָצוֹת, מְנָת חֶלְקֵנוּ,</p>

<p>וְנַחֲלֵי בְלִיַּעַל יֶהֱמוּ כַּהֲמוֹת יַמִּים!</p>
</blockquote>

<p><strong>(יבנה תרע&quot;ב)</strong></p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30870">https://benyehuda.org/read/30870</a></div></body></html>