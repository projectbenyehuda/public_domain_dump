<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מוכרת הנרות (תרע&quot;ג)</title>
	<meta name="author" content="מנחם מבש&quot;ן"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<p>(תמונה מרחוב העֹני).</p>

<blockquote>
<p>בִּרְחוֹב <strong>הַסְתֵּר</strong> לְיַד אַחַד הָעַמּוּדִים</p>

<p>אִשָּׁה עֲנִיָּה שָׁם ישֶׁבֶת קֹדֶרֶת;</p>

<p>עַצְמוֹתֶיהָ שֻׁפּוּ, נֵחָרוּ כְּאוּדִים,</p>

<p>פָּנֶיהָ כַּשִׂיד, רוּחָהּ נֶעְכֶּרֶת,</p>

<p>וְעוֹד נוֹדְעוּ גַם עַתָּה, כִּכְלוֹת שְׁאֵרָהּ,</p>

<p>עִקְבוֹת יָפְיָהּ מִקֶּדֶם בְּהִלּוֹ נֵרָהּ;</p>

<p>אַךְ יְדִידוֹת וְאַהֲבָה וּבְרָכָה וְשָׁלוֹם</p>

<p>אֶל נָכוֹן לֹא הֱבִיאוּהָ עַד הֲלוֹם.</p>

<p>מֵרֹב בְּכִי כִּמְעַט חָשְׁכוּ עֵינֶיהָ,</p>

<p>וְיֶלֶד כִּשְׁחִיף־עֵץ יָמֹץ שָׁדֶיהָ, ­­–</p>

<p>יָמֹץ, יִבְכֶּה, יִישַׁן, יָקִיץ בַּחֲרָדָה</p>

<p>לְקוֹל זַעֲקַת אִמּוֹ בְּקָרְאָהּ בִּרְעָדָה:</p>

<p>&quot;קְנֶינָה, נָשִׁים, שְׁנַיִם נֵרוֹת בַּאֲגוֹרָה,</p>

<p>כֵּן יְהִי מַזָּלִי כַּאֲשֶׁר יִתְּנוּ אוֹרָה&quot;.</p>

<br />
</blockquote>

<blockquote>
<p>רְכוּלָתָהּ מְעַטָּה גַּם קָטֹן סַלָּהּ,</p>

<p>אַךְ יְגִיעַ כַּפֶּיהָ תֹּאכַל הַדַּלָּה:</p>

<p>בַּגֶּשֶׁם, בַּשֶּׁלֶג, בְּסַעַר וּבַקֹּר,</p>

<p>תֵּשֵׁב הָעֲנִיָּה וְעִמָּהּ עוֹלָלָהּ</p>

<p>וּבְעָמָל וּבְיָגוֹן תִּסְחַר תִּמְכֹּר,</p>

<p>וּמְאוּמָה לֹא תִשָּׂא בְּכָל־עֲמָלָהּ:</p>

<p>אֵין מָעוֹן לָהּ, אֵין בֶּגֶד, אֵין לֶחֶם לְפֶה,</p>

<p>וּמִלְבַד הָעַמּוּד הָאִלֵּם הַזֶּה</p>

<p>אֵין קָרוֹב לָהּ וְאֵין מוֹדָע וְאֵין גֹּאֵל,</p>

<p>וְלִשְׁלוֹם שׁתֵּי הַנְּפָשׁוֹת אֵין דֹּרֵשׁ וְאֵין שֹׁאֵל.</p>

<p>וּבְכָל־הֱיוֹתָהּ חוֹלָה, עֲזוּבָה וְגַלְמוּדָה,</p>

<p>לֹא תִשְׁאַל, לֹא תְבַקֵּשׁ מַתָּן בְּצָרָתָהּ, –</p>

<p>כִּי נֵרוֹת־שַׁבָּת סַחֲרָהּ אֵצֶל עַמּוּדָהּ,</p>

<p>וְלִקְנוֹת מִיָּדָהּ – אַךְ זֹאת כָּל־שְׁאֵלָתָהּ.</p>

<br />
</blockquote>

<blockquote>
<p>לִכְבוֹד הַשַּׁבָּת, קְדוֹשׁ יְיָ, מְכֻבָּדוֹ,</p>

<p>יָרוּצוּ הַשּׁוּקָה דְּחוּפִים, מְבֹהָלִים,</p>

<p>זֶה בְּכֹה וְזֶה בְּכֹה, אִישׁ לְדַרְכּוֹ וְאִישׁ לְמַעְבָּדוֹ,</p>

<p>אַךְ אִישׁ לֹא יָשִׂים לֵב לִשְׁנֵי הַצְּלָלִים,</p>

<p>הַצְּלָלִים הַחַיִּים, הַנְּפָשׁוֹת הַסֹּעֵרוֹת,</p>

<p>הַיֶּלֶד וְאִמּוֹ, מֹכֶרֶת הַנֵּרוֹת.</p>

<p>לְמִי יֵשׁ חֵפֶץ בַּנֵּרוֹת הָרָזִים?</p>

<p>לְבָשָׂר, לְדָגִים, לְיַיִן הַכֹּל נֶחְפָּזִים.</p>

<p>הָעֲנִיָּה פֹּרֶשֶׂת בְּיָדֶיהָ וְקֹרְאָה:</p>

<p>&#8220;קְנֶינָה, נָשִׁים, שְׁנַיִם נֵרוֹת בַּאֲגוֹרָה&#8221;!</p>

<p>אַךְ מִי שֹׁמֵעַ? – מִקּוֹל הֲמוּלָה גְדוֹלָה</p>

<p>יֵחָבֵא קוֹלָהּ, קוֹל עֲנוֹת חֲלוּשָׁה!</p>

<p>וְהָעוֹלָל הַדַּק, בֵּן הָאִשָּׁה הַחוֹלָה,</p>

<p>הוּא לְבַדּוֹ יִשְׁמַע צַעֲקָתָהּ הָאֲנוּשָׁה&#8230;</p>

<br />
</blockquote>

<blockquote>
<p>עַד מָתַי תַּעֲצָר־כֹּחַ, תּוּכַל הַצֵּל,</p>

<p>הָאִשָּׁה הָעֲזוּבָה הַנֶּהֱלֶכֶת כַּצֵּל?</p>

<p>עַד מָתַי עוֹד תּוּכַל לְהָכִיל רַעֲבוֹנָהּ?</p>

<p>עוֹד תָּשַׂר אֶל מָוֶת בִּשְׁאֵרִית אוֹנָהּ?</p>

<p>עַד מָתַי עוֹד תּוּכַל הַנֶּפֶשׁ הָרֵיקָה</p>

<p>לְכַלְכֵּל אֶת־הַיֶּלֶד הַשֹּׁכֵב בְּחֵיקָהּ?</p>

<p>לְפָנִים יְעַלַּע דִּמְעָה וְהָיְתָה לוֹ לְבָרוֹת,</p>

<p>וְעַתָּה עֵינֵי הָאֵם לֹא עוֹד נִגָּרוֹת&#8230;</p>

<p>אֵין דִּמְעָה בָּעַיִן, אֵין לְשַׁד בָּעֲצָמוֹת,</p>

<p>הַלֵּב נִשְׁבָּר, נִשְׁמַת אַפָּהּ כְּבֵדָה,</p>

<p>עוֹרְקֶיהָ רָפוּ אַף עֵינֶיהָ קָמוֹת,</p>

<p>וְכֻלָּהּ כְּמוֹ עָלֶה נִדָּף רֹעֵדָה;</p>

<p>וּבְאֵין אוֹנִים עוֹד נָעוֹת הַשְּׂפָתָיִם:</p>

<p>&#8220;קְנֶינָה, נֵרוֹת לְשַׁבָּת, קְנֶינָה אַךְ שְׁנָיִם.&#8221;</p>

<br />
</blockquote>

<blockquote>
<p>בִּרְחוֹב <strong>הַסְתֵּר</strong> נֶפֶשׁ עֲזוּבָה, מְשֻׁלַּחַת,</p>

<p>יָתוֹם קָטֹן, עֹמֵד כְּשֶׂה נִדָּחָה,</p>

<p>וּגְוִיָּה קָרָה כֻּלָּה מִקְשָׁה אַחַת, –</p>

<p>הִיא מֹכֶרֶת הַנֵּרוֹת – אֵל עַמּוּד שָׁחָה.</p>

<p>וְעַד כֹּה וְכֹה אֵין זֹכֵר וְאֵין פֹּקֵד אֹתָם,</p>

<p>אֶת הַמֵּתָה וְאֶת בְּנָהּ בַּאֲשֶׁר הֵם שָׁם:</p>

<p>הָעֲשִׁירִים עֵינָם אֶל כִּיסָם וְאֶל כּוֹסָם;</p>

<p>וְאַף כִּי הַיְּרֵאִים וְהַחֲרֵדִים בָּעָם,</p>

<p>כִּי הִנֵּה עֶרֶב שַׁבָּת הַיּוֹם לָאֵל,</p>

<p>וּמִי יִכּוֹן לִקְרַאת הָאֱלֹהִים כָּעֵת,</p>

<p>אִם לֹא עַם־קְרוֹבוֹ, הַשְּׂרִידִים הָאֵל.</p>

<p>וּבְכֵן לֹא רָאוּ לֹא יָדְעוּ בְּמוֹת הַמֵּת,</p>

<p>עַד בּוֹא לֵיל שַׁבָּת, מַלְכָּה מִתְנוֹסֶסֶת,</p>

<p>וְהָעָם הָלךְ יֵלֵךְ אֶל בֵּית־הַכְּנֶסֶת.</p>

<br />
</blockquote>

<p>־־־־־־</p>

<blockquote>
<p>וְהַבַּיִת מָלֵא אוֹר וְנֹעַם וְהוֹד־יָהּ,</p>

<p>הַחַזָּן נֹתֵן זְמִירוֹת וְהָעָם יַקְשִׁיבוּ; ––</p>

<p>אַךְ מַה־זֶּה הַמְּנוֹרָה כְּחֹלֶמֶת, כְּעֹטְיָה?</p>

<p>וְנֵרוֹתֶיהָ גַם הֵם כִּצְלָלִים יָעִיבוּ?</p>

<p>הַנֵּרוֹת הָאֵלֶּה לָעֲנִיָּה הֵמָּה,</p>

<p>אֲשֶׁר מֵתָה בָּרְחוֹב כְּמוֹת הַבְּהֵמָה,</p>

<p>וְהָעֲשִׁירִים וְהַחֲרֵדִים לִפְנֵי הָאָרוֹן</p>

<p>אֹתָם הֵבִיאוּ, נֵרוֹת זִכָּרוֹן,</p>

<p>לָאִשָּׁה וְלִבְנָהּ, אֶת אַזְכָּרָתָם.</p>

<p><strong>הָעֲשִׁירִים, הַחֲרֵדִים,</strong> יוֹדְעִים חוֹבָתָם,</p>

<p>לְהַעֲלוֹת, כַּדָּת, נֵר־נְשָׁמָה לְנֶפֶשׁ מֵת</p>
</blockquote>

<blockquote>
<p>(אַשְׁרֵי שֹׁמְרֵי מִצְוָה, עֹשֵׂי צְדָקָה בְּכָל־עֵת!)</p>
</blockquote>

<blockquote>
<p>הָעֲשִׁירִים, הַחֲרֵדִים, מַה לָהֶם וְלַחַי?</p>

<p>נְשָׁמוֹת – לְאֵלֶּה הֵם דֹּאֲגִים עַד בְּלִי דַי.</p>

<p>נֵרוֹת קֹדֶשׁ! אַתֶּם עֵדִים נֶאֱמָנִים,</p>

<p>כִּי הַמַּחְסֹר דִּכָּא שְׁתֵּי נְפָשׁוֹת נְקִיּוֹת,</p>

<p>כִּי בַּאֲשֶׁר יִתְּנוּ הַכֶּסֶף כַּאֲבָנִים</p>

<p>יִגְוְעוּ אֲנָשִׁים בָּרָעָב בְּרֹאשׁ הוֹמִיּוֹת;</p>

<p>לְכָל־כָּבוֹד, לְכָל־סֶרַח עֹדֵף יֵשׁ וָיֵשׁ,</p>

<p>אַךְ לְהֵיטִיב, אַךְ לְהַצִּיל נְפָשׁוֹת אֵין אֹתָם;</p>

<p>לְעֵינֵיהֶם יִשְׂבְּעוּ אֲחֵיהֶם קָלוֹן וְרֵישׁ,</p>

<p>וְלֹא יֶחֱרַף לְבָבָם וְלֹא יְיַסְרוּם כִּלְיוֹתָם!;</p>

<p>הוֹי, נֵרוֹת קֹדֶש! אִסְפוּ אִסְפוּ אוֹרְכֶם,</p>

<p>עַד בּוֹא יוֹם יְיָ, יוֹם הַדִּין הַנּוֹרָא!</p>

<p>אָז תִּבְעַר לְשׁוֹן־אִשְּׁכֶם, אָז יַגִּיעַ תּוֹרְכֶם,</p>

<p>שָׁם, לִפְנֵי כֵס הַמִּשְׁפָּט וְהַחֹק וְהַתּוֹרָה.</p>

<p>אָז תָּפִיצוּ אוֹר עַל חֶשְׁכַּת הַדוֹר,</p>

<p>הָרָחוֹק מִצְדָקָה, הַקָּשֶׁה מִצֹּר!</p>
</blockquote>

<p><strong>(תרע&quot;ג)</strong></p>

<div class="footnotes">
<hr />
<ol>

<li id="fn:1">
<p>&#8220;דיע ליכט פערקויפערין&#8221;, מאת מוריס רוזנפלד. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30899">https://benyehuda.org/read/30899</a></div></body></html>