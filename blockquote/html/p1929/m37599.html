<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִלְחֲמוֹת ה'</title>
	<meta name="author" content="זלמן שניאור"/>
</head>
<body>

<blockquote>
<p>יֶתֶר הָרְפָאִים</p>

<br />
</blockquote>

<p><strong>א</strong></p>

<blockquote>
<p>בְּשׁוּב מְרַגְּלִים מֵחֶבְרוֹן,</p>

<p>מַלְאָכִים — מִנַּחַל אֶשְׁכֹּל,</p>

<p>בָּכָה יִשְׂרָאֵל לִשְׁבָטָיו,</p>

<p>מָרְטוּ שְׂעַר־נִזְרָם כֹּהֲנָיו.</p>

<p>הָיָה פָּארָן לַחֲרָדָה</p>

<p>וְקָדֵשׁ — לְבֵית־אֲבֵלִים;</p>

<p>בְּכִי נָשִׁים וָטַף בָּאֳהָלִים</p>

<p>וְקוֹל צֹאן פּוֹעֶה בַּגְּדֵרוֹת.</p>

<p>יָרְאוּ אֶת בְּנֵי־הָעֲנָקִים,</p>

<p>אֶת אַנְשֵׁי־הַמִּדּוֹת יָרֵאוּ, —</p>

<p>שְׁאֵרִית הַנְּפִילִים בָּאָרֶץ,</p>

<p>נִינֵי־אֱלֹהִים וּבְנוֹת־אָדָם;</p>

<p>שֵׁשׁ אֶצְבָּעוֹת וְשֵׁשׁ לִידֵיהֶם</p>

<p>וְהַבָּרָק בְּלַהַב־כִּידוֹנָם.</p>

<p>קָם יְהוֹשֻׁעַ, הוֹכִיחָם,</p>

<p>חִזֵּק לְבָבוֹת נְמוֹגִים;</p>

<p>לֹא בָרָק וְלֹא רַעַם־שָׁמַיִם —</p>

<p>בָּשָׂר וְלֹא רוּחַ, כֻּלָּהַם;</p>

<p>חַרְבוֹת־צוּר קֵהוֹת בְּיָדָם</p>

<p>וַחֲנִיתוֹת — חֻדֵּיהֶן עֶצֶם.</p>

<br />
</blockquote>

<blockquote>
<br />
</blockquote>

<blockquote>
<p>לֹא תוֹעִיל אֶצְבָּעָם הַיְתֵרָה,</p>

<p>כְּאֶצְבַּע הַצִּפּוֹר לֹא תִכַּף;</p>

<p>לֶאֱלִילֵי־אֶבֶן יִכְרָעוּן</p>

<p>וְאֶבֶן כָּל כְּלֵי־מִלְחַמְתָּם.</p>

<p>וְאִתָּנוּ אֲרוֹן אֵל־צְבָאוֹת</p>

<p>וְחַרְבוֹת־נְחשֶׁת בַּחֲגוֹרָה;</p>

<p>כְּתֶבֶן נָדוּשׁ אֶת בְּשָׂרָם,</p>

<p>צִנּוֹת עוֹר־פָּר לֹא יְגִנּוּם.</p>

<br />
</blockquote>

<blockquote>
<br />
</blockquote>

<p><strong>ב</strong></p>

<blockquote>
<p>לֹא אָבָה שְׁמֹעַ יִשְׂרָאֵל,</p>

<p>בְּדִבְרֵי בִּן־נוּן לֹא הֶאֱמִינוּ;</p>

<p>לֹא שָׁכַח אֶת בֵּית־הָעֲבָדִים,</p>

<p>הִתְנֶחָם כִּי רָאָה מִלְחָמָה.</p>

<p>וְאַרְבָּעִים שָׁנָה בָּם יָקוּט</p>

<p>אֵל־צְבָאוֹת, עַד נָפְלָם בַּמִּדְבָּר;</p>

<p>עַד חָזֹק מִצּוּר לֵב־יְלָדָיו</p>

<p>וְהָיֹה בְּשָׂרָם נְחוּשָׁה —</p>

<p>לִמּוּדֵי קֶשֶׁת וּמַחְסוֹר,</p>

<p>וְנָשָׁיו כִּיעֵלוֹת־הַשָּׂדֶה.</p>

<p>רְמָחִים, כִּמְנוֹרֵי־אוֹרְגִים,</p>

<p>וְכוֹבְעֵי־יְשׁוּעוֹת לֹא יִשָּׂא,</p>

<p>נוֹעָז כַּלָּבִיא בְּצֵאתוֹ,</p>

<p>שְׁחוּף־בֶּטֶן וְקַל־הָרַגְלַיִם;</p>

<p>אוֹכֵל מְעַט, מַרְבֶּה חַיִל</p>

<p>וְנִשְׁמָע לִתְרוּעַת מַצְבִּיאָיו.</p>

<br />
</blockquote>

<blockquote>
<br />
</blockquote>

<blockquote>
<p>וְשֵׁבֶט שֵׁבֶט עַל דִּגְלוֹ</p>

<p>יִסְעוּ וְיַחֲנוּ וְיִסְעוּ;</p>

<p>כִּצְרָעוֹת וּדְבוֹרִים כֵּן יָעוּף,</p>

<p>עַל אוֹיֵב יִתְנַפֵּל, לֹא יַרְפֶּה.</p>

<p>בְּחֵץ וּבְאַבְנֵי־הַקֶּלַע</p>

<p>יוֹר וְלֹא יַחֲטִיא מַטָּרָה,</p>

<p>יַשְׁקִיעַ חַלּוּקֵי־אֲבָנִים</p>

<p>בִּמְצָחוֹת וְיִרְעַץ קָדְקֳדִים.</p>

<br />
</blockquote>

<blockquote>
<br />
</blockquote>

<p><strong>ג</strong></p>

<blockquote>
<p>צָלַח עַם חָדָשׁ הַיַּרְדֵּן,</p>

<p>עָבַר כְּסוּפַת־הַנֶּגֶב;</p>

<p>יְרִיחוֹ וְהָעַי — מְדוּרוֹתָיו,</p>

<p>בּוֹעֲרוֹת בְּעִקְּבוֹת הַמְרַגְּלִים.</p>

<p>נִפְגַּשׁ עִם מְחִתַּת־אֲבוֹתָיו —</p>

<p>לֹא פָחַד וְלֹא נָסוֹג אָחוֹר,</p>

<p>וַיַּכֶּה אֶת שְׁאֵרִית הָרְפָאִים,</p>

<p>הִכְרִיתָם בָּהָר וּבַמְּעָרוֹת.</p>

<p>הִתְמוֹלְלוּ חַרְבוֹת־הַצּוּר,</p>

<p>אֱלֹהֵי־הָאֶבֶן נֶעֱרָפוּ</p>

<p>בְּחֶבְרוֹן, בִּדְבִיר וּבַעֲנָב&#8230;</p>

<p>לֹא נוֹתְרוּ עֲנָקִים בָּאָרֶץ,</p>

<p>רַק בְּעַזָּה וּבְגַת שָׁם נִשְׁאָרוּ</p>

<p>וּשְׁאֵרִית־הַפְּלֵיטָה — בְּאַשְׁדּוֹד.</p>

<p>בְּדֶרֶךְ־הַיָּם כֵּן נִמְלָטוּ,</p>

<p>בְּסִירוֹת פְּלִשְׁתִּים עֲגֻלּוֹת.</p>

<br />
</blockquote>

<blockquote>
<br />
</blockquote>

<blockquote>
<p>בִּקְשׁוּ מִפְלָט בְּאַשְׁקְלוֹן</p>

<p>בְּחַדְרֵי בְנוֹת־דָּגוֹן הָחְבָּאוּ,</p>

<p>לָתֵת אַחֲרִית לְזַרְעָם, —</p>

<p>הֲלֹא הֵם יְלִידֵי־הָרָפָה,</p>

<p>וְזִכְרוֹן — בְּמַצְּבוֹת־הָאֶבֶן,</p>

<p>בַּגּוֹלָן וּבְבֵית־הַגִּבּוֹרִים;</p>

<p>צִיּוּן לְזַמְזוּמִים וְאֵימִים —</p>

<p>כֹּחַ לֹא אֱנוֹשׁ בִּזְרוֹעָם,</p>

<p>לְהַעֲלוֹת סֶלַע עַל סֶלַע</p>

<p>וּלְהָקִים שֻׁלְחֲנוֹת־אַבִּירִים,</p>

<p>מַצֵּבוֹת לֹא יָדְעוּ בַּרְזֶל,</p>

<p>קוֹמַת אַרְבָּעָה — קוֹמָתָן;</p>

<p>וְנִטְלָן כְּנֵטֶל הַקְּבָרוֹת</p>

<p>לְרַעַמְסֵס בְּאֶרֶץ־מִצְרָיִם.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/37599">https://benyehuda.org/read/37599</a></div></body></html>