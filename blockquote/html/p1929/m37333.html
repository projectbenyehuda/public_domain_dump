<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַגְּנִיזָה</title>
	<meta name="author" content="זלמן שניאור"/>
</head>
<body>

<h2 id="א">א</h2>

<blockquote>
<p>רָזִי לִי, שְׁמַע עַם־יִשְׂרָאֵל!</p>

<p>לֹא אָבְדוּ כָּל לוּחוֹת־הַקֶּדֶם;</p>

<p>יַד־כֹּהֵן הִצִּילָה שְׂרִידֵיהֶם,</p>

<p>סְגָרָתַם בִּפְרָצִים אֲפֵלִים,</p>

<p>בְּמִסְתְּרֵי אַדְמַת־הַקֹּדֶשׁ, —</p>

<p>וַתַּחְתּוֹם בְּמֶלֶט עַד עוֹלָם.</p>

<p>פַּשְׁחוּר בֶּן־אִמֵּר הוּא רָאָם</p>

<p>אַחֲרוֹנָה, בְּצֵאתוֹ לַגּוֹלָה;</p>

<p>וַיָּמָת הַסּוֹד אִתּוֹ יַחַד</p>

<p>בַּנֵּכָר, בֵּין נַהֲרוֹת בָּבֶל.</p>

<p>וְיִתְרָם — בִּמְעָרַת הַמֶּלֶךְ,</p>

<p>הַיּוֹצְאָה אֶל עַרְבוֹת יְרֵחוֹ, —</p>

<p>נִטְמְנוּ בְּלֵיל־אֵימָה, בִּבְרוֹחַ</p>

<p>צִדְקִיָּהוּ מִפְּנֵי מֶלֶךְ בָּבֶל.</p>

<p>וְיִקְרוֹת מִקְדָּשׁ וּמַלְכוּת</p>

<p>עֲמוּסִים עַל כִּתְפֵי עֲבָדָיו.</p>

<p>אָכֵן, רַק שָׁם יִשָּׁמֵרוּ</p>

<p>סִפְרֵי־יְהוּדָה הַחֲרוּתִים</p>

<p>בִּכְתָב יוֹשְׁבֵי־כְנַעַן הַקָּדוּם, —</p>

<p>יַלְדוּת בְּנֵי־שֵׁם בָּאוֹתִיּוֹת.</p>

<p>שֶׁכֻּלָּן מִצְטָרְפוֹת בִּכְבֵדוּת,</p>

<p>אוֹת לְאוֹת וַהֲבָרָה הֲבָרָה,</p>

<p>וּמְגַמְגְּמִים לְשִׁבְטֵי־יִשְׂרָאֵל</p>

<p>גְּבוּרוֹת וּנְבוּאוֹת רִאשׁוֹנוֹת.</p>

<p>לֹא מָחֲתָה יַד־שׁוֹדֵד אֶת טַלָּן,</p>

<p>אַף יַד חוֹפְרֵי־סְגֻלּוֹת זְהִירָה</p>

<p>לֹא בָאָה אֶל סוֹדָן. הַשְּׁכִינָה</p>

<p>בִּכְנָפָהּ עֲלֵיהֶן סוֹכֶכֶת.</p>

<br />
</blockquote>

<h2 id="ב">ב</h2>

<blockquote>
<p>רָזִי־לִי: בִּבְרוֹחַ הַמֶּלֶךְ</p>

<p>לִירִיחוֹ — לֵיל סַגְרִיר אָז הָיָה;</p>

<p>לְאוֹר לַפִּיד, בְּכַד, בָּרַח רַגְלִי</p>

<p>הוּא וְכָל בָּנָיו — עֲשָׂרָה.</p>

<p>רָצוּ עֲבָדִים אַחֲרֵיהֶם</p>

<p>וּסְגֻלּוֹת בֵּית־מַלְכָּם עַל שֶׁכֶם;</p>

<p>וְכֹהֲנִים, שׁוֹמְרֵי־הַמִּקְדָּשׁ,</p>

<p>מְכַתְּפִים אֶת קָדְשֵׁי־יִשְׂרָאֵל.</p>

<p>לוּטִים בְּאֵפוֹד־הַכְּהֻנָּה</p>

<p>לוּחוֹת וּמְגִלּוֹת עַתִּיקוֹת;</p>

<p>שָׁם סֵפֶר־מִלְחֲמוֹת־יְהֹוָה</p>

<p>וְסֵפֶר־הַיָּשָׁר הַנַּעֲרָץ.</p>

<p>שָׁם שְׁיָרֵי־אֶפְרַיִם, בְּנָשְׁקוֹ</p>

<p>עֲגָלִים בְּדָן וּבְבֵית־אֵל;</p>

<p>שָׁם תְּהִלַּת בְּעָלִים וַאֲשֵׁרוֹת —</p>

<p>הֵד חַגִּים בְּשֹׁמְרוֹן וְתִרְצָה.</p>

<p>חֲזוֹן גָּד וּשְׁמוּאֵל וְנָתָן,</p>

<p>שֶׁאָבַד מִכִּתְבֵי־הַקֹּדֶשׁ;</p>

<p>שָׁם שָׁאוּל הַמְשֻׁגָּע מִתְנַבֵּא,</p>

<p>שָׁר דָּקוּר, בְּנָפְלוֹ עַל חַרְבּוֹ.</p>

<p>בְּנוֹת־יַעֲקֹב מְבַכּוֹת אֶת מַלְכָּן,</p>

<p>וּמְקַלְּסוֹת אֶת דָּגוֹן בְּנוֹת־פְּלִשְׁתִּים.</p>

<br />
</blockquote>

<blockquote>
<p>בָּכָה הַמֶּלֶךְ: זֶה הֵיכַל־</p>

<p>אֲדֹנָי וְהֵיכָלִי אָבָדוּ;</p>

<p>אַךְ לָמָּה זֶה תֹּאבַד יְהוּדָה? —</p>

<p>וְנַפְשָׁהּ רְצוּפָה בַּסְּפָרִים.</p>

<p>כֹּהֲנִים! עַד עַתָּה שְׂרַפְתֶּם</p>

<p>עֲווֹנוֹת הָעָם בַּמִּזְבֵּחַ,</p>

<p>עַתָּה הַצִּילוּ אֶת נַפְשׁוֹ</p>

<p>הַשְּׁמוּרָה בַּלּוּחוֹת הָאֵלֶּה.</p>

<p>נַעֲנָה הַגָּדוֹל: הוֹי, מַלְכִּי,</p>

<p>רְצוֹנְךָ יֵעָשֶׂה, הִנָּצֵל!</p>

<p>אֲנַחְנוּ אָבַדְנוּ, אַךְ נֵרְךָ</p>

<p>וְנֵר עַם־יִשְׂרָאֵל אַל יֹאבַד.</p>

<br />
</blockquote>

<h2 id="ג">ג</h2>

<blockquote>
<p>גִּשְּׁשָׁה יַד־כֹּהֵן בַּמְּעָרָה,</p>

<p>חָתְרָה לְאוֹר לַפִּיד בּוֹדֵד</p>

<p>בָּרְחוּ עֲבָדִים וָמֶלֶךְ,</p>

<p>וְהוּא נִשְׁאַר עִם בְּנוֹ עַל מְקוֹמוֹ.</p>

<p>הִכָּה בְּכַשִּׁיל־הַנְּחשֶׁת,</p>

<p>הֶעֱמִיק בִּסְדָק אֶחָד נִפְתָּל;</p>

<p>וַיַּעַן הֵד עָמוּם בְּבֶטֶן</p>

<p>מְעָרַת־הַסִּיד הַחֲשֵׁכָה&#8230;</p>

<p>רוֹאֶה אֲנִי אֶת מְלַאכְתָּם</p>

<p>בְּלֵיל כָּפוּל זֶה — מְאוּרָה וָלַיְלָה;</p>

<p>רוֹעֵץ הָאָב בְּכַשִּׁילוֹ,</p>

<p>סוּדָרוֹ לוֹ מָפְשָׁל עַל עָרְפּוֹ;</p>

<p>וּזְקָנוֹ הָעָב מָלֵא צְרוֹרִים —</p>

<p>שֵׂיבַת־הַסִּיד בּוֹ זָרָקָה.</p>

<p>וּמֵאִיר הַבֵּן בְּלַפִּידוֹ</p>

<p>הַהוֹלֵךְ וְדוֹעֵךְ; כִּי אָפֵס</p>

<p>הַשֶּׁמֶן הַטּוֹב, אֲשֶׁר הוּבָא</p>

<p>מֵאוֹצַר־הַמִּקְדָּשׁ הַשָּׁדוּד.</p>

<p>רָחַב הַפֶּרֶץ, הִנִּיחַ</p>

<p>הַכֹּהֵן כַּשִׁילוֹ וַיֹּאמַר:</p>

<p>&quot;פָּתְחָה אַדְמָתֵנוּ אֶת פִּיהָ</p>

<p>לִבְלֹעַ אֶת אוֹר אֱלֹהֵינוּ;</p>

<p>אַךְ יִכְבּוּ לַפִּידִים וּמְאוֹרוֹת,</p>

<p>קִבְרוֹת־מִצְרַיִם יְשֻׁדָּדוּ;</p>

<p>אַכָּדִּים יִכָּחֵדוּ וְשֻׁמֵּרִים</p>

<p>עִם גִּנְזֵי בְּנֵי־חֵת הָעַתִּיקִים;</p>

<p>דְּבִיר סַרְגּוֹן יִתְמוֹטֵט בְּבָבֶל</p>

<p>עַל שְׁוָרָיו הַשּׁוֹמְרִים מְבוֹאוֹ,</p>

<p>וְאוֹר גָּנוּז זֶה כָּבֹה לֹא יִכְבֶּה —</p>

<p>אוֹר שָׁאוּל מִנִּשְׁמַת יִשְׂרָאֵל</p>

<p>לְבַדּוֹ פֹּה יָאִיר בַּמַּחְשָׁךּ,</p>

<p>יְהַבְהֵב וְיַעֲרֹג לִגְאֻלָּה&quot;.</p>

<br />
</blockquote>

<blockquote>
<p>הַבֵּן: הוֹי, אָבִי, וּמִי יְגַלֶּנּוּ?</p>

<p>הָאָב: הַגּוֹאֵל בְּגָאֲלוֹ אָרֶץ.</p>

<p>הַבֵּן: וְלַגּוֹאֵל מִי יַרְאֶה הָאוֹצָר?</p>

<p>הָאָב: הַמַּבְדִּיל בֵּין אוֹר וּבֵין חשֶׁךְ.</p>

<p>הַבֵּן: וְעַד בּוֹאוֹ?&#8230;</p>

<p>הָאָב: עַד בּוֹאוֹ, בֵּן יַקִּיר,</p>

<p>    יֵשַׁב עַל כִּסֵּא צוֹלֵעַ</p>

<p>    אֱלֹהִים. חֲסַר־רֶגֶל הַכִּסֵּא.</p>

<p>    פְּנֵי־זָהֳרוֹ עֲטוּפִים עֲרָפֶל.</p>

<p>    וּבְכֶתֶר־תּוֹרָתוֹ הַגָּדוֹל</p>

<p>    תֶּחְסַר מִשְׁבֶּצֶת יְקָרָה,</p>

<p>    כָּעַיִן בַּמֵּצַח כֵּן תֶּחְסָר&#8230;</p>

<p>הַבֵּן: הוֹי, אָבִי, אַל נָא תִתְמַהְמֵהַּ!</p>

<p>    שְׁמַע, דַּהֲרוֹת דּוֹלְקִים מִמָּעַל&#8230;</p>

<p>הָאָב: שׁוֹמֵעַ אָנֹכִי, בֵּן יַקִּיר.</p>

<p>    רוּץ מַהֵר בְּעִקְּבוֹת הַמֶּלֶךְ!</p>

<p>    עוֹד רֶגַע — וַאֲנִי בָּא אַחֲרֶיךָ.</p>

<br />
</blockquote>

<h2 id="ד">ד</h2>

<blockquote>
<p>בָּרַח הַנָּעַר. וְהַכֹּהֵן</p>

<p>שָׂם בִּנְבוּב־סֶלַע הָאוֹצָר;</p>

<p>אֶת לוּחוֹת־הַבְּרִית וְאֶת לוּחוֹת</p>

<p>הַשִּׁירָה לְעַם כּוֹבֵשׁ כְּנָעַן;</p>

<p>וְכָל מְגִלּוֹת־הַכְּתָב, שֶׁלֹּא בָאוּ</p>

<p>מֵעוֹלָם בְּתוֹרָה וּנְבִיאִים.</p>

<p>דִּנֵג הָאוֹצָר, הוֹרִידוֹ</p>

<p>לַפֶּרֶץ וַיְמַלְאוֹ סִיד־הָרִים;</p>

<p>וְחָצָץ וּמְכִתּוֹת אֲבָנִים</p>

<p>פִּזֵּר עַל קֶבֶר־הַגְּנוּזִים,</p>

<p>לִמְחוֹת כָּל זֵכֶר לַמָּבוֹא</p>

<p>מֵעֵין שׁוֹדֵד־קְבָרִים, כִּי יֵרֵד</p>

<p>לְחַפֵּשׂ אוֹצָרוֹת בַּמְּעָרָה —</p>

<p>עֲדִי־מֵתִים וַאֲרוֹנוֹת־נְגִידִים.</p>

<p>כֹּה הוּשַׁב כְּתָב נֶפֶשׁ־הָאָדָם</p>

<p>לִמְקוֹרוֹ — הַסּוֹפֵר הַקַּדְמוֹן;</p>

<p>מִמְּאוּרַת <strong>רִאשׁוֹנִים</strong> זֶה עָלָה</p>

<p>וְאֶל מְאוּרָה כֵּן שָׁב לְמִשְׁמֶרֶת&#8230;</p>

<br />
</blockquote>

<blockquote>
<p>וְעָיֵף עַד מָוֶת, עִם לַפִּיד</p>

<p>מְעַשֵּׁן בִּשְׁיָרֵי הַשֶּׁמֶן,</p>

<p>יָצָא הַכֹּהֵן בְּעִקְּבוֹת</p>

<p>הַבּוֹרְחִים אֶל עַרְבוֹת יְרֵחוֹ.</p>

<p>גִּשֵּׁשׁ חַתְחַתִּים וְנִכְשַׁל</p>

<p>וְנָפַל וְקָם שִׁבְעִים פָּעַם.</p>

<p>וּלְעוֹלָם לֹא יָצָא&#8230; אֵל קַנָּא</p>

<p>שְׁמָרָהוּ מֵחֶרֶב הַכַּשְׂדִּים;</p>

<p>הִפִּילוֹ בַּמֵּצַר, שְׁבָרָהוּ, —</p>

<p>שָׁם גָּוַע בְּחֶשְׁכַת הַמְּעָרָה;</p>

<p>שָׁם נִפְרְקוּ עַצְמוֹתָיו, הִלְבִּינוּ</p>

<p>וְנִגְלוּ לַדּוֹרוֹת הַבָּאִים.</p>

<p>אַךְ סוֹדוֹ לֹא נִגְלָה&#8230; וּפְגוּמָה</p>

<p>עַד עַתָּה עֲטֶרֶת הַסֵּפֶר.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/37333">https://benyehuda.org/read/37333</a></div></body></html>