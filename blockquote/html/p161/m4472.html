<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יוֹם צַר עָלַי יָצוּר</title>
	<meta name="author" content="יהודה הלוי"/>
</head>
<body>

<blockquote>
<p>יוֹם צַר עָלַי יָצוּר ­‑ / אֵלֶיךָ אָשׁוּבָה</p>

<p>וְאֶשָּׂא שִׁמְךָ בִּקְרָב / מְקוֹם חַיִל וּמֶרְכָּבָה.</p>

<p>אֵל נְקָמוֹת הוֹפִיעַ / וְעֶזְרָת מִצַּר הָבָה,</p>

<p>אַל תִּרְחַק מִמֶּנִּי, / כִּי צָרָה קְרוֹבָה!
<br><br />
הַלְעוֹלָמִים יִזְנַח / עַם נוֹקֵשׁ בַּעֲוֹנָיו?</p>

<p>חָלְפוּ יָמָיו וְשָׁנָיו ‑ / אַךְ לֹא חָלְפוּ יְגוֹנָיו.</p>

<p>כְּנָגוּעַ גֵּרַשְתּוֹ / וְשַׂמְתּוֹ מִחוּץ לְמַחֲנָיו,</p>

<p>יוֹחִיל מַרְפֵּא בְּכָל‑יוֹם / וְנִגְעוֹ עומֵד בְּעֵינָיו.</p>

<p>וְנִהַגְתּוֹ בִכְבֵדוּת / בְּיָם גָּלוּת וּשְׁאוֹנָיו,</p>

<p>הַיּוֹם כַּמָּה שָׁנִים / אֲפָפוּהוּ מֵי זְדוֹנָיו –</p>

<p>וְעַד הֵנָּה לֹא נִתְּקוּ / רַגְלָיו לֶחָרָבָה!
<br><br />
וּמַה כֹּחִי כִּי אֲיַחֵל / וְעַד מָתַי וְעַד אָנָה?</p>

<p>אֲקַוֶה יוֹם אַחַר יוֹם / וְשָׁנָה אַחֲרֵי שָׁנָה –</p>

<p>וּמַכָּתִי נֶאֱמָנָה / צָרַעַת נוֹשָׁנָה,</p>

<p>וְהוֶֹה לִקְרַאת הוֶֹה / עָלַי הָיוּ כֻלָּנָה.</p>

<p>רְעֵה אֶת‑צֹאן הַהֲרֵגָה / אֲשֶׁר הִצַּבְתָּ לְבַדָּנָה</p>

<p>מְקַוִּים לְשָׁלוֹם – וְאֵין טוֹב / וְתוֹחַלְתָם נִכְזָבָה.
<br><br />
דָּוָה בְּאַלְמְנוֹת חַיּוּת / בְּלִי גֵרוּשִׁין גְּרוּשָׁה,</p>

<p>נָדְדָה מִפְּנֵי חֲרָבוֹת / וּמִפְּנֵי חֶרֶב לְטוּשָׁה,</p>

<p>נֶחֱשֶׁלֶת וְכוֹשֶׁלֶת / וּלְפִי חֶרֶב חֲלוּשָׁה,</p>

<p>בְּמוֹטוֹת מַס וְעֹל חָמָס / בִּידֵי אֲמָתָהּ כְּבוּשָה,</p>

<p>חוּסָה עַל עִיר מִבְצָר / וְהַפְּלֵטָה הָאֲנוּשָׁה –</p>

<p>וְתֵרֶא זֹאת אוֹיַבְתִּי / וּתְכַסֶּהָ בּוּשָׁה,</p>

<p>וְלִי יִקָרֵא דְרוּשָׁה, / עִיר לֹא נֶעֱזָבָה.
<br><br />
הִנֵּה בְּנֵי תְמִימֶיךָ / מְיַחֲלִים נִחוּמֶיךָ,</p>

<p>יָחִילוּ לְזַעֲמְךָ / וְיוֹחִילוּ לְרַחֲמֶיךָ.</p>

<p>נְצֹר עוֹלֲלוֹת כַּרְמֶךָ / מֵאַנְשֵׁי חֶרְמֶךָ</p>

<p>וּמַהֵר לְמִתְקוֹמֵמֶיךָ / שְׁנַת שִׁלּוּמֶיךָ,</p>

<p>וְהַשְקֵף מִשָּׁמַיִם / לַנִקְרָאִים בִּשְׁמֶךָ!</p>

<p>הֲשִיבֵנוּ, אֲדֹנָי, אֵלֶיךָ וְנָשׁוּבָה.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4472">https://benyehuda.org/read/4472</a></div></body></html>