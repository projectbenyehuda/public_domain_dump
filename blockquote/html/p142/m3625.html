<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מָשִׁיחַ</title>
	<meta name="author" content="דוד פרישמן"/>
</head>
<body>

<blockquote>
<p>מִן הַדְּמָמָה בַּלַּיְלָה שָׁמַעְתִּי קוֹל רַעַשׁ,</p>

<p>כְּרַעַשׁ שַׁרְשְרוֹת-כְּבָלִים וּצְלִיל טַבְּעוֹת-זִקִּים</p>

<p>מַשִּׁיקוֹת אִשָּׁה אֶל אֲחוֹתָהּ – –</p>

<p>נִפְתְּחוּ הַשָּׁמַיִם,</p>

<p>וְשֶׁטֶף אוֹר גָּדוֹל נִבְקַע לִי פִּתְאוֹם,</p>

<p>וְשִׁפְעַת נֹגַהּ-קַרְנַיִם</p>

<p>הִשְׁתַּפְּכָה כְּפֶרֶץ מַיִם פִּתְאוֹם מִסָּבִיב</p>

<p>עַל-כֹּל, עֵרֶב אַרְגָּמָן וּתְכֵלֶת –</p>

<p>וַאֲנִי נוֹפֵל אַרְצָה וּמְשְׁתַּחֲוֶה וְכוֹרֵעַ.
<br><br />
הִנֵּה אֱלֹהִים אֱלֹהֵי הַצְּבָאוֹת!
<br><br />
בֵּין תַּרְשִׁישׁ וְחַשְׁמַל, בֵּין עָבִים אֲדֻמּוֹת,</p>

<p>עָבִים עוֹלוֹת וְיוֹרְדוֹת,</p>

<p>וְעַל אֵשׁ מִתְלַקַּחַת כִּדְמוּת לִבְנַת סַפִּיר,</p>

<p>הוּא הַכִּסֵּא הָרָם וְהַנִּשָּׂא –</p>

<p>וְיָרֵח הֲדוֹם לְרַגְלָיו וְשֶׁמֶשׁ כַּר לְרֹאשׁוֹ –</p>

<p>וְשׁוּלָיו מְלֵאִים אֶת-שִׁבְעַת הַשָּׁמַיִם,</p>

<p>כָּכָה שָׁם יוֹשֵׁב אֱלֹהִים אֵל-הַכָּבוֹד.</p>

<p>וְאוּלָם אֶל יְדוֹת הַכִּסֵּא מִלְּמַעְלָה</p>

<p>רֻתַּק בַּעֲבוֹתוֹת-זָהָב,</p>

<p>בַעֲבוֹתוֹת אֲשֶׁר לֹא יִנָּתֵקוּ,</p>

<p>אֲדוֹנֵנוּ הַמֶּלֶךְ הַמָּשִׁיחַ&#8230;
<br><br />
וַאֲנִי בְּאוֹתוֹתֶיךָ, הַמָּשִׁיחַ, הִכַּרְתִיךָ!</p>

<p>בָּאֵש הַבּוֹעֶרֶת בְּעֵינֶיךָ,</p>

<p>הִיא הָאֵשׁ הַקְּדוֹשָׁה,</p>

<p>הַיּוֹקֶדֶת בְּעֵין כֹּל-אִישׁ מְשׁוֹרֵר</p>

<p>וְכָל-חוֹזֶה וְכָל-גּוֹאֵל וְכָל-נְבִיא-אֱמֶת,</p>

<p>וּבָרוּח הַשָּׁפוּךְ עַל גֹּבַהּ מִצְחֶךָ</p>

<p>וּבְתָוֵי הָרַחֲמִים אֲשֶׁר בְּחַגְוֵי לְחָיֶיךָ</p>

<p>וּבְנִיצוֹצוֹת הַצָּרֶבֶת אֲשֶׁר בַּחֲרוּזֵי שְׂפָתֶיךָ!</p>

<p>וְיוֹתֵר מֵהֵמָּה</p>

<p>בְּרַתּוּקוֹת הַכְּבָלִים עַל אַצִּילוֹת יָדֶיךָ –</p>

<p>(כְּבָלִים כָּאֵלֶּה רָאִיתִי לְפָנִים</p>

<p>גַּם עַל-יְדֵי פְּרוֹמִיתּוֹס,</p>

<p>עֵקֶב אֲשֶׁר הֵבִיא אוֹר לִבְנֵי אָדָם –)</p>

<p>בְּכָל אֵלֶּה יְדַעְתִּיךָ וְהִכַּרְתִּיךָ, הַמָּשִׁיחַ:</p>

<p>הֲלֹא אַתָּה זֶה אֲדוֹנִי הַמֶּלֶךְ הַמָּשִׁיחַ!
<br><br />
וּבְכַבְלֵי-זָהָב,</p>

<p>בְּרַתּוּקוֹת כַּבְלֵי-זָהָב אֲשֶׁר לֹא יִנָּתֵקוּ,</p>

<p>רֻתַּקְתָּ זֶה אַלְפֵי שָׁנִים</p>

<p>אֶל כִּסֵּא כְּבוֹד אֱלֹהֵי-הַצְּבָאוֹת,</p>

<p>מִבִּלְתִּי יְכֹלֶת לָמוּשׁ מִמְּקוֹמֶךָ;</p>

<p>וִּמָּמרוֹם תִּרְאֶינָה עֵינֶיךָ</p>

<p>אֶת-כֹּל-בַּלְּהוּת בִּעוּתֵי הַחַיִּים,</p>

<p>אֲשֶׁר יַשִּׂיגוּ אֶת אַחֶיךָ –</p>

<p>וְיָדְךָ תִּקְצַר מֵהוֹשִׁיעַ.</p>

<p>וּמִדֵּי יוֹם בְּיוֹמוֹ, וּבְכָל-עֵת וּבְכָל-רֶגַע,</p>

<p>אֲשֶׁר תֵּרֶא עֵינְךָ צָרָה חֲדָשָׁה</p>

<p>וְאָזְנְךָ תִּשְׁמַע קוֹל דָּמִים חֲדָשִׁים</p>

<p>צוֹעֲקִים אֵלֶיךָ מִן הָאֲדָמָה,</p>

<p>אָז תִּקְצַר רוּחֲךָ בְּקִרְבְּךָ,</p>

<p>וּבָעֲרָה כָּאֵשׁ עֶבְרָתֶךָ וְגִידֶיךָ יְשֹׂרָגוּ,</p>

<p>וְשָׁאַפְתָּ וְנָשַׁמְתָּ,</p>

<p>וְחָגַרְתָּ אֶת-כָּל-כֹּחֲךָ, וְנִסִּיתָ</p>

<p>לְנַתֵּק אֶת-הַכְּבָלִים</p>

<p>וּלְהֵחָלֵץ וְלַחֲרּג מִמִּסְגְּרוֹתֶיךָ,</p>

<p>לְבַעֲבוּר תּוּכַל לְמַהֵר אַרְצָה,</p>

<p>לִפְדוֹת וּלְהַצִּיל</p>

<p>עָנִי מֵחָזָק מִמֶּנוּ וְאֶבְיוֹן מִגּוֹזְלוֹ,</p>

<p>וְנִשְׁמַע הַקּוֹל בְּהִשְׁתַּקְשֵׁק טַבְּעוֹת כְּבָלֶיךָ,</p>

<p>מִדֵּי נַסּוֹתְךָ לְנַתְּקָם</p>

<p>וּמִדֵּי קָרְאֲךָ: &quot;עַתָּה נִלְאֵיתִי סְבֹל!</p>

<p>עַתָּה אֵרֵד! עַתָּה אָבוֹא! עַתָּה אוֹשִׁיעַ!</p>

<p>וְעוֹד מְעַט וְנִצַּלְתֶּם!&quot; –</p>

<p>וְאוּלָם רֻתַּקְתָּ וְלֹא תּוּכַל,</p>

<p>וְאַתָּה תִּפֹּל לְאָחוֹר</p>

<p>וְהַכֹּל יָשׁוּב לִהְיוֹת כְּשֶׁהָיָה –</p>

<p>וְזֶה אַלְפֵי שָׁנִים יִשָּׁמַע בַּלַּיְלָה הַקּוֹל</p>

<p>בְּהִתְאַמֶּצְךָ לְהִנָּתֵק –</p>

<p>וּמִן הַדְּמָמָה שְׁמַעְתִּיו בַּלַּיְלָה גַּם-אָנִי.
<br><br />
וּמִן הַדְּמָמָה שָׁמַעְתִּי: &quot;אֲהָהּ אֱלֹהִים, עַד מָתַי?</p>

<p>רָזִי לִי! רָזִי לִי!</p>

<p>לָמָּה נָפַחְתָּ בִּי הַנְּשָׁמָה הַזֹּאת,</p>

<p>לָמָּה נָטַעְתָּ בִּי הַלֵּב הַזֶּה,</p>

<p>לָחוּשׁ כָּל-צָרָה וְכָל מַכְאוֹב וְכָל-אָוֶן,</p>

<p>לָשֵׂאת וְלִסְבֹּל עִם כָּל-נִדְכָּא</p>

<p>וְעִם-כָּל-אֻמְלָל וּקְשֵׁה יוֹם –</p>

<p>וְאֶת יָדַי אָסַרְתָּ לְבִלְתִּי הוֹשִׁיעַ?</p>

<p>לָמָּה נָתַתָּ לִי עַיִן לִרְאוֹת,</p>

<p>לָמָּה – אֹזֶן לִשְׁמֹעַ,</p>

<p>אֲשֶׁר תֵּרֶא עֵינִי דּוֹר דּוֹר וְדִמְעוֹתָיו</p>

<p>וַאֲשֶׁר תִּשְׁמַע אָזְנִי דּוֹר דּוֹר וְאַנְחוֹתָיו</p>

<p>וַאֲשֶׁר תָּחוּשׁ נַפְשִׁי אִישׁ אִישׁ וּפְצָעָיו –</p>

<p>וְאֶת יָדַי אָסַרְתָּ לְבִלְתִּי הוֹשִׁיעַ?</p>

<p>לָמָּה בָּרָאתָ אֶת-יָם כָּל הָעֹנִי,</p>

<p>וְאֶת כָּל-הָרָעָה וְאֶת כָּל-הַמְּצוּקָה,</p>

<p>אֲשֶׁר רָאֲתָה עֵינִי זֶה מֵאָז</p>

<p>וְאֲשֶׁר עוֹד תִּרְאֶינָה עֵינַי עַד עוֹלְמֵי-עַד,</p>

<p>וְרוּחַ נָתַתָּ בְּפִי,</p>

<p>אֲשֶׁר אֶגְעַר בּוֹ וַאֲיַבְּשֵׁהוּ –</p>

<p>וְרַק אֶת פִּי חָסַמְתָּ לְבִלְתִּי אוּכַל גְּעֹר?</p>

<p>לָמָּה רִבּוֹא ִרבְבוֹת אַלְפֵי כָּל-הָאֻמְלָלִים,</p>

<p>הָאֵלֶּה מִסָּבִיב יָצַרְתָּ,</p>

<p>וְלָמָּה אִלַּצְתַּנִי לִרְאוֹת</p>

<p>אֶת-רִבּוֹא ִרבְבוֹת אַלְפֵי כָּל-הָאֻמְלָלִים</p>

<p>אֲשֶׁר עוֹד יִהְיוּ עַד סוֹף כָּל-הַדּוֹרוֹת,</p>

<p>עִם רִבּוֹא ִרבְבוֹת אַלְפֵי דִּמְעוֹתֵיהֶם,</p>

<p>אֲשֶׁר עוֹד תִּשְׁטֹפְנָה עַד הַיּוֹם הָאַחֲרוֹן,</p>

<p>וְלָמָּה עֲשִׂיתַנִי לִשְׁמֹעַ</p>

<p>בְּכֹל יוֹם תָּמִיד</p>

<p>אֶת קוֹל בִּכְיָם הַגָּדוֹל הַפּוֹלֵחַ אֲבָנִים, –</p>

<p>וְרַק אֶת-יָדַי אָסַרְתָּ לְבִלְתִּי הוֹשִׁיעַ?</p>

<p>לָמָּה נָתַתָּ לִי הַכֹּחַ</p>

<p>לְהַצִּיל וְלִפְדוֹת, לַעֲזֹר וּלְהוֹשִׁיעַ,</p>

<p>וְלָמָּה הַחֵפֶץ נָטַעְתָּ בִּי</p>

<p>לְהוֹבִישׁ כָּל-דִּמְעָה,</p>

<p>לְרַפֵּא לִשְׁבוּרֵי לֵב</p>

<p>לְחַבֵּשׁ לְעַצָּבוֹת –</p>

<p>וְרַק אֶת יָדַי אָסַרְתָּ בִּכְבָלִים?</p>

<p>לָמָּה, אֱלֹהִים, לָמָּה זֶה שַׂמְתָּ</p>

<p>לְגוֹאֵל אוֹתִי – וּגְאֹל לֹא תִּתְּנֵנִי?&quot;
<br><br />
וּבִדְמָמָה בַּלַּיְלָה יִשָּׁמַע קוֹל רַעַשׁ,</p>

<p>הוּא רַעַשׁ כַּבְלֵי-הַזָּהָב</p>

<p>הַמַּשִּׁיקִים אִישׁ אֶל אָחִיו בַּמָּרוֹם,</p>

<p>מִדֵּי הִתְאַמֵּץ הַמָּשִׁיחַ לְנַתֵּק אֶת-מוֹסְרוֹתָיו</p>

<p>וּלְהַסִּיעַ בִּזְרוֹעַ כֹּחַ</p>

<p>אֶת-כִּסֵּא-הַכָּבוֹד עִם עַמּוּדָיו יַחְדָּו</p>

<p>וְעִם הַשָּׁמַיִם וּשְׁמֵי הַשָּׁמַיִם –</p>

<p>וּלְעֻמָּתוֹ יִשָּׁמַע בִּדְמָמָה בַּלַּיְלָה</p>

<p>קוֹל רַעַשׁ כַּבְלֵי-בַּרְזֶל</p>

<p>עַל-פְּנֵי הָאֲדָמָה מִתַּחַת,</p>

<p>מִקְּצֵה הָאֲדָמָה הָאֶחָד וְעַד קְצֵה הָאֲדָמָה.
<br><br />
וְאוּלָם מִבֵּינוֹת לֶעָבִים הָאֲדֻמּוֹת,</p>

<p>מִן הַתַּרְשִׁישׁ וְהַחַשְׁמַל,</p>

<p>אֲשֶׁר שָׁם כְּלִבְנַת הַסַּפִּיר,</p>

<p>יִשָּׁמַע קוֹל הָעוֹנֶה: &quot;עַד יָקוּם דּוֹר חָדָשׁ,</p>

<p>דּוֹר אֲשֶׁר יָבִין גְּאֻלָּה,</p>

<p>דּוֹר אֲשֶׁר יַחְפֹּץ לִהְיוֹת נִגְאָל</p>

<p>וַאֲשֶׁר יָכִין נַפְשׁוֹ לִהְיוֹת נִגְאָל:</p>

<p>אָז תָּקוּם גַּם-אַתָּה לְגוֹרָלְךָ וְנִגְאַלְתָּ –</p>

<p>אָז תָּקוּם גַּם-אַתָּה לְגוֹרָלְךָ וְגָאָלְתָּ!&quot;
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3625">https://benyehuda.org/read/3625</a></div></body></html>