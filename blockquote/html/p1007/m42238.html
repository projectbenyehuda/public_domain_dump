<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִתּוֹךְ הַמַּחֲזֵה &quot;הַקֹּלוֹת יֶחְדָּלוּן&quot; חֵלֶק שֵׁנִי, דִּבּוּר רִאשׁוֹן</title>
	<meta name="author" content="שמואל רומאנלי"/>
</head>
<body>

<blockquote>
</blockquote>

<h3 id="חֵלֶקשֵׁנִידִּבּוּררִאשׁוֹן">חֵלֶק שֵׁנִי, דִּבּוּר רִאשׁוֹן</h3>

<blockquote>
<p>אולם שער בית ארמון צדק. תקוה וחסן.</p>
</blockquote>

<p>– – – – &ensp; – – – – &ensp; – – –</p>

<p>– – – – &ensp; – – –</p>

<blockquote>
<p><strong>תקוה:</strong> חֹסֶן, כֵּן הִיא: מִמְּךָ יָדִי גּוֹבָרֶת.</p>
</blockquote>

<blockquote>
<p><strong>חסן:</strong> מִדֶּרֶךְ הַשְׂכֵּל תֵּתַע</p>

<p>תִּקְוָה כִּי בִלְבַב אִישׁ אֵין הִיא נִקְשָׁרֶת.</p>

<p>פֶּתַע תִּוָּלֵד בּוֹ תִּשָּׁבֵר פֶּתַע</p>

<p>הִיא כַלַּהַב כֵּהָה סָבִיב גַּחֶלֶת</p>

<p>בִּזְנַב הָאוּד עָשֵׁן לֹא מִתְלַקָּחַת</p>

<p>יִדְעַךְ מֵרוּחַ פֶּה, רֶגַע פּוֹרָחַת.</p>

<p>אֶל־שֵׂבֶר יִשְׂאוּ עַיִן</p>

<p>אִישִׁים בָּאֵד וָשֶׁבֶר</p>

<p>אַךְ אִם בּוֹשֵׁשׁ הַיֶּשַׁע</p>

<p>אָז יִאֵשׁ אֶת־לִבָּם כּוֹשֵׁל וַיָּעַף</p>

<p>עַל־אֵל אֵלִים יִזְעָפוּ וַיָּסֹבּוּ</p>

<p>תֹּאבַד תִּקְוָה, כִּי נִגְזָרוּ יַחְשֹׁבוּ.</p>

<p>לֹא כֵן אִם בִּי יִדְבָּקוּ</p>

<p>כִּי נֶצַח יִתְאַפָּקוּ:</p>

<p>כָּל־עוֹד מַכְאוֹב יוֹסִיפוּ</p>

<p>יוֹסִיפוּ גַּם־כֵּן אֹמֶץ.</p>

<p>כָּעֵת מִמַּזְמֵרוֹת זַלְזַלֵּי־גָפֶן</p>

<p>כֹּרָתוּ, עוֹד יִרְבֶּה בִשְׂאֵת וָיֶתֶר</p>

<p>תּוֹמֵךְ בִּי כֵן יַזְקִין, כֵּן בָּא עַד־מָוֶת.</p>

<p>סִיר לֹא יַמְאִיר לוֹ, לֹא יַכְאִיב לוֹ חוֹחַ.</p>
</blockquote>

<blockquote>
<p><strong>תקוה:</strong> דַּעַת בִּשְׂפָתֶיךָ בָּרוּר מִלֵּלָה</p>

<p>אַךְ עוֹד רֵעַי יִכּוֹנוּ.</p>
</blockquote>

<blockquote>
<p><strong>חסן:</strong> פִּתְחִי־נָא פִיךְ וּדְבָרַיִךְ יָאִירוּ.</p>
</blockquote>

<blockquote>
<p><strong>תקוה:</strong> כּוֹנַנְתָּ מֵישָׁרִים כִּי תִתֵּן כֹּחַ</p>

<p>לַכֹּל, יָנוּב בּוֹ חָיִל.</p>

<p>אַךְ עַד־בּוֹאִי אֶל־גָּבֶר</p>

<p>אֵיךְ תּוּכַל לָבוֹא אָתָּה.</p>

<p>רִאשׁוֹן אֶל־הָאָדָם יִוָּלֵד שֵׂבֶר</p>

<p>אַחַר חֹסֶן יָבוֹא לוֹ לִישׁוּעָתָה.</p>
</blockquote>

<blockquote>
<p><strong>חסן:</strong> הֵן טוֹב אַחְרִית דָּבָר מֵרֵאשִׁיתֵהוּ.</p>
</blockquote>

<blockquote>
<p><strong>תקוה:</strong> אַף אִם אוֹדֶה עַתָּה כִּי כֵן דִּבַּרְתָּ</p>

<p>אֵיךְ תִּמְצָא סוֹף דָּבָר אִם רֵאשִׁית אָפֶס.</p>

<p>אִם בִּין תָּבִין, אוֹ יוֹלַדְתֶּךָ אָנִי</p>

<p>אוֹ כָמוֹנִי כָמוֹךָ,</p>

<p>אַךְ רִאשׁוֹנָה אֶמְלֹכָה.</p>

<p>קַדְמוֹנִיּוֹת נָא תִּתְבּוֹנָן וַתַּחַז</p>

<p>חִישׁ מִשְׂגַּבִּי לָעִתּוֹת צַר וָחֵבֶל</p>

<p>לָסוּר שִׁכְמוֹ מִסֵּבֶל</p>

<p>אִתּוֹ אֶל־הַתֵּבָה עַד־בִּימֵי נֹחַ</p>

<p>בָּאתִי לִסְגֹּר הַשָּׁעַר.</p>

<p>רוּחַ סוֹעָה מִסַּעַר</p>

<p>וּבְזַלְעָפָה בָאָה סוּפָה מֵחָדֶר</p>

<p>אַחַר הָרוּחַ רַעַשׁ</p>

<p>הַמַּעְתִּיק הֶהָרִים הַמַּרְגִּיז אָרֶץ.</p>

<p>יִתְפַּלָּצוּן מִתַּחַת עַמּוּדֶיהָ</p>

<p>גִּשְׁמֵי גָפְרִית יִשְׁטֹפוּ</p>

<p>וּבְרָקִים כִּפְלָדוֹת סָבִיב לִהֵטוּ</p>

<p>בִּעוּתֵי אֵל יַרְעֵמוּ</p>

<p>וּתְהוֹם לִתְהוֹם קוֹרֵא יַחְדָּו נִבְקָעוּ</p>

<p>וּנְחָלִים מֵעִם־גָּרוּ</p>

<p>לָזֶפֶת נֶהְפָּכִים חוּצָה פָרָצוּ</p>

<p>זַעַם יִצְעַד וּלְפָנָיו יֵלֵךְ דָּבֶר</p>

<p>הַמַּשְׁחִית וּמְכַלֶּה אִישִׁים וָאָרֶץ.</p>

<p>שָׁמָּה הַצִּי חָרֵד יָחֹג יָנוּעַ,</p>

<p>תּוֹכָהּ אַנְשֵׁי הַשֵּׁם לָנֵס נִשָּׂאוּ</p>

<p>בִּרְתֵת רוּחָם וּבְחִתַּת לֵב יָשֹׁמּוּ.</p>

<p>שָׁם אֶל־נַפְשָׁם נִבְהָלֶת</p>

<p>מִי שִׁלַּם נִחוּמִים אִם לֹא תּוֹחָלֶת.</p>

<p>מִי זֶה תֹּאמַר מִי הֶחְזִיק בִּימִין צֶדֶק</p>

<p>עֵת אַמִּיץ לֵב וּבְלִי דִמְעָה עַל־לֶחִי</p>

<p>לִשְׁחֹט בֵּן יַקִּיר לוֹ וִידִיד הַנָּפֶשׁ</p>

<p>שָׁלַח יָדוֹ לָקַח אֶת־הַמַּאְכָלֶת</p>

<p>מִי שָׂם רוּחוֹ כִּכְפִיר אִם לֹא תּוֹחָלֶת.</p>

<p>יוֹם צִיר נֶאְמָן פָּדָה מִצַּר וָלַחַץ</p>

<p>הָעָם בָּחַר לוֹ אֵל לִהְיוֹת לוֹ חֵלֶק</p>

<p>יוֹם תָּעָה בַמִּדְבָּר בִּישִׁימוֹן דָּרֶךְ</p>

<p>מִצְרַיִם מֵאָחוֹר הַיָּם מִקֶּדֶם</p>

<p>יוֹם בָּקַע יָם לַעְבִיר עֵדָה נִבְדָּלֶת</p>

<p>מִי יִלָּוֶה אֵלָיו אִם לֹא תּוֹחָלֶת.</p>
</blockquote>

<blockquote>
<br />
</blockquote>

<blockquote>
<p>– – – – &ensp; – – –</p>

<p>– – – – &ensp; – –</p>

<p>עַל־רֹאשׁוֹ תַּךְ הַשֶּׁמֶשׁ</p>

<p>בַּיוֹם, קֶרַח בָּאֶמֶשׁ</p>

<p>אַךְ אִם עִמִּי רָץ אֹרַח</p>

<p>אַיִן נֶגְדּוֹ כָל־טֹרַח,</p>

<p>עוֹבֵד אֶת־אַדְמָתוֹ.</p>
</blockquote>

<blockquote>
<br />

<p>אָסוּר תּוֹךְ בֵּית הַסֹּהַר</p>

<p>דּוֹבֵר עִמִּי סָר חֵבֶל</p>

<p>אַךְ בִּי יָחִיל אֶל־זֹהַר</p>

<p>עָמָל יִשְׁכַּח וָזָעַם</p>

<p>גַּם יִקֶר מִקְרֶה פָּעַם:</p>

<p>אֶל־קוֹל זִקָּיו וָחֶבֶל</p>

<p>יָעִיר קוֹל שִׁירָתוֹ.</p>

<p>(1791)</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/42238">https://benyehuda.org/read/42238</a></div></body></html>