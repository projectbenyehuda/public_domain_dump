<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אָשִׁירָה נָא</title>
	<meta name="author" content="ששון בן ישראל"/>
</head>
<body>

<p>שיר לעשר הדברות. סימן: אני ששון.</p>

<blockquote>
<br />
</blockquote>

<blockquote>
<p>אָשִׁירָה נָא לִידִיד נָעִים, חַי</p>

<p>צַח וְאָדֹם תְּמִים דֵּעִים</p>

<p>בְּתוֹךְ קְהַל אַחִים רֵעִים, חַי</p>

<p>אָבֹא לְפָנָיו בִּרְנָנָה.</p>

<br />
</blockquote>

<blockquote>
<p>כִּי בָחַר בִּי מִכָּל עַם</p>

<p>לִמְדַנִי טוּב טַעַם</p>

<p>נָתַן לִי אִמְרֵי נֹעַם</p>

<p>עֵדוּת ה׳ נֶאֱמָנָה.</p>

<br />
</blockquote>

<blockquote>
<p>עֵת קֵרַב לְהַר סִינַי</p>

<p>אֶת כָּל קְהַל אֱמוּנַי</p>

<p>וְשָׁמָּה שָׁמְעוּ אָזְנַי</p>

<p>כָּל מִצְווֹתָיו אֱמוּנָה.</p>

<br />
</blockquote>

<blockquote>
<p>נִפְלָאוֹת הֶרְאָה לִי עַל הַר, חַי</p>

<p>סִינַי הִזְהִיר כְּאוֹר זֹהַר</p>

<p>וְהִטָּה שָׁלוֹם כְּנָהָר, חַי</p>

<p>לְעַמּוֹ עֲדַת מִי מָנָה.</p>

<br />
</blockquote>

<blockquote>
<p>אָז רָאוּ אֶת זִיו הוֹדוֹ</p>

<p>וַהְדַר יְקַר כְּבוֹדוֹ</p>

<p>וְעֹז תַּעֲצֹם יָדוֹ</p>

<p>בְּכָל עֵבֶר וּפִנָּה.</p>

<br />
</blockquote>

<blockquote>
<p>שָׁם נִגְלָה הֲדַר כִּסֵּא</p>

<p>מֶלֶךְ רָם וּמִתְנַשֵּׂא</p>

<p>אַשְׁרֵי חוֹכֵי וְחוֹסֵי</p>

<p>בּוֹ, יַעְטְרֵם כַּצִּנָּה.</p>

<br />
</blockquote>

<blockquote>
<p>יָפוּ לִי דִבְּרוֹתֶיךָ, חַי</p>

<p>מִנֹּפֶת צוּף אִמְרָתֶךָ</p>

<p>מַה אָהַבְתִּי תוֹרָתֶךָ, חַי</p>

<p>כִּי בָהֶם אָפִיק תְּבוּנָה.</p>

<br />
</blockquote>

<blockquote>
<p>חֲנַנְתַּנִי סוֹד תּוֹרָה</p>

<p>הִיא כֶתֶר וַעֲטָרָה</p>

<p>טוֹב מִפְּנִינִים סַחֲרָהּ</p>

<p>זָהָב לֹא יַעַרְכֶנָּה.</p>

<br />
</blockquote>

<blockquote>
<p>כֵּן אֵל רַב לְהוֹשִׁיעַ</p>

<p>נָא תַקְשִׁיב וְתוֹשִׁיעַ</p>

<p>וְלִי אֹמֶר תַּבִּיעַ</p>

<p>כְּקֶדֶם וְכָרִאשׁוֹנָה.</p>

<br />
</blockquote>

<blockquote>
<p>שָׁם שָׁמַעְנוּ מֵהוֹד פִּיךָ, חַי</p>

<p>אָנֹכִי ה׳ אֱלֹהֶיךָ</p>

<p>אֵל אַחֵר לֹא יִהְיֶה לְךָ, חַי</p>

<p>לֹא תַעֲשֶׂה פֶסֶל וּתְמוּנָה.</p>

<br />
</blockquote>

<blockquote>
<p>הֶבֶל מַעֲשֵׂה תַעְתּוּעִים</p>

<p>לֹא מֵטִיבִים וּמֵרֵעִים</p>

<p>זֶה חֵלֶק עַם מֵרֵעִים</p>

<p>וְאֵין בָּה תְּבוּנָה.</p>

<br />
</blockquote>

<blockquote>
<p>לָזֹאת עֹז חִישׁ חִגְּרוּ</p>

<p>קוּמוּ וְהִתְאַזְּרוּ</p>

<p>לַבֹּשֶׁת אַל תִּנָּזְרוּ</p>

<p>כִּי אָנֹכִי אֵל קַנָּא.</p>

<br />
</blockquote>

<blockquote>
<p>שְׁמֹר אֶת יוֹם שַׁבַּת קָדְשׁוֹ, חַי</p>

<p>וְהָכֵן הַכֹּל בְּיוֹם שִׁשִּׁי</p>

<p>כִּי כֵן צִוָּה צוּר קְדוֹשִׁי, חַי</p>

<p>אֵל שׁוֹכֵן בִּשְׁמֵי מְעוֹנָה.</p>

<br />
</blockquote>

<blockquote>
<p>לֹא תַעֲשֶׂה כָל מְלָאכָה</p>

<p>גַּם בִּנְךָ וּבִתְּךָ</p>

<p>וְעַבְדְּךָ וַאֲמָתְךָ</p>

<p>בּוֹ יָנוּחוּ בִרְנָנָה.</p>

<br />
</blockquote>

<blockquote>
<p>כִּי בוֹ תָדוּץ דְּאָבָה</p>

<p>מֵעֵין עוֹלָם הַבָּא</p>

<p>בּוֹ יְנוּבוּן בְּשֵׂיבָה</p>

<p>נַפְשָׁם תְּהִי רַעֲנָנָה.</p>

<br />
</blockquote>

<blockquote>
<p>וְאֵת שֵׁם אַדִּיר אַדִּירִים, חַי</p>

<p>לֹא תִשָּׂא לַשָּׁוְא וּשְׁקָרִים</p>

<p>כַּבֵּד אוֹמְנִים וְהוֹרִים, חַי</p>

<p>כִּי אֹרֶךְ יָמִים בִּימִינָהּ.</p>

<br />
</blockquote>

<blockquote>
<p>לֹא תִרְצַח וְלֹא תִנְאַף</p>

<p>שְׁמֹר פֶּן יֶחֱרֶה אַף</p>

<p>וְלִבְּךָ אַל יִשְׁאַף</p>

<p>לִגְנֹב נֶפֶשׁ נַעֲנָה.</p>

<br />
</blockquote>

<blockquote>
<p>לֹא תַעֲנֶה בְרֵעֲךָ</p>

<p>עֵד שֶׁקֶר פֶּן אֲכַלְּךָ</p>

<p>לֹא תַחְמֹד בֵּית עֲמִיתְךָ</p>

<p>וְכָל אֲשֶׁר הוּא קָנָה.</p>

<br />
</blockquote>

<blockquote>
<p>נוֹרָאוֹת הַרְאֵה בִגְדֻלָּה, חַי</p>

<p>מֶלֶךְ יוֹשֵׁב קֶדֶם סֶלָה</p>

<p>לְעֵדָה הִיא לוֹ סְגֻלָּה, חַי</p>

<p>מְקֻטֶּרֶת מֹר וּלְבוֹנָה.</p>

<br />
</blockquote>

<blockquote>
<p>כִּי זֶה כַמָּה הִיא מָרָה</p>

<p>נַפְשָׁהּ מְאֹד מְצֵרָה</p>

<p>מֵרֹב צוּקָה וְצָרָה</p>

<p>בְּיַד אוֹיְבָהּ מְעֻנָּה.</p>

<br />
</blockquote>

<blockquote>
<p>בְּרֹגֶז תִּזְכֹּר רַחֵם</p>

<p>מַהֵר שְׁלַח מְנַחֵם</p>

<p>אוֹתָהּ תָּקוּם תְּרַחֵם</p>

<p>כִּי בָא עֵת לְחֶנְנָהּ.</p>

<br />
</blockquote>

<blockquote>
<p>יָהּ הָשֵׁב נָא כִימֵי עֶדְנָה, חַי</p>

<p>אֶת עִיר צִיּוֹן עַל מְכוֹנָה</p>

<p>הָשֵׁב עֲטָרָה לְיָשְׁנָה, חַי</p>

<p>וּפְקֹד גֶּפֶן זֹאת וְכַנָּה.</p>

<br />
</blockquote>

<blockquote>
<p>אֵלִי דָר בְּרוּם חֶבְיוֹן</p>

<p>בְּנֵה נְוֵה אַפִּרְיוֹן</p>

<p>בְּתוֹךְ מְכוֹן הַר צִיּוֹן</p>

<p>עִיר דָּוִד קִרְיַת חָנָה.</p>

<br />
</blockquote>

<blockquote>
<p>וְשָׁם אֶשָּׂא גִיל וָרֹן</p>

<p>אַקְרִיב לָךְ שַׁי וְדוֹרוֹן</p>

<p>בְּנִיב שָׂפָה וְגָרוֹן</p>

<p>כָּל עַצְמוֹתַי תֹּאמַרְנָה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44199">https://benyehuda.org/read/44199</a></div></body></html>