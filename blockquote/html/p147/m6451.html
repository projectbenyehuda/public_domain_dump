<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יַחְדָו</title>
	<meta name="author" content="יוסף זליגר"/>
</head>
<body>

<p>(שיר משכיל)</p>

<blockquote>
<p>אַל-תִּטֶּה יָמִינָה וּשְׂמֹאלָה</p>

<p>פֶּן-תּוֹרִיד כִּשְׁרֹנְךָ שְׁאֹלָה;</p>

<p>אַל-תַּעַשׂ עֲבוֹדָתְךָ שְׂרוּעָה</p>

<p>פֶּן-תִּהְיֶה נִשְׁמָתְךָ קְרוּעָה!
<br><br />
אֶחֱזָה בָזֶה וּבָזֶה</p>

<p>בְּיָד וּבְלֵב וּבְפֶה;</p>

<p>שְׁקָל-נָא בַּד בְּבַד</p>

<p>וְהִשְׂתַּלֵּם בְּכָל-צַד!
<br><br />
עֵדוּת נֶאֱמָנָה קְנֵה-לָךְ</p>

<p>וְאַהֲבַת חֶסֶד תִּמָּצֵא-בָךְ;</p>

<p>הִתְהַלֵּךְ בְּתוֹרָה תְמִימָה</p>

<p>וְהִתְנַהֵג בְּחֵן וּבִנְעִימָה!
<br><br />
יִקֹּב הַדִּין אֶת-הָהָר</p>

<p>וְאַל-יִפְגַּע בִּכְבוֹד זָר;</p>

<p>הוֹכַח בִּדְבָרִים נִמְרָצִים</p>

<p>וּכְבֹש בַאֲמָרִים נִמְלָצִים!
<br><br />
עַמְּךָ אֱהַב בְּכָל-נֶפֶשׁ</p>

<p>וְגוֹיִם לֹא תְּאַפֵּר בְּרֶפֶשׁ;</p>

<p>בְּחֲכָמֵינוּ דְּבַק בְּכָל-לֵב</p>

<p>וְגַם-לְרַגְלֵי חַכְמֵיהֶם שֵׁב!
<br><br />
בִּינָה בִּנְפוּצוֹת יְהוּדָה</p>

<p>וּבְתֵבֵל וּמְלֹאָהּ כָּל-כְּבוּדָה;</p>

<p>לִשְׁלוֹם יִשְׂרָאֵל הִתְגַּעֲגֵעַ</p>

<p>וּבְטוּב הָעוֹלָם הִשְׁתַעֲשֵׁעַ!
<br><br />
יְרָא אֵל-עֵלְיוֹן וְנוֹרָא</p>

<p>וּמַלֵּא לִבְּךָ אוֹרָה;</p>

<p>בְּטַח-בּוֹ בְּבֹר וּבְתֹם</p>

<p>וְלֹא-תֶּחְדַּל לֶחְכַּם וְלָזֹם
<br><br />
מֹחֲךָ יִמָּלֵא חֲקִירָה</p>

<p>וְלִבְּךָ יִזְדַעֲזֵעַ בְּשִׁירָה;</p>

<p>בִּין וְהַשְׂכֵּל בְּקִפָּאוֹן</p>

<p>חוּש וְהַרְגֵּשׁ בְּשָׁאוֹן!
<br><br />
לַכֹּל הַטֵּה אָזְנָיִם</p>

<p>וְסָבִיב הַבֵּט בָּעֵינָיִם;</p>

<p>לִסְבָרַת אֲחֵרִים שְׁעֵה</p>

<p>וּבְשִׂכְלֵךָ אַתָּה רְאֵה.
<br><br />
לְמֹד מִתּוֹך הַנִּסָּיוֹן</p>

<p>וּשְׁפוֹט עַל-פִּי הַהִגָּיוֹן</p>

<p>בִּשְׁקִידָתְךָ קְנֵה-לָךְ דָּעַת.</p>

<p>וּבְבִינָתְךָ אַל-תְּהִי מִגְרָעַת!
<br><br />
שְׁמֹר סְגֻלּוֹת מוֹרָשָׁה</p>

<p>וְהַקְרֵב מִנְחָה חֲדָשָׁה;</p>

<p>הֱיֵה נִצָּב מִיָּמִים יָמִימָה</p>

<p>וּבְכָל-שָׁנָה צְעַד קָדִימָה!
<br><br />
שְׁאַל זְקֵנִים וְיַגִּידוּךָ,</p>

<p>קְרָא לַעֲלָמִים וְיוֹשִׁיעוּךָ;</p>

<p>בְּלֵב יְשִׁישִׁים תְּבוּנָה</p>

<p>וִידֵי צְעִירִים אֱמוּנָה!
<br><br />
שִׂים נָא לֵב אֶל-הַנְּשָׁמָה</p>

<p>וְאַל-תִּשְׁכַּח עֲמָדְךָ בָאֲדָמָה;</p>

<p>עֲשֵׂה לָרוּחַ כָּל-תַּפְקִידֶהָ</p>

<p>וּמַלֵּא לַגְּוִיָּה כָּל-צְרָכֶיָה!
<br><br />
אִם-תֶּאֱגֹד קֹדֶשׁ וָחֹל,</p>

<p>וְהָיִיתָ שָׁלֵם בַּכֹּל;</p>

<p>אָז תִּמָּנֶה בֵּין הַבְּרוּרִים,</p>

<p>בִּתְרוּמַת בְּחִירֵי הַיְצוּרִים!</p>
</blockquote>

<br>  

<p>נדפס בשבועון &#8220;בת קול&#8221; גליון כ&#8220;ד, לבוב תרע&#8221;ג.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6451">https://benyehuda.org/read/6451</a></div></body></html>