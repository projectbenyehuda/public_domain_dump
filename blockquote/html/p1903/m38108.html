<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל מז: חֲמוֹר בְּעוֹר אֲרִי</title>
	<meta name="author" content="ברכיה הנקדן"/>
</head>
<body>

<blockquote>
<p>אִם רוּחַ גַּאֲוָה נָשְׁבָה בוֹ / רוּחַ חָכְמָה אֵין בְּקִרְבּוֹ</p>

<p>חֲמוֹר מִבֵּית אֲדֹנָיו הָלַךְ לִרְעוֹת / עַל הֶהָרִים
וְעַל הַגְּבָעוֹת / וַיִּמְצָא שָׁם עוֹר אֲרִי מָפְשָׁט / וַיֹּאבֶה
לְלָבְשׁוֹ וְיָדָיו פָּשַׁט / לְהַשְׁלִיכוֹ לְפָנָיו וּלְאַחֲרָיו / עַל
יָדָיו וְעַל חֶלְקַת צַוָּארָיו / וַיָּרָם לְבָבוֹ וּבְגַאֲוָה יֵלֵךְ
הָלֹךְ / מִתְנַשֵּׂא לֵאמֹר: אֲנִי אֶמְלֹךְ / וַיֵּלֶךְ לְהַפְחִיד
הַחַיּוֹת / עַל הֶהָרִים וְעַל הַגֵּאָיוֹת / וְכַאֲרִי יִטְרֹף לָהֶם
אֹרֵב וְצֹדֶה / הָאָדָם וְהַבְּהֵמָה אֲשֶׁר יִמְצָא בַשָּׂדֶה /
מִפַּחְדּוֹ הָרֹעִים צֹאנָם עָזְבוּ לִשְׁמוֹר / כִּי חֲשָׁבוּהוּ
לְאַרְיֵה וְהִנֵּה הוּא חֲמוֹר / וְעֹבְדֵי הָאֲדָמָה מִפָּנָיו נָסְעוּ /
גַּם הַצֹּאן וְהַבָּקָר אַל יִרְעוּ / וְאִישׁ לְאָחִיו צֹעֵק: שֹׁמֵעַ
לִי הִנְּךָ / שְׁלַח הָעֵז אֶת מִקְנְךָ / כִּי אֶת אֲשֶׁר יִמָּצֵא
בַשָּׂדֶה לֹא יִחְיֶה / וַיְהִי הַחֲמוֹר לָהֶם לְאַרְיֵה / וּמֵרֹב
חֶדְוַת לִבּוֹ אֲשֶׁר חֲשָׁבוּהוּ לַאֲרִי / עִם אֲדֹנָיו הָלַךְ בְּקֶרִי
/ וַיֹּאמֶר כִּי מַשָּׂא לֹא יַשְׁלִיךְ עוֹד עָלָיו / וַחֲמוֹר אֵבוּס
בְּעָלָיו / לֹא יָדַע, וְלֹא יָשׁוּב אֶל בֵּיתוֹ / אָכֵן יִתֵּן
פַּחְדָּתוֹ / עַל כָּל הוֹלֵךְ אַרְבַּע / כִּי כֵן בִּגְאוֹנוֹ קָפַץ
וְנִשְׁבַּע / וְהַקּוֹל נִשְׁמַע: עָלָה אַרְיֵה מִסֻּבְּכוֹ / שִׂימוּ
אִישׁ חַרְבּוֹ עַל יְרֵכוֹ / בִּרְמָחִים וּבַחֲרָמִים לְסָבְבוֹ / אוּלַי
נוּכַל נַכֶּה בוֹ / נְצוּדֵהוּ בַיַּעַר אוֹ בַשָּׁרוֹן / לַמֶּלֶךְ
נִשְׁלְחֵהוּ דּוֹרוֹן / וַאֲדֹנָיו אוֹמֵר אֶל שְׁכֵנָיו: אָבַדְתִּי
חֲמוֹרִי / וְאֵיכָכָה אֲבַקְשֶׁנּוּ פֶּן יִטְרְפֵנִי הָאֲרִי / וַיְהִי
הַיּוֹם וַיֵּלֶךְ אֲדֹנָיו / וַיָּלֶט בְּאַדַּרְתּוֹ פָּנָיו / וַיָּבֹא
בְּאַחַד הֶהָרִים / וַיַּרְא חֲמוֹרוֹ כַּאֲרִי בְּמִסְתָּרִים /
לְהַפְחִיד כָּל רֹאֵי תָאֳרוֹ / וַיִּתְבּוֹנֵן כִּי הוּא חֲמוֹרוֹ /
בְּקוֹמָתוֹ וּבִזְנָבוֹ וּבְאָזְנָיו / וְכִרְאוֹתוֹ אֲדֹנָיו הִשְׁפִּיל
עֵינָיו / וַיֹּאמֶר לוֹ: יַעַן גָּבַהּ לִבְּךָ / יְהִי אָרְבְּךָ
בְּקִרְבְּךָ / כַּאֲשֶׁר גָּבַרְתָּ לִשְׁפֹּךְ דַּם נְקִיִּים /
וַתִּתֵּן חִתִּיתְךָ בְּאֶרֶץ הַחַיִּים / הָלֹךְ הָלַכְתָּ נְטוּי
גָּרוֹן / חָלַמְתָּ וְתָבִין הַפִּתְרוֹן / זְדוֹן לִבְּךָ הִשִּׂיאֲךָ /
לְהִתְנַכֵּר מֵאֲדֹנְךָ וּמִמַּשָּׂאֶךָ / תִּכְבַּד הָעֲבוֹדָה וְעֻלָּךְ
/ עַל עָפָר תְּהִי מֻשְׁלָךְ / וְלֹא תִרְדֹּף הַצֹּאן כַּאֲשֶׁר הוּא
שִׁבְיְךָ / וְעַתָּה הוֹרֵד אֶת עֶדְיְךָ / וְהִצַּגְתִּיךָ כְּיוֹם
הִוָּלְדְךָ / וְיַהֲפֹךְ הוֹדְךָ לְאֵידְךָ / וְתֵדַע מִי אַתָּה
וּמֵאַיִן בָּאתָ / וְאִם אָבִיךָ מֶלֶךְ עַל הַחַיּוֹת רָאִיתָ /
וַיִּתְנַצֵּל הַחֲמוֹר מֵעֶדְיוֹ / וַיִּקַּח מֵאֲדֹנָיו כִּפְלַיִם
בְּמֶרְיוֹ.</p>

<p>וְהַמָּשָׁל בְּבֶן־נָבָל וּבֶן־בְּלִי־שֵׁם / אֲשֶׁר
יַעֲבֹר עָלָיו רוּחַ וְאָשֵׁם / וְרוּחַ גַּאֲוָה נָשְׁבָה בוֹ / וְכָל
רוּחַ חָכְמָה אֵין בְּקִרְבּוֹ / וְעַם אֲשֶׁר לֹא יְדָעוּהוּ
יַעַבְדוּהוּ / וּבְלֶכְתּוֹ וּבְשִׁבְתּוֹ יְכַבְּדוּהוּ / כִּי לֹא
נִכָּר בְּלֶכְתּוֹ בַּחוּצוֹת / כִּי אִם בִּלְבוּשׁ וּמַחֲלָצוֹת /
וְיִתְגָּאֶה עֲלֵיהֶם וְיֹאמַר: לַעֲבָדִים מְצָאתִים / וְיִתֵּן
צַמַּרְתּוֹ אֶל בֵּין עֲבוֹתִים / וְיֵלֶךְ נְטוּי גָּרוֹן וְלֹא יִזְכֹּר
מִי אֲבוֹתָיו / וַיִּיף בְּגָבְהוֹ וְאֹרֶךְ דָּלִיּוֹתָיו / וְאַחֲרֵי
אֲשֶׁר מוּמוֹ וּמוּם אֲבוֹתָיו יַכִּירוּ / כְּבוֹדוֹ בְּקָלוֹן
יָמִירוּ.</p>

<p>וָאֶשָּׂא מְשָׁלִי וָאֹמַר:</p>

<p>חֲמוֹר עוֹר הָאֲרִי מָצָא, לְבָשׁוֹ / וְהִפְחִיד דֹּב וְנָמֵר עֵת פְּגָשׁוֹ</p>

<p>וְכֵן בֶּן־בּוּז בְּלָבְשׁוֹ בּוּץ וְגָאָה / וְלֹא יָדַע נְשֹׂא רִַגְלָיו וְרֹאשׁוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38108">https://benyehuda.org/read/38108</a></div></body></html>