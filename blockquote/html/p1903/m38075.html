<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל יד: חֲמוֹר, כֶּלֶב וְאָדָם</title>
	<meta name="author" content="ברכיה הנקדן"/>
</head>
<body>

<blockquote>
<p>הַקִּנְאָה תָבִיא לְהִתְאַוּוֹת / דָּבָר בִּלְתִּי יֵאוֹת</p>

<br />

<p>כֶּלֶב קָטָן הָיָה / בֵּית הַפָּקִיד מִן הַקִּרְיָה /
פִּתּוֹ יֹאכַל חֵיקוֹ יִשְׁכַּב / עִמּוֹ יֵלֵךְ הָעֵת יִרְכָּב /
וּבַבַּיִת חֲמוֹר אֹרֵב / כִּי הָאָדוֹן הַכֶּלֶב יְקָרֵב / וְכִי
יְשַׂחֵק בּוֹ לִרְגָעִים / כַּאֲשֶׁר הָיוּ שְׁנֵי רֵעִים / וַיֹּאמֶר
הַחֲמוֹר בַּלֵּב / לֹא נוֹפֵל אָנֹכִי מִכֶּלֶב / אֵלֵךְ גַּם אֲנִי אֶל
אֲדֹנִי / אוּלַי כַּכֶּלֶב יְקָרְבֵנִי / וַאֲחַבְּקֵהוּ וַאֲנַשְׁקֵהוּ /
וּבִלְשׁוֹנִי אֲלַחֲכֵהוּ / וְאָשִׂים עֵינַי אֵצֶל עֵינָיו / וְאֶת
פָּנַי לְמוּל פָּנָיו / וְאֶתְחַבֵּר אִתּוֹ / לְעֻמַּת מַחְבַּרְתּוֹ /
וְכָל מַלְבּוּשָׁיו אֶגְאַל וְאֶדְרֹךְ / מֵחוּט וְעַד הַשְּׂרוֹךְ /
וְלִמְצֹא חֵן עָלָיו אֶזְעַק / כַּאֲשֶׁר הַכֶּלֶב חָרַץ וְצָעַק / בְּזֶה
הַדָּבָר אֶבָּחֵן / אִם אֲנִי כַכֶּלֶב אֶמְצָא חֵן / וְכַאֲשֶׁר בָּא
אֲדֹנָיו הַבַּיְתָה / הַחֲמוֹר הִשְׁלִים לִבּוֹ עָלְתָה / וַיָרָץ מַהֵר
אֵצֶל אֲדֹנָיו / וַיְלַחֲכֵהוּ סְבִיב אָזְנָיו / וַיְחַבְּקֵהוּ
בִּשְׁתֵּי רַגְלָיו / וַיָּרֶם קוֹלוֹ עָלָיו / וְרֹאשׁוֹ אֶל רֹאשׁוֹ
נִצְמָד / כַּאֲשֶׁר מִן הַכֶּלֶב לָמָד / הָאָדוֹן יָרֵא וְחָרֵד / כִּי
הַחֲמוֹר בּוֹ עוֹלֶה וְיוֹרֵד / וּמִפֶּה אֶל פֶּה הִקִּיפוֹ / עַד כִּי
מִכִּסְאוֹ הֲדָפוֹ / וּבְצַוָּארוֹ חִבְּקוֹ כִּרְבִיד / וּמַשָּׂאוֹ
עָלָיו הִכְבִּיד / וַיֹּאמֶר הָאָדוֹן: מִי אִתִּי אֵלַי / הוֹצִיאוּ אֶת
הַחֲמוֹר מֵעָלָי / כִּי גָדְלָה לוֹ הַחֲרָדָה / וַתִּקָּהֵל כָּל הָעֵדָה
/ זֶה בְּרֹמַח וְזֶה בְמַקֵּל / וְזֶה בַאֲבָנִים יְסַקֵּל / זֶה
בְּשֵׁבֶט מַכֶּה הַחֲמוֹר / זֶה אוֹמֵר הַךְ אַךְ אֶת נַפְשׁוֹ שְׁמֹר /
וַיִּרְדְּפוּ הַחֲמוֹר עַד אֲבוּסוֹ / הָלֹם כָּל גֵּווֹ
וּכְרֵסוֹ.</p>

<p>וְהַמָּשָׁל לְאִישׁ הוֹלֵךְ שׁוֹבָב / רְחַב עֵינַיִם
וּגְבַהּ לֵבָב / וְיִשְׂתָּרֵר בְּגַאֲוָתוֹ / כִּי לֹא יִתָּכֵן לְאִישׁ
כְּמוֹתוֹ / וּבִרְצוֹתוֹ לִהְיוֹת מוֹשֵׁל / פֶּתַע פִּתְאֹם יָבֹא
כֹּשֶׁל / וְיֶהֶדֳפֶנּוּ מִמַּצָּבוֹ / וְאֵין אִישׁ מַאֲזִין אֶל נִיבוֹ
/ וּמְשַׁל שְׁלֹמֹה לֹא נִגְרָע / כִּי לֹא תִהְיֶה אַחֲרִית
לָרָע.</p>

<br />

<p>וָאֶשָּׂא מְשָׁלִי וָאֹמַר:</p>

<br />

<p>לִפְנֵי שֵׁבֶר אִישׁ דְּרָכָיו מְעַקֵּשׁ / לִפְנֵי כָבוֹד שִׁפְלוּת לוֹ לְמוֹקֵשׁ</p>

<p>נָא זְכֹר מִי מָצָא מְלוּכָה וְנִבָּא / כַּאֲשֶׁר שָׁב מִן הָאֲתוֹנוֹת לְבַקֵּשׁ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38075">https://benyehuda.org/read/38075</a></div></body></html>