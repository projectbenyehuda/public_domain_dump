<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עוֹד יֵשׁ תִּקְוָה!</title>
	<meta name="author" content="צבי אלעזר טלר"/>
</head>
<body>

<blockquote>
<p>עוֹד יֵשׁ תִּקְוָה לַסֹּעֲרָה הָעֲנִיָּה,</p>

<p>עוֹד לֹא נִדְחָה מִמֶנּוּ תּוּשִׁיָּה,</p>

<p>לִהְיוֹת עַם אֶחָד כִּבְיָמִים קַדְמוֹנִים,</p>

<p>לִזְרוֹע זַרְעֵנוּ עַל אֲדָמָה פוֹרִיָּה,</p>

<p>עַל אַדְמָתֵנוּ בָּהּ נִהְיֶה אֲדוֹנִים.</p>

<br />
</blockquote>

<blockquote>
<p>עוֹד יֵשׁ תִּקְוָה לַסֹּעֲרָה הָעֲנִיָּה,</p>

<p>כָּל־עוֹד לַעֲתִידוֹת עֵינֵנוּ צוֹפִיָּה,</p>

<p>וְהַבָּנִים שׁוֹאֲלִים לְיָמִים רִאשׁוֹנִים;</p>

<p>וְלֹא בִשְׂפַת שֶׁקֶר וּבְלָשׁוֹן רְמִיָּה,</p>

<p>נִתֵּן יָדֵנוּ אֶל הַצִּיוֹנִים.</p>

<br />
</blockquote>

<blockquote>
<p>עוֹד יֵשׁ תִּקְוָה לַסֹּעֲרָה הָעֲנִיָּה,</p>

<p>כָּל־עוֹד נִתְפַּלֵּל בְּשָׂפָה עִבְרִיָּה</p>

<p>וְלֹא נִמְכֹּר בִּנְזִיד עֲדָשִׁים הַבְּכוֹרָה;</p>

<p>לֹא נִשְׁכַּח מָה אָנוּ בְּאֶרֶץ נָכְרִיָּה,</p>

<p>וְנִטּעַ בְּלֵב בָּנֵינוּ אַהֲבת הַתּוֹרָה.</p>

<br />
</blockquote>

<blockquote>
<p>עוֹד יֵשׁ תִּקְוָה לַיּוֹנָה הַהוֹמִיָּה,</p>

<p>כָּל־עוֹד יֵשׁ בָּנוּ עַיִן בּוֹכִיָּה,</p>

<p>עַל שִׁמְמַת אַרְצֵנוּ יִשְׁאֲפוּהָ צַמִּים;</p>

<p>וְלֹא נִשְׁכַּח מִלִּבֵּנוּ בִצְדִיָּה,</p>

<p>כִּי עַם קֶדֶם אֲנַחְנוּ בָעַמִּים.</p>

<br />
</blockquote>

<blockquote>
<p>עוֹד יֵשׁ תִּקְוָה לַסּעֲרָה הָעֲנִיָּה,</p>

<p>כָּל־עוֹד בָּנֵינוּ, אִם גַּם עֲשִׂירִיָּה,</p>

<p>מִתְגָּאִים בְּיַחַשׂ אָבוֹת בַּשְׁעָרִים;</p>

<p>לֹא יֵבוֹשׁוּ בְאִמָּם הָעִבְרִיָּה,</p>

<p>וְלֹא יְבַקְּשׁוּ כָּבוֹד וְאַהֲבָה מִזָּרִים.</p>

<br />
</blockquote>

<blockquote>
<p>עוֹד יֵשׁ תִּקְוָה לַיּוֹנָה הַהוֹמִיָּה,</p>

<p>כָּל־עוֹד לֹא נַאֲמִין בְּאֵלֶה בְּנֵי עֲלִיָּה,</p>

<p>שֶׁהֵם מִתְנַשְּׂאִים עוֹמְדִים בְּרוּם עוֹלָם,</p>

<p>אוֹמְרִים כִּי הֵם לֹא יָפוּקוּ פְלִילִיָּה,</p>

<p>אִם בֶּאֱמוּנָה שְׁלֵמָה נִשְׁמַע לְקוֹלָם.</p>

<br />
</blockquote>

<blockquote>
<p>עוֹד יֵשׁ תִּקְוָה לְנֶאֱלֶמֶת דּוּמִיָּה,</p>

<p>כָּל־עוֹד שֶׁלֹא תֶחְדַל קַטֵּגוֹרִיָּה,</p>

<p>לְהַדִּיחַ אֵת הַיְהוּדִי מִמְקוֹם גְּדוֹלִים;</p>

<p>וְאִם גַּם רַבִּים שֶׁל יְהוּדֵי גֶרְמַנִּיָּה,</p>

<p>קוֹרְאִים כְּמוֹ אָז: &#8220;אָנָה אֲנַחְנוּ עוֹלִים!&#8221;</p>

<br />
</blockquote>

<blockquote>
<p>עוֹד יֵשׁ תִּקְוָה לַסּׂעֲרָה הָעֲנִיָּה,</p>

<p>עוֹד יֵשׁ בָּנוּ רַבֵּי עֲלִילִיָּה,</p>

<p>אַךְ נַעֲמוֹד כֻּלָּנוּ יַחַד נְכוֹנִים;</p>

<p>הָבָה הִנֵּה עֵת לַעֲשׂוֹת עֵת תְּחִיָּה</p>

<p>נִתְּנָה יָדֵנוּ אֶל הַצִּיוֹנִים!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28105">https://benyehuda.org/read/28105</a></div></body></html>