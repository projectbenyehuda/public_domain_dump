<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פליאה דעת העט</title>
	<meta name="author" content="שם טוב ארדוטיאל"/>
</head>
<body>

<blockquote>
<p>תְּהִלַּת הָעֵט</p>

<br />
</blockquote>

<blockquote>
<p>פְּלִיאָה דַעַת הָעֵט מִמֶּנִּי, זָר מַעֲשֵׂהוּ / אֶת מִי נוֹעַץ וַיְבִינֵהוּ / מַחְשְׁבוֹת לִבִּי בְּלִי הַגִּידִי אוֹתָם / יִרְאֶה יַעֲשֶׂה כְּתַבְנִיתָם / בְּלִי אָזְנַיִם יַקְשִׁיב בְּכָל רָזֶה / וּבִלְתִּי עֵינַיִם כָּל צָפוּן חוֹזֶה / מַזֶּה בֶן מַזֶּה יַזֶּה / נַחַל נוֹבֵעַ מְקוֹר חָכְמָה / לָתֵת לִפְתָאִים עָרְמָה / יַעֲרֹף כַּמָּטָר לִקְחוֹ / וְלִפְנֵי אֲדֹנָיו יִשְׁפֹּךְ שִׂיחוֹ / לָרוּץ לְפָנָיו צַו לָצָו / יֶאֱזֹר כְּגֶבֶר חֲלָצָיו / אֶשְׁאָלֶנּוּ וְיוֹדִיעֵנִי / בְּיוֹם קָרָאתִי וַיַּעֲנֵנִי.</p>
</blockquote>

<blockquote>
<br />
</blockquote>

<blockquote>
<p>עֵט בְּלִי לֵב יָבִין לַחֲשִׁי / וּבְלִי אֹזֶן יִשְׁמַע רַחֲשִׁי</p>

<p>יֶאֱזֹר מָתְנָיוּ לָרוּץ אֹרַח / בִּשְׁלִיחוּתִי כִּרְצוֹן נַפְשִׁי</p>

<p>כָּל אוֹת יִפְגֹּשׁ יַשְׁלִיךְ אַחֲרֵי / גַּבּוֹ יְשַׁלַּח אוֹתוֹ חָפְשִׁי</p>

<p>דֶּרֶךְ כִּכָּר הַגִּלָּיוֹן / רָץ וַיַּעֲבֹר אֶת הַכּוּשִׁי.</p>
</blockquote>

<blockquote>
<br />
</blockquote>

<blockquote>
<p>לָכֵן הָעֵט בְּחִיר דּוֹדִים וְרֵעִים / בֵּן יַקִּיר יֶלֶד שַׁעֲשׁוּעִים / מִדֵּי דַּבְּרִי בּוֹ זָכֹר יַזְכִּירֵנִי
הַנִּשְׁכָּחוֹת / וִיקַבֵּץ הַנִּדָּחוֹת / מֵאַרְבַּע רוּחוֹת / וְיִתְּנֵם בְּמִשְׁמָר לְבִלְתִּי יִשְׁתַּכָּחוּ / בְּדוֹר אַחֵר פֶּן יִמָּחוּ / כִּי לְמִן הָעֵת יִכָּתְבוּן מִלִּין בַּסֵּפֶר וְיֻחָקוּ / כִּרְגָבִים יְדֻבָּקוּ / לֹא נָדִים מִשָּׁם וְלֹא נָעִים / כְּמַסְמֵרוֹת נְטוּעִים / שָׁם יִשְׁמֹר עֵט מוֹצָא שְׂפָתוֹ / לֹא יַחֲלִיפֶנּוּ וְלֹא יָמִיר אוֹתוֹ / לְעוֹלָם דְּבָרוֹ נִצָּב בְּמִשְׁמֶרֶת / לְאוֹת וּלְמַזְכֶּרֶת / יָכִין צַעֲדוֹ בְּהַצְנֵעַ לֶכֶת / יֵשׁ רֶגֶל מְבֹרֶכֶת / כָּל הַמָּקוֹם אֲשֶׁר תִּדְרֹךְ כַּף רַגְלוֹ / בַּנְּעִימִים נָפַל חֶבְלוֹ / גִּלָּיוֹן מְצֹרָע כַּשֶּׁלֶג בְּעָבְרוֹ בוֹ מִצָּרַעְתּוֹ יֶאֶסְפֵהוּ / מִנַּחַל עֲדָנָיו יַשְׁקֵהוּ / יִשְׁלַח מְרַגְּלִים אֶל הַשִּׁטִּים לֶחָרָשׁ לֵאמֹר וְקַו אֶל קָו אֶל הַמְּגִלָּה רוֹקֵעַ / וְהוּא מְדַבֵּר עַל לִבּוֹ, רַק שְפָתָיו נָעוֹת וְקוֹלוֹ לֹא יִשָּׁמֵעַ / וְיַחְשִׁיבוּהוּ לְשִׁכֹּרָה / בְּשׁוּבוֹ לִשְׁאֹב פַּעַם וַעֲשָׂרָה / וְהוּא בְאַהֲבָה מְכַלְכֵּל אֶת הַשּׁוּרָה / אוֹכֵל וְאֵין לְשָׂבְעָה שׁוֹתֶה וְאֵין לְשָׁכְרָה / רַק לְהַשְׁקוֹת הַסֵּפֶר וּלְהַלְעִיטוֹ / כְּבוֹלְעוֹ כָּךְ פּוֹלְטוֹ / וּמְאוּמָה לֹא יִשָּׂא בַעֲמָלוֹ / יְשַׁלֵּם ה׳ פָּעֳלוֹ / וְעוֹד מָה אָרְחִיב פֶּה בִתְהִלּוֹתָיו / וְאַאֲרִיךְ לָשׁוֹן בַּחֲמוּדוֹתָיו / וְדָוִד מַלְכֵּנוּ בְּרוֹב רְצוֹנוֹ / לְהַפְלִיג בְּמַהֲלַל לְשׁוֹנוֹ / עֵט סוֹפֵר מָהִיר יִקְרָאֶנּוּ / לַעֲשׂוֹת לוֹ יְקָר יוֹתֵר מִמֶּנּוּ / כִּי כֵן דַּרְכָּם שֶׁל בְּנֵי אָדָם / וּמִנְהַג בָּשָׂר וָדָם / כָּל רוֹצֶה לְהַגְדִּיל כָּל בִּרְיָה / וְהֶחָפֵץ לְהַלֵּל תַּבְנִית כָּל חֶמְדַּת שְׂכִיָּה / לֹא יַעַרְכֶנָּה / כִּי אִם לִרְעוּתָהּ הַטּוֹבָה מִמֶּנָּה.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38150">https://benyehuda.org/read/38150</a></div></body></html>