<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שמעון-סביבון</title>
	<meta name="author" content="קדיש יהודה סילמן"/>
</head>
<body>

<p>סִפּוּר</p>

<h2 id="א">א</h2>

<blockquote>
<p>&#8220;חֲנֻכָּה&#8221;, &#8220;חֲנֻכָּה&#8221; – מָה אָהַב שִׁמְעוֹן
הַקָּטוֹן אֶת הַחַג הַזֵּה.</p>
</blockquote>

<blockquote>
<p>כַּמָּה יָמִים לִפְנֵי הַחַג הֵבִיא לוֹ אָבִיו סְבִיבוֹן גָּדוֹל,
וְשִׁמְעוֹן הַקָּטוֹן סוֹבֵב בּוֹ כָּל הַיָּמִים. הָיָה מַקְפִּיץ אֶת
הַסְּבִיבוֹן עַל הַשֻּׁלְחָן, עַל הַכִּסֵּא וְעַל הָרִצְפָּה הַחֲלָקָה.
<strong>נ&#8216;, ג&#8217;, ה&#8216;, פ&#8217;</strong>, – אַרְבַּע אוֹתִיּוֹת אֵלֶּה בּוֹלְטוֹת עַל אַרְבַּע
צַלְעוֹת הַסְּבִיבוֹן, לֵאמֹר: <strong>נ'</strong> – <strong>נֵ</strong>ס, <strong>ג'</strong> –<strong>גּ</strong>ָדוֹל,
<strong>ה'</strong> - <strong>הָ</strong>יָה, <strong>פ'</strong> – <strong>פֹּ</strong>ה, וְשִׁמְעוֹן אהַב מִכָּל
הַאוֹתִיוֹת אֶת הַפּ&#8216;, וְרוֹצֶה, שֶׁהֵפּ&#8217; יִפֹּל תָּמִיד לְמַעְלָה,
שֶׁיִהְיֶה הַכֹּל <strong>פֹּה</strong>, לְעֵינָיו.</p>
</blockquote>

<blockquote>
<p>וְיֵשׁ אֲשֶׁר יַעֲמֹד שִׁמְעוֹן וְיִסְתֵּכֵּל יָפֶה בַּסְּבִיבוֹן,
וְרוֹאֶה עַד כַּמָה הַסְבִיבוֹן קוֹפֵץ, עַד כַּמָּה הוּא רָץ בְּכֹחֵ,
וְעַד כַּמָּה הוּא עוֹמֵד דּוּמָם, קָפוּא עַל מְקוֹמוֹ, כְּמִתְפַּלֵּל.</p>
</blockquote>

<blockquote>
<p>כַּמָּה פְּעָמִים חָשַׁב שִׁמְעוֹן:</p>
</blockquote>

<blockquote>
<p>– עַל מַה מִתְפַּלֵּל הַסְּבִיבוֹן? מָה הוּא מְבַקֵּשׁ מֵאֱלֹהִים?</p>
</blockquote>

<blockquote>
<p>וְלֹא יָדַע שִׁמְעוֹן מַעֲנֶה.</p>
</blockquote>

<blockquote>
<p>וּפַעַם נִגַּשׁ אֶל אִמּוֹ וְשָׁאָל:</p>
</blockquote>

<blockquote>
<p>– אִמָּא, אִמָּא, עַל מַה מִתְפַּלֵּל הַסְּבִיבוֹן? מַדּוּעַ הוּא
מַנִיעַ רֹאשׁוֹ הֵנָּה וָהֵנָּה, וְאַחַר כָּךְ הוּא עוֹמֵד דּוּמָם עַל
מְקוֹמוֹ כַּמָּה וְכַמָּה רְגָעִים?</p>
</blockquote>

<blockquote>
<p>חָשְׁבָה אִמּוֹ וְחָשְׁבָה וְאַחַר כָּךְ אָמָרָה:</p>
</blockquote>

<blockquote>
<p>– הַסְּבִיבוֹן מִתְפַּלֵּל, שֶׁיְמַהֵר לָבוֹא חַג הַחֲנֻכָּה&#8230;</p>
</blockquote>

<blockquote>
<p>– וּבֵחֲנֻכָּה עַל מַה יִתְפַּלֵּל? – שָׁאל שִׁמְעוֹן שׁוּב.</p>
</blockquote>

<blockquote>
<p>– בַּחֲנֻכָּה&#8230; בַּחֲנֻכָּה&#8230; יִתְפַּלֵּל – אָמְרָה אִמּוֹ מִתּוֹךְ
מַחֲשָׁבָה – שֶׁיָּקוּמוּ עוֹד פַּעַם הַחַשְׁמוֹנָאִים, מַתַּתְיָהוּ
וַחֲמֵשֶׁת בָּנָיו, וְיִגְאֲלוּ אֶת עַמֵּנוּ מִן הַגָּלוּת, וְיִבְנוּ
אֶת אַרְצֵנוּ&#8230;</p>
</blockquote>

<blockquote>
<p>מֵאָז הָיָה שִׁמְעוֹן מַקְּפִּיץ כָּל רֶגַע אֶת הַסְּבִיבוֹן, מַקְפִּיץ
בְּכֹחַ וּבְשִׂמְחָה, לֵאמֹר:</p>
</blockquote>

<blockquote>
<p>– הִתְפַּלֵּל, הִתְפַּלֵּל, סְבִיבוֹן! שֶׁיָקוּמוּ עוֹד פַּעַם
הַחַשְׁמוֹנָאִים הַגִּבּוֹרִים, וְיִגְאֲלוּ אֶת עַמֵּנוּ מִן הַגָּלוּת,
וְיִבְנוּ וְיִטְּעוּ אֶת אַרְצֵנוּ **פֹּה, פֹּה! **</p>
</blockquote>

<blockquote>
<p>וּבְכָל הָעֵת שֶׁחָשַׁב שִׁמְעוֹן אֶת הַמִּילִּים הָאֵלֶּה, הָיָה עוֹמֵד
הַסְּבִיבוֹן בִּתְפִלָּה, דּוּמָם, כְּמוֹ לִפְנֵי אֱלֹהִים.</p>
</blockquote>

<blockquote>
<p>וְכַאֲשֶׁר גָּמַר שִׁמְעוֹן אֶת הַתְּפִלָּה בַמִּלָּה &gt;&gt;פֹּה
&lt;&lt;, וְאִם נָפַל הַסְּבִיבוֹן עַל הַפּ' גַּם הוּא, וְיָדַע
שִׁמְעוֹן, כִּי הֵחַשְׁמוֹנֶאִים הַגִּבּוֹרִים יָקוּמוּ עוֹד פַּעַם
וְיִבְנוּ וְיִטְּעוּ אֶת אַרְצֵנוּ פֹּה, פֹּה; אִם לֹא נָפַל הַסְּביבוֹן
עַל הַ<strong>פּ</strong>' – וְהִתְעַצֵּב שִׁמְעוֹן אָל לִבּוֹ.</p>
</blockquote>

<h2 id="ב">ב</h2>

<blockquote>
<p><strong>חַ</strong>ג הַחֲנֻכָּה מִתְקָרֵב לָבוֹא, וְשִׁמְעוֹן מְלֵמֵּד אֶת יָדָיו
יוֹם יוֹם, אֵיךְ לְהַקְפִּיץ אֶת הַסְּבִיבוֹן, שֶׁיִפֹּל עַל <strong>פֹּה</strong>&#8230;</p>
</blockquote>

<blockquote>
<p>וְהִנֵּה בָּא יוֹם עֶרֶב חֲנֻכָּה.</p>
</blockquote>

<blockquote>
<p>וְעִם עֲלוֹת הַשַּׁחַר הִתְעוֹרֵר שִׁמְעוֹן מִשְׁנָתוֹ וְנִגַּשׁ אֶל
אָבִיו:</p>
</blockquote>

<blockquote>
<p>– אַבָּא, תֵּיכֶף תַּדְלִיק אֶת נֵר הַחֲנֻכָּה? בְּעוֹד שָׁעָה? בְּעוֹד
שְׁתֵּי שָׁעוֹת? בְּעוֹד חֲצִי שָׁעָה?</p>
</blockquote>

<blockquote>
<p>– אַבָּא, אַבָּא, אֲנִי רוֹצֶה כְּבָר לִרְאוֹת אֶת נֵר הַחֲנֻכָּה.
תֵּיכֶף תַּדְלִיק?</p>
</blockquote>

<blockquote>
<p>אָמַר אָבִיו:</p>
</blockquote>

<blockquote>
<p>– שִׁמְעוֹן בְּנִי, מַה לְךָ? רַק עַתָּה הֵאִיר הַיּוֹם, וְאֵין
מַדְלִיקִים נֵר חֲנֻכָּה בַּיּוֹם&#8230;</p>
</blockquote>

<blockquote>
<p>וְאוּלָם כָּל אוֹתוֹ הַיּוֹם לֹא נָתַן שִׁמְעוֹן מְנוּחָה לְאָבִיו,
וְהָלַךְ אַחֲרָיו אֶל כָּל מָקוֹם שֶׁהָלַךְ, וְשָאָל:</p>
</blockquote>

<blockquote>
<p>– אַבָּא, תֵּיכֶף תַּדְלִיק? בְּעוֹד שָׁעָה? בְּעוֹד שְׁתֵּי שׁעוֹת?
בְּעוֹד חֲצִי שָׁעָה? הַאִם אֵין הַיּוֹם נוֹטֶה כְּבָר לַעֲרֹב? הִנֵּה
שָׁם עֲנָנִים, וּפֹה עֲנָנִים&#8230; מָתַי תַּדְלִיק?</p>
</blockquote>

<blockquote>
<p>וְכַאֲשֶׁר הָיָה אָבִיו טָרוּד בְּעִנְיָנָיו וְסָח עִם אֲנָשִׁים
שׁוֹנִים דָחַק שִׁמְעוֹן אֶת עַצְמוֹ בֵינֵיהֶם, וְהֵבִין, כִּי לֹא עֵת
לוֹ לִשְׁאֹל שְׁאֵלוֹת <strong>בְּפִיו,</strong> וְנָשָׂא אֶת עֵינָיו אֶל אָבִיו,
<strong>וְעֵינָיו</strong> שָׁאָלוּ:</p>
</blockquote>

<blockquote>
<p>– אַבָּא, מָתַי? מָתַי תִּגְמֹר אֶת עֲסָקֶיךָ הַשּׁוֹנִים וְתַדְלִיק אֶת
נֵר הַחֲנֻכָּה?</p>
</blockquote>

<blockquote>
<p>וְהָיָה שִׁמְעוֹן בְּעַצְמוֹ דוֹמֶה לִסְבִיבוֹן&#8230;</p>
</blockquote>

<blockquote>
<p>כִּי כָּל הַיָמִים סָבַב שִׁמְעוֹן. סָבַב אֶת הַסְּבִיבוֹן וְהִסְתַּכֵּל
בּוֹ מִצַּד זֶה וּמִצַּד זֶה, וְאַף אֶת אָבִיו סָבַב כָּל רֶגַע,
סוֹבֵב-סוֹבֵב מִצַּד זֶה וּמִצַּד זֶה, וְעֵינָיו שׁוֹאֲלוֹת:</p>
</blockquote>

<blockquote>
<p>– אַבָּא, אַבָּא, מָתַי תַּדְלִיק אֶת נֵר הַחֲנֻכָּה?</p>
</blockquote>

<h2 id="ג">ג</h2>

<blockquote>
<p>לִפְנוֹת עֶרֶב לָקְחָה שׁוּלַמִּית אֲחוֹתוֹ אֶת מְנוֹרַת הַכֶּסֶף שֶׁל
חֲנֻכָּה מֵעַל הָאָרוֹן, מַרְקָה אוֹתָה יָפֶה יָפֶה, עַד שֶׁהִבְרִיקָה
כַּמַּרְאָה וְנָתְנָה לְשִׁמְעוֹן לִרְאוֹת בָּה אֶת פָּנָיו.</p>
</blockquote>

<blockquote>
<p>וְאַחַר כָּךְ בָּא אָבִיו וְשָׂם פְּתִילָה שֶׁל צֶמֶר בְּכָל
שְׁפוֹפֶרֶת, וְיָצַק שֶׁמֶן בְּכָל קַעֲרוּרִית שֶׁל הַמְּנוֹרָה, יָצַק
טִפִּין, טִפִּין, וּבִזְהִירוּת, שֶׁלֹּא יִשָּׁפֵךְ הַשֶּׁמֶן אָרְצָה.</p>
</blockquote>

<blockquote>
<p>שִׁמְעוֹן סָבַב-סָבַב אֶת אֲחוֹתוֹ וְאֶת אָבִיו בְּמֵעֲשֵׂיהֶם. פַּעַם
עָמַד לְיָמִין פַּעַם לִשְׂמֹאל, וּפַעַם בְּאֶמְצָע, וְהוּא מְחֵכֶּה
בְּקֹצֶר-רוּחַ לָאוֹר.</p>
</blockquote>

<blockquote>
<p>עוֹמֵד אַבָּא וְסוֹגר אֶת עֵינָיו מֵרֹב עֹנֶג וְהִתְרַגְּשׁוּת,
וּפוֹתֵחַ פִּיו בִּבְרָכָה:</p>
</blockquote>

<blockquote>
<p>בָּרוּךְ אַתָּה ה', אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ
בְּמִצְווֹתָיו וְצִוֶּנוּ לְהַדְלִיק נֵר שֶׁל חֲנֻכָּה!</p>
</blockquote>

<blockquote>
<p>בָּרוּךְ אַתָּה ה', אֱלֹהֵינוּ מֶלֶךְ הָעוֹלָם, שֶׁעָשָׂה נִסִּים
לַאֲבוֹתֵינוּ בַּיָמִים הָהֵם בַּזְּמַן הַזֶּה.</p>
</blockquote>

<blockquote>
<p>הוּדְלַק הַנֵּר הָרִאשׁוֹן.</p>
</blockquote>

<blockquote>
<p>וְשִׁמְעוֹן עוֹמֵד כֻּלּוֹ נִרְגָּשׁ, כֻּלּוֹ חוֹלֵם.</p>
</blockquote>

<blockquote>
<p>וְכָאוֹר הַיּוֹצֵא מִן הַמֶּנוֹרָה כֵּן הָאוֹר הַנִּשְׁקָף מֵעֵינָיו
שֶׁל שִׁמְעוֹן.</p>
</blockquote>

<h2 id="ד">ד</h2>

<blockquote>
<p>וּבְכָל עֶרֶב שֶׁל חֲנֻכָּה יָשְׁבוּ אַבָּא וְאִמָּא וְשׁוּלַמִּית
וְשִׁמְעוֹן מוּל מְנוֹרַת הַחֲנֻכָּה, וְאַבָּא סִפֵּר עַל יָמִים
קַדְמוֹנִים, עַל מִלְחָמוֹת וְנִסִּים וְנִפְלָאוֹת.</p>
</blockquote>

<blockquote>
<p>בְּכָל עֶרֶב הָיָה לְאַבָּא מַה לְסַפֵּר.</p>
</blockquote>

<blockquote>
<p>פַּעַם סִפֵּר, אֵיךְ פָּרְעוּ הַיְוָנִים פְּרָעוֹת בְּאֶרֶץ יִשְׂרָאֵל,
אֵיךְ שָׁדְדוּ וּבָזְזוּ אֶת מֵיטַב הַשָּׂדוֹת, אֵיךְ גָּדְעוּ עֲצֵי
הַגַּנִּים, אֵיךְ הִבְעִירוּ אֵשׁ בַּקָּמוֹת, אֵיךְ הִתְנַפְּלוּ
מִמַּאֲרָב עַל אֲנָשִׁים, אֵיךְ אָמְרוּ לְהַשְׁמִיד אֶת עַם יִשְׂרָאֵל
בְּאַרְצוֹ, אֵיךְ הֵקִימוּ פִּסְלֵי עֵץ וְאֶבֶן וְאָנְסוּ אֶת
הַיְהוּדִים לְהִשְׁתַּחֲווֹת לָהֶם.</p>
</blockquote>

<blockquote>
<p>וּפַעַם סִפֵּר לֹא עַל פְּרָעוֹת, כִּי אִם עַל נִסִּים וְנִפְלָאוֹת.
אֵיךְ זָרַח לְיִשְׂרָאֵל אוֹר בָּאֲפֵלָה, אֵיךְ הִתְעוֹרְרוּ אַנְשֵׁי
הַכְּפָר מוֹדִיעִים לְהָשִׁיב מִלְחָמָה לַיְוָנִים לוֹחֲצֵיהֶם
וְשׁוֹסֵיהֶם, אֵיךְ מִשְׁפָּחָה אַחַת, מַתַּתְיָהוּ וַחֲמֵשֶׁת בָּנָיו
הֵרִימוּ אֶת דֶּגֶל הַמֶּרֶד וְהִרְחִיקוּ אֶת הַמִּתְנַפְּלִים עֲלֵיהֶם,
אֵיךְ נִכְנְסוּ הַכֹּהֲנִים שׁוּב אֶל הַמִּקְדָּשׁ שֶׁנִּטְמָא בִּיְדֵי
הַיְוָנִים, וְטִהֲרוּהוּ וְהַאִירוּהוּ, וְאֵיךְ נִמְצָא פַּךְ שֶׁמֶן
קָטָן, שֶׁהֵאִיר שְׁמוֹנָה לֵילוֹת&#8230;</p>
</blockquote>

<blockquote>
<p>שִׁמְעוֹן נִלְחַץ אֶל בִּרְכֵּי אָבִיו, סָבַב בְּמֶבָּטוֹ פַּעַם אֶת
נֵרוֹת הַחֲנֻכָּה, וּפַעַם אֶת עֵינֵי אָבִיו הַמְּאִירוֹת, וְנַפְשׁוֹ
לֹא יָדְעָה שָׂבְעָה וְאָזְנָיו לֹא מָלְאוּ מִשְּׁמוֹעַ.</p>
</blockquote>

<blockquote>
<p>– נֵס גָּדוֹל הָיָה פֹּה – הָיָה גוֹמֵר אַבָּא אֶת שִׂיחָתוֹ,
וְשִׁמְעוֹן הָיָה לוֹחֵשׁ אַחֲרָיו בִּדְמָמָה:</p>
</blockquote>

<blockquote>
<p>– נֵס – – גָּ–דוֹל – – הָ–יָה – – פֹּה פֹּה פֹּה&#8230;</p>
</blockquote>

<h2 id="ה">ה</h2>

<blockquote>
<p>וְרַק בַּלַּיְלָה הַשְׁמִינִי שֶׁל חֲנֻכָּה – שִׁמְעוֹן לֹא סָבַב וְלֹא
הִסְתּוֹבֵב.</p>
</blockquote>

<blockquote>
<p>אַחֲרֵי הַדְלָקַת הַנֵּרוֹת יָצְאוּ אָבִיו וְאִמּוֹ וְאֲחוֹתוֹ אֶל חֶדֶר
אַחֵר, וְשִׁמְעוֹן נִשְׁאַר לְבַדּוֹ, מוּל מְנוֹרַת הַחֲנֻכָּה.</p>
</blockquote>

<blockquote>
<p>מָשְׁכוּ אוֹתוֹ אוֹרוֹת הַמְּנוֹרָה וְלֹא יָכֹל לָלֶכֶת אֶל חֶדֶר אַחֵר.</p>
</blockquote>

<blockquote>
<p>יָשַב מוּל הַמְּנוֹרָה וְסָמוּךְ לָהּ וְהִשְׁקִיעַ אֶת מָבָּטוֹ
בָּאוֹרִים הָרֵכְרֵכִּים.</p>
</blockquote>

<blockquote>
<p>– שְׁמוֹנָה נֵרוֹת! – חָשָׁב. – שְׁמוֹנָה לֵילוֹת חֲשֵׁכִים, וּבְכָל
לַיְלָה אָנוּ מַדְלִיקִים נֵר&#8230; – שְׁמוֹנָה נֵרוֹת, הַאֵין אֵלֶּה
שְׁמוֹנֶה נְשָׁמוֹת? – מִי הֵן שְׁמוֹנֶה הַנְּשָׁמוֹת?</p>
</blockquote>

<blockquote>
<p>הָאָב מַתֵּתְיָהוּ הַחַשְׁמוֹנָאִי, וְהָאֵם הַחַשְׁמוֹנָאִית, חֲמֵשֶׁת
הַבָּנִים: יוֹחָנָן, שִׁמְעוֹן, יְהוּדָה הַמַּכַּבִּי, אֶלְעָזָר,
יוֹנָתָן. – <strong>שֶׁבַע</strong> נְשָׁמוֹת.</p>
</blockquote>

<blockquote>
<p>שִׁמְעוֹן חוֹשֵׁב שׁוּב, וּמָבַּט עֵינָיו בְּכָל נֵר וָנֵר:</p>
</blockquote>

<blockquote>
<p>– זֹאת נִשְׁמַת הָאָב, זֹאת נִשְׁמַת הָאֵם, זֹאת נִשְׁמַת יוֹחָנָן, זֹאת
נִשְׁמַת שִׁמְעוֹן, זֹאת נִשְׁמַת יְהוּדָה הַמַּכַּבִּי, זֹאת נִשְׁמַת
אֶלְעָזָר, זֹאת נִשְׁמַת יוֹנָתָן&#8230;</p>
</blockquote>

<blockquote>
<p><strong>שֶׁבַע</strong> נְשָׁמוֹת.</p>
</blockquote>

<blockquote>
<p>לִכְבוֹד מִי הַנֵּר <strong>הַשְׁמִינִי</strong>? בִּשְׁבִיל מִי הַנֵּר
<strong>הַשְׁמִינִי</strong>?</p>
</blockquote>

<blockquote>
<p>אוּלַי לִכְבוֹד שִׁמְעוֹן? – חוֹשֵב שִׁמְעוֹן.</p>
</blockquote>

<blockquote>
<p>אוּלַי נֵר אֶחָד הוּא בִּשְׁבִילִי, שֶׁגַּם אֲנִי אָאִיר בְּאוֹר
הַחַשְׁמוֹנָאִים? שֶׁגַּם אֲנִי הַקָּטֹן אֶהְיֶה כְּמוֹ הַחַשְׁמוֹנָאִים
הַגְּדוֹלִים שְׁהָיוּ לְפָנִים? שֶׁגַּם אֲנִי אֶבְנֶה וְאֶטַּע אֶת
אַרְצֵנוּ פֹּה, פֹּה, פֹּה?</p>
</blockquote>

<blockquote>
<p>וְשִׁמְעוֹן יוֹשֵׁב וְחוֹשֵׁב וְחוֹלֵם אֶת חֲלוֹמוֹ וּמַזְקִיף אֶת
אֶצְבָּעוֹ מוּל כָּל נֵר וָנֵר, וְאוֹמֵר בַּחֲשָׁאי:</p>
</blockquote>

<blockquote>
<p>– נֵס גָּדוֹל <strong>הָיָה</strong> פֹּה&#8230;</p>
</blockquote>

<blockquote>
<p>– נֵס גָּדוֹל <strong>יִהְיֶה</strong> פֹּה&#8230;</p>
</blockquote>

<blockquote>
<p>– שְׁמוֹנֶה מִלִּים – שְׁמוֹנָה נֵרוֹת.</p>
</blockquote>

<blockquote>
<p>– שִׁבְעַת בְּנֵי הַמִּשְׁפָּחָה הַחַשְׁמוֹנָאִית עִם שִׁמְעוֹן –
שְׁמוֹנָה&#8230; שְׁמוֹנָה&#8230;</p>
</blockquote>

<blockquote>
<p>וְעֵינֵי שִׁמְעוֹן כְּבָר עָצוּמוֹת לְמָחֱצָה, וְהוּא לוֹחֵשׁ כְּמוֹ
מִתּוֹךְ חָלוֹם:</p>
</blockquote>

<blockquote>
<p>– גַּם אֲנִי, פֹּה, פֹּה&#8230; כִּסְבִיבוֹן אֲנִי&#8230; מִתְפַּלֵּל
לַאלֹהִים&#8230; אֲנִי הַיֶלֶד עִם הַחַשְׁמוֹנָאִים הַגְּדוֹלִים&#8230; אָרִים
דֶגֶל פֹּה, פֹּה&#8230; פֹּה אֶבְנֶה פֹּה אֶטַּע&#8230; כָּל הַנֵּרוֹת יִהְיוּ
לְשַׁלְהֶבֶת גְּדוֹלָה אַחַת – פֹּה, פֹּה&#8230;</p>
</blockquote>

<blockquote>
<p>הַלַּיְלָה הַאַחַרוֹן שֶׁל חֲנֻכָּה, וְשִׁמְעוֹן יוֹשֵׁב, חוֹשֵׁב,
חוֹלֵם – חֲלוֹם יָפֶה מָלֵא אוֹר&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/9966">https://benyehuda.org/read/9966</a></div></body></html>