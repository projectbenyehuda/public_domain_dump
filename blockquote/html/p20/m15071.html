<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֵל יִשְׂרָאֵל נִקְרֵאתָ לְפָנִים</title>
	<meta name="author" content="אברהם אבן עזרא"/>
</head>
<body>

<blockquote>
<p>אֵל יִשְׂרָאֵל נִקְרֵאתָ לְפָנִים,</p>

<p>הָיִיתָ לְאָב וַיִּהְיוּ לְךָ לְבָנִים –</p>

<p>וְאֵיכָה שְׁכַחְתָּם זֶה כַּמֶּה שָׁנִים,</p>

<p>עַד כִּי בְעָלוּם זוּלָתְךָ אֲדוֹנִים,</p>

<p>וּבִכְלֵי גוֹלָה עֲשֶׂרֶת מֹנִים</p>

<p>יָצְאוּ, וְכֵלִים מִכֵּלִים שׁוֹנִים?</p>

<p>הֲתַעְלִים עֵינְךָ</p>

<p>וְאִם קָצְרָה יְמִינְךָ –</p>

<p>מַדּוּעַ אֵינְךָ</p>

<p>מוֹשִׁיעַ הֲמוֹנְךָ?</p>

<p>הֲיֶשׁ לָנוּ גוֹאֵל קָרוֹב מִמֶּךָ?</p>

<p>כִּי גוֹאֲלֵנוּ מֵעוֹלָם שְׁמֶךָ.</p>

<br />

<p>בִּנְךָ לְעֵינֶיךָ נָתוּן לְצָרָיו,</p>

<p>נֶהֶפְכוּ עַל זֹאת עָלָיו צִירָיו,</p>

<p>וְאִם בָּא לְדַבֵּר – לָעוּ דְבָרָיו.</p>

<p>אֵיךְ יַעֲמֹד לְבָבוֹ – וְלֹא יִמַּס אֲסוּרָיו,</p>

<p>וְאֵימַת בֶּן אָמָה בְּקִרְבּוֹ מִנְּעוּרָיו,</p>

<p>וְעוֹל אִישׁ שָׂעִיר עַל חֶלְקַת צַוָּארָיו?</p>

<p>אוֹר דַּעְתּוֹ נֶעְתָּם</p>

<p>וְקֵץ יִשְׁעוֹ נִסְתָּם</p>

<p>וְהֶחָזוֹן נֶחְתָּם</p>

<p>וְכָל חִשָּׁבוֹן תָּם –</p>

<p>וְהַצֵּל לֹא הִצַּלְתָּ אֶת עַמֶּךָ.</p>

<p>כִּי גוֹאֲלֵנוּ מֵעוֹלָם שְׁמֶךָ.</p>

<br />

<p>רַבִּים לוֹחֲמָיו, עַד לֹא אֶמְנֵם:</p>

<p>בְּנֵי דוּמָה יְדִמֵּם, וְיָוָן יוֹנֵם,</p>

<p>וְקֵדָר יַקְדִּירֵם, וּבוּז לְבוּז יִתְּנֵם,</p>

<p>וְדִישׁוֹן יְדוּשֵׁם, וַעֲנָה יְעֲנֵּם –</p>

<p>עַד יַשְׁקִיף וְיֵרֶא אֲדֹנָי וִיחָנֵּם</p>

<p>וְחֶרְפַּת יִשְׁמָעֵאל יִשְׁמַע אֵל וְיַעֲנֵם.</p>

<p>כִּי יָדַעְתִּי, סוֹף –</p>

<p>לְבֵיתֶךָ תִכְסֹף</p>

<p>וּבָנֶיךָ לֶאֱסוֹף</p>

<p>זְרֹועֶךָ תַחֲשֹף,</p>

<p>וּבְרֹב גְּאוֹנְךָ תַּהֲרֹס קָמֶיךָ!</p>

<p>כִּי גוֹאֲלֵנוּ מֵעוֹלָם שְׁמֶךָ.</p>

<br />

<p>מָרֵי נֶפֶשׁ – מָתַי תִּרְפָּאֵם?</p>

<p>וְאִם בְּךָ מָעָלוּ – חַסְדְּךָ יְבוֹאֵם!</p>

<p>וּמַשְׁחִית קִנֶּךָ לָמָּה יְנִיאֵם?</p>

<p>הַבָּנִים לָקַח וְלֹא שִׁלַּח הָאֵם.</p>

<p>מְהֵרָה חוּשָׁה, מִשְּׁבִי הוֹצִיאֵם</p>

<p>טֶרֶם תְּבַקְשֵׁם וְלֹא תִמְצָאֵם;</p>

<p>וּבְבוֹא יוֹם עֶבְרָה,</p>

<p>הַיּוֹם הַנּוֹרָא,</p>

<p>וְהָיְתָה עֵת צָרָה,</p>

<p>צָרָה כְּמַבְכִּירָה –</p>

<p>חוּסָה, אֲדֹנָי, עַל עַמֶּךָ!</p>

<p>כִּי גוֹאֲלֵנוּ מֵעוֹלָם שְׁמֶךָ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/15071">https://benyehuda.org/read/15071</a></div></body></html>