<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קְטִינָא כָּל-בּוֹ</title>
	<meta name="author" content="חיים נחמן ביאליק"/>
</head>
<body>

<h2 id="א">א</h2>

<blockquote>
<p>נַעַר יֶשׁ לִי – חֹמֶט קָטָן,</p>

<p>גָּדְלוֹ אֶצְבַּע – וּבְכוֹר שָׂטָן.</p>

<p>אָמָן הוּא בְּכָל חֲרשֶׁת:</p>

<p>גַּם בַּבַּרְזֶל, גַּם בַּנְּחשֶׁת</p>

<p>וּבַחֶרֶשׂ וּבָאֶבֶן</p>

<p>וּבַנְּיָר וּקְנֵה-הַתֶּבֶן</p>

<p>וּבָעֶצֶם וּבָעֵצִים</p>

<p>וּבִקְלִפַּת-שׁוּם וּבֵיצִים; –</p>

<p>יָד בַּכֹּל לוֹ, מַזַּל-בְּרָכָה</p>

<p>רוֹאֶה הוּא בְּכָל מְלָאכָה:</p>

<p>חוֹתֵךְ, גּוֹזֵר, שָׁף וּמְתַקֵּן</p>

<p>בַּמַּקְצוּעַ וּבַסַּכִּין</p>

<p>גַּם בַּמַּעֲצָד וּבַפְּצִירָה</p>

<p>יָד אֱמוּנָה לוֹ וּמְהִירָה,</p>

<p>דּוֹק וְתִמְצָא בְּאַמְתַּחְתּוֹ</p>

<p>וּבְצַלַּחְתּוֹ כְּלֵי-מְלַאכְתּוֹ:</p>

<p>יָתֵד, מַסְמֵר, וָו וָחֶרֶט,</p>

<p>מַסְרֵק פָּגוּם, מְחוּגָה, שֶׂרֶד,</p>

<p>מַנְעוּל קְלֹקֵל, שֵׁן מַפְתֵּחַ</p>

<p>וּמַרְצֵעַ וּמַקְדֵּחַ,</p>

<p>צַוַּאר-בַּקְבּוּק, רֹאשׁ הָעֱלִי,</p>

<p>דַּד שֶׁל כִּיּוֹר, שֶׁבֶר-כֶּלִי,</p>

<p>וּשְׁפוֹפֶרֶת וְגַרְגֶּרֶת,</p>

<p>קְנֵה-מִקְטֶרֶת וּמִסְפֶּרֶת.</p>

<p>פִּי-טַבַּעַת, אֹזֶן מַחַט –</p>

<p>הַכֹּל יָכִיל וְכוֹלְלָם יַחַד!</p>

<p>לֹא לְחִנָּם שְׁמוֹ בַּמְּדִינָה:</p>

<p>קְטִינָא כָּל-בּוֹ, כָּל-בּוֹ קְטִינָא.</p>
</blockquote>

<br>  

<h2 id="ב">ב</h2>

<blockquote>
<p>מִי יְתַנֶּה עֹצֶם פְּלָאָיו!
<br></p>
</blockquote>

<blockquote>
<p>קְטִינָא עָשָׂה רֶכֶב זָהָב.</p>

<p>חֵיק וְאַרְגָּז לַמֶּרְכָּבָה –</p>

<p>קְלִפַּת בָּצָל זְהַבְהָבָה;</p>

<p>בֵּית-קִבּוּלָהּ – מְלֹא צִפֹּרֶן,</p>

<p>מוֹטוֹתֶיהָ – מַחְטֵי אֹרֶן,</p>

<p>שְׁנֵי גַפְרוּרִים דַּקֵּי-קָנִים</p>

<p>זַעֲרוּרִים לָהּ לַסְּרָנִים,</p>

<p>הָאוֹפַנִּים – שֶׁל עֲדָשִׁים,</p>

<p>גַּרְגְּרִים קְטַנִּים וּמְפֻלָּשִׁים.</p>

<p>כֵּן וּמוֹשָׁב שָׂם לָרַכָּב</p>

<p>מַעֲשֵׂה חוֹשֵׁב – צוּרַת מַקָּף.</p>

<p>הַכֹּל נַעֲשָׂה, הַכֹּל הוּכָן, –</p>

<p>רַכָּב, קוּם עֲלֵה לַדּוּכָן.</p>
</blockquote>

<br>  

<blockquote>
<p>קְטִינָא רָתַם הַמֶּרְכָּבָה.</p>

<p>צֶמֶד סוּסִים – אֵשׁ לֶהָבָה!</p>

<p>גּוֹמְאֵי אֶרֶץ, בּוֹקְעֵי יַמִּים –</p>

<p>&#8220;סוּסֵי-משֶׁה&#8221; אֲדַמְדַמִּים.</p>

<p>כְּלֵי הָרִתְמָה – פִּלְאֵי פְּלָאוֹת:</p>

<p>רְצוּעוֹת דַּקּוֹת עִם לוּלָאוֹת,</p>

<p>גִּידִים שְׁנַיִם – לַמַּחְגָּרוֹת,</p>

<p>לַמּוֹסֵרוֹת – שְׁתֵּי שְׂעָרוֹת.</p>

<p>קְנֵה-הַתֶּבֶן – קֶשֶׁת נְטוּיָה,</p>

<p>פַּעֲמוֹן אָבִיב – צִיצִית תְּלוּיָה,</p>

<p>עַל הַדּוּכָן רַכָּב אוֹחֵז</p>

<p>בַּמּוֹשֵׁכוֹת: יַתּוּשׁ פּוֹחֵז.</p>

<p>שׁוֹט לַסּוּסִים – חוּט וָמַחַט,</p>

<p>וּבָרֶכֶב יוֹשְׁבִים יַחַד</p>

<p>שֶׁבֶת גְּבִירֵי עָם חֲשׁוּבִים</p>

<p>צִרְעָה אַחַת וּשְׁנֵי זְבוּבִים,</p>

<p>צֹרְחִים מַר וּפֹרְשִׂים כַּף שָׁם,</p>

<p>כִּי הַקּוֹץ – אֲבוֹי לְנַפְשָׁם! –</p>

<p>בַּאֲחוֹרֵיהֶם בָּא וּנְקָבָם</p>

<p>וַיַּצְמִידֵם אֶל מוֹשָׁבָם&#8230;</p>

<p>גַּם הָרָצִים, בְּנֵי הַכּוּשִׁים,</p>

<p>פַּרְעשׁ חִגֵּר, זְבוּב בֶּן-יוֹמוֹ,</p>

<p>בָּאוּ וַיֵּחָלְצוּ חוּשִׁים</p>

<p>וַיִּתְיַצְּבוּ אִישׁ בִּמְקוֹמוֹ</p>

<p>עַל הָרֶכֶב כִּמְזֻמָּנִים</p>

<p>לִהְיוֹת לוֹ אֲחַשְׁתְּרָנִים.</p>

<p>עוּרָה, לָמָּה תִּישַׁן, רַכָּב,</p>

<p>הָנֵף שׁוֹט וְאַל תִּתְעַכָּב!
<br></p>
</blockquote>

<blockquote>
<p>הוֹי, רְאוּ, הַיַּתּוּשׁ זוֹרֵר,</p>

<p>פָּשַׁט רֶגֶל, שׁוֹטוֹ עוֹרֵר,</p>

<p>הִנֵּה זִמְזֵם, הִנֵּה שָׁרַק,</p>

<p>וְהָרַכָּב טָס כְּבָרָק!</p>

<p>זְבוּב קְצוּץ-כָּנָף</p>

<p>רָץ מִלְּפָנָיו</p>

<p>וּמֵאָחוֹר</p>

<p>פַּרְעשׁ שָׁחֹר!</p>

<p>עַד לַמָּרוֹם אָבָק עָלָה,</p>

<p>הָאֲדָמָה רָגְזָה, חָלָה,</p>

<p>רַעַם, רַעַשׁ וּבֶהָלָה.</p>

<p>נְמָלָה רָאֲתָה כֵּן נִדְהָמָה</p>

<p>וְלֹא קָמָה בָּהּ נְשָׁמָה,</p>

<p>חָגָב שָׁמַע – וַיִּתְחַבָּא,</p>

<p>הַחִפּוּשִׁית –צְנָח עַל גַּבָּהּ!</p>

<p>חִלֵּק, בִּלֵּק, אֶלְדָּד, מֵידָד</p>

<p>מָחֲאוּ כַּף וְקָרְאוּ: הֵידָד!</p>

<p>וּבַמְּדִינָה עָבְרָה רִנָּה:</p>

<p>כַּמָּה גְּדוֹלִים מַעֲשֵׂי קְטִינָא!</p>
</blockquote>

<br>  

<h2 id="ג">ג</h2>

<blockquote>
<p>אָכֵן גְּדוֹלִים מַעֲשֵׂי קְטִינָא!
<br></p>
</blockquote>

<blockquote>
<p>קְטִינָא בָּנָה לוֹ גַּם סְפִינָה.</p>

<p>נְבוּבַת אֱגוֹז, קְלִפָּה חֲלוּלָה,</p>

<p>מִקְשָׁה אַחַת עָשָׂה כֻּלָּה,</p>

<p>וּמִכָּתְלָהּ אֱלֵי כָּתְלָהּ –</p>

<p>קֶרֶשׁ, כֵּן לַמַּלָּח, שָׁת לָהּ;</p>

<p>קְנֵה-שִׁבֹּלֶת בֶּן-הַגֹּרֶן</p>

<p>הָקֵם הֵקִים בָּהּ לַתֹּרֶן,</p>

<p>וּפַסְפַּסֵּי נְיָר רַב-צְבָעִים –</p>

<p>דְּמוּת מִפְרָשִׂים לָהּ וּקְלָעִים,</p>

<p>עַל הַתֹּרֶן נֵס הוֹקִיעַ –</p>

<p>לִבְנַת סַפִּיר דְּמוּת רָקִיעַ,</p>

<p>גַּם עִם צוּרַת מָגֵן-דָּוִד</p>

<p>וּבַתָּוֶךְ כּוֹכָב שָׁבִיט;</p>

<p>וּבְבֵית-קִבְעָם שָׂם כַּהֹגֶן</p>

<p>הַמִּשּׁוֹטִים עַל הָאֹגֶן;</p>

<p>שֶׁמָּא שָׁכַח אֶת הָעֹגֶן?</p>

<p>לֹא, חָלִילָה! חָח שֶׁל חַכָּה</p>

<p>עָשָׂה אוֹתוֹ, וּשְׂעָרָה דַּקָּה;</p>

<p>וּבִן-רֶגַע, וּכְמוֹ הֶגֶה</p>

<p>וּבִירֵכָהּ אוֹתוֹ קָשַׁר.</p>

<p>כִּכְלוֹת הַכֹּל הֵבִיא שָׁשַׁר,</p>

<p>טָח עַל חָטְמָהּ וּמָשׁוֹחַ</p>

<p>שְׁמָהּ הַמְפֹרָשׁ &#8220;תֵּבַת נֹחַ&#8221;.</p>
</blockquote>

<br>  

<blockquote>
<p>עַתָּה חָזָה לוֹ בַּחוּרִים</p>

<p>עַזֵּי נֶפֶשׁ, כֻּלָּם בְּרוּרִים,</p>

<p>כֻּלָּם פֹּחֲזִים, כֻּלָּם רֵיקִים,</p>

<p>וּמֵהֵם לָהּ פְּקִידִים הֵקִים,</p>

<p>אֶת-הַזִּבֵּל קְטִינָא קִבֵּל</p>

<p>וַיִּתְּנֵהוּ בְּרֹאשׁ הַחִבֵּל;</p>

<p>אֶת-הַצְּרָצַר בֶּן-הַחֲשֵׁכָה</p>

<p>לִקְבַרְנִיט לָהּ עַל יְרֵכָהּ;</p>

<p>חַרְגֹּל קַל, בַּשָּׂדֶה יָשׁוּט –</p>

<p>תּוֹפֵשׂ מָשׁוֹט, מַלָּח פָּשׁוּט.</p>

<p>אִישׁ עַל כַּנּוֹ וּפְקֻדָּתוֹ,</p>

<p>לְפִי כְּבוֹדוֹ – כֵּן מִשְׂרָתוֹ.</p>
</blockquote>

<br>  

<blockquote>
<p>אַחֲרֵי חֲלֻקַּת הַמִּשְׁמָרוֹת</p>

<p>יָצָא לְבַקֵּשׁ יָם וּנְהָרוֹת:</p>

<p>קִישׁוֹן, פִּישׁוֹן, פְּרָת אוֹ גִיחוֹן</p>

<p>יָם הַקָּרוּשׁ, יָם הַתִּיכוֹן,</p>

<p>שֹׁקֶת, עָבִיט, גֵּב וְכַדּוֹמֶה</p>

<p>מְקוֹם אֳנִיּוֹת וּכְלֵי גֹמֶא;</p>

<p>סוֹף-סוֹף הוֹרִיד אֶת-הַתֵּבָה</p>

<p>אֶל הַמַּיִם בָּעֲרֵבָה;</p>

<p>וּבִכְדֵֵי שֶׁלֹּא תָּנוּחַ,</p>

<p>הוֹצִיא מֵאוֹצְרוֹתָיו רוּחַ,</p>

<p>נָשֹׁף נָשַׁף בָּהּ בְּחָזְקָה,</p>

<p>פְּחָה וּפְחָה – עֲדֵי הִנָּתְקָהּ</p>

<p>מִיַּבָּשָׁה, וּבְלִי מֹרֶךְ</p>

<p>הָאֳנִיָּה רָצָה אֹרַח.</p>
</blockquote>

<br>  

<h2 id="ד">ד</h2>

<blockquote>
<p>אָכֵן עָצְמוּ הַמִּכְשׁוֹלִים,</p>

<p>הַמִּשְׁבָּרִים, הַנַּחְשׁוֹלִים;</p>

<p>חָגָה, נָעָה הָאֳנִיָּה,</p>

<p>תְּהוֹם לְרַגְלָהּ פָּתְחָה פִּיהָ.</p>

<p>גַּם חוֹבְלֶיהָ הַגִּבּוֹרִים</p>

<p>רֹאשָׁם סְחַרְחַר כַּשִּׁכּוֹרִים,</p>

<p>רֶגַע קַל וְיָרְדוּ שְׁאוֹלָה, –</p>

<p>אַךְ נִלְחָמָה – גַּם יָכֹלָה,</p>

<p>וּכְבַתְּחִלָּה בֵּין מִשְׁבָּרִים</p>

<p>קוֹמְמִיּוּת נִסָּהּ תָּרִים.</p>

<p>קַלַּת כָּנָף, שְׂמֵחָה, דְּגוּלָה,</p>

<p>תִּבְקַע דֶּרֶךְ לָהּ בַּמְּצוּלָה,</p>

<p>תַּחְתֹּר, תִּדְרֹךְ עֹז קָדִימָה,</p>

<p>הִיא וְכָל הַכְּבֻדָּה פְּנִימָה.</p>
</blockquote>

<br>  

<blockquote>
<p>עַד אַרְגִּיעָה וְהָאֳנִיָּה</p>

<p>בְּשָׁלוֹם אֶל הַחוֹף הִגִּיעָה.</p>

<p>גִּילָה, רִנָּה, שִׂמְחָה, שָׂשׂוֹן:</p>

<p>בָּרוּךְ אֵל! לֹא קָרָה אָסוֹן!</p>

<p>&#8220;הֵידָד, הֵידָד!&#8221; אָז הִכְרִיזָה</p>

<p>כָּל הַחֶבְרָה הַעַלִּיזָה –</p>

<p>הֵידָד, קְטִינָא! הַלְלוּהוּ!</p>

<p>הִקִּיפוּהוּ, הִכְתִּירוּהוּ.</p>

<p>מִי אֶת שְׁבָחָיו לֹא יְמַלֵּל,</p>

<p>מִי לֹא יִגְמֹר עָלָיו הַלֵּל!</p>

<p>הַכֹּל, הַכֹּל: חִלֵּק, בִּלֵּק,</p>

<p>אִלֵּם וּכְבַד-פֶּה וְעִלֵּג;</p>

<p>נָשִׁים, טַפָּן מָחֲאוּ כַּפָּן</p>

<p>וַיָּרִיעוּ: יְחִי הַסַּפָּן!</p>

<p>וּבַמְּדִינָה עָבְרָה רִנָּה:</p>

<p>אָכֵן גְּדוֹלִים מַעֲשֵׂי קְטִינָא!
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3732">https://benyehuda.org/read/3732</a></div></body></html>