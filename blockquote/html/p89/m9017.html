<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גדי גדיי</title>
	<meta name="author" content="חיים נחמן ביאליק"/>
</head>
<body>

<blockquote>
<p>אַבָּא שָׁב מִן הַיָּרִיד,</p>

<p>קָנָה לִי רֵעַ וִידִיד;</p>

<p>וַאֲמַרְתֶּם: מִי וָמִי? –</p>

<p>גְּדִי בֶּן-עִזִּים, גָּד-גְּדִי!</p>
</blockquote>

<br>  

<blockquote>
<p>גִּדְיִי קָטֹן, גִּדְיִי רַךְ</p>

<p>וּמִשֶּׁלֶג עוֹרוֹ צַח,</p>

<p>בָּא וַיִּתֵּן עֵינָיו בִּי –</p>

<p>גַּדִּי גִדְיִי, גָּד-גְּדִי!</p>
</blockquote>

<br>  

<blockquote>
<p>גֵּר הַגְּדִי, מִמֶּרְחָק בָּא.</p>

<p>בָּא מֵאוֹפִיר אוֹ מִשְּׁבָא,</p>

<p>גֵּר וְקָטֹן, וַאֲנִי</p>

<p>מַה אֶרְחָמְךָ, גָּד-גְּדִי!</p>
</blockquote>

<br>  

<blockquote>
<p>בֹּאָה נִכְרֹת שְׁנֵינוּ בְּרִית,</p>

<p>אַתָּה תִּהְיֶה לִי עָמִית.</p>

<p>גְּשָׁה וּשְׁקָה-לִי, לֹק אֶת-פִּי,</p>

<p>גַּדִּי גִדְיִי, גָּד-גְּדִי.</p>
</blockquote>

<br>  

<blockquote>
<p>רֶגַע קַל מִמְּךָ לֹא אֵשְׂטְ,</p>

<p>אִתִּי תֹּאכַל, אִתִּי תֵּשְׁתְּ,</p>

<p>מֶחֱצָה לְךָ וּמֶחֱצָה לִי –</p>

<p>גַּדִּי גִדְיִי, גָּד-גְּדִי.</p>
</blockquote>

<br>  

<blockquote>
<p>וּבְצֵאתֵנוּ אֶל הַגָּיְא</p>

<p>נִרְקֹד יַחַד – כֹּה לֶחָי!</p>

<p>עַל הֶהָרִים קַל כִּצְבִי</p>

<p>גַּדִּי גִדְיִי, גָּד-גְּדִי.</p>
</blockquote>

<br>  

<blockquote>
<p>וּבְהַגִּיעַ לִי הָעֵת</p>

<p>קְרֹא מִסֵּפֶר אָלֶף-בֵּית,</p>

<p>מִי הַקּוֹרֵא אִתִּי, מִי? –</p>

<p>גַּדִּי גִדְיִי, גָּד-גְּדִי.</p>
</blockquote>

<br>  

<blockquote>
<p>וּבַלַּיְלָה עֵת אֶשְׁקֹט,</p>

<p>וְאִישָׁנָה, מִי יִשְׁקֹד</p>

<p>תַּחַת עַרְשִׂי וְיִשְׁמֹר-לִי</p>

<p>עַד הַבֹּקֶר? גָּד גְּדִי!</p>
</blockquote>

<br> 

<blockquote>
<p>פַּעַם אַחַת וַאֲנִי</p>

<p>הֱקִיצוֹתִי – אֵין הַגְּדִי!</p>

<p>&#8220;אִמָּא, אִמָּא!&#8221; &#8220;מַה-לְּךָ, בְּנִי?&#8221;</p>

<p>&#8220;הֵיכָן גַּדִּי? אֵי הַגְּדִי?&#8221;</p>
</blockquote>

<br>  

<blockquote>
<p>&quot;גַּדִּי אַךְ הַבֹּקֶר אוֹר</p>

<p>הָלַךְ לוֹ אֶל הַר הַמּוֹר.</p>

<p>אַל-נָא תִּבְכֶּה לוֹ, בְּנֵי!</p>

<p>לַמּוֹעֵד יָשׁוּב הַגְּדִי.</p>
</blockquote>

<br>  

<blockquote>
<p>שׁוֹב יָשׁוּב עָמוּס כָּל-טוֹב,</p>

<p>פְּרִי וּמִגְדָנוֹת לָרֹב!</p>

<p>צִמּוּקִים מְלֹא הַדְּלִי</p>

<p>יָבִיא שַׁי לְךָ הַגְּדִי.</p>
</blockquote>

<br>  

<blockquote>
<p>גַּם יָשִׂיחַ נִפְלָאוֹת</p>

<p>עַל הָרִים וְעַל גְּבָעוֹת,</p>

<p>עַל שְׁדוֹת חֶמֶד, אַרְצוֹת צְבִי</p>

<p>יְסַפֵּר לְךָ הַגְּדִי.&quot;</p>
</blockquote>

<br>  

<blockquote>
<p>וּמֵאָז אֲיַחֵל דֹּם –</p>

<p>הֲיָשׁוּב הַגְּדִי הֲלֹם?</p>

<p>אַנְשֵׁי חֶסֶד, אִמְרוּ לִי:</p>

<p>אֵימָתַי יָשׁוּב הַגְּדִי?</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/9017">https://benyehuda.org/read/9017</a></div></body></html>