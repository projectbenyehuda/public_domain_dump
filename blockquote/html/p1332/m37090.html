<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אמרתי אספרה כמו</title>
	<meta name="author" content="יוסף אלמנצי"/>
</head>
<body>

<p>          למען ידעו דור אחרון צדיק הולך בתמו, ואת יקר תפארת</p>

<p>          גדולת גבר חכם בעוז דורם טוב לעמו, יחיד בדורו לכתוש את המקבלים</p>

<p>          ולשפוך עליהם זעמו, משורר אשר נודע ביהודה ובישראל גדול שמו,</p>

<p>          כמוהר&quot;ר יהודה אריה</p>

<p>          ממודינא ז&quot;ל בעדן גן אלהים עד יום קומו:</p>

<blockquote>
<br />
</blockquote>

<blockquote>
<p>מִי זֶה אֲשֶׁר לִבּוֹ יֵרַךְ כַּמָּיִם,</p>

<p>יִתֵּן דֳּמִי לַגֶּבֶר</p>

<p>חָכָם וְאַמִּיץ כֹּחַ;</p>

<p>אֶל הַרְרֵי זִמְרָה בַל יִפְרשׁ אֵבֶר</p>

<p>לָשִׁיר בְּאֵין מָנוֹחַ</p>

<p>לִכְבוֹד נְקִי כַפָּיִם,</p>

<p>נָבוֹן טְהוֹר לֵבָב, אֶרֶךְ אַפָּיִם?</p>

<p>אוּלָם אֱנוֹשׁ כָזֶה סָכָל וָבַעַר</p>

<p>נֶחְשָׁב כְּחַיְתוֹ יָעַר;</p>

<p>אַךְ אִם בְּקֶרֶב אִישׁ יָשְׁרוֹ הִבִּיעַ,</p>

<p>גַּם מַעֲשֵׂה יָדָיו מַגִּיד רָקִיעַ.</p>

<br />

<p>כֵּן אֶאֱזֹר מָתְנַי, וּבְחֹזֶק מֵצַח</p>

<p>אָקוּם לְסַפֵּר הֵנָה</p>

<p>עַל תֹּף בְּאִמְרֵי ישֶׁר</p>

<p>חַיֵּי <strong>יְהוּדָה</strong> גוּר <strong>אַרְיֵה מוֹדֵינָא</strong>,</p>

<p>עַתָּה בְגַן הָאשֶׁר,</p>

<p>לִשְׁכֹּן שְׁלֵיו לָנֶצַח</p>

<p>מִמַּעֲשָׂיו לִקְצֹר רָב-בַּר וָקֶצַח.</p>

<p>שִׂישִׂי וְשִׂמְחִי בַזָר קִרְיַת פֵירָארָה,</p>

<p>הָעִיר אֲשֶׁר נִבְחָרָה,</p>

<p>לִגְלֹם בְּמִסְתָּרִים גֹלֶם הָעֶלֶם,</p>

<p>לֵאוֹר דְּמוּת אֵל בּוֹ, חַיִּים וָצֶלֶם.</p>

<br />

<p>גָּלָה אֲרִי טֶרֶם צֵאתוֹ מֵרֶחֶם;</p>

<p>אָבִיו וְאִמּוֹ יָחַד</p>

<p>נָסוּ לְחוֹף הַיָּמָה</p>

<p>כִּי נָפְלָה בָהֶם אֵימָה וָפָחַד;</p>

<p>עַל הָרְעָשִׁים שָׁמָה</p>

<p>הֵם נָדְדוּ לַלֶּחֶם;</p>

<p>אַךְ לָקְחוּ חֶלְקָם, לִשְׂכָרָם שֶׁכֶם,</p>

<p>וּבְסוֹף מְגוּרֵיהֶם מוֹשָׁב מָצָאוּ</p>

<p>יוֹם כִּי <strong>בְנֶצְיָה</strong> בָּאוּ:</p>

<p>יֻלַּד <strong>יְהוּדָה</strong> אָז [אַחַר כִּי שָׁטוּ]</p>

<p>בֵּית יַעֲקֹב זָקֵן מִבֵּית לוּצָאטוּ.</p>

<br />

<p>כִּי חָדְלוּ קֹלוֹת, רַעַשׁ וָסָעַר</p>

<p>שָׁבוּ לְעִיר <strong>פֵירָארָה</strong></p>

<p>לָתֵת עֱזוּז לַיָּלֶד</p>

<p>אַךְ,הָהּ! בְּאָבִיו רוּחַ לֹא נִשְׁאָרָה!</p>

<p>עָזַב בְּאִבּוֹ חָלֶד!</p>

<p>אָז <strong>גִּיר</strong> בְּנוֹ עוֹד נָעַר</p>

<p>הָלַךְ <strong>לְוֵינֶצְיָה</strong> לִדְרשׁ בַּשָׁעַר;</p>

<p>שָׁם מִשְׂדֵה עַמּוֹ בִּעֵר כָּל-חֶדֶק</p>

<p>לִלְקֹט פְּרִי הַצֶּדֶק,</p>

<p>כִּי מִנְּעֻרָיו בֶּן <strong>עֶשְׂרִים וּשְׁתָּיִם</strong></p>

<p>לֶחֶם בְּפִיו הִמְטִיר מִן הַשָּׁמָיִם.</p>

<br />

<p>אַשְׁרֵיךָ וּמַה טוֹב לָךְ, עִיר הַתִּפְאֶרֶת,</p>

<p>מָשׂוֹשׂ לְכָל-הָאָרֶץ,</p>

<p>הָעִיר כְּלִילַת-יֹפִי,</p>

<p>עֹז בָּךְ, וְאֵין בִּרְחֹבֹתַיִךְ פָּרֶץ</p>

<p>אֵין מוּם וְאֵין בָךְ דּוֹפִי,</p>

<p>בִּמְאֹד מְאֹד נֶהְדֶּרֶת,</p>

<p>אַתְּ אַתְּ יְחִידָה מֵאִיִּים נִבְחֶרֶת;</p>

<p>טוֹבָה מְנַת חֶלְקֵךְ, כִּי בָךְ שָׁכָנָה</p>

<p>נֶפֶשׁ אֲשֶׁר נֶאְמָנָה,</p>

<p>זַכָּה כְמֵי נָהָר, <strong>מַעְיָן וָנָחַל</strong>.</p>

<p>אֶל תּוֹךְ <strong>יְהוּדָה</strong>, גּוּר, <strong>אַרְיֵה וָשָׁחַל</strong>.</p>
</blockquote>

<blockquote>
<br />

<p>אַרְיֵה לְמַעְלָה רֹאשׁ, אֶרֶךְ הָאֵבֶר,</p>

<p>גָּבַר לְנֵס הָעִירָה;</p>

<p>[הָעִיר פְּלִיאַת חָלֶד</p>

<p>כִּי בָהּ אֱמוּנַת אֵל תָּמִיד הֵאִירָה,</p>

<p>לֵאוֹר בְּשָׂב וָיָלֶד</p>

<p>שֶׁמֶשׁ יְקָר וָשֶׁבֶר,</p>

<p>חָכְמָה וְתוּשִׁיָּה לִמְסִלַּת גֶּבֶר.]</p>

<p>וּבְ<strong>סוֹד יְשָׁרִים</strong>, <strong>רָע הֵסִיר</strong> מִנָּעַר,</p>

<p>הִשְׂכִּיל כְּסִיל וָבָעַר;</p>

<p><strong>חֹק לַיְּהוּדִים</strong> שָׂם, וּלְחַזֵק בֶּדֶק,</p>

<p>בִּלְשׁוֹן בְּנֵי עַמּוֹ <strong>הִצְמִיחַ צֶדֶק</strong>.</p>

<br />

<p><strong>מִדְבָּר</strong> אֲשֶׁר הָיָה לִישִׁימוֹן דֶּרֶךְ,</p>

<p>מָעוֹן לְגוּר וָשָׁחַל,</p>

<p>נֶהְפַּךְ לְמוֹצָא מָיִם;</p>

<p>מַיִם מְפַכִּים מִמַּעְיָן לַנָּחַל</p>

<p>מִפִּי נְקִי כַפָיִם,</p>

<p>חָכָם אֲשֶׁר כָּל-בֶּרֶךְ</p>

<p>תִּכְרַע לְפָנָיו; הֵן מִכֹּבֶד פֶּרֶךְ</p>

<p>גֵּאוּת, לְדֹר וָדֹר הֵסִיר לֵב גָּבֶר;</p>

<p>כִּי לַאֲחֻזַּת קָבֶר</p>

<p>הֶרְאָה לְרָם לֵבָב ישֵׁב בָּאָרֶץ,</p>

<p>רַק צַחֲנָה, בָאְשָׁה, רִמָּה וָשָׁרֶץ.</p>

<br />

<p>דָּרַשׁ לְעַמּוֹ טוֹב, פָּתַח כָּל-צֹהַר</p>

<p>לֵאוֹר בְּחֶשְׁכַּת לָיִל</p>

<p>לַיּשְׁבִים בַּכֶּלֶא.</p>

<p>לִקְרַאת נְחָשִׁים, אִישׁ גִּבּוֹר הֶחָיִל</p>

<p>דִּבֶּר וְעָשָׂה פֶלֶא.</p>

<p>הֶחְבִּיא בְּבֵית הַסֹּהַר</p>

<p>סִפְרֵי מְקֻבָּלִים עִם סֵפֶר זֹהַר</p>

<p>בַּל יֶחֱזוּ עוֹד שֶׁמֶשׁ אוֹ יָרֵחַ;</p>

<p><strong>שׁוֹאֵג</strong> וּמַר צֹרֵחַ</p>

<p>בָּם כַּ<strong>אֲרִי נֹהֵם</strong>, קוֹלוֹ <strong>קוֹל שָׁחַל</strong>,</p>

<p><strong>נֶגֶד אֲמִתַּי</strong> הוּא שׁוֹטֵף כַּנָּחַל.</p>

<br />

<p>חָכָם כְּ<strong>בֶן-דָּוִד</strong>, חֹקֵר בַּסֵּתֶר</p>

<p>הִפְלִיא לְמַלֵּל אֹמֶר:</p>

<p>כִּי פַעֲמַיִם, נֶפֶשׁ</p>

<p>לֹא לָבְשָׁה גֶבֶר קֹרַץ מֵחֹמֶר;</p>

<p>כִּי לֹא יְכֻבַּס רֶפֶשׁ</p>

<p>אוֹ טִיט אֱנוֹשׁ בַּנֶּתֶר,</p>

<p>רַק אֵל גְּמֻלּוֹת וּמְשַׁלֵּם עַל יֶתֶר</p>

<p>נֹתֵן לְרָשָׁע רָע, וּלְצַדִּיק אשֶׁר:</p>

<p>כִּי כֵן נְתִיב הַיּשֶׁר,</p>

<p>כָּל מִפְעֲלוֹת אִישׁ אִישׁ לִשְׁקֹל בַּפֶּלֶס,</p>

<p>לָתֵת לְטוֹב הַטּוֹב, וּלְרָע רַק קֶלֶס.</p>

<br />

<p>לִבּוֹ כְ<strong>לֵב אַרְיֵה</strong>, לֹא פָחַד אֶרֶב,</p>

<p>הִכָּה בְאֶגְרוֹף רֶשַׁע,</p>

<p>עֹשֵׂה פְעֻלַּת שֶׁקֶר.</p>

<p>פִּיהוּ כְ<strong>פִי אַרְיֵה</strong> עַל חֵטְא וָפֶשַׁע,</p>

<p>דֹּבֵר עֲדֵי אֵין חֵקֶר</p>

<p>לָנוּס מְנֻסַּת חֶרֶב</p>

<p>יֵצֶר לְבַב אָדָם עַד בּוֹא הָעֶרֶב.</p>

<p>מִמִּיץ חֲלֵב תַּלְמוּד הוֹצִיא כָל-רֶקַח,</p>

<p>שָׁמַע וְהֹסִיף לֶקַח,</p>

<p>לָתֵת לְאוֹר עוֹלָם סִפְרוֹ בַּגֹּבַהּ,</p>

<p>חָכָם בְּחַשְׁמַנִּים מִנִי לוֹדוֹבָה.</p>

<br />

<p>מִי יַעֲלֶה אֶל הַר זִמְרָה כָמֹהוּ?</p>

<p>שִׁירָיו בְּמַעְגַּל ישֶׁר,</p>

<p>מִכְתַּב אֱלֹהִים הֵמָּה.</p>

<p>וַתַּךְ בְּשֵׁבֶט פִּיו גֵּאוּת וָעשֶׁר</p>

<p>בַּת שִׁיר אֲשֶׁר נָעֵמָה;</p>

<p>בִּי בֹטְחִים עַל בֹּהוּ,</p>

<p>מִתְהַלְלִים בָּהוֹן, נוֹטִים עַל תֹּהוּ,</p>

<p>יִתְנַגְּפוּ פִתְאֹם עַל הָרֵי נֶשֶׁף;</p>

<p>כֻּלָם לְחֻמֵּי רֶשֶׁף,</p>

<p>קֶטֶב מְרִירִי בָם, רֹאשׁ פֶּתֶן לָמוֹ,</p>

<p>רַק גַּאֲוָה, קָלוֹן וָבוּז פִּרְיָמוֹ.</p>

<br />

<p>הֵלִיץ בְּעַד פָּלְקָאר, וּבְדִבְרֵי זָעַם</p>

<p><strong>מָגֵן</strong> וְאִבְחַת <strong>חָרֶב</strong></p>

<p>נֶגֶד מְנַבֶּל-צֶדֶק</p>

<p>נָתַן בְּרָב-כֹּחוֹ בֹקֶר וָעֶרֶב;</p>

<p>הָיָה כְקוֹץ וָחֶדֶק,</p>

<p>פַּטִּישׁ בְּהוֹלֶם פָּעַם,</p>

<p>לָדִין בְּנֵי עַמּוֹ עַל אִמְרֵי טָעַם,</p>

<p>בַּל יִפְרְצוּ חוֹמַת הַדָּת וָגֶדֶר;</p>

<p>שׁוֹמֵר כְּרֹעֶה עֵדֶר,</p>

<p>מִפִּי זְאֵב מַצִּיל צֹאן, עֵז וָכֶשֶׂב,</p>

<p>כִּי שַׁלְאֲנָן אוֹכֵל כָּל-יֶרֶק עֵשֶׂב.</p>

<br />

<p>הוֹצִיא לְעֹז עַמּוֹ רֹב אִמְרֵי שֶׁפֶר</p>

<p>מֵאֹצְרוֹת שָׁמָיִם;</p>

<p>שֶׁמֶשׁ לְשׁוֹן בֶּן-עֵבֶר</p>

<p>הֵאִיר בְּמִקְרָא קֹדֶשׁ לָעֵינָיִם;</p>

<p>כֵּן מִצְעֲדֵי הַגֶּבֶר</p>

<p>הִדְרִיךְ לְבֵית הַסֵּפֶר,</p>

<p>נֶחְמָד לְמַרְאֶה, רַק מִמִּשְׁלֵי אֵפֶר,</p>

<p>עַד כִּי בְּרֹב גֻּדְלוֹ הֵשִׁיב מִפֶּשַׁע</p>

<p>אִישׁ רִיב וּמַטֵּה רֶשַׁע;</p>

<p>וַיִּצְעֲקוּ אֶל אֵל יוֹם בַּצַּר לָמוֹ,</p>

<p>מִתּוֹךְ וּמֵחָמָס יִגְאַל נַפְשָׁמוֹ.</p>

<br />

<p><strong>שָׁנָה</strong> אֲשֶׁר בָּהּ, אוֹי! <strong>בָּא חִיל וָרָעַד</strong></p>

<p>אֶל ישְׁבֵי <strong>פֵרָארָה</strong>,</p>

<p>הֵן הִיא שְׁנַת הֻלֶּדֶת</p>

<p>גֶּבֶר בְּלֵב תָּמִים, נֶפֶשׁ יָקְרָה;</p>

<p>נֶפֶשׁ אֲשֶׁר שֹׁקֶרֶת</p>

<p>יוֹם יוֹם בְּאַנְשֵׁי סָעַד,</p>

<p>הֵמָּה בְּדַלְתֵי דָת לִמְטִיבֵי צָעַר.</p>

<p>לָתוּר וְלָסוּר מִדּוֹרוֹ הַתֹּהוּ</p>

<p>לֹא קָם אֱנוֹשׁ כָּמֹהוּ;</p>

<p>יָחִיל בְּקֹלוֹ אִישׁ גַּם שָׂב גַּם יָלֶד,</p>

<p>שָׁאַג אֲרִי מִי לֹא יִירָא בֶחָלֶד?</p>

<br />

<p>אֵין עוֹד –<strong>אֲרִי</strong> אֵין עוֹד – אֵין עוֹד בָּאָרֶץ!</p>

<p>גֵּווֹ סְחִי וָשָׁחַק</p>

<p>וּבְטִיט לְמִרְמַס רֶגֶל.</p>

<p>[רוּחוֹ וְנִשְׁמָתוֹ אַךְ בִּשְׁמֵי <strong>שָׁחַק</strong></p>

<p>חֹסוֹת בְּצֵל הַדֶּגֶל.]</p>

<p>הָהּ שִׁמְמָה וָקָרֶץ!</p>

<p>אֵין לוֹ תְמוּרָה, אֵין עֹמֵד בַּפָּרֶץ!</p>

<p>שָׁנָיו בְּמוֹתוֹ רַק שִׁבְעִים וָשֶׁבַע,</p>

<p>בָּעִיר לְזֹאת, בַּגֶּבַע</p>

<p>הִתְגוֹדְדוּ אִישִׁים, אַרְצָה נָפָלוּ,</p>

<p>בָּכוּ בְקוֹל גָּדוֹל וַיִתְאַבָּלוּ.</p>

<br />

<p>מִשְׁפָּט וְחֹק מִי כָמֹהוּ יֹדֵעַ? –</p>

<p>יָדִי לְמוֹ פִי שָׂמְתִּי,</p>

<p>כִּי רַק שְׁכֶם מֵאֶלֶף</p>

<p>מֵרֹב חֲסָדָיו אָנֹכִי רוֹמָמְתִּי.</p>

<p>בֹּזֶה לְזוּת וָסֶלֶף,</p>

<p>אֹהֵב יְדִיד וָרֵעַ,</p>

<p>מַשְׂכִּיל עֲנִיֵּי עָם, בָּם מִשְׁתַּעְשֵׁעַ.</p>

<p>אַשְׁרֵי אֱנוֹשׁ פָעַל כָּל-זֹאת בָּאָרֶץ</p>

<p>צַדִּיק וְגֹדֵר פָרֶץ!</p>

<p>בַּגָּן[ אֲשֶׁר לָשׁוֹן תִּקְצַר וַתֵּלַהּ]</p>

<p>נַפְשׁוֹ בְטוֹב תָּלִין עַד עוֹלָם סֶלָה.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/37090">https://benyehuda.org/read/37090</a></div></body></html>