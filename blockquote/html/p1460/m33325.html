<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְהָבִין מָשָׁל וּמְלִיצָה</title>
	<meta name="author" content="שם טוב בן יוסף אבן פלקירה"/>
</head>
<body>

<blockquote>
<br />
</blockquote>

<blockquote>
<p>לְהָבִין מָשָׁל וּמְלִיצָה דִּבְרֵי חֲכָמִים וְחִידוֹתָם
/ לָדַעַת מוּסָר נְבִיאֵי הַשִּׁיר וְתוֹכַחְתָּם / חִפֵּשׂ הַמְבַקֵּשׁ
מְשׁוֹרֵר אֲשֶׁר לוֹ בַּשִּׁיר עֶשֶׂר יָדוֹת / מְנַצֵּחַ בִּנְגִינוֹת
וּמַשְׂכִּיל שִׁיר יְדִידוֹת / וְלוֹמֵד מִנְּעוּרָיו לְדַבֵּר
בְּנִכְבַּדֵּי אֶרֶץ נִכְבָּדוֹת. / וַיִּמְצָא מְשׁוֹרֵר אֲשֶׁר
הַמְּלִיצָה הַיְקָרָה בְּפִיו וְנִכְבָּד נִיבוֹ / וַחֲזוֹן הַשִּׁיר
נִפְרָץ בִּלְבָבוֹ, / אִישׁ דְּבָרִים וְרַב מַהֲלָלִים / אִזֵּן וְחִקֵּר
תִּקֵּן מְשָׁלִים, / נַהֲרֵי נַחֲלֵי דְבַשׁ וְחֶמְאָה בְּזִמְרוֹתָיו, /
נֹפֶת תִּטֹּפְנָה שִׂפְתּוֹתָיו / וְצוּף יָזוּב מִשִּׁירוֹתָיו, /
יִמָּלֵא הַפֶּה שְחוֹק וְרִנָּה בְּאָמְרוֹ אֲמָרָיו / וְצוּר יָצוּק
פַּלְגֵי שֶׁמֶן בְּדַבְּרוֹ דְבָרָיו. / בְּשׁוֹרֲרוֹ שִׁירָיו וְעַל
פִּיו יַעֲלֵם / אָזיְדַלֵּג כָּאַיָּל פִּסֵּחַ
וְתָרֹן לְשׁוֹן אִלֵּם, / יְכַפֵּר כָּל עָווֹן וְכָל חַטָּאת וְאִם
מִנְּשֹׂא גְּדוֹלָה וּכְבֵדָה / בְּאָמְרוֹ מִזְמוֹר לְתוֹדָה. / בְּחֵן
שְׂפָתָיו יָצוּד הַנְּשָׁמוֹת / וְיִמְשֹׁךְ לוֹ בְנֹעַם מִלָּיו שָׂרֵי
אֲדָמוֹת, / יִתְּנוּ לוֹ מִפְּרִי אֲמָרָיו וּבַשְּׁעָרִים יְהַלֲלוּהוּ,
/ רֵיחַ שְׁמָנָיו טוֹבִים, שֶׁמֶן תּוּרַק שְׁמוֹ – עַל כֵּן עֲלָמוֹת
אֲהֵבוּהוּ. / בְּשִׁירוֹתָיו יְנַשֵּׂא לְמַעְלָה נְדִיבֵי עַם
וְשׁוֹעֵיהֶם / וְיַשְׁפִּיל לְמַטָּה בְנֵי בְלִיַּעַל וְהָעוֹשִׂים
כְּמַעֲשֵׂיהֶם.</p>

<br />
</blockquote>

<blockquote>
<p>מְשׁוֹרֵר מַעֲשָׂיו תֵּמַהּ לְרוֹאִים, / לְמַעַן יַעֲשֶׂה בַשִּׁיר פְּלָאִים</p>

<p>בְּהַגְבִּיהוֹ עֲדֵי מָרוֹם שְׁפָלִים / וְהַשְׁפִּילוֹ עֲדֵי אֶרֶץ לְגֵאִים.</p>

<br />
</blockquote>

<blockquote>
<p>אָמַר לוֹ הַמְבַקֵּשׁ ״אָדָם הַמְשׁוֹרֵר, / אֲשֶׁר
בְּחָכְמַת שִׁירָיו יְשֵׁנִים יְעוֹרֵר, / כִּתְמֵי הַתּוּגוֹת
בִּמְלִיצוֹתָיו יַלְבֵּן וִיבָרֵר / וְכָל אִמְרוֹתָיו אֲמָרוֹת טְהוֹרוֹת
/ וְהוּא נְעִים זְמִירוֹת! / צוֹפֶה הָיִיתִי בְשִׁירוֹתֶיךָ אֲשֶׁר
מִפְּנִינֵי הַצַּחוֹת חֲצוּבוֹת, / וְהִסְתַּכַּלְתִּי בִזְמִירוֹתֶיךָ –
וְהֵם אוֹר זָרוּחַ וּבֹקֶר לֹא עָבוֹת, / וְדִבְרוֹתֶיךָ מִצּוּף דְּבַשׁ
עֲרֵבוֹת / וְשִׁירוֹתֶיךָ רְאוּיוֹת לְהַלֵּל בָּהֶן לְרוֹכֵב עֲרָבוֹת /
וְכָל דְּבָרֶיךָ בְּמִשְׁפָּט תְּכַלְכֵּל / לְהָבִין אִמְרֵי בִינָה
וְלָדַעַת מוּסַר הַשְׂכֵּל. / וְאַחֲרֵי שֶׁחֲנָנְךָ יְיָ דַּעַת / חוֹבָה
עָלֶיךָ לְהִתְעַסֵּק בַּחָכְמוֹת הָאֲמִתִּיּוֹת וְסִתְרֵיהֶן לָדַעַת, /
כִּי הֵן צוּרַת הָאָדָם וְצַלְמוֹ / וּבַשֵּׂכֶל נִבְדָּל הָאָדָם עַל
כָּל נִבְרְאֵי מַטָּה וַייָ יִהְיֶה עִמּוֹ. / וְאֵינוֹ מֵהַנָּכוֹן
לְבַלּוֹת הַיָּמִים בְּהַבְלֵי הַמְשׁוֹרֲרִים / אֲשֶׁר פִּיהֶם דִּבֶּר
שָׁוְא וּלְשׁוֹנָם תֶּהְגֶּה שְׁקָרִים / וְלַטּוֹב רַע וְלָרַע טוֹב
אוֹמְרִים / הַבּוֹנִים עַל יְסוֹד הַשָּׁוְא שִׁירֵיהֶם / וַתְּהִי
הָאֱמֶת נֶעְדֶּרֶת בְּדִבְרֵיהֶם, / הַנּוֹשְׁכִים בִּלְשׁוֹנָם וְחִקְקֵי
אָוֶן חוֹקֲקִים / וּבְכִזְבֵי הַדִּמְיוֹן מַחֲזִיקִים / וַיִּתְלַקְּטוּ
לָהֶם אֲנָשִׁים רֵיקִים. / וְצָדְקוּ בְאָמְרָם הַמּוֹשְׁלִים / כִּי
הַחָכְמָה כִּפְרִי וְהַשִּׁיר כְּעָלִים. / וְאָמַר הֶחָכָם: הַמַּצְלִיחַ
מְאֹד מִבְּנֵי אָדָם מִי שֶׁמִּתְעַסֵּק מִנְּעוּרָיו בְּחָכְמַת
הַמּוֹפֵת לֹא בְהַבְלֵי הַמְשׁוֹרֲרִים. וְאָמַרְתִּי אֲנִי:</p>

<br />
</blockquote>

<blockquote>
<p>כַּלֵּה יְמוֹתֶיךָ בְּחַדֵּשׁ סוֹד / חָכְמָה וְדַעַת – לֹא בְדִבְרֵי שִׁיר,</p>

<p>וַעְמֹד לְהִתְחַכֵּם, וְלָדַעַת / דַּעַת קְדוֹשִׁים דַּרְכְּךָ תַיְשִׁיר.</p>

<br />
</blockquote>

<blockquote>
<p>רָאִיתִי וְהִנֵּה הֲפַכְפַּךְ דֶּרֶךְ הַמְשׁוֹרֵר וָזָר
/ נָכְרִי לְחַכְמֵי לֵב וּלְאַנְשֵׁי אֱמֶת מוּזָר, / כִּי לְכִילַי
יֹאמַר שׁוֹעַ וְנָדִיב אֶל נְבָלִים / דְּבַר בְּלִיַּעַל יָצוּק בּוֹ
וְעִמּוֹ הֲתוּלִים, / זֶה דַרְכּוֹ כֵּסֶל לוֹ וְחֵמָה / וְשָׁוְא
וְדִבְרֵי כָזָב בְּשִׁירוֹתָיו וּמְזִמָּה, / וְעַל יְסוֹד הַשֶּׁקֶר
בּוֹנֶה בַיִת אָפֵל / וְטָח קִירוֹתָיו תָּפֵל / וִיצַפֶּה אוֹתָם סִיגִים
מִחוּץ וּמִבַּיִת / נוֹטֵעַ כֶּרֶם וְהִנֵּה עָלָה כֻלּוֹ קִמְּשׁוֹנִים
כָּסוּ פָנָיו חֲרֻלִּים וְעָלָה שָׁמִיר וָשַׁיִת, / וְהַמְבֻקָּשׁ
מִדְּבָרָיו וְהַנִּדְרָשׁ / לִהְיוֹת בָּהֶם הַכָּזָב מְפֹרָשׁ. /
אוֹמְרִים אָמוֹר שִׁיר עֲגָבִים, / וּפוֹנִים אֶל רְהָבִים וּמִלְאוּ
בָתֵיהֶם</p>

<br />
</blockquote>

<blockquote>
<br />
</blockquote>

<blockquote>
<p>שֶׁקֶר, וְשָׂטֵי כְזָבִים. / חֹמֶר הַבָּתִים גָּרוּעַ
וְשָׁפֵל – / מָאֲסוּ הַבּוֹנִים בִּיסוֹד הָאֱמֶת וְהִנָּם טָחִים אוֹתוֹ
תָּפֵל, / וְהוּא מֵחֹמֶר הַהֶקֵּשׁ הַחֲמִישִׁי הַגָּרוּעַ וְהָאָפֵל – /
אֵין נֹגַהּ לוֹ כִּי אִם חֹשֶׁךְ עָנָן וַעֲרָפֶל. / וּבַעֲבוּר כִּי
חָכְמַת הַשִּׁיר מֵהָאֱמֶת רְחוֹקָה / וְרוּחַ שֶׁקֶר בְּפִי נְבִיאֶיהָ
וּמֵהָאֱמֶת נְעוּרָה וְרֵיקָה – / לֹא יְשַׁמְּשׁוּ בְעָלֶיהָ אֶלָּא
בַשֵּׁמוֹת הַמֻּשְׁאָלִים וְהַמָּעְתָּקִים / אֲשֶׁר הֵם מֵהוֹרוֹת עַל
הָאֱמֶת רְחוֹקִים, / וְלֹא יְשַׁמְּשׁוּ בַשֵּׁמוֹת הַמֻּסְכָּמִים /
אֲשֶׁר יִשְׁמְרֵם פִּי חֲכָמִים.</p>

<p>וְכִשְׁמֹעַ הַמְשׁוֹרֵַר מִלָּיו גָּעַר בּוֹ גְּעָרָה /
וְחַם לִבּוֹ בְּקִרְבּוֹ וּבַהֲגִיגוֹ אֵשׁ בָּעֲרָה / וַיֹּאמַר ״צָדַק
שֶׁהִקְדִּימַנִי בִמְשָׁלוֹ / כִּי מִי שֶׁלֹּא יַשְׂכִּיל הַדָּבָר הוּא
שׂוֹנֵא לוֹ, / וְלוּלֵי שֶׁאֲנִי נוֹשֵׂא פְנֵי הַמּוּסָר – בַּהֲבֵל פִּי
שְׂרַפְתִּיךָ / וְלַחֲרָפוֹת לְדִרְאוֹן עוֹלָם שַׂמְתִּיךָ, / כִּי
חֵרַפְתָּ מַעַרְכוֹת הַמְשׁוֹרֲרִים / אֲשֶׁר כָּל דִּבְרֵיהֶם עַל
אָפְנֵיהֶם דְּבוּרִים, / וְזֶה דַרְכָּם לְהַזְהִיר הָאָדָם לִקְרוֹת
מוּסָר וְחָכְמָה / וּלְבַקֵּשׁ סְגֻלַּת הַנֶּפֶשׁ הַחֲכָמָה וְכָל
מַעֲשֵׂה רָמָה / וּלְשַׁבֵּחַ מַעֲשֵׂה הַטּוֹבִים / וּלְהַלֵּל
וּלְאַשֵּׁר מַעַלְלֵי הַנְּדִיבִים / וּלְנַבֵּל וּלְגַנּוֹת בְּנֵי
בְלִיַּעַל / הָאוֹמְרִים לָאֵל ״סוּר מִמֶּנּוּ!״ וְיִשְׁעוּ לְבָמוֹת
בַּעַל, / וּלְפַרְסֵם הַחֲנֵפִים אֲשֶׁר בְּיוֹצְרָם מָעֲלוּ מַעַל /
וּמַעֲשֵׂי הָרָעִים לְהוֹדִיעַ וּלְהַלְשִׁין / וּכְמוֹ שֶׁאָמְרוּ
חֲכָמִים זִכְרוֹנָם לִבְרָכָה: הַאי מַאן דִּסְנֵי שֻׁמְעָנֵהּ שְׁרֵי
לְבַזּוֹיֵהּ בְּגִימֶ״ל וְשִׁי״ן.</p>

<br />
</blockquote>

<blockquote>
<p>אֱמֹר אֵיךְ תַּעֲרֹךְ אִישׁ אֶל מְשׁוֹרֵר? / וְהוּא הַלֵּב יְשַׂמַּח עֵת יְשׁוֹרֵר</p>

<p>וְיַמְתִּיק עִם חֲבֵרָיו סוֹד וְרֵעָיו / וְחַיֵּי הַמְקַנְאִים בָּם יְמָרֵר</p>

<p>וְלִרְדֹּף הוֹד מְיֻדָּעָיו יְעוּרוּן / וְלִדְרֹשׁ כָּל יְקָר אוֹתָם יְעוֹרֵר.</p>

<p>וְיָשִׂים מַחֲשַׁכֵּי הַדְּבָרִים / בְּאוֹר, וּדְבַר שְׂפָתַיִם יְבָרֵר,</p>

<p>וְרֹאשׁ תַּנִּין יְלִידֵי יוֹם יְשַׁבֵּר / בְּעֹז שִׁירָיו, וְיָם תּוּגוֹת יְפוֹרֵר,</p>

<p>וְיָנִיחַ בְּמִלָּיו אוֹהֲבֵי תֹם / וְהַיֹּשֶׁר, וְשׂוֹנְאֵיהֶם יְצוֹרֵר,</p>

<p>יְבָרֵךְ מַעֲשֵׂה נָדִיב וּפָעְלוֹ / כְּמוֹ כָל מַעֲשֵׂה כִילַי יְאָרֵר,</p>

<p>יְחָרֵף הַזְּמָן, יַעַן יְעַקֵּשׁ / יְשַׁר לֵבָב וְאֶת דַּרְכּוֹ יְסוֹרֵר</p>

<br />
</blockquote>

<blockquote>
<p>קוּם, הַמְבַקֵּשׁ, וּשְׁמַע וְעָדַי הַאֲזִינָה, / וְלֵץ,
שְׁמַע גְּעָרָה, וּפֶתִי, חָכְמָה הָבִינָה! / רְאֵה כִּי בַשִּׁיר
אוֹמְרִים תְּהִלּוֹת לָאֵל / אֲשֶׁר שׁוֹרֲרוּ אֲנָשִׁים מִלְּפָנִים
מֹשֶׁה וּבְנֵי יִשְׂרָאֵל, / וְשִׁירַת ״הַאֲזִינוּ״ שֶׁהִיא כוֹלֶלֶת
כָּל עִקְּרֵי הַתּוֹרָה / כֻּלָּהּ עַל דֶּרֶךְ הַשִּׁיר אֲמוּרָה. /
וּמֵהַמְשׁוֹרֲרִים הָיוּ אֲנָשִׁים צַדִּיקִים וִישָׁרִים / בְּרוּחַ
הַקֹּדֶשׁ מְדַבְּרִים, / וְסֵפֶר תְּהִלִּים בְּרוּחַ הַקֹּדֶשׁ כָּתוּב
וְכֻלּוֹ מִזְמוֹרִים / וַחֲכָמֵינוּ קָרְאוּ קֹדֶשׁ הַקֳּדָשִׁים לְ״שִׁיר
הַשִּׁירִים״, / יַעַן בּוֹ נֶאֱמַר דְּבֵקוּת הַנֶּפֶשׁ בִּמְקוֹרָהּ /
וְאַהֲבָתָהּ וְחִשְׁקָהּ אֶל יוֹצְרָהּ. / וְדֶרֶךְ הַשִּׁיר לְהָעִיר
הָאַהֲבָה וּלְהַמְתִּיק סוֹד הָאוֹהֲבִים / וּלְפַרְסֵם הַשִּׂנְאָה
וְאֵיבַת הָאוֹיְבִים / וְהַחֲכָמִים הַקַּדְמוֹנִים אָמְרוּ כִּי הֶפְסֵד
הַיְצוּרִים וַהֲוָיָתָם – / הַשִּׂנְאָה וְהָאַהֲבָה סִבָּתָם: / כִּי
בְשִׂנְאָה יִתְפָּרְדוּ וְזֶה מֵעַל זֶה יִרְחָקוּ / וּבְאַהֲבָה
יִקְרְבוּ זֶה לָזֶה וְאִישׁ בְּרֵעֵהוּ יְדֻבָּקוּ, / וּמִטֶּבַע
הַמְשׁוֹרֵר לִרְדֹּף אַחֲרֵי הַנָּאוֹת בְּדִבּוּרוֹ וּבְפָעֳלוֹ /
וּשְׂפַת יֶתֶר נָאוָה לוֹ. / וְהַשִּׁיר הַטּוֹב – רְאָיָה כִּי טֶבַע
זַךְ טֶבַע אוֹמְרוֹ, / וְשֶׁהוּא מִגְּדוֹלֵי הַנֶּפֶשׁ וַאֲשֶׁר
הַמְּלָכִים חֲפֵצִים בִּיקָרוֹ. / וַיִּשָּׂא מְשָׁלוֹ וַיֹּאמַר:</p>

<br />
</blockquote>

<blockquote>
<p>בַּשִּׁיר בְּעֵת יִפֹּל לְנַפְשְׁךָ חֶבֶל – / רַבִּים יְהוֹדוּךָ וְשָרֵי תֵבֵל.</p>

<p>תִּתֵּן אֲלֵיהֶם אֶת רְעוּת רוּחַ וְהֵם / לָךְ יִתְּנוּ כַסְפָּם – וְגַם זֶה הֶבֶל!</p>

<br />
</blockquote>

<blockquote>
<br />
</blockquote>

<blockquote>
<p>וְזָכְרוּ כִּי בְאֻמָּה מִן הָאֻמּוֹת / מֶלֶךְ רַב
וְאוֹזֵר חַיִל וְתַעֲצוּמוֹת, / הֶעֱמִיד בְּמִשְׁפָּט אָרֶץ / וַיִּפְרֹץ
בְּאוֹיְבָיו פָּרֶץ, / וְהָרְשָׁעִים לֹא שָׁכְנוּ אַרְצוֹ וַיִּתְנֵם
לְכָלָה וָחָרֶץ. / וַיְהִי כַשֶּׁמֶשׁ הוֹדוֹ, / יְרֵאוּהוּ אֲנָשִׁים
וְלֹא מָחַל עַל כְּבוֹדוֹ, / וּבְתָקְפּוֹ וּבִגְבוּרָתוֹ / נִשֵּׂאת
לְמַעְלָה מַלְכוּתוֹ, / בֶּן־חֹרִין וְחָכָם בְּכָל חָכְמָה /
וּבְתַחְבּוּלוֹת עוֹשֶׂה לוֹ הַמִּלְחָמָה, / גִּבּוֹר חַיִל נוֹדְעוּ
בָעַמִּים פְּעָלָיו – / וַאֲנִי הוּא הָאוֹמֵר עָלָיו:</p>

<br />
</blockquote>

<blockquote>
<p>לֹא עָצְרו כֹחַ לְנֶגְדּוֹ לוֹחֲמָיו, / אַךְ נֶחְבְּאוּ כַצֹּאן [לְמוּל] טוֹבֵחַ.</p>

<p>לֹא יֶחֱרַד בִּרְבוֹת חֲיָלֵיהֶם – וְאֵיךְ / בִּרְבוֹת תְּיָשִׁים יֶחֱרַד זוֹבֵחַ?</p>

<br />
</blockquote>

<blockquote>
<p>וְהוֹלִיד בֵּן וְאֵין בְּיָדוֹ מְאוּמָה מִמִּדּוֹת
אָבִיו הַמְעֻלּוֹת / וְנוֹלַד רָשׁ מִקִּנְיְנֵי מַעֲלוֹתָיו
הַגְּדוֹלוֹת. / וַיִּתְבּוֹנֵן אָבִיו בִּדְרָכָיו / וְהִבִּיט אָוֶן בּוֹ
וְלֹא יָשְׁרוּ בְעֵינָיו מַהֲלָכָיו / כִּי אֵינָם כְּדָת הַמְּלָכִים
וְכַהֲלָכָה / וְהוּא נַעַר וָרַךְ וְלֹא יִצְלַח לִמְלוּכָה. /
וְהַמֶּלֶךְ נֶעְצַב אֶל עַמּוֹ, / בִּרְאוֹתוֹ כִּי אֵין מְמַלֵּא
מְקוֹמוֹ: / כִּי בִהְיוֹת הַמֶּלֶךְ מְכַלְכֵּל בְּמִשְׁפָּט דְּבָרָיו /
וְהוּא חָכָם וּמֵבִין לַאֲשׁוּרָיו – / יִשְׂמַח כָּל עַם הָאָרֶץ
וְתִשְׁקֹט כָּל עִיר, / וְאִם הוּא סָכָל – יֵאָנַח עָם וְקוֹל מְהוּמוֹת
בְּאַרְצוֹ וּבַלָּהוֹת בָּעִיר. / וּבַחֲלוֹם הַלֵּב יִדְווּ כָל
הָאֲבָרִים וּתְהִי אֲנוּשָׁה מַכָּתָם – / וְכֵן הָעָם לְפִי שֵׂכֶל
מַלְכָּם תִּהְיֶה הַצְלָחָתָם. / וְאָמַר שְׁלֹמֹה ״מֶלֶךְ בְּמִשְׁפָּט
יַעֲמִיד אָרֶץ״, / וְאָמַר הֶחָכָם: כְּשֶׁיִרְצֶה הַשֵּׁם לְהֵיטִיב
לְאֻמָּה יָשִׂים הַשֵּׂכֶל בִּמְלָכֶיהָ / וְהַמַּלְכוּת בַּחֲכָמֶיהָ. /
וְאָמַרְתִּי אֲנִי:</p>

<br />
</blockquote>

<blockquote>
<p>בִּרְצוֹת הָאֵל דַּרְכֵי הָעָם / יָשִׂים הַשֵּׂכֶל בִּמְלָכָיו,</p>

<p>כִּי טוּב עַם וָעָם יִהְיֶה עַל / פִּי שֵׂכֶל שָׂרָיו וּנְסִיכָיו.</p>

<br />
</blockquote>

<blockquote>
<p>וַיִּשְׁלַח הַמֶּלֶךְ לַחֲכָמִים יוֹדְעֵי הָעִתִּים
לְלַמְּדוֹ חֻקֵּי הַמַּלְכוּת וּלְהַדְרִיכוֹ בָהֶם / וּלְהוֹרוֹת אֵלָיו
מוּסַר הַמְּלָכִים וְהַנְהֲגוֹתֵיהֶם, / וְיִסְּרוּ אוֹתוֹ – וְלֹא הָיָה
שׁוֹמֵעַ אֲלֵיהֶם / וְהָיָה הוֹלֵךְ בִּשְׁרִירוּת לִבּוֹ וַחֲבוּר
עֲצַבִּים. / וַיִּתְאַבֵּל הַמֶּלֶךְ עַל בְּנוֹ יָמִים רַבִּים / עַד
שֶׁנּוֹאַשׁ מִמְּצֹא מַרְפֵּא לְמַחֲלַת נַפְשׁוֹ / וַיְשַׁלְּחֵהוּ
מֵעָלָיו וְגֵרְשׁוֹ.</p>

<p>וּלְקֵץ יָמִים בָּא מְשׁוֹרֵר גָּדוֹל בְּמַלְכוּתוֹ /
מִקַָּצְוֵי אֶרֶץ אֲשֶׁר אֵין כְּמוֹתוֹ, / וַיַּגִּידוּ לוֹ דַאֲגַת
הַמֶּלֶךְ עַל סִכְלוּת בְּנוֹ וְרֹעַ הַנְהָגָתוֹ. / וַיָּבוֹא לִפְנֵי
הַמֶּלֶךְ וַיִּקֹּד לְפָנָיו וַיִּשְׁתַּחֲוֶה / וַיֹּאמַר ״יְחִי
אֲדוֹנִי הַמֶּלֶךְ, וּבוֹרְאוֹ יָחִישָׁה מִפְלָט לוֹ וְכֹל אֲשֶׁר
יְאַוֶּה!״ / וַיֹּאמֶר הַמֶּלֶךְ לוֹ ״מַה מְּלַאכְתְּךָ וּמֵאַיִן
תָּבוֹא וּמֵאֵיזֶה עַם אַתָּה?״ / וַיֹּאמַר ״עַרְבִי אָנֹכִי וּמְלֶאכֶת
הַשִּׁיר מְלַאכְתִּי מֵאָז וְעַד עַתָּה, /</p>
</blockquote>

<blockquote>
<p>וַאֲנִי בָא מֵהָאִי הַנִּקְרָא אִי הַשִּׁיר, / יַעַן כָּל שׁוֹכֵן בּוֹ
יִפְתַּח שְׂפָתָיו בִּזְמִירוֹת וְיָשִׁיר. / וַאֲנִי הֻגֵּד הֻגַּד לִי
דַּאֲגָתְךָ וִיגוֹנְךָ עַל אוֹדוֹת בְּנֶךָ, / וְאִם כָּשֵׁר הַדָּבָר
בְּעֵינֶיךָ – / יֵשֵׁב הַנַּעַר אִתִּי יָמִים אוֹ עָשׂוֹר / וַאֲנִי
אַדְרִיכֵהוּ בְּמוּסַר הַמְּלָכִים וַאֲיַסְּרֵהוּ יַסֹּר. / רוּחַ
הַשִּׁיר אֶתֵּן בְּקִרְבּוֹ – / וְאָז תָּבוֹא חָכְמָה בְּלִבּוֹ /
וְנָחָה עָלָיו רוּחַ דַּעַת וְחָכְמָה / וְרוּחַ עֵצָה וּגְבוּרָה
לַמִּלְחָמָה״. / וַיֹּאמֶר הַמֶּלֶךְ ״קָחֶנּוּ וְעֵינֶיךָ שִׁית עָלָיו /
וְאוּלַי בְּלַמֶּדְךָ אוֹתוֹ יִתְנַכֵּר הַנַּעַר בְּמַעֲלָלָיו /
וְיִהְיוּ יְשָׁרִים וְזַכִּים פְּעָלָיו, / וּתְהִי מַשְׂכֻּרְתְּךָ
שְׁלֵמָה מֵעִמִּי / וְאַתָּה תִהְיֶה עַל בֵּיתִי וְעַל פִּיךָ יִשַּׁק
כָּל עַמִּי״.</p>

<p>וַיָּחֶל הַמְשׁוֹרֵר לְפַעֲמוֹ בְּמַחֲנֵה הַמְשׁוֹרֲרִים
/ וּלְלַמְּדוֹ סֵפֶר הַצַּחוֹת וּלְשׁוֹן הַשִּׁירִים, / וַיְהִי
בַדֶּרֶךְ וַיִּמְצָא לַהֲקַת נְבִיאֵי הַשִּׁיר / וְנֶהְפַּךְ לְאִישׁ
אַחֵר וַיָּשִׁיר. / אָז אָמְרוּ הָרוֹאִים / ״מַה זֶּה הָיָה
לְבֶן־הַמֶּלֶךְ? הֲגַם הוּא בַנְּבִיאִים?״ / וְיְהִי כְנוֹחַ הָרוּחַ
עָלָיו / דִּבֶּר נִכְבָּדוֹת וַיִּשָּׂא מְשָׁלָיו:</p>

<br />
</blockquote>

<blockquote>
<p>לִי לֵב יְאַוֶּה לַעֲלוֹת אֶל רֹאשׁ / עָשׁ אוֹ הֱיוֹת נִקְבָּר בְּתַחְתִּית הַר,</p>

<p>נַפְשׁוֹ לְהַשִּׂיג מַעְלָה עָלָיו / תָּקֵל, וְלִרְדֹּף הַיְקָר מִהַר.</p>

<p>כִּי מִי בְעָפְרָה חָשְׁקָה נַפְשׁוֹ / יֵקָר בְּעֵינָיו לוּ יְהִי מֹהַר?</p>

<br />
</blockquote>

<blockquote>
<p>וְרָאָה אָדָם מְיַסֵּר בַּשּׁוֹטִים / לְאֶחָד מֵהַשּׁוֹטִים, / וַיִּשָּׂא מְשָׁלוֹ וַיֹּאמַר:</p>

<br />
</blockquote>

<blockquote>
<p>בְּזֵד יָהִיר בְּלִי תֵחַת גְּעָרָה – / וְאַךְ כִּי לַיְלָה וָיוֹם תְּשִׂיחוֹ,</p>

<p>וְאַל תַּכֶּה בְשֵׁבֶט גֵּו חֲסַר לֵב / לְיַשֵּׁר מַעֲוֵה לִבּוֹ וְרוּחוֹ,</p>

<p>אֲבָל הַכֵּה וּפָצוֹעַ לְרֹאשׁוֹ, / לְמַעַן כִּי מְקוֹם הַשֵּׁד בְּמֹחוֹ!</p>

<br />
</blockquote>

<blockquote>
<p>אַחֲרֵי כֵן גֵּרָה הַמְשׁוֹרֵר מָדוֹן בֵּינוֹ וּבֵין
אֶחָד מֵרֵעָיו / וַיְהִי רִיב בֵּינוֹ וּבֵין אֶחָד מִמְּיֻדָּעָיו. /
וַיֹּאמֶר בֶּן־הַמֶּלֶךְ לְהַכּוֹתוֹ בְּחֶרֶב שִׁירָיו / וְיָרָה אֵלָיו
חִצֵּי אֲמָרָיו, / וַאֲנִי עִנְיָנָם הֶעְתַּקְתִּי / וּבְזֶה הַסֵּפֶר
אוֹתָם חָקַקְתִּי:</p>

<br />
</blockquote>

<blockquote>
<p>אֶשְׁאַל לְאָדָם בַּחֲלוֹם אֶחְזֶה / אוֹתוֹ ״הֲזֶה הָרֵיק וְהַנִּבְזֶה</p>
</blockquote>

<blockquote>
<p>מִצֶּאֱצָאֶיךָ?״ וְעָנַנִי / ״חַוָּה אֲגָרֵשׁ, אִם אֱמֶת הוּא זֶה!״</p>

<br />
</blockquote>

<blockquote>
<p>וַיֵּלֶךְ בֶּן־הַמֶּלֶךְ הָלוֹךְ וְגָדוֹל וַייָ עִמּוֹ /
וְנִשְׁמַע שְׁמוֹ בַגּוֹיִים וַיִּגְדַּל שְׁמוֹ, / וַיִּשְׁלַח הַמֶּלֶךְ
בַּעֲדוֹ / וַיָּבוֹא אֵלָיו עִם הַמְשׁוֹרֵר אֲשֶׁר לִמְּדוֹ. /
וְכִרְאוֹת הַמֶּלֶךְ פָּנָיו אָמַר ״הִתְנַכֵּר הַנַּעַר הַזֶּה
בְּמַעֲלָלָיו / וְהַכָּרַת פָּנָיו עָנְתָה בּוֹ כִּי צָלְחָה רוּחַ
אֱלֹהִים עָלָיו״. / וַיַּגֵּד לוֹ הַמְשׁוֹרֵר כֹּל אֲשֶׁר קָרָה לוֹ /
וַיִּתֵּן לוֹ כְּכָל חֶפְצוֹ וּמִשְׁאָלוֹ.</p>

<br />
</blockquote>

<blockquote>
<br />

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33325">https://benyehuda.org/read/33325</a></div></body></html>