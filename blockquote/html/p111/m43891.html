<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גולו את החרפה!</title>
	<meta name="author" content="אלכסנדר זיסקינד רבינוביץ'"/>
</head>
<body>

<p>בירושלים התנפלה המשטרה ביום הכפורים בגבורה נפלאה על
השרפרפים שהזקנים הביאו עמם לשבת ביום־צום על יד הכותל המערבי וגם נצחה.
השרפרפים הלכו בשבי&#8230;</p>

<p>הזקנים עשו שלא כחוק. על פי החוק מותר להעביר בחמורים
גללים על יד הכותל המערבי, על פני היהודים המתפללים שם, ואסור להעמיד שם
שרפרפים&#8230; חוק קדוש!</p>

<p>בימי־הבינים אסור היה ליהודי להרָאות ברחוב בלי טלאי־צהוב
על בגדו העליון מגבו. זה היה חוק מטעם קדושת האפיפיור אינוקנטי השלישי.
ובודאי שצריך היה לשמור על החוק. ומי שנראה ברחוב בלי טלאי נענש קשה כעובר
חוק.</p>

<p>לימים נתבטל החוק הזה, נשתחרר היהודי מהעלבון הזה, אבל
נשאר טלאי צהוב אחר שנושאו הוא לא יהודי יחיד, אלא האומה כולה, זהו השקוץ
שעל יד הכותל המערבי. והנה גם הוא קיים בתוקף החוק של הטלאי הצהוב.</p>

<p>יודעים אנו שקוזאקי הנצרות רוצים שהכותל המערבי, בתור סמל
היהדות: יעמוד תמיד בתוך סביבה מלאה חלאה, כדי שישמש אנטי־תיזה לקבר הקדוש
המפואר בעדי עדיים. חושבים הם להתכבד בעולם בקלוננו, להרים בזה את קרן
הנצרות, ואולי יצודו בזה גם איזה נפשות מתוך היהודים. כן. בודאי שישנם
כאלה. אבל אין אנו יכולים לחשוד שהפוליטיקה האנגלית תתבסס על השקפה
אנטי־אנושית ואנטי־הגיונית שכזו. &quot;ובוזי יקלו״ – אומר הנביא.</p>

<p>וצריך להגיד האמת: הרבה אשמים אנחנו בעצמנו בעלבוננו זה.
היה זמן ור׳ זלמן צורף (לפני שמונים שנה בערך) הצטער על שחורבת ר׳ יהודה
החסיד נמצאה ברשות ישמעאלים וכבעל רצון כביר השיב את הגזילה לבעליה. ולכותל
המערבי לא נמצא מי שידאג להרחיק את השקוץ מקרבתו. לא הרגשנו בעלבון.</p>

<p>אבל צריכים אנחנו לתקן את המעוות. אמנם, יודעים אנו כי יש
פקידים המשתדלים שהחלאה לא תמוש מקרית דוד ושירושלים תשקע בטנופת, למען לא
יחסר כלום מצביון גלותה. אך דעת הפקידים הללו בודאי אינה חובה על קברניטי
האומה האנגלית היודעים מה זה רגש אדם וקדשי עם ועם.</p>

<p>והחובה היא על כל בני עמנו בכל מקום שהם להחיש בדבר הזה
ולהשפיע על הממשלה המרכזית באנגליה להסיר את הטלאי הצהוב מעל גב האומה
המתעוררת לתחיה. ובפרט בדבר זה שלא יביא נזק למי שהוא. לשכני הכותל המערבי
אפשר לתת מקום יותר רחב. האומנם הפוליטיקה העולמית הגדולה דורשת, כי השכנים
יטילו גלליהם על יד הכותל המערבי דוקא, ולא במקום אחר, חלילה?</p>

<blockquote>
<br />
</blockquote>

<p>&#8220;דבר&#8221;, תרפ&quot;ו</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/43891">https://benyehuda.org/read/43891</a></div></body></html>