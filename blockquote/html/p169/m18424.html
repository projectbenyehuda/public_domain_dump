<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>(קָדוֹשׁ, קָדוֹשׁ, קָדוֹשׁ...)</title>
	<meta name="author" content="יעקב לרנר"/>
</head>
<body>

<blockquote>
<p>קָדוֹשׁ, קָדוֹשׁ, קָדוֹשׁ&#8230; קוּמוּ לֵצֵי-כֹהֵן!</p>

<p>קוּמוּ קְחוּ קִלְשׁוֹנוֹת – עֵת לַעֲשׂוֹת עָתָּה:</p>

<p>פָּעַר פִּיו הַמֹּלֶךְ, הֵקִיא רִיר לֶהָבָיו</p>

<p>חָשַׂף רִבְבוֹת לָשׁוֹן, לֵאמֹר: הָבוּ זְבָחִים!</p>

<br> 

<p>קָדוֹשׁ, קָדוֹשׁ, קָדוֹשׁ&#8230; מַהֲרוּ לֵצֵי-כֹהֵן!</p>

<p>הִנֵּה הִנּוֹ מָלְכְּכֶם – סַעֲרוּ דַהֲרוּ אֵלָיו!</p>

<p>פַּעֲרוּ פֶּה וְגָרוֹן, צְקוּ בוֹ צְמָא פִגּוּלְכֶם!</p>

<p>תִּקְעוּ הַקִּלְשׁוֹנוֹת עַד מַעֲמַקֵּי בִטְנוֹ;</p>

<p>עַרְעֲרוּ כָל קְרָבָיו, חִצְבוּ תְּשׁוּאוֹת רֶשֶׁף;</p>

<p>סַכְסְכוּ אִישׁ בְּאָחִיו אֶלֶף אַלְפֵי שְׂרָפָיו</p>

<p>חוֹלְלוּ חִרְחוּר לוֹעוֹת, קְרָב מְלַחֲכִים אַכְזָר!</p>

<p>צַחֲקוּ צְחוֹק, וְכַרְכֵּר סְבִיב הֲרַת הַלְּהָטִים:</p>

<p>צַחֲקוּ צְחוֹק וְזָרֹק הָרֵי הַרְרֵי זְבָחִים –</p>

<p>אָרוּר לֵץ לֹא יָחֹג אִתְּכֶם חַג הַשְּׂרֵפָה!&#8230;</p>

<br> 

<p>קוּמוּ בְּנוּ לַמֹּלֶךְ, בְּנוּ לוֹ בָּמוֹת-תֹּפֶת;</p>

<p>הַרְבּוּ מִזְבְּחוֹתָיו בְּרֹאשׁ כָּל חוּצוֹת-אֶרֶץ;</p>

<p>זִבְחוּ זִבְחֵי צֶדֶק, צִדְקַת כָּל שִׁקְרֵיכֶם;</p>

<p>נַסְּכוּ יֵין זְנוּנֵיכֶם, שִׁירוּ שִׁיר פִגּוּלְכֶם&#8230;</p>

<p>הַבְהֲבוּ זִבְחֵיכֶם עַד עֲלוֹת הַגָּעַשׁ</p>

<p>עַד יְטֻמְטַם עוֹלָם בַּעֲתַר הָרֵיחַ,</p>

<p>עַד אָמַר הַמַּשְׁחִית: רַב! שָׂבַעְתִּי עוֹלוֹת</p>

<p>הֹלּוּ, הֹלּוּ, הוֹלְלִים – עֵת הִלּוּלִים עָתָּה!</p>

<p>פִּתְחוּ מְחוֹל הַקְּדֻשָּׁה, דַּהֲרוּ קָדוֹשׁ, קָדוֹשׁ</p>

<p>סַחֲפוּ הַמַּעְגָּלָה כָל בֶּן-מוּם וּמָשְׁחָת</p>

<p>גִבֵּן, כָּתוּת, מָעוּךְ, עִוֵּר וּפִסֵּחַ</p>

<p>מִי לוֹ רֶגֶל יִדְהָר, גָּרוֹן – וְיָרִיעַ</p>

<p>אוֹי לַדּוֹר יִסָּחֵף אֶל מְחוֹל קְדֻשַּׁתְכֶם</p>

<p>וַהֲלוּם שִׁגָּעוֹן יִדְהַר: קָדוֹשׁ, קָדוֹשׁ&#8230;</p>

<br> 

<p>רַעֲמוּ, תּוֹתְחֵי-מָגוֹר, רַעֲמוּ עַד לַשְּׁחָקִים</p>

<p>עִם גִלְגּוּלֵי קוֹלוֹת נִגְלֹש אֶל הַתֹּפֶת</p>

<p>נֹאבַד עִם הָרַעַם, אוּלַי יֵקַל אָבְדָן</p>

<p>נִגְלֹש נָא כֻּלָּנוּ, אַל יִשָּׁאֵר זֵכֶר</p>

<p>פֶּן יְהִי לְהַשְׁחִית דוֹר יִוָּלֵד מָחָר</p>

<p>כְּהִשָּׁחֵת עוֹלָם אַחֲרֵי מֵי הַמַּבּוּל.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/18424">https://benyehuda.org/read/18424</a></div></body></html>