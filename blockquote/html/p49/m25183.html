<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[באשמרת ערב לבבי]</title>
	<meta name="author" content="שמואל הנגיד"/>
</head>
<body>

<p>ולה אלי ראש כלה ר שמואל אלבגדאדי גואב ען שער כאטבה בה מן דאניה</p>

<p>ולו (שיר) לראש הכלה רב שמואל הבגדדי, והוא תשובה על שיר שבו פנה אליו מן העיר דניה</p>

<blockquote>
<br />
</blockquote>

<blockquote>
<p>U – – – – – //
U – – – – – //
U – – – – – //
U – – – – –<br />
בְּאַשְׁמֹרֶת עֶרֶב / לְבָבִי בִּי יָרֶב / וְתוֹכָחוֹת הֶרֶב / בְּמוּסָר הִכְתִּירָם</p>
</blockquote>

<blockquote>
<p>וְאָמַר לִי: קוּמָה, וְהַנַּח תַּרְדֵּמָה, / וְהַבֵּט שָׁמַיְמָה, / וּבָרֵךְ צוּר קֵרָם!</p>
</blockquote>

<blockquote>
<p>רְאֵה אֶת צִבְאוֹתָם,/ וְסַפֵּר פִּלְאוֹתָם / וְדַע יָצַר אוֹתָם / וְיָדַע מִסְפָּרָם;</p>
</blockquote>

<blockquote>
<p>וְשֶׁמֶשׁ מִתְהַלֵּךְ / בְּתוֹכָם כַּמֶּלֶךְ, / וְכֻלָּם עַל פֶּלֶךְ / אֱלֹהֶיךָ זֵרָם,</p>
</blockquote>

<blockquote>
<p>כְּשׁוֹשַׁנֵּי סוּגָה / נְפוֹצוֹת בַּעְרוּגָה / יְרוּצוּן בִּמְחוּגָה / עֲלֵי קַו כַּבִּירָם;</p>
</blockquote>

<blockquote>
<p>וְהַבֵּט רָמֵיהֶם / בְּהִלָּם בִּשְׁמֵיהֶם / זְכֹר חָבֵר לָהֶם / וּמֵאִיר כִּמְאוֹרָם</p>
</blockquote>

<blockquote>
<p>אֲשֶׁר יָשַׁב שַׁעַר / בְּתוֹךְ אֶרֶץ שִׁנְעָר וּבִגְדוֹלָם גָּעַר / וּמָאַס שִׁנְעָרָם</p>
</blockquote>

<blockquote>
<p>זְכֹר חָסִיד וָתָם / תְּבוּנוֹת לֹא חָתַם, / אֲבָל פִּזַּר אוֹתָם / וְרִפֵּא נִשְׁבָּרָם</p>
</blockquote>

<blockquote>
<p>שְׁמוּאֵל בֶּן יוֹסֵף / שְׁמַע דִּבְרֵי כוֹסֵף / שְׁמוּאֵל בֶּן יוֹסֵף / וְעָנְדָה סַפִּירָם:</p>
</blockquote>

<blockquote>
<p>חֲכָמִים נוֹעָדִים / בְּכָל יוֹם מַגִּידִים / כְּבוֹד אֶרֶץ כַּשְׂדִים / בְּשִׂיחַ סִפּוּרָם;</p>
</blockquote>

<blockquote>
<p>וְלֹא לָאַדִּירִים / מְקוֹמוֹת מַפְאִירִים / וְגַם לֹא נֶהְדָּרִים / בְּאַרְצָם וּמְגוּרָם,</p>
</blockquote>

<blockquote>
<p>אֲבָל אַרְצָם תָּרוֹם / בְּכָל נָבוֹן מָרוֹם / בְּצָפוֹן וּבְדָרוֹם / שְׁמָם נִשָּׂא וָרָם.</p>
</blockquote>

<blockquote>
<p>וְיָסוּרוּ מִשָּׁם – / וְאַדְמָתָם תֶּאְשָׁם, / וְתִרְאֶה מִדְרָשָׁם / כְּיַעַר מִדְבָּרָם;</p>
</blockquote>

<blockquote>
<p>וְעַל כֵּן מִי יִבְזֶה / לְאַלּוּף בֶּן מַזֶּה, / אֲשֶׁר הוּא תּוֹךְ עַם זֶה / קְצִינָם וּגְבִירָם</p>
</blockquote>

<blockquote>
<p>וּמַחְסֵיָה בָתָה / לְנוּדוֹ, וּבְדִיתָא, / וְאִסְפַּמְיָא שׁוֹתָה / וְרָוָה מִבּוֹרָם.</p>
</blockquote>

<blockquote>
<p>וְלוּ עַתָּה יִהְיֶה / בְּאֶרֶץ־אַבַּיֵּי / אֲזַי בִּמְקוֹם הַאיֵי / תְּעוּדַת אֵל הוֹרָם,</p>
</blockquote>

<blockquote>
<p>וּפָשְׁטָה תּוֹרָתוֹ / וְתַרְשִׁישֵׁי דָתוֹ / בְּפִיּוֹת אֻמָּתוֹ / וְנָהַג אֶת דּוֹרָם,</p>
</blockquote>

<blockquote>
<p>וְשָׂמוּהוּ עַל רֹאשׁ / בְּנֵי דּוֹרוֹ לִדְרשׁ / וְקָרְאוּ אוֹתוֹ רֹאשׁ / וְנִזְרָם וּנְזִירָם.</p>
</blockquote>

<blockquote>
<p>בְּשִׁירָךְ שָׂמַחְתִּי / וּבִדְבָרָיו שַׂשְׂתִּי / וְכַדָּת אִשַּׁרְתִּי / תְּבוּנַת חִבּוּרָם.</p>
</blockquote>

<blockquote>
<p>בְּטוּרָיו נִשֵּׂאתִי, / וְחָכְמוֹת מָלֵאתִי, / וְרֹאשִׁי נָשָׂאתִי / לְהַתִּיר נִקְשָׁרָם.</p>
</blockquote>

<blockquote>
<p>אֲמָרָיו סַפִּירִים, / וְאוֹתוֹתָיו שָׂרִים, / וּמִלוּאַת טוּרִים / בְּחשֶׁן – סִדּוּרָם,</p>
</blockquote>

<blockquote>
<p>וְעִנְיָן כִּפְרָחִים / וּמַעְשֵׂה פִּתּוּחִים / מְכֻסִּים כִּירֵחִים / בְּלֵילֵי עִבּוּרָם.</p>
</blockquote>

<blockquote>
<p>לְךָ חֵלֶק עֶלְיוֹן / בְּעֵט וּבְגִלָּיוֹן, / וְגוֹלַת עַם אֶבְיוֹן / בְּצִלָּךְ מִסְתּוֹרָם.</p>
</blockquote>

<blockquote>
<p>וְסוֹד אַמְתִּיק עִמָּךְ / לְלַמֵּד אֶת עַמָּךְ / כְּמִתְנַשֵּׂא כַּמָּךְ / כְּרַבָּם כִּצְעִירָם,</p>
</blockquote>

<blockquote>
<p>לְהַשְׂכִּיל וּלְהוֹרוֹת / עֲצֵלִים בַּתּוֹרוֹת / וְלִזְרֹעַ אוֹרוֹת / וְלָנִיר אֶת נִירָם.</p>
</blockquote>

<blockquote>
<p>בְּךָ וּבְמַכָּרַי / אֲנַגֵּחַ צָרֵי, / וְלָךְ יִתְרוֹן שִׁירַי / וְעָלַי מַחְסוֹרָם!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25183">https://benyehuda.org/read/25183</a></div></body></html>