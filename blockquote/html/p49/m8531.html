<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גֹּל מֵעֲלֵי</title>
	<meta name="author" content="שמואל הנגיד"/>
</head>
<body>

<blockquote>
<p>וּמֵתָה אֲחוֹתִי אַחֲרֵי קוּמִי מֵהַשְּׁחִין, וְהוּא צֶמַח זֶה הַנִּזְכָּר, וְהַמִּלְחָמָה חֲזָקָה. וְכָתַב אֵלַי מִמְּקוֹם הַמִּלְחָמָה:
<br></p>
</blockquote>

<h2 id="מַרְתִיָהקִינָה">מַרְתִיָה [קִינָה]</h2>

<blockquote>
<p>גֹּל מֵעֲלֵי רֹאשֵׁי צְנִיפִים וּמֵטְפָּחוֹת / וּקְרַע חֲלִיצוֹתַי לְאַמּוֹת וְלִטְפָחוֹת,</p>
</blockquote>

<blockquote>
<p>וּשְׁבֹר כְּלֵי זֶמֶר וְנֵבֶל וְתֹף, וּשְׁפֹךְ / מֵימֵי זְמוֹרוֹת הַיְּבֵשׁוֹת וְהַלַּחוֹת,</p>
</blockquote>

<blockquote>
<p>וּמְחֵה שְׂשׂוֹנִים מִלְּבָבִי, וְקוּם וּכְתֹב / סֵפֶר כְּרִיתוּת לַעֲלָצִים וְלִשְׂמָחוֹת,</p>
</blockquote>

<blockquote>
<p>וּקְרָא: אֲהָהּ! יַעַן יְהוֹסֵף בְּבֵית אֵבֶל, / יוֹשֵׁב עֲלֵי מֵתוֹ וְקוֹרֵא: אֲהָהּ אָחוֹת!</p>
</blockquote>

<blockquote>
<p>הוֹגָה בְּפֵרוּדָה וְדוֹאֵג לְמִיתָתָהּ, / יוֹם לֻקְּחָה מִבֵּין נְעָרוֹת מְטֻפָּחוֹת.</p>
</blockquote>

<blockquote>
<p>נִדְכָּה – וְדֻכָּא לֵב אֲמָהוֹת וְאִמָּהוֹת, / בָּכָה – וּבָכָה עֵין שְׁפָחוֹת וּמִשְׁפָּחוֹת,</p>
</blockquote>

<blockquote>
<p>שׂרַף בְבֵית אֵבֶל לְבָבוֹ, וְלֹא נִסָּה, / מֵאָז לְהָבוֹת בַּלְּבָבוֹת מְשֻׁלָּחוֹת.</p>
</blockquote>

<blockquote>
<p>אִם אַתְּ לְהִתְנַחֵם תְּמָאֵן, וְתִשָּׂא קוֹל / בָּרְחוֹב וּבַבַּיִת, בְּקוֹלוֹת וּבִצְוָחוֹת –</p>
</blockquote>

<blockquote>
<p>שִׂים לִבְּךָ אֶל מַאֲמָרִי, וְקַח מִפִּי / צַחוֹת, וְכָמוֹנִי יְדַבֵּר בְּפִי-צַחוֹת:</p>
</blockquote>

<blockquote>
<p>הָבֵן וְהִתְבּוֹנֵן כְּתָב, לָךְ כְּתַבְתִּיהוּ / מִבֵּית קְרָב, מָלֵא רִיבִים וְתוֹכָחוֹת,</p>
</blockquote>

<blockquote>
<p>וּכְתָב בְּקוּם רָאשִׁים בְּקֶצֶף אֱלֵי רָאשִׁים, / שָׂרִים אֱלֵי שָׂרִים, סְגָנִים אֱלֵי פַחוֹת,</p>
</blockquote>

<blockquote>
<p>רִבּוּ צְבָאֵיהֶם וּמָרְקוּ רְמָחֵיהֶם, / רֹבּוּ בְחִצֵּיהֶם אֱלֵי לֵב וֱאֵל טוּחוֹת,</p>
</blockquote>

<blockquote>
<p>הָיוּ בְמִלְחַמְתָּם כְּאִשּׁוֹת מְנֻפָּחוֹת, / דָּמוּ בְחֻמָּם אֶל קְדֵרוֹת מְרֻתָּחוֹת.</p>
</blockquote>

<blockquote>
<p>עַל זֹאת דְּאַג וּדְרֹש פְּדוּת לִי וְיֵשַׁע מִן / צוּרָךְ בְּיָדַיִם אֱמוּנָה מְשֻׁטָּחוֹת,</p>
</blockquote>

<blockquote>
<p>וּשְׁאַל בְּלֵב נָכוֹן, וְשִׂיחַ לְאֵל אַדִּיר / שִׂיחִים, כְּמוֹ תִּמְרוֹת קְטֹרֶת מְרֻקָּחוֹת</p>
</blockquote>

<blockquote>
<p>יִפְתַּח פְּתָחִים לִי, לְמַעַן לְכָל שַׁעַר / סָגוּר – בְּיָדוֹ יֵשׁ פְּתָחִים וּמַפְתֵּחוֹת.</p>
</blockquote>

<br>  

<blockquote>
<p>יָסוּר יְגוֹן מֵתִים וְיָפוּג – וְתוּגוֹת מוֹת / אַחִים בְּלֵב לָעַד תְּקוּעוֹת וּמֻנָּחוֹת,</p>
</blockquote>

<blockquote>
<p>יִזְכֹּר אֲסִיפַת אָח לְעוֹלָם אֱנוֹשׁ, וּשְׁאָר / מִיתוֹת קְרוֹבֵי אִישׁ לְיָמִים מְשֻׁכָּחוֹת,</p>
</blockquote>

<blockquote>
<p>הִנֵּה טְפָחוֹת כָּל יְמֵי אִישׁ, וְגוּפָתוֹ / עָפָר, וְאֵל שַׁלִּיט בְּגוּפוֹת וּבָרוּחוֹת,</p>
</blockquote>

<blockquote>
<p>קֵץ יֵשׁ לְכָל גָּדוֹל וְקָטָן, מְכֻתָּב עַל / סֵפֶר, כְּמוֹ חָזוֹן מְכֻתָּב עֲלֵי לוּחוֹת.</p>
</blockquote>

<blockquote>
<p>אִם אֵין לְהוֹסִיף עַל יְמֵי אִישׁ בְּבוֹא יוֹמוֹ – / עַל מַה תְּהִי מוֹסִיף בְּאֵבֶל וּבַאְנָחוֹת</p>
</blockquote>

<blockquote>
<p>שָׁלְמוּ יְמוֹתֶיה וְשָׁבָה לְאַדְמָתָהּ / מִבֵּית דְּאָגָה אֶל הנָחוֹת וְלִמְנוּחוֹת,</p>
</blockquote>

<blockquote>
<p>טֶרֶם תְּהִי רוֹאָה יְמֵי רַע בְּעוֹלָמָה, / עַד לֹא תְהִי דָּוָה כְּמוֹ נַעֲנוֹת שָׁחוֹת.</p>
</blockquote>

<blockquote>
<p>עַד בּוֹא חֲלִיפָתִי עֲלֵי מַר וְעַל מָתוֹק / אוֹדֶה וְעַל אוֹדוֹת מְצֵרוֹת וּמַשְׂמִיחוֹת,</p>
</blockquote>

<blockquote>
<p>וּלְצוּר אֲשַׁבֵּחַ עֲלֵי טוֹב וְעַל מִקְרֵה / רָעָה, וְהוּא מֶלֶךְ מְהֻלָּל בְּתִשְׁבָּחוֹת!
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8531">https://benyehuda.org/read/8531</a></div></body></html>