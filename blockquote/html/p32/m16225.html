<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פרח הפרחים</title>
	<meta name="author" content="איתמר בן־אב&quot;י"/>
</head>
<body>

<h2 id="א.">א.</h2>

<p>השמים ראיתי, והם ורודים כל־כך,</p>

<p>ואת השמש, באפק, עם שלל ענניו;</p>

<p>ואקטף קצת שמים, ואלוש בהם שמש</p>

<p>וחשמל האויר אוסיף כה וכה</p>

<p>ואיצר אז את <strong>הורד</strong>.</p>

<p>יצאתי הימה ואביט תוך מימיו:</p>

<p>תכלת־הים השתטחה לאין־סוף.</p>

<p>ואפקד על הרוח, וארומם גלים,</p>

<p>ומהולים אז המים בקצף לבן –</p>

<p><strong>יצאה</strong> מהם <strong>חבצלת</strong>.</p>

<p>ולבי החולה אהבה גלמודה</p>

<p>שתת פתאם דם, דם אדום ומבויש.</p>

<p>ויזרם אז העשבה, לערבַים־האור,</p>

<p>ויתלכד האדום בירוק־התכול,</p>

<p>ויציץ לקראתו <strong>סגול</strong>.</p>

<h2 id="ב.">ב.</h2>

<p>בנחל הסואן מהמון הטפות,</p>

<p>שנזלו וירדו מעֵינות והרים,</p>

<p>נפלה, ביום צח, דמעתי הלבנה</p>

<p>ותרעיש את הנחל, ותצהיב מטתו,</p>

<p>ותצמיח מתוכה <strong>פניניה</strong>.</p>

<p>אל היער העבות, השחור בלילו,</p>

<p>חדרה קרן־אור של ירח במלואו;</p>

<p>אז חלומי העצור השתחרר ממוחו</p>

<p>ובעופו השמימה בלע הקרנה</p>

<p>ויתהפך חיש <strong>למחשבה</strong>.</p>

<p>הפרפר שנשא את אשרי בכנפיו,</p>

<p>הפרפר – שב נרגז ממסעי־מרחקים.</p>

<p>ידידַי העליבוהו ורעצוהו שונאַי,</p>

<p>וכנפיו הלבנות התאדמו מחֵמה</p>

<p>ויתעגלו כך <strong>לדמומית</strong>.</p>

<h2 id="ג.">ג.</h2>

<p>והימים עברו במעוף של ברק,</p>

<p>והברק הבריק לאנשים כלם.</p>

<p>רק אותי שכחה אכזריות הבריה;</p>

<p>אז יצקתי עפרת בכסף מזהיר</p>

<p>ו&#8220;<strong>אל־תשכחני</strong>&#8221; נולְדה.</p>

<p>על אמיר ההר עליתי לנוח:</p>

<p>הרוח נשב ושאיפתי הנוגה</p>

<p>גססה במרחב, – לא ידעתי מדוע?</p>

<p>ואקח אדמה, ואפח בה נשמה,</p>

<p>ותגדל ממנה <strong>שושנה</strong>.</p>

<p>ותגבר אז השמש במרומי הרקיע:</p>

<p>העבים התפזרו וחרפי חדל.</p>

<p>ובשארית השלג מימים הקרים,</p>

<p>ובמעט האביב, שהעיז ויופיע</p>

<p>גלגלתי קט <strong>פעמונית</strong>.</p>

<h2 id="ד.">ד.</h2>

<p>ומאבנים קשות טחנתי <strong>חנונה</strong>,</p>

<p>ומדאגה בוערה הפרחתי <strong>פה־צפור</strong>,</p>

<p>ומנקמה וקנאה הרכבתי <strong>היסמין</strong>,</p>

<p>ומיאוש ורעיונות־מות רקמתי <strong>האירוס</strong>:</p>

<p>הייתי כאלהים.</p>

<p>פרחים על ימין ופרחים על שמאל,</p>

<p>פרחים בלבי וכבר על קברי:</p>

<p>לא שבעתי פרחים, ואפזרם לָרוחות,</p>

<p>אך מאפסי־פזוריהם אלי שבו לרבבות</p>

<p>ויטביעוני בעליהם.</p>

<h2 id="ה.">ה.</h2>

<p>ופרח אל פרח כי נאספו ונקבצו,</p>

<p>פרח אל פרח כי קראו ונשמעו:</p>

<p>תכולים ואדומים, ולבנים כחלב,</p>

<p>ירוקים וסגולים, וחלומים כזהב,</p>

<p>וגאים ומיוחסים בלידתם הגבוהה,</p>

<p>ומשגעים מיפים ומשלל־צבעיהם, –</p>

<p>צררתים אז יחד, ואבלבלם בלבל,</p>

<p>ואמוללם בכח, ואשיבם לתמצית,</p>

<p>ואסגיר תמציתם בגביע עתיק</p>

<p>ותתחמק מפנימו <strong>נערה</strong>.</p>

<h2 id="ו.">ו.</h2>

<p>כי מי לא יודע שנערה, – זהו פרח</p>

<p>בגלי שערותיו עד מתנו הדק,</p>

<p>בחורון־לחייו ובמצחו הזך,</p>

<p>בסוד שתי עיניו כתהום אפלות</p>

<p>ובקסם שפתותיו כאלמוג אדומות?</p>

<p>מי לא יודע, שנערה, – זהו פרח,</p>

<p>פרח גדול וחמוד, שכלו אומר חן,</p>

<p>פרח־הפרחים, העליון שבהם,</p>

<p>מטרת החיים, שעשוע־אלהים –</p>

<p>שקראוהו האוהבים: אלילה?</p>

<h2 id="ז.">ז.</h2>

<p>פרחים לימיני ופרחים לשמאלי,</p>

<p>ובתוכם – אלילתי.</p>

<p>הרי היא יושבה, על ברכה מכתבי,</p>

<p>צוחקה לאידי, אדישה לכאבי</p>

<p>ורוקמה לי תשובתי&#8230;</p>

<p>פרחים לימיני, ופרחים לשמאלי,</p>

<p>פרחים בלבי, ופרחים על קברי,</p>

<p>כי בא כבר יומי למות.</p>

<p>מה לי, הוי! אני, ולפרחים כלם,</p>

<p>אם <strong>פרח־הפרחים</strong> לא שלי?</p>

<p>חיפה, באביב</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16225">https://benyehuda.org/read/16225</a></div></body></html>