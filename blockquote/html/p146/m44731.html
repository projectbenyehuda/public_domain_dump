<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אַשְׁרֵי עַם</title>
	<meta name="author" content="שלום שבזי"/>
</head>
<body>

<p><strong>ו. מילה</strong></p>

<p>החתימה: א״ב; לאחר אותיות א-ח: שלם בן יושף</p>

<blockquote>
<br />

<p>אַשְׁרֵי עַם סְגֻלָּה</p>

<p>מְקַיְמֵי בְּרִית מִילָה</p>

<p>סוֹדָהּ נִתְגַּלָּה</p>

<p>לְכָל עֲדַת יִשְׂרָאֵל:</p>

<br />
</blockquote>

<blockquote>
<p>בְּלֶכְתָּם כִּשְׂרָפִים</p>

<p>לְקַיְמָהּ נִכְסָפִים</p>

<p>לְהַעְבִיר טִנּוּפִים</p>

<p>מִגּוּף מִתְגָּאֵל:</p>

<br />
</blockquote>

<blockquote>
<p>גְּמוּלִים רוֹב טוֹבָה</p>

<p>בְּגִין אַבְרָם סָבָא</p>

<p>רֹאשׁ הַמֶּרְכָּבָה</p>

<p>אֲשֶׁר צִוָּהוּ הָאֵל:</p>

<br />
</blockquote>

<blockquote>
<p>דִּבֶּר לוֹ בְּחָזוֹן</p>

<p>מוֹל בְּשִׂמְחָה וְעֶלְזוֹן</p>

<p>לְמִצְווֹתַי תַּאֲזֵן</p>

<p>קוּם מַהֵר וְהוֹאֵל:</p>

<br />
</blockquote>

<blockquote>
<p>הִנְנִי מְבַשֶּׂרְךָ</p>

<p>בְּבֵן טוֹב מֵחֲלָצֶיךָ</p>

<p>וְאַרְבֶּה אֶת זַרְעֲךָ</p>

<p>שְׁאַל נָא מַה תִּשְׁאוֹל:</p>

<br />
</blockquote>

<blockquote>
<p>וְיִצְחָק תִּקְרָא לוֹ</p>

<p>אֲבָרְכוֹ וְאַגְדִּילוֹ</p>

<p>בַּשְּׁמִינִי תִּמּוֹלוֹ</p>

<p>זוֹ דַּעַת הָאֵל:</p>

<br />
</blockquote>

<blockquote>
<p>זוֹהַר הוֹד צַלְמוֹ</p>

<p>כְּמוֹתָךְ הוּא דָּמֵי</p>

<p>וְזַרְעוֹ אַעְצִימוֹ</p>

<p>סְגֻלַּת יִשְׂרָאֵל:</p>

<br />
</blockquote>

<blockquote>
<p>חָשׁ אַבְרָם וְצָחַק</p>

<p>וּבֵרַךְ דָּר שַׁחַק</p>

<p>עַל בְּשׂוֹרַת יִצְחָק</p>

<p>אֲשֶׁר בִּשְּׂרָהוּ אֵל:</p>

<br />
</blockquote>

<blockquote>
<p>טָפֵל טוֹבָתוֹ</p>

<p>וּמָל בְּשַׂר עָרְלָתוֹ</p>

<p>וּמָל אַנְשֵׁי בֵיתוֹ</p>

<p>מְיַחֲדֵי שֵׁם הָאֵל:</p>

<br />
</blockquote>

<blockquote>
<p>יֻלַּד לוֹ בֵּן זֶה</p>

<p>אִישׁ נָבִיא וְחוֹזֶה</p>

<p>כְּנִבָּא בַּמַּחֲזֶה</p>

<p>נָתַן לוֹ הָאֵל:</p>

<br />
</blockquote>

<blockquote>
<p>כְּמִצְוַת אֵל מְהָלוֹ</p>

<p>בַּיּוֹם הַשְּׁמִינִי לוֹ</p>

<p>וְאַחַר שֶׁגְּמָלוֹ</p>

<p>נִסָּהוּ הָאֵל:</p>

<br />
</blockquote>

<blockquote>
<p>לְבִנְךָ הַקְרִיבָה</p>

<p>בְּחֵשֶׁק וּבְאַהֲבָה</p>

<p>וּבְנֶפֶשׁ טוֹבָה</p>

<p>לַעֲשׂוֹת רְצוֹן הָאֵל:</p>

<br />
</blockquote>

<blockquote>
<p>מִהַר קָם וְהִשְׁכִּים</p>

<p>וּבְלִבּוֹ מַשְׁכִּים</p>

<p>וּמַחְשְׁבוֹתָיו מְחַכִּים</p>

<p>לְהַשְׁלִים דְּבַר הָאֵל:</p>

<br />
</blockquote>

<blockquote>
<p>נִהַג שְׁנֵי נְעָרָיו</p>

<p>וּפִתָּם בִּדְבָרָיו</p>

<p>מִלַּעֲלוֹת אַחֲרָיו</p>

<p>אֶל הַר חָמַד אֵל:</p>

<br />
</blockquote>

<blockquote>
<p>סַכִּינוֹ חִדֵּד</p>

<p>וְלִיחִידוֹ עָקַד</p>

<p>וּבַמִּצְוָה עָמַד</p>

<p>וְהִנֵּה קְרָאוֹ אֵל:</p>

<br />
</blockquote>

<blockquote>
<p>עָשָׂה זֶה הָאַיִל</p>

<p>וְהִנֵּה אִישׁ חַיִל</p>

<p>יָרֵחַ לַיִל</p>

<p>רְבִיעִי מַחֲנֵה אֵל:</p>

<br />
</blockquote>

<blockquote>
<p>פְּדוּת זוֹ וִישׁוּעָה</p>

<p>לְזַרְעֲךָ תְּהֶא יְדוּעָה</p>

<p>וְזֹאת לְךָ הַשְּׁבוּעָה</p>

<p>סְגַן רֹאשׁ יִשְׂרָאֵל:</p>

<br />
</blockquote>

<blockquote>
<p>צִדְקָתְךָ תְּחִלָּה</p>

<p>תַּגִּין בַּגּוֹלָה</p>

<p>וּזְכוּת הַמִּילָה</p>

<p>הַחֲתוּמָה בְּדָת אֵל:</p>

<br />
</blockquote>

<blockquote>
<p>קְהַל עֲדַת אֵל צְנוּעָה</p>

<p>בְּמִצְוָה הַקְּבוּעָה</p>

<p>וּמִילָה וּפְרִיעָה</p>

<p>סִימָן לְיִשְׂרָאֵל:</p>

<br />
</blockquote>

<blockquote>
<p>רֹאשׁ יְצִירַת וַלֶד</p>

<p>בְּמָדוֹר בַּחֶלֶד</p>
</blockquote>

<blockquote>
<p>רְעַ״ב וּרְעַ״ג יֵרֵד</p>
</blockquote>

<blockquote>
<p>בִּגְזֵרַת הָאֵל:</p>

<br />
</blockquote>

<blockquote>
<p>שָׁטוּף בְּזֻהְמָה</p>

<p>מִבַּעַל עָרְמָה</p>

<p>סִבַּת הָאַשְׁמָה</p>

<p>לַעֲבוֹר עַל דָּת אֵל:</p>

<br />
</blockquote>

<blockquote>
<p>תְּחִלַּת הַשְּׁלֵמוּת</p>

<p>הַמִּילָה בְּעַצְמוּת</p>

<p>כִּי אָדָם בִּדְמוּת</p>

<p>אֱלֹהִים בְּרָאוֹ אֵל:</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44731">https://benyehuda.org/read/44731</a></div></body></html>