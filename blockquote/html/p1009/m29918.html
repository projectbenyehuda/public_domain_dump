<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>פְּתַח פִּי בְנִהְיָה</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>פְּתַח פִּי בְנִהְיָה / וְקִינָה וּבְכִיָּה / לְהוֹלְכִים בַּשִּׁבְיָה / בְּמַלְכוּת הַהַגְרִים</p>

<p>וְאֶבְחַר לִי קִינוֹת / בְּעִנְיָנִים שׁוֹנוֹת / וְאֶעֱזֹב לִנְגִינוֹת / וּמַה לִּי עוֹד שִׁירִים</p>

<p>וְאַגִּידָה פְלָאִים / לְדוֹרוֹת הַבָּאִים / וּמוּסָר לִפְתָאִים / וּמְזִמּוֹת לִנְעָרִים</p>

<p>יְגוֹנִי וְהוּא נוֹטֶה / שְׁנָתוֹ כְשַׁ״טֶה / וְעַל שָׂפָם אֶעְטֶה / כְּאֵבֶל לִבְכוֹרִים</p>

<p>יְמוֹתַי לָעֲבוֹדָה / וְלֵילוֹתַי נִידָה / שְׁנָתִי נָדָדָה / וְחַיַּי נֵאָרִים</p>

<p>דִּמְעוֹתַי אֶשְׁאָב / וְגוּפִי הוּא נִכְאָב / בְּעֵת כִּי נוֹלַד אָב / לְכָל הַנִּזְכָּרִים</p>

<p>לְכָל צָרָה הוּא רֹאשׁ / וּמִקְדָּשׁוֹת לַחֲרֹשׁ / וְהִשְׁקַנִי מֵי רוֹשׁ / וְלַעֲנָה וּמְרוֹרִים</p>

<p>וְצָר קִוָּה לְהַשְׁמִיד / לְזָקֵן עִם תַּלְמִיד / וּבוֹ עֵינַי תָּמִיד / בְּדִמְעָה נִגָּרִים</p>

<p>לְבָבִי אַרְגִּיעָה / בְּקִינוֹת אַבִּיעָה / לְזֹאת לֹא נִשְׁמָעָה / בְּכָל הַמַּחְזוּרִים</p>

<p>עֲלֵי עָם וּקְהִלָּה / שְׁבוּיִים בַגּוֹלָה / בְּהַסְכָּמַת מַעְלָה / וְשִׁבְעִים הַשָּׂרִים</p>

<p>מְדֻכִּים וּמְעֻנִּים / וְהוֹגִים כַּיּוֹנִים / בְּמִסְפֵּד כַּתַּנִּים / בְּלִבּוֹת נִשְׁבָּרִים</p>

<p>וְנוֹשְׂאִים לַסֵּבֶל / מְעֻנִּים בַּכֶּבֶל / וְגוֹדֶל הָאֵבֶל / בְּחָרְבַּן הֶעָרִים</p>

<p>וְלֶחֶם לֹא נִמְצָא / בְּבַיִת וּבְחוּצָה / וְקָרְאִי לֹא נִרְצָה / דְּמָעַי נִגָּרִים</p>

<p>קְהִלּוֹת נֶעְרָכִים / בְּכָל רֶגַע בּוֹכִים / בְּלִבּוֹת נִשְׁפָּכִים / וְשׁוֹתִים מֵי מָרִים</p>

<p>פְּזוּרִים בַּמַּעְרָב / לְקֶרַח וּלְשָׁרָב / וְכָל נֶגַע יִקְרָב / בְּרָאשֵׁי מִבְצָרִים</p>

<p>וְכַמָּה יָקָר סַף / לְפַת לֶחֶם נִכְסַף / בְּגֵאָיוֹת נֶאֱסַף / וְלֹא בָא לִקְבָרִים</p>

<p>וּמֵהֶם נוֹדָעוּ / וְכַעִוְרִים נָעוּ / בְּמִבְצָר גָּוָעוּ / לְעֵינֵי הַצָּרִים</p>

<p>וְשׁוֹכְנֵי מַשְׂכִּיּוֹת / כְּיוֹנֵי גֵאָיוֹת / לְקֵדָר וּנְבָיוֹת / בְּחִנָּם נִמְכָּרִים</p>

<p>וּמֵצַח עוֹפֶפֶת / לְבַקֵּשׁ טוֹטֶפֶת / הֲלֹא הִיא נְהְפֶּכֶת / לְכָל הַמִּשְׁבָּרִים</p>

<p>וְעַיִן דּוֹלֶקֶת / לְאַשְׁפָּה חוֹבֶקֶת / בְּכָל יוֹם צוֹעֶקֶת / תְּרוּעָה וּשְׁבָרִים</p>

<p>וְלָשׁוֹן לוֹ יִשְׁפָּר / בְּחָכְמָה אֵין מִסְפָּר / יְלַחֵךְ הֶעָפָר / עֲרָבִים וּשְׁחָרִים</p>

<p>וּפָנִים מַבְהִיקִים / לְעֵדוֹת וּלְחֻקִּים / מְכֻסִּים בַּשַּׂקִּים / בְּאַשְׁמָה מֻשְׁחָרִים</p>

<p>וְאָזְנַיִם נִגְעָם / בְּעֵת אוֹיֵב יִזְעָם / וְאֵיךְ זָהָב יוּעָם / וּפָנָיו נִכָּרִים</p>

<p>וְיָדַיִם עוֹרְכוֹת / לְהַפֵּךְ בִּמְלָאכוֹת / לְרֵיחַיִם מוֹשְׁכוֹת / וּבָהֶם נִקְשָׁרִים</p>

<p>וְרַגְלַיִם תֵּלֶךְ / לְמִצְוַת הַמֶּלֶךְ / לְעָשִׁיר וּלְחֵלֶךְ / בְּכֶבֶל נֶעְצָרִים</p>

<p>וְנֶפֶשׁ נוֹסֶפֶת / יְקָרָה נִכְסֶפֶת / וְעַתָּה נֶחְרֶפֶת / בְּאַחַד הַצּוּרִים</p>

<p>לְבָבוֹת נִקְרָעוּ / וּמָתְנַיִם זָעוּ / נְגִידִים הָטְבָּעוּ / בְּיַד הָאַכְזָרִים</p>

<p>וְאֵיךְ אֶמְצָא נֹפֶשׁ / אֲנַחֵם הַנֶּפֶשׁ / וּמִטִּיט וָרֶפֶשׁ / לְמַיִם אַדִּירִים</p>

<p>וְהַיָּגוֹן כָּתוֹת / וְנֶהֶרְסוּ שָׁתוֹת / בְּלֵילֵי שַׁבָּתוֹת / מְכֻבָּד בָּאוּרִים</p>

<p>נְטוּעָה הַכַּנָּה / שְׂשׂוֹנָהּ נִשְׁתַּנָה / בְּרֵאשִׁית הַשָּׁנָה / וְיוֹם הַכִּפּוּרִים</p>

<p>אֲנוּשׁוֹת הַמַּכּוֹת / לְדֵעוֹת הַמְחַכּוֹת / וְיוֹם חַג הַסֻּכּוֹת / בְּעֹצֶם יִסּוּרִים</p>

<p>וּמָתְנִי הוּא מוֹעֵד / וְגוּפִי הוּא רוֹעֵד / לְבִיאַת הַמּוֹעֵד / וְיוֹם הַבִּכּוּרִים</p>

<p>וְהַגֶּשֶׁם חָלַף / וְגָבַר הַסֶּלֶף / וְהַצִּיץ לֹא שָׁלַף / בְּשִׂמְחַת הַפּוּרִים</p>

<p>וְאֵין חוֹמֵל עָלַי / לְחַזֵּק נֶחְשָׁלַי / וְנִשְׁאֲרוּ רַגְלַי / סְבוּכִים בַּסִּירִים</p>

<p>וְאֵין מַקְשִׁיב קֶשֶׁב / וְאֵין אוֹמֵר הָשֵׁב / כְּקָרְבָּן לֹא נֶחְשַׁב / כְּאִישִׁים נִבְעָרִים</p>

<p>סְעִפַּי אַל תִּנְשׁוּ / וְרַעְיוֹנַי חוּשׁוּ / פְּרוּדוֹת עָבָשׁוּ / וְחַתּוּ גִבּוֹרִים</p>

<p>אֲטַהֵר הַנֶּפֶשׁ / וְאֶכְרַע בַּחֹמֶשׁ / לְמַזְרִיחַ שֶׁמֶשׁ / וּמַעְרִיב בִּדְבָרִים</p>

<p>וְאָנִיעַ שָׂפָה / בְּקוֹמָה נִכְפָּפָה / לְרוּחַ נִשְׁטָפָה / וְחַיִּים נֶעְכָּרִים</p>

<p>לְעַצְמוֹתַי אֲמַגֵּר / בְּמַלְכוּת הַחִגֵּר / לְאֶזְרָח עִם הַגֵּר / חֲבָלִים עִם צִירִים</p>

<p>לְשִׁבְרִי הוּא אִוָּה / נְתִיבוֹתַי עִוָּה / וְדִמְעִי הוּא רִוָּה / גְּבָעוֹת עִם הָרִים</p>

<p>לְעֵדָה נִזְנָחָה / אֲסוּרָה הַשִּׂמְחָה / וְתָמִיד הָאֲנָחָה / חֲדָשִׁים לַבְּקָרִים</p>

<p>וְגָבַר בֶּן אָמָה / בְּקֶצֶף וּבְחֵמָה / עֲלֵי יוֹנָה תַּמָּה / כְּחַיּוֹת וּנְמֵרִים</p>

<p>וְיֵשׁ מֵהֶם נִדְכֶּה / בְּכָל רֶגַע יִבְכֶּה / וְיֵשׁ בִּשְׁחִין מֻכֶּה / וְגַם בַּסַּנְוֵרִים</p>

<p>וְלֹא נָשָׂא פָנִים / וְלֹא חָן לִזְקֵנִים / וְאָבוֹת עַל בָּנִים / בְּכֶבֶל נֶאֱסָרִים</p>

<p>וּמִי יָזוּן לַטַּף / בְּבוֹא יוֹם הַשֶּׁטֶף / וְאָב מֵהֶם נֶחְטַף / וְשָׂבְעוּ תַּמְרוּרִים</p>

<p>וּמִי יָאִיר אוֹרָה / לְלוֹמְדֵי הַתּוֹרָה / יְנַהֵג כַּשּׁוּרָה / לְבָנִים נִמְהָרִים</p>

<p>וְנָשִׁים שַׁאֲנַנּוֹת / עֲזוּבוֹת אַלְמָנוֹת / בְּקִינוֹתֵיהֶן שׁוֹנוֹת / מְתַנּוֹת לִגְבָרִים</p>

<p>אֲחַזֵּק הַבֶּדֶק / בְּתוֹךְ עָם כַּחֶדֶק / וְהוּא שׁוֹפֵט צֶדֶק / בְּמִבְחַר מֵישָׁרִים</p>

<p>וְאֵיךְ לֹא יִרְאֶה יָהּ / לְבָנָיו בַּשִּׁבְיָה / וְעַד כַּמָּה הוֹיָה / נְעִילָה לִשְׁעָרִים</p>

<p>וְעוֹד שַׁעַר אַחֵר / לְדִמְעָה לֹא תְאַחֵר / אֲנִי תָמִיד שׁוֹחֵר / וּמִי לִי לִסְגוֹרִים</p>

<p>אֱלֹהַי הַקְשִׁיבָה / בְּכִי עַיִן זָבָה / וְתִהְיֶה נִכְתָּבָה / לְחַיִּים בִּסְפָרִים</p>

<p>וְדָתָךְ לֹא נָמֵר / וְאַחְוָה לֹא נָפֵר / וְאִם דִּינָךְ גּוֹמֵר / אֲנַחְנוּ נִמְסָרִים</p>

<p>וְעֵת בָּנִים תִּמְכֹּר / בְּרִית אָבוֹת תִּזְכֹּר / וְאַל נָא אֵל תַּעְכֹּר / לְמַעַמַד הַיְקָרִים</p>

<p>וְאִם חֶטְאִי גָּבָר / וְלִבִּי לֹא נִשְׁבָּר / רְאֵה נָא לְנָבָר / וְהַצֵּל נוֹתָרִים</p>

<p>הֱיֵה מָעוֹז וּמַחְסֶה / לְעָם נֶאֱלָם כַּשֶּׂה / בְּצִלָּךְ יִתְכַּסֶּה / וְתַעֲזֹב לַעֲדָרִים</p>

<p>אֱלֹהִים חָנֵּנוּ / וּבוּז רַב שָׂבַעְנוּ / גְּאַל נָא אוֹתָנוּ / כְּמִיַּד הַמִּצְרִים</p>

<p>אֱמֹר נָא אֵל שַׁדַּי / לְצָרוֹתֵינוּ דַּי / וְעַנֵּה מַעֲבִידַי / מְלָכִים עִם שָׂרִים</p>

<p>וְלִבָּם תַּקְשִׁיחַ / וְדָעְתָּם תַּשִּׁיחַ / וְיָבוֹא מָשִׁיחַ / וְקַרְנֵנוּ תָרִים</p>

<p>בְּבוֹא בֶּן־עַמִּיאֵל / לְנַחֵם יִשְׂרָאֵל / וְזֶרַע יִשְׁמָעֵאל / לְהַכְרִית וּלְהַחְרִים</p>

<p>פְּנֵה אֶל חַטָּאתָם / וְעַרְבֵּב שִׂמְחָתָם / הֲפֹךְ אֶת טִירָתָם / כְּמַהְפֵּכַת זָרִים</p>

<p>אֲבַשֵּׂר גָּלִיּוֹת / בְּרִדְתָּם תַּחְתִּיּוֹת / וְנַעְלֶה לַעֲלִיּוֹת / זְקֵנִים וּנְעָרִים</p>

<p>וְתִרְבֶּה הַדַּעַת / כְּשָׂדֶה נִזְרַעַת / וְחָכְמָה נוֹבַעַת / כְּיַמִּים וּנְהָרִים</p>

<p>וְהַצֵּל נָא גוֹחִי / לְרַגְלִי מִדֶּחִי / וְנַפְשִׁי כִּי תֶחִי / תְּהַלֵּל בִּשְׁעָרִים</p>

<p>וְגָלוּתִי תָשִׁיב / וְרִנָּתִי תַּקְשִׁיב / הֲלֹא אַתָּה מֵשִׁיב / נְשָׁמוֹת לִפְגָרִים</p>

<p>וּבִמְלֹאת הַיָּמִים / לְגַן עֵדֶן תָּמִים / וְאוֹדֶה בָעַמִּים / בְּפָנִים מַזְהִירִים.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29918">https://benyehuda.org/read/29918</a></div></body></html>