<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִפְנֵי אֱלֹהִים אֶעֱרֹךְ שִׂיחִי</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>לִפְנֵי אֱלֹהִים אֶעֱרֹךְ שִׂיחִי / אָשִׁיר בְּמַהְלָלוֹ כְּפִי כֹחִי</p>

<p>עֵת אֶחֱזֶה יֹשֶׁר פְּעֻלּוֹתָיו / אָשִׂישׂ בְּשַׁבַּתִּי וְגַם יַרְחִי</p>

<p>אַפְטִיר בְּשִׁיר שָׂפָה וְאָנִיעַ / לָשׁוֹן וְלֹא אַדְבִּיק לְמַלְקֹחִי</p>

<p>אָבוֹא חֲדַר הַשִּׁיר לְבַדִּי כִּי / מִי זֶה אֲשֶׁר יוּכַל סְגֹר פִּתְחִי</p>

<p>אֶתְבּוֹנְנָה רַעַם גְּבוּרוֹתָיו / בַּשִּׁיר וּמִי הוּא יַעֲמֹד נִכְחִי</p>

<p>יִלְחַם לְמִלְחַמְתִּי בְנִיב שָׂפָה / עַל מַהֲלַל דָּוִד בְּנוֹ קִמְחִי</p>

<p>נַפְשׁוֹ צְרוּרָה תּוֹךְ צְרוֹר חַיִּים / לָהּ אוֹמְרִים רָנִּי וְגַם שִׂמְחִי</p>

<p>סִקַּל מְסִלּוֹתַי בְּכָל מִקְרָא / לֹא כָהֲתָה עֵינִי וְלֹא נָס לֵחִי</p>

<p>אָבִין בְּדִקְדּוּקִים וְנִפְעָלִים / הֵאִיר אֲפֵלָתִי וְצָץ פִּרְחִי</p>

<p>לַמַּעֲנֵהוּ כָּל אֲשֶׁר פָּעַל / בִּנְיָן מְיֻסָּד לַעֲקֹר טָרְחִי</p>

<p>הוּא לַעֲנָוָה רֹאשׁ בְּכָל אָפְנָיו / שֹׁרֶשׁ פְּרִי שִׂכְלִי בְּטוּב לִקְחִי</p>

<p>תִּקַּן לְשָׁרָשִׁים מְפֹרָשִׁים / כִּדְבַשׁ וְצוּף מָתוֹק בְּכָל לֵחִי</p>

<p>עֵדָה פְּזוּרָה צַהֲלִי קוֹלֵךְ / פִּתְחִי בְּשִׁיר עָרֵב בְּרֹן פִּצְחִי</p>

<p>גִּילוּ בְּנֵי יַעֲקֹב בְּכָל מִקְרָא / אִכְלוּ לְמַשְׁמַנִּים בְּמוֹ טִבְחִי</p>

<p>סִימָן לְכָל פָּסוּק כְּפִי סִדְרוֹ / עָרוּךְ וְלֹא אִירָא קְצָר רוּחִי</p>

<p>מִי יִתְּנָה לִי לֵב בְּפֵרוּשָׁיו / אָבִין בְּמַרְגֹּעִי וּבִמְנוּחִי</p>

<p>אֶשְׁתַּעְשְׁעָה בָּהֶם בְּגָלוּתִי / עַד הָאֱלֹהִים יֶאֱסֹף נִדְחִי</p>

<p>כִּי הוּא לְעֶזְרָתִי וְהוּא כִסְלִי / הוּא בֶאֱמֶת גּוֹחִי וּמִבְטַחִי</p>

<p>הוּא יַאֲרִיךְ אַפּוֹ לְצֹאן יָדָיו / תָּמִיד יְכַפֵּר עַל קְשִׁי מִצְחִי</p>

<p>יִרְפָּא לְמַכְאוֹבִי וְהוּא יִמְרַח / גַּם עַל שְׁחִין לִבִּי עֲדֵי יֶחִי</p>

<p>יִשְׁלַח מְבַשֵּׂר טוֹב לְכָל עַמּוֹ / עֵינַי תְּלוּיוֹת לוֹ וְלִמְשִׁיחִי</p>

<p>יִשְׁמַע לְקוֹל שִׁירִי וְגַם יִרְצֶה / אוֹתוֹ כְּקָרְבָּנִי וְנִיחוֹחִי</p>

<p>נַפְשִׁי בְּהָקִיץ תַּעֲנֶה כַיּוֹם / לִפְנֵי אֱלֹהִים אֶעֱרֹךְ שִׂיחִי.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29170">https://benyehuda.org/read/29170</a></div></body></html>