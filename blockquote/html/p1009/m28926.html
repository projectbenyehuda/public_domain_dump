<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בָּרְכִי נַפְשִׁי אֶת יְיָ</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>בָּרְכִי נַפְשִׁי אֶת יְיָ</p>

<p>בָּרְכִי אֲיֻמָּה מִכָּל נוּצָּר וְנִבְרָא / אֶת שֵׁם אָדוֹן אֲשֶׁר לוֹ הַגְּדֻלָּה וְהַגְּבוּרָה</p>

<p>אֶחָד וּמִסּוֹד קְדֻשָּׁתוֹ נִפְחַד וְנִירָא / אֵין קָדוֹשׁ כַּיְיָ</p>

<br />
</blockquote>

<blockquote>
<p>בָּרְכִי בְחוּנָה מִכָּל נֶפֶשׁ חַיָּה / אֶת שֵׁם בָּרוּךְ שֶׁאָמַר לָעוֹלָם וְהָיָה</p>

<p>בְּחָרֵךְ וְהִנְחִילֵךְ דָּת וְתוּשִׁיָּה / בְּרוּכָה אַתְּ לַיְיָ</p>

<br />
</blockquote>

<blockquote>
<p>בָּרְכִי גוֹמֶלֶת חֶסֶד לַגּוּף לְהַחֲיוֹתוֹ / אֶת שֵׁם גּוֹאֲלֵךְ לְמַעַן תּוֹרָתוֹ וּמִצְוָתוֹ</p>

<p>גָּבוֹהַּ וּמַשְׁגִּיחַ לַכֹּל בַּעֲבוּר בְּרִיתוֹ / גְּדוֹלִים מַעֲשֵׂי יְיָ</p>

<br />
</blockquote>

<blockquote>
<p>בָּרְכִי דְּבֵקָה בַּגּוּף בְּלֹא רָצוֹן / אֶת שֵׁם דּוֹבְרֵךְ וְהִזְהִירֵךְ מִלָּצוֹן</p>

<p>דְּגָלֵךְ בְּשֵׂכֶל פְּנִימִי וְחִיצוֹן / דַּעַת צִדְקוֹת יְיָ</p>

<br />
</blockquote>

<blockquote>
<p>בָּרְכִי הַשּׁוֹכֶנֶת בְּחַדְרֵי חֲדָרִים / אֶת שֵׁם הַמֵּכִין מְקוֹמֵךְ לְעִתִּים סְפוּרִים</p>

<p>הִטַּהֲרִי וְעִמְדִי בִמְקוֹם טְהוֹרִים / הַנִּגָּשִׁים אֶל יְיָ</p>

<br />
</blockquote>

<blockquote>
<p>בָּרְכִי וְעוּדָה לְהַשִּׂיג הַמַּעֲלוֹת הָרָמוֹת / אֶת שֵׁם וָעֵד הַמְחַכְּמֵךְ בְּחָכְמוֹת נַעֲלָצוֹת</p>

<p>וְהַחוּשִׁים קָרְאוּ בִשְׁמוֹתָם עֲלֵי אֲדָמוֹת / וְעָלַיִךְ יִזְרַח יְיָ</p>

<br />
</blockquote>

<blockquote>
<p>בָּרְכִי זַכָּה מִטֶּנֶף הַגּוּף וּמַעֲלָלוֹ / אֶת שֵׁם זוֹכֵר חֶסֶד נְעוּרַיִךְ בְּהֵיכָלוֹ</p>

<p>זַמְּרִי לִשְׁמוֹ בְּכָל רֶגַע בְּמַהֲלָלוֹ / זֶה הַשַּׁעַר לַייָ</p>

<br />
</blockquote>

<blockquote>
<p>בָּרְכִי חֲגוּרָה בְעֹז לַעֲבוֹדַת יוֹצְרֵךְ / אֶת שֵׁם חוֹנְנֵךְ דַּעַת מְלַמְּדֵךְ ומוֹרֵךְ</p>

<p>חָפֵץ לְזַכּוֹתֵךְ אִם תְּקַבְּלִי מוּסָרֵךְ / חֵן וְכָבוֹד יִתֵּן יְיָ</p>

<br />
</blockquote>

<blockquote>
<p>בָּרְכִי טְהוֹרָה כְּגַלְגַּלֵּי מַעְלָה / אֶת שֵׁם טָהוֹר בָּחַר בְּעַמּוֹ סְגֻלָּה</p>

<p>טוֹב וּמֵטִיב וְלוֹ דוּמִיָּה תְהִלָּה / טַעֲמוּ וּרְאוּ כִּי טוֹב יְיָ</p>

<br />
</blockquote>

<blockquote>
<p>בָּרְכִי יוֹשֶׁבֶת בַּגּוּף עַד יוֹם פָּקְדֵךְ / אֶת שֵׁם יוֹשֵׁב תְּהִלּוֹתַיִךְ וְיוֹדֵעַ סוֹדֵךְ</p>

<p>יִרְאוּ הַחַטָּאִים כְּבוֹדֵךְ וְהוֹדֵךְ / יִזְכְּרוּ וְיָשׁוּבוּ אֶל יְיָ</p>

<br />
</blockquote>

<blockquote>
<p>בָּרְכִי כְלוּלָה מִן הַמַּעֲלוֹת כֻּלָּם / אֶת שֵׁם כַּבִּיר כֹּחַ מְכַפֵּר לַחַטָּאִים מַעֲלָם</p>

<p>כּוֹנֵן כִּסְאוֹ בְּחֶסֶד וּמִשְׁפָּט וְצִוָּה לְעוֹלָם / כִּי בְאֵלֶּה חָפַצְתִּי נְאֻם יְיָ</p>

<br />
</blockquote>

<blockquote>
<p>בָּרְכִי לוֹבֶשֶׁת כָּבוֹד מֵהֲדַר אֵל וְהוֹדוֹ / אֶת שֵׁם לוֹבֵשׁ גַּאֲוָה וְלֹא נוֹדַע סוֹדוֹ</p>

<p>לְקָחֵך מִתַּחַת כִּסֵּא כְבוֹדוֹ / לַעֲמֹד לְשָׁרֵת בְּשֵׁם יְיָ</p>

<br />
</blockquote>

<blockquote>
<p>בָּרְכִי מְיַחֶלֶת לַעֲלוֹת לְמַחְצֵבָהּ הָרִאשׁוֹן / אֶת שֵׁם מוֹרֵךְ מְצַוֶּה בְלֹא פֶה וְלֹא לָשׁוֹן</p>

<p>מְחַכָּה לְמַלְכָּהּ הַשּׁוֹמְרָהּ כְּאִישׁוֹן / מִדֵּי עֲלוֹתָה בְּבֵית יְיָ</p>

<br />
</blockquote>

<blockquote>
<p>בָּרְכִי נִשְׁקֶפֶת בְּכָל עֵת עַל הַגּוּף לְעוֹרְרוֹ / אֶת שֵׁם נִצָּב בַּשָּׁמַיִם עַד עֵת בּוֹא דְבָרוֹ</p>

<p>נוֹעָדִים מַלְאָכָיו לְפָאֲרוֹ בְהִלּוֹ נֵרוֹ / נוֹשְׂאֵי כְלֵי יְיָ</p>

<br />
</blockquote>

<blockquote>
<p>בָּרְכִי סוֹפֶרֶת לְעַצְמָהּ יָמִים וְשָׁנִים / אֶת שֵׁם סוֹלֵחַ עֲווֹנוֹת אֲדֻמִּים כַּשָּׁנִים</p>

<p>שְׂמֵחָה לְהַצִּילָהּ מִמַּיִם הַזֵּידוֹנִים / סוֹמֵךְ צַדִּיקִים יְיָ</p>

<br />
</blockquote>

<blockquote>
<p>בָּרְכִי עֲלוּבָה בְאוֹדוֹת הַגּוּף וְקוֹרוֹתָיו / אֶת שֵׁם עֶלְיוֹן עַל כָּל גָּבוֹהַ וּגְבוֹהִים מְשָׁרְתָיו</p>

<p>עוֹנֶה שַׁוְעַת צוֹעֵק מִצָּרוֹתָיו / עֶזְרִי מֵעִם יְיָ</p>

<br />
</blockquote>

<blockquote>
<p>בָּרְכִי פּוֹתַחַת בְּכָל עֵדָה בְּמַקְהֵלוֹת / אֶת שֵׁם פּוֹדֶה לְעַמּוֹ מְמַלֵּא כָל שְׁאָלוֹת</p>

<p>פּוֹנֶה אֶל פִּלּוּלֵךְ בְּקוּמֵךְ לְחַלּוֹת / פְּנֵי הָאָדוֹן יְיָ</p>

<br />
</blockquote>

<blockquote>
<p>בָּרְכִי צוּרָה מְצֻיֶּרֶת בְּצֶלֶם אֱלֹהִים / אֶת שֵׁם צוּר עוֹלָם הַמּוֹפִיעַ מֵרוּם גְּבוֹהִים</p>

<p>צָדַק בְּמַאֲמָרוֹ וְכָל יוֹדְעָיו תְּמֵהִים / צַדִּיק הוּא יְיָ</p>

<br />
</blockquote>

<blockquote>
<p>בָּרְכִי קְרוֹבָה אֶל מַעֲלוֹת הַסֻּלָּם / אֶת שֵׁם קָרוֹב לְכָל קוֹרְאָיו נִגְלֶה וְנֶעֱלָם</p>

<p>קַנָּא וּמִי הִקְשָׁה אֵלָיו וַיִּשְׁלָם / קָדוֹשׁ וּמְקֻדָּשׁ יְיָ</p>

<br />
</blockquote>

<blockquote>
<p>בָּרְכִי רָמָה מִמַּחְצֵב הַיְּקָר חֲצוּבָה / אֶת שֵׁם רוֹכֵב שָׁמַיִם לֹא יִשְׁבְּתוּ מִמְּסִבָּה</p>

<p>רָחַשׁ וְהִקְדִּים לַחַטָּאִים תְּשׁוּבָה / רָם עַל כָּל גּוֹיִים יְיָ</p>

<br />
</blockquote>

<blockquote>
<p>בָּרְכִי שׁוֹקֶלֶת מַעֲשֶׂיהָ בְּכָל שָׁנָה / אֶת שֵׁם שׁוֹמֵעַ צַעֲקַת יָתוֹם וְאַלְמָנָה</p>

<p>שׁוֹקֵל בְּדַעְתּוֹ וְדַעְתּוֹ לֹא תִּשְׁתַּנֶּה / שָׁם יְתַנּוּ צִדְקוֹת יְיָ</p>

<br />
</blockquote>

<blockquote>
<p>בָּרְכִי תַמָּה וְהַשֵּׂכֶל לִכְבוֹדָהּ מִשְׁתָּאֶה / אֶת שֵׁם תּוֹלֶה עוֹלָם בְּעַמּוּד נֶעְלָם מִמַּרְאֶה</p>

<p>תִּקַן גּוּף וּנְשָׁמָה סוֹבֶלֶת לוֹ וְלֹא תִלְאֶה / תְּחִלַּת דִּבֶּר יְיָ</p>

<br />
</blockquote>

<blockquote>
<p>זוֹֹקֵף כְּפוּפֵי רֹאשׁ יָחִיד הֲקִימֵנוּ / יְהִי שִׁמְךָ לְעוֹלָם בְּכָל נְתִיבוֹתֵינוּ</p>

<p>סוֹד עֶשֶׂר דִּבְּרוֹת יָה נְסָה עָלֵינוּ / אוֹר פָּנֶיךָ יְיָ</p>

<p>בָּרְכִי נַפְשִׁי אֶת יְיָ</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28926">https://benyehuda.org/read/28926</a></div></body></html>