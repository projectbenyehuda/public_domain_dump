<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּעִיר נָכְרְיָּה</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>עִם עֶרֶב בָּאתִי אֶל עִיר נָכְרִיָּה ­–</p>

<p>וְכָכָה רַע־לִי, כָכָה רַע־לִי!</p>

<p>מִי לִי פֹה? מִי וּמַה־לִּי?</p>

<p>וְשִׁמְשִׁי רַד עָלַי בְּעִיר נָכְרִיָּה!&#8230;</p>
</blockquote>

<br />

<blockquote>
<p>וַיְהִי בְלֶכְתִּי ­– וּבְיָדִי מַקְלִי,</p>

<p>וְתַחַת זְרוֹעִי חֲבִילָתִי.</p>

<p>וְאִתִּי <strong>פַחֲדִי וְתוּגָתִי</strong> ­–</p>

<p>וְשִׁמְשִׁי רַד עָלַי בְּעִיר נָכְרִיָּה.</p>
</blockquote>

<br />

<blockquote>
<p>עָלַי עָבְרוּ שׁוֹנִים וְלֹא רָאוּנִי,</p>

<p>וַאֲנִי לְהֶפֶךְ: הִסְתַּכַּלְתִּי בָמוֹ,</p>

<p>רְאִיתִים וָאֵדַע שֶׁאֵינָם, אֵינָמוֹ ­–</p>

<p>לֹא אַאֲמִין בָּם, וְאִם נִרְאוּ לְעָיִן.</p>
</blockquote>

<br />

<blockquote>
<p>וַתִּקְרַב אֵלַי אִשָׁה זְקֵנָה,</p>

<p>וְהִיא צוֹלַעַת וּפִיהָ עָקֹם ­–</p>

<p>וַתֹּאמֶר לִי: &quot;יֵשׁ אֶצְלִי מָקוֹם!</p>

<p>כִּי אִישִׁי מֵת וּבָנִים אֵין לִי&quot;.</p>
</blockquote>

<br />

<blockquote>
<p>אִישֵׁך מֵת, וּבָנִים אֵין לָךְ,</p>

<p>וַחֲדָרִים אֶצְלֵךְ כַּמָּה?</p>

<p>&#8220;שְׁנַיִם!&#8221; צָחֲקָה וְנָדַמָּה,</p>

<p>וְהִיא צוֹלַעַת וּפִיהָ עָקֹם.</p>
</blockquote>

<br />

<blockquote>
<p>וָאֶשְׁאַל אוֹתָהּ: מַפְתֵּחַ תִּתְּנִי?</p>

<p>מַפְתֵּחַ־בַּרְזֶל בִּשְׁבִיל דַּלְתִּי,</p>

<p>כיִּ אִם אֶחְפֹּץ ­– וְנָעַלְתִּי&#8230;</p>

<p>הַזְּקֵנָה שָׂחֲקָה: &#8220;אֶתֵּן, אֶתֵּן!&#8221;</p>
</blockquote>

<br />

<blockquote>
<p>וַתִּנְהַג אוֹתִי לְסִמְטָא אַחַת,</p>

<p>הַיּוֹם כְּבָר פָּנָה לְאַחַר שְׁקִיעָה ­–</p>

<p>וְאָנֹכִי בָאתִי אֶל עִיר נָכְרִיָּה ­–</p>

<p>&#8220;הוֹי, זְקֵנָה, אָנָה תוֹלִיכִינִי?&#8221;</p>
</blockquote>

<br />

<blockquote>
<p>&#8220;אָנֹכִי גָרָה פֹה בַסִּמְטָא&#8230;&#8221;</p>

<p>וְזֶהוּ בֵיתֵךְ? זֶה הַשּׁוֹמֵם?</p>

<p>הַזְּקֵנָה צָחֲקָה: &quot;וּמַה תִּשְׁתּוֹמֵם?</p>

<p>וְאִישִׁי מֵת, וּבָנִים אֵין לִי&#8230;&quot;</p>
</blockquote>

<br />

<blockquote>
<p>וַתָּבֵא אוֹתִי לְבַיִת אָפֵל,</p>

<p>וְאִישׁ לֹא חִכָּה שָׁם לְבוֹאִי,</p>

<p>רַק חֲבִילָתִי תַּחַת זְרוֹעִי ­–</p>

<p>&quot;הוֹי, זְקֵנָה, אָנָה הֲבֵאתִנִי?</p>
</blockquote>

<br />

<blockquote>
<p>&quot;זֶה הַחֶדֶר! פֹּה תִשְׁכַּב אָתָּה,</p>

<p>אֲנִי יְשֵׁנָה בְחֶדֶר שֵׁנִי;</p>

<p>אִם תֶּחְסַר דָּבָר, הֲעִירֵנִי&#8230;&quot;</p>

<p>לִי כְלוּם לֹא יֶחְסָר! לֹא־כְלוּם, הַזְּקֵנָה!</p>
</blockquote>

<br />

<blockquote>
<p>הַזְּקֵנָה יָצְאָה וַאֲנִי נָעַלְתִּי</p>

<p>אֶת הַדֶּלֶת יָפֶה־יָפֶה ­–</p>

<p>כִּי הַיּוֹם כְּבָר הָיָה רָפֶה,</p>

<p>וּבְחֶדְרִי יָמֵשׁ כְּבָר הַחֹשֶךְ.</p>
</blockquote>

<br />

<blockquote>
<p>וַיְהִי בְצַעֲדִי צַעַד אֶחָד,</p>

<p>וְאָנֹכִי נִתְקָל בָּה בַּזְּקֵנָה ­–</p>

<p>הִיא הֵן יָצְאָה! יָצְאָה וְאֵינָהּ!</p>

<p>וָאֵשְׂטְ בְכָל זֹאת לְעֵבֶר אַחֵר.</p>
</blockquote>

<br />

<blockquote>
<p>חָלַצְתִּי נְעָלַי שֶׁלֹא לְנַקֵּשׁ ­–</p>

<p>אֵי הַמִּטָּה פֹּה בַעֲבוּרִי?</p>

<p>הוֹי, מַה נּוֹאַלְתִּי: בְּלִי גַפְרוּרִים</p>

<p>בָּאתִי הֵנָה אֶל עִיר נָכְרִיָּה!&#8230;</p>
</blockquote>

<br />

<blockquote>
<p>זֶה תַנּוּר! תַּנּוּר! יֵשׁ פֹּה תַנּוּר!</p>

<p>אַךְ מִי שָׁם עוֹמֵד? בְּמִי נִתְקַלְתִּי?</p>

<p>וְאֶת הַדֶּלֶת הֵן נָעַלְתִּי!</p>

<p>יֵשׁ פֹּה תַנּוּר ­– וְלִקְרַב אִירָא&#8230;</p>
</blockquote>

<br />

<blockquote>
<p>הֲרֵי הַשֻּׁלְחָן! ­– אֵלִי, אֵלִי</p>

<p>גַּם לַשֻּׁלְחָן הִיא יוֹשֶׁבֶת!</p>

<p>מִתְנַמְנֶמֶת וְדוֹבָבֶת ­–</p>

<p>גַּם לַשֻּׁלְחָן, עַל הַכִּסֵּא!&#8230;</p>
</blockquote>

<br />

<blockquote>
<p>וַיְהִי בִפְנוֹתִי ­– וַיָּמָת לִבִּי,</p>

<p>הִיא אַחֲרַי, אַחֲרַי מִתְנוֹעַעַת,</p>

<p>דֹּם צוֹלַעַת, דֹּם צוֹלַעַת ­–</p>

<p>לוּ לֹא תִגַּע רַק בְּשִׁכְמִי&#8230;</p>
</blockquote>

<br />

<blockquote>
<p>וְלוּ אַךְ הָלְכָה! לוּ נִשְׁמַע צַעֲדָהּ ­–</p>

<p>וְהִיא בַחֲשָׁאִי אַחֲרַי שָׁטָה,</p>

<p>מְלַוָּה אוֹתִי בָעֲלָטָה ­–</p>

<p>הוֹי, לוּ לֹא תִגַּע רַק בְּשִׁכְמִי!&#8230;</p>
</blockquote>

<br />

<blockquote>
<p>הֲרֵי הַמִּטָּה! מִטָּה רְבוּדָה ­–</p>

<p>עָמְדָה מִטָּה זוּ בַפִּנָּה;</p>

<p>שָׁכַבְתִּי ­– וַאֲחָזַתְנִי צִנָּה,</p>

<p>הַזְּקֵנָה שָׁכְבָה שָׁם לְצַלְעִי.</p>
</blockquote>

<br />

<blockquote>
<p>אֲנִי קָפַצְתִּי מֵעַל הַמִּטָּה,</p>

<p>מִתּוֹךְ קְפִיצָה הִתְאַפַּקְתִּי,</p>

<p>וְלֹא צָעַקְתִּי, וְלֹא צָעַקְתִּי,</p>

<p>וְצָנַחְתִּי עַל הָאָרֶץ.</p>
</blockquote>

<br />

<blockquote>
<p>עַל הָאָרֶץ נָחָה דוּמָם</p>

<p>חֲבִילָתִי, חֲבִילָתִי ­–</p>

<p>שֶׁאִתָּהּ יַחַד הֵנָּה בָאתִי,</p>

<p>וָאֲחַבְּקָה בִזְרוֹעוֹתָי.</p>
</blockquote>

<br />

<blockquote>
<p>שְׁמוּרוֹת אִתִּי בַחֲבִילָתִי</p>

<p>תְּמוּנוֹת קְרוֹבַי, בְּנֵי מִשְׁפַּחְתִּי ­–</p>

<p>וְאוּלָם <strong>מַקְלִי</strong> ­– אֵי הִנַּחְתִּי?</p>

<p>לְבַדּוֹ עוֹמֵד בְּאֵיזוֹ זָוִית&#8230;</p>
</blockquote>

<br />

<blockquote>
<p>וַיְהִי הַלַּיְלָה אָרֹךְ־אָרֹךְ,</p>

<p>עַל הַחֲבִילָה אֲנִי נִשְׁעָן;</p>

<p>כָּכָה אִישַׁן, כָּכָה אִישָׁן ­–</p>

<p>הַלַּיְלָה הָיָה אָרֹךְ אָרֹךְ.</p>
</blockquote>

<br />

<blockquote>
<p>בְּבֵית אֲבוֹתַי עוֹד הַכֹּל עֵרִים,</p>

<p>בַחֲדַר־הָאֹכֶל דוֹלֶקֶת מְנוֹרָה,</p>

<p>וְשִׂיחָה שׁוֹטְפָה, וּצְחוֹק וְאוֹרָה ­–</p>

<p>הַס! מַקְלִי נָפַל בְּזָוִיתוֹ&#8230;</p>
</blockquote>

<br />

<blockquote>
<p>מַקְלִי! מַקְלִי! נָפַל מַקְלִי</p>

<p>וּמִתְגּוֹלֵל עָדַי, עָדָי ­–</p>

<p>כָּכָה קַר הוּא! בְּתוֹךְ יָדַי</p>

<p>חַם לְךָ יִהְיֶה, מַקְלִי, מַקְלִי!</p>
</blockquote>

<br />

<blockquote>
<p>רֹאשִׁי צָנַח עֲלֵי חָזִי,</p>

<p>וְשֵׁנָה קַלָּה רִחֲמָה אוֹתִי,</p>

<p>וְעִם בֹּקֶר הֱקִיצוֹתִי ­–</p>

<p>וַאֲנִי בַמִּטָּה כְּבֶן־מֶלֶךְ.</p>
</blockquote>

<br />

<blockquote>
<p>בְּאוֹתוֹ רֶגַע ­– וְעֵינַי אוֹרוּ,</p>

<p>חֲלוֹם רַע נָגֹל מֵעַפְעַפָּי,</p>

<p>וְנֹגַהּ נִתַּךְ חַם עַל כַּפַּי ­–</p>

<p>הַשֶּׁמֶשׁ זָרַח לִי בְעִיר נָכְרִיָּה!</p>
</blockquote>

<br />

<blockquote>
<p>בְּאוֹתוֹ רֶגַע ­– וָאֵבְךְּ וָאֶצְחַק:</p>

<p>כִּי חֶסֶד אֵל בְּחַלּוֹנִי נִשְׁקָף ­–</p>

<p>קוּם, עַד מָתַי, עָצֵל, תִּשְׁכָּב?</p>

<p>הַשֶּׁמֶשׁ זָרַח לִי בְעִיר נָכְרִיָּה!</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46216">https://benyehuda.org/read/46216</a></div></body></html>