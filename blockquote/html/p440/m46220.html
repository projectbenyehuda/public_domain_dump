<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִשְׁקִיעַת־חַמָּה</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<blockquote>
<p>לִשְׁקִיעַת־חַמָּה נֵעוֹרוּ בִי רְגָשִׁים רַכִּים,</p>

<p>עֲגוּמִים וַאֲדַמְדַּמִּים,</p>

<p>כִּיצוּרֵי־פֶלֶא שֶׁרָחֲשׁוּ סְבִיב הַשֶּׁמֶשׁ</p>

<p>בְּגַלֵּי זְהַב הַמַּעֲרָב וּבְזִיוִים תְּלוּלִים בַּמֶּרְחַקִּים.</p>

<p>יְצוּרִים רָפִים וְחַמִּים,</p>

<p>עִם רָאשִׁים קַלִּים וְצַוְּארוֹתֵיהֶם דַּקִּים ­–</p>

<p>יְצוּרֵי עוֹלָם אַחֵר שֶׁתָּעוּ בְמִקְרֶה לְעוֹלָם זָר,</p>

<p>וְאַקְלִימוֹ קָשֶׁה לָמוֹ, ­–</p>

<p>וְאַחַת דָּתָם לָמוּת כֹּה בַנֵכָר.</p>
</blockquote>

<br />

<blockquote>
<p>גּוֹסְסִים יְצוּרֵי הַפֶּלֶא וּמֵתִים בַּחֲשָׁאִי;</p>

<p>צוֹנְחִים רָאשֵׁיהֶם הַקַּלִּים עַל לוּחַ לִבּוֹתָם הָרָפִים ­–</p>

<p>הַיְצוּרִים הַיָּפִים!</p>

<p>עוֹד רֶגַע וּבָא הֲמוֹן שְׂרָפִים,</p>

<p>וְקִפְּלוּ גוּפֵיהֶם הַצְּנוּעִים בְּטַלִּיּוֹת שְׁחוֹרוֹת,</p>

<p>וּנְטָלוּם עַל שִׁכְמָם, וּנְשָׂאוּם לִקְבוּרָה</p>

<p>בְאַחַת מִפִּנּוֹת הַשְּׁחָקִים הַיּוֹתֵר אֲפֵלוֹת&#8230;</p>

<p>וְעַד סוֹף כָּל־הַדּוֹרוֹת ­–</p>

<p>יָנוּחוּ שָׁם טְמוּנִים, יְצוּרֵי הַפֶּלֶא הַלָּלוּ,</p>

<p><strong>וְעוֹלָמָם</strong> הַזָּר וְהָרָחוֹק יִתְגַּעְגַּע לִיצוּרָיו,</p>

<p><strong>שֶׁתָּעוּ וְגָלוּ</strong> מִמֶּנּוּ ­– וְלֹא יֵדַע קְבוּרָתָם.</p>
</blockquote>

<br />

<blockquote>
<p>לִשְׁקִיעַת חַמָּה נֵעוֹרוּ בִי רְגָשִׁים רַכִּים</p>

<p>כַּחֲלוֹמוֹת קַלִּים וְכֵהִים כַּחֲלוֹמוֹת.</p>

<p>רַחֲשֵׁי־פֶלֶא ­–</p>

<p>לֹא יְדָעָם עוֹד לֵב־אָדָם עַל אֲדָמוֹת ­–</p>

<p>חֵי הַשֶּׁמֶשׁ, הַפּוֹרֶשֶׂת מִן הַמַעֲרָב</p>

<p>וְיוֹרֶדֶת תְּהוֹמוֹת ­–</p>

<p>אִם לֹא בְמִקְרֶה תָּעוּ רַחֲשֵׁי־פֶלֶא אֵלֶּה</p>

<p>מֵעוֹלָם שֶׁל נְשָׁמוֹת וְשֶׁל רוּחַ</p>

<p>הֵנָּה, עַל הָאָרֶץ,</p>

<p>תָּעוּ וְאָבְדוּ דַרְכָּם פֹּה עִם שְׁקִיעַת חַמָּה,</p>

<p>וְרִפְרְפוּ אֲבֵלִים בַּאֲוִיר חִוֵּר־כֵּהֶה,</p>

<p>וּבְצֵאתִי לִי לָשׂוּחַ לְרוּחַ בֵּין הַשְּׁמָשׁוֹת</p>

<p>צָדָם לִבִּי מִבְּלִי־מֵשִׂים ­–</p>

<p>לְרוּחַ בֵּין הַשְּׁמָשׁוֹת&#8230;</p>

<p>וְתוֹעִים הֵם בְּלִבִּי וְאֵינָם מוֹצְאִים בּוֹ מְקוֹמָם,</p>

<p>מַשִּׁיקִים הֵם בְּכָנָף קַלָּה־קַלָּה עַל לֵב הַבָּשָׂר:</p>

<p>אֵין זֹאת, כִּי אִם צַר לָהֶם בְּחַדְרֵי לִבִּי חוֹלֶה,</p>

<p>מַשֶׁהוּ הוּא חָסֵר&#8230; לֵב הָאָדָם חָסֵר ­–</p>

<p>כֵּן, זָר אֲנִי לָהֶם, צַר וְזָר וְשׁוֹמֵם,</p>

<p>וְאִם כְּמוֹהֶם עַל בְּלִימָה אֲנִי תוֹלֶה.</p>
</blockquote>

<br />

<blockquote>
<p>רַחֲשֵׁי־פֶלֶא ­–</p>

<p>לֹא יָכֹל לִבִּי שֵׂאתָם&#8230;</p>

<p>הִנֵּה הֵמָּה גוְֹעִים,</p>

<p>הֵמָּה מֵתִים,</p>

<p>הָרְחָשִׁים הָעֲנֻגִּים וְהַטּוֹבִים,</p>

<p>שֶׁתָּעוּ לְעוֹלָם זָר וְנִשְׁבּוּ בְלֵב אָדָם&#8230;</p>
</blockquote>

<br />

<blockquote>
<p>חָדְלָה כְנַף יְצוּר הַפֶּלֶא, כָּנָף מְאֹד עֲנֻגָּה</p>

<p>לְרַפְרֵף נוּגָה&#8230;</p>

<p>טִפָּה חַמָּה</p>

<p>מִדְּמֵי לִבִּי</p>

<p>נִתְּזָה עַל הַכָּנָף ­–</p>

<p>הַכָּנָף כָּבְדָה וְנָדַמָּה&#8230;</p>

<p>מֵתוּ הָרְחָשִׁים הָרַכִּים בְּלִבִּי, כֹּה צְעִירִים וְקַלִּים!</p>

<p>וְעוֹלָמָם הַזָּר וְהָרָחוֹק יְחַכֶּה</p>

<p>בְאַפְסֵי מֶרְחַקִּים</p>

<p>לִרְחָשָׁיו הָרָפִים וְהַנַּעֲלִים,</p>

<p>שֶׁעָפוּ וְלֹא שָׁבוּ,</p>

<p>וְלאֹ יָדַע אֶת־<strong>הָאָרֶץ,</strong> אֶת־<strong>הָאָדָם</strong> וְאֶת־<strong>הַלֵּב</strong> ­–</p>

<p>שֶׁבּוֹ גָוְעוּ.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46220">https://benyehuda.org/read/46220</a></div></body></html>