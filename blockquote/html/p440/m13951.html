<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בָּאֹהֶל</title>
	<meta name="author" content="יצחק קצנלסון"/>
</head>
<body>

<p><strong>הנפשׁות:</strong></p>

<p>יעקב העברי</p>

<p>שׁמעון</p>

<p>לוי</p>

<p>יהודה</p>

<p>ישׂשׂכר</p>

<p>זבֻלוּן</p>

<p>ראובן</p>

<p>נפתלי</p>

<p>גד</p>

<p>אשׁר</p>

<p><br /></p>

<p>(אהל-בד כהה. כנגד הרואים: מסך הפתח, בני יעקב, חבורה אחת. הם מתרגשים,
נבוכים ומתלחשים ברגז. רק יששכר עם הכתונת הקרועה והמלוכלכת בדם עומד בפתח
האהל שכלפי הרואים בהציצו לרגעים החוצה).</p>

<br />

<p><strong>יששכר:</strong> (נרתע ממקומו בחרדה אל פנים האהל לבין אחיו, עיניו רחבות מפחד
כאילו יוצאות מחוריהן).</p>

<p>הוּא בָא, הוּא בָא, יִשְׂרָאֵל בָּא, אָבִינוּ!</p>

<p><strong>בני ישראל</strong>: (רחש פחדים עובר ביניהם).</p>

<p>הוּא בָא! הוּא בָא;</p>

<p><strong>שׁמעון:</strong> וּמַה הִיא כָל הַחֲרָדָה?</p>

<p><strong>יששכר:</strong> (מושיט לו וליתר אחיו את כתנת-הפסים).</p>

<p>קַח אַתָּה! – אַתָּה קַח! – קְחוּ אַתֶּם! קְחוּ אֶת זֶה מִיָדִי!</p>

<p><strong>יהודה:</strong> הֵרָגַע!</p>

<p><strong>יששכר</strong>: קַח – אֲשֶׁר יִקַח אֶת כֻּתָּנְתּוֹ – אֲנִי לֹא אוּכַל!</p>

<p><strong>יהודה:</strong> יִשָׂשְׂכָר!</p>

<p>מֶה הָיָה לְךָ, יִשָׂשְׂכָר?</p>

<p><strong>יששכר:</strong> אֲהָהּ, יְהוּדָה,</p>

<p>לֹא קַלָה הִיא כֻתָּנְתּוֹ</p>

<p>כַּאֲשֶׁר נִדְמֶה לִי מֵרֹאשׁ..</p>

<p>אֶעֱקֹר הַר בַּשָׂדֶה וְעַל רֹאשִׁי אֲשִׂימֶנוּ,</p>

<p>אֲדַלֵג שׁוּר. –</p>

<p>אַךְ כֻּתָּנְתוֹ, – הָהּ כֻתָּנְתּוֹ&#8230; כְּתֹנֶת פַּסִים זֹה –</p>

<p>הִיא תַכְבִּיד עָלַי, אָחִי, לֹא אוּכַל שֵׂאתָהּ&#8230;</p>

<p>(הוא מושיטה לאחיו).</p>

<p><strong>בני-ישׂראל:</strong> (משתמטים ממנה, כל אחד נרתע מפניה).</p>

<p><strong>שׁמעון:</strong> לֹא אָנִי&#8230; לֹא, לֹא אָנִי!</p>

<p><strong>לוי:</strong> לֹא אָנֹכִי&#8230;</p>

<p><strong>זבלון:</strong> גַם לֹא אָנִי&#8230;</p>

<p><strong>אחדים:</strong> לֹא, לֹא! לֹא, לֹא!</p>

<p><strong>יהודה:</strong> לֹא כָבְדָה כֹה, יִשָׂשְׂכָר,</p>

<p>קַלָה הִיא הַכְּתֹנֶת כַּאֲשֶׁר הָיָתָה.</p>

<p><strong>יששכר:</strong> לֹא, לֹא! הִיא כָבְדָה,</p>

<p>כָּבְדָה מְאֹד –
הַדָם! הַדָם!</p>

<p><strong>יהודה:</strong> דַם גְדִי!&#8230;</p>

<p><strong>יששכר</strong>: הַאַגִיד גַם לְאָבִינוּ: &#8220;זֶה דַם גְדִי&#8221;?</p>

<p>&#8220;אַל תִּירָא, יַעֲקֹב, וְאַל נָא כֹה תִשְׁתּוֹחָח&#8221;:</p>

<p>&#8220;זֶה דַם גְדִי! דַם גְדִי אֲשֶׁר שָׁחָטְנוּ!&#8221;</p>

<p>הַאַגִיד?</p>

<p><strong>יהודה:</strong> הַס מִלְהַזְכִּיר!</p>

<p><strong>יששכר</strong>: אַגִידָה!</p>

<p>אַגִיד – וִיהִי מָה!</p>

<p><strong>יהודה:</strong> אַל נָא, אָחִי, אִם כֹּה לוֹ תַגִיד</p>

<p>וְהָיִיתָ בְּעֵינֵי יַעֲקֹב אָבִינוּ כִּמְתַעְתֵּעַ&#8230;</p>

<p><strong>יששכר</strong>: מַה אֶעֱשֶׂה אֵיפֹא, הָהּ?</p>

<p>וְאָבִינוּ – הִנוֹ בָא! הוּא בָא!</p>

<p><strong>בני ישראל</strong>: (לוחשים זה אל זה בפחד).</p>

<p>הוּא בָא! הוּא בָא!</p>

<p><strong>יהודה</strong>: (דוחה את יששכר לפתח השני אל צד שמאל).</p>

<p>צֵא צֵא בְּפֶתַח זֶה, –</p>

<p>לְעֵת-עַתָּה צֵא וְאַחַר תָּבֹא!</p>

<p><strong>יששכר</strong>: מָתַי?</p>

<p><strong>יהודה</strong>: זְמַן-מָה תְּחַכֶּה שָׁם</p>

<p>אֲחוֹרֵי פֶתַח זֶה;</p>

<p>נְדַבֵּר אִתּוֹ בָּרִאשׁוֹנָה אֲנִי וְאֶחָי&#8230;</p>

<p>נִשְׁמַע. נֵדַע מַה בְפִיו וּבְרוּחוֹ,</p>

<p>לֹא נַבְהִילֵהוּ פִּתְאֹם – צֵא</p>

<p><strong>יששכר:</strong> (יוצא לצד שמאל).</p>

<p><strong>יעקב:</strong> (בא דרך הפתח שלפני הרואים. מתבונן בם רגע אלם).</p>

<p>שָׁלוֹם בּוֹאֲכֶם!</p>

<p>שָׁלוֹם, שָׁלוֹם שׁוּבְכֶם בָּנָי!</p>

<p><strong>בני ישראל</strong>: (בקידה).</p>

<p>שָׁלוֹם</p>

<p><strong>יעקב:</strong> (בוחנם רגע מחריש).</p>

<p>שָׁמַעְתִּי קוֹל הַצאֹן וְקוֹל הַבָּקָר –</p>

<p>וְיִשְׂמַח לִבִּי.</p>

<p>שָׁמַעְתִּי קוֹל עֶדְרֵיכֶם,</p>

<p>וָאֵדַע כִּי כְבָר שַׁבְתֶּם, –</p>

<p>הִתְמַהְמַהְתֶּם, בָּנָי!</p>

<p><strong>לוי:</strong> מָצָאנוּ מִרְעֶה טוֹב וְלָכֵן הִתִמַהְמָהְנוּ.</p>

<p><strong>יעקב:</strong> (בתלונה)</p>

<p>מְצָאתֶם מִרְעֶה טוֹב – (כועס)</p>

<p>בְּפַעַם שְׁנִיָה אַל-נָא תִמְצְאוּ מִרְעֶה טוֹב –</p>

<p><strong>יהודה</strong>: (קורא מתוך תמהון).</p>

<p>אָבִינוּ!</p>

<p><strong>יעקב:</strong> וְלֹא תִתְמַהְמְהוּ יוֹתֵר!</p>

<p>(ברוֹך).
אֲנִי לָכֶם דָאַגְתְּי&#8230;</p>

<p>וְעַתָּה – לָמָה תַעַמְדוּ יַחַדָּ, בַני,</p>

<p>מֵעֵבֶר אֶחָד?&#8230; הִתְפַּזְרוּ לְרֹחַב כָּל</p>

<p>הָאֹהֶל,</p>

<p>הִתְפַּזֵרוּ!</p>

<p><strong>בני-ישראל</strong>: (נעים וזעים ואולם הם נשארים צפופים זה אצל זה).</p>

<p><strong>יעקב</strong>: לֹא אוּכַל אֶרְאֶה אֶתְכֶם מִתְגוֹדְדִים</p>

<p>וְצוֹבְאִים יַחַד</p>

<p>בְּפִנָה אַחַת, בָּנַי!</p>

<p>זֶה מַעֲלִים אֶת זֶה מֵעֵינַי</p>

<p>וְאָנֹכִי – עֵינַי הֵן תַּחְפֹּצְנָה שְׂבֹעַ</p>

<p>אֶת פְּנֵי כֻלְכֶם,</p>

<p>הִתְפַּזֵרוּ!</p>

<p><strong>בני-ישראל</strong>: (זעים רגע ואינם משים ממקומותיהם).</p>

<p><strong>יעקב:</strong> שָׁמַעְתִּי אוֹמְרִים: רַבִּים אַתֶּם, בָּנַי,</p>

<p>בְּנֵי יִשְׂרָאֵל!</p>

<p>וַאֲנִי לֹא כֵן עִמָדִי, –</p>

<p>לֹא רַב, אֲהָהּ, לֹא רַב מִסְפַּרְכֶם, בָּנַי,</p>

<p>אַל נָא תִתְגוֹדְדוּ יָחַד!&#8230;</p>

<p>כְּבוֹאֲכֶם אֶל תּוֹךְ הָאֹהֶל – לֹא בְּפִנָה</p>

<p>אַחַת תֵּשְׁבוּ,</p>

<p>וְלֹא תִמְשְׁכוּ עֲלֵיכֶם עַיִן זָרָה וְרָעָה.</p>

<p>אֶת כָּל הָאֹהֶל מַלְאוּ, אֶת כָּל פִּנוֹתָיו,</p>

<p>זֶה פֹה, זֶה שָׁם יִתְלוֹנָן;</p>

<p>אִם לְעִיר תָּבֹאוּ – אַל תָּבֹאוּ בְּשַׁעַר</p>

<p>אֶחָד,</p>

<p>וְלֹא בְמִגְרָשׁ אֶחָד תֵּשְׁבוּ, מַלְאוּ</p>

<p>אֶת כָּל רְחוֹבוֹתֶיהָ!</p>

<p>גַם לֹא בְשָׂדֶה אֶחָד תִּרְעוּ –</p>

<p>בְּכָל הָאָרֶץ</p>

<p>עִבְרוּ, מַלְאוּהָ, בְּנֵי יִשְׂרָאֵל.</p>

<p>הִתְפַּזֵרוּ!</p>

<p><strong>בני-ישׂראל</strong>: (נפרדים אלה מאלה לשני עברים).</p>

<p><strong>יעקב:</strong> (בתוך האהל בין אלה ואלה בתנועות-ראש תכופות).</p>

<p>כָּכָה, כָּכָה – אֲנִי לָכֶם דָאַגְתִּי&#8230;</p>

<p><strong>שמעון:</strong> (עוצר ברוחו הפורץ מאליו).</p>

<p>הֵן אֶחָד&#8230; אֶחָד –</p>

<p>הָאֶחָד נִשְׁאַר לְךָ בַּבָּיִת!</p>

<p><strong>יעקב:</strong> (בוחנו)</p>

<p>שִׁמְעוֹן! אַתָּה הוּא&#8230; זֶה אַתָּה שִׁמְעוֹן?</p>

<p>(מחקה אותו).</p>

<p>&#8220;הָאֶחָד נִשְׁאַר לִי&#8230;&#8221; –</p>

<p>אַךְ מַה לִי, מַה לִי <strong>אֶחָד</strong>?</p>

<p>אֲנִי <strong>שְׁנֵים-עָשָׂר</strong> חָפֵץ;</p>

<p>שְׁנֵים-עָשָׂר שְׁלֵמִים, תְּמִימִים,</p>

<p>אֶחָד גַם לֹא נֶעְדָר</p>

<p>(מתבונן בם מזה ומזה).</p>

<p>אֵי רְאוּבֵן?</p>

<p><strong>שׁמעון:</strong> הוֹ, אָבִי, הַאֻמְנָם <strong>עָלָיו</strong> תִּשְׁאָל?.</p>

<p><strong>יעקב:</strong> (קרב אליו מתוך כעס עצור).</p>

<p>אֵי רְאוּבֵן בְּכוֹרִי?</p>

<p><strong>שׁמעון</strong> בַּשָׂדֶה נִשְׁאָר.</p>

<p><strong>יעקב:</strong> (דעתו נוחה כבר. מתוך אהבה).</p>

<p>רְאוּבֵן בְּכוֹרִי&#8230; רִאשׁוֹן</p>

<p>יוֹצֵא הוּא לַשָׂדֶה וְשָׁב לְבֵיתוֹ אַחֲרוֹן.</p>

<p>(מתבונן בם עוד ובוחנם).</p>

<p>וְאֵי יִשָׂשְׂכָר?</p>

<p><strong>שׁמעון</strong>: יִשָׂשְׂכָר? הַאִם גַם הוּא אֵינֶנוּ פֹה</p>

<p>אִתָּנוּ?</p>

<p><strong>יעקב</strong>: אֵינֶנוּ&#8230; כְּבָר עֵינִי בָּחֲנָה הֵיטֵב, –</p>

<p>גַם הוּא כְּנִרְאֶה נִשְׁאַר עוֹד בַּשָׂדֶה&#8230;</p>

<p>מַה טוֹב כִּי נִשְׁאַר גַם יִשָׂשְׂכָר אִתּוֹ!</p>

<p>&#8220;לֹא טוֹב הֱיוֹת הָאָדָם לְבַדוֹ&#8221; תּוֹךְ הַשָׂדֶה</p>

<p>וּלְאֶחָד מִבְּנֵי יַעֲקֹב לֹא טוֹב כִּפְלָיִם&#8230;</p>

<p>כִּי רַבּוּ, רַבּוּ מְאֹד הַצָרִים לְבֵית יַעֲקֹב.</p>

<p>&#8220;רְאוּבֵן וְגַם יִשָׂשְׂכָר&#8221; – <strong>שְׁנַיִם</strong> הֵמָה.</p>

<p><strong>לוי:</strong> (בשחוק קל).</p>

<p>גַם הָמה &#8220;שְׁנַיִם&#8221;?</p>

<p><strong>יעקב:</strong> וְטוֹבִים הֵם הַשְׁנַיִם מִן הָאֶחָד!&#8230;</p>

<p><strong>שׁמעוֹן</strong>: לֹא תָמִיד כֹּה תְדַבֵּר&#8230;</p>

<p><strong>יעקב:</strong> טוֹבִים!</p>

<p>טוֹבִים הֵם הַשְׁנַיִם מִן הָאֶחָד<a href="#fn:1" id="fnref:1" title="see footnote" class="footnote"><sup>1</sup></a>.</p>

<p>(מראה בידו על שמעון ועל לוי).</p>

<p>אַךְ לֹא שְׁנַיִם <strong>אֵלֶה</strong>!</p>

<p>שְׁנַיִם אֵלֶה בָּאוּ אֶל עִיר אַחַת בֶּטַח</p>

<p>וְהָרְגוּ אֶת יוֹשְׁבֶיהָ לְפִי חָרֶב.</p>

<p><strong>שׁמעוֹן</strong>: נְבָלָה עָשׂוּ!</p>

<p>הוֹי אָבִי, אָבִי,</p>

<p>לוּ הִתְנַפְּלוּ אַנְשֵׁי שְׁכֶם עַל <strong>אֶחָד</strong>,</p>

<p>עַל אֶחָד מִבְּנֵי יַעֲקֹב – וְהֶחֱרַשְׁתִּי&#8230;</p>

<p>אַךְ בְּנֵי חֲמוֹר – הֵם לֹא הִתְנַפְּלוּ עַל</p>

<p>הָאֶחָד,</p>

<p>רַק עַל הָאַחַת, עַל <strong>דִינָה</strong> אֲחוֹתֵנוּ.</p>

<p><strong>יעקב</strong>: יְדַעְתִּיכֶם, שִׁמְעוֹן וְלֵוִי!</p>

<p>סוּר מִמֶנוּ, לֵוִי! (מנתק את זה מאת זה).</p>

<p><strong>יהודה:</strong> הוֹי אָבִי, אַל תַּפְרִיד בֵּין הַדְבֵקִים!</p>

<p><strong>יעקב</strong>: אַפְרִיד! בֵּין שְׁנַיִם אֵלֶה אַפְרִיד!</p>

<p>אִם שִׁמְעוֹן יַשְׂמְאִיל –</p>

<p>לֶךְ לְךָ הַיָמִין, לֵוִי!</p>

<p>אִם הוּא לַמִזְרָח –</p>

<p>פְּנֵה אַתָּה מַעֲרָבָה!</p>

<p>וְאִם בְּדֶרֶךְ אַחַת תֵּלְכוּ –</p>

<p>אָז תִּטְחֲנוּ פְּנֵי אֶרֶץ בַּחֲרוֹנְכֶם,</p>

<p>גַם אֶת הַשֶׁמֶשׁ מֵעַל לְרֹאשְׁכֶם תַּכּוּ</p>

<p>וְתַכְאִיבוּ,</p>

<p>וְהַיָרֵחַ – לְגַעֲרַתְכֶם יִפֹּל חָרֵד</p>

<p>וּלְבֶן-פָּנִים אַרְצָה לְרַגְלֵיכֶם.</p>

<p><strong>ראובן:</strong> (בא סר וזעף בפתח שלפני הרואים).</p>

<p><strong>יעקב</strong>: ראוּבֵן! קְרַב הֵנָה רְאוּבֵן!</p>

<p><strong>ראובן</strong>: (קרב אל אביו).</p>

<blockquote>
</blockquote>

<p><strong>יעקב:</strong> לְבַדְךָ בָּאתָ רְאוּבֵן,</p>

<p>וְאֵי אָחִיךָ?</p>

<p><strong>ראובן</strong>: לֹא יָדַעְתִּי, אָבִי –</p>

<p>(נופל לרגלי אביו ופורץ בבכי)</p>

<p>אֵינֶנוּ, הָהּ אֵינֶנוּ!</p>

<p><strong>בני-ישׂראל</strong>: (רוחשים נפחדים).</p>

<p><strong>יעקב</strong>: אֵינֶנוּ? מִי אֵינֶנוּ?&#8230; (בקול צעקה).</p>

<p>יִשָׂשְׂכָר אֵי?</p>

<p><strong>ראובן</strong>: (מן הארץ, תמה ומתוך תקוה).</p>

<p>יִשָׂשְׂכָר?</p>

<p><strong>יעקב:</strong> יִשָׂשְׂכָר אֵי, אָחִיךָ?</p>

<p><strong>ראובן:</strong> (תמה ונרגע).</p>

<p>ישׂשׂכר? (קם לאט מכרוע ועונה במנוחה)</p>

<p>לֹא יָדַעְתִּי, אָבִי.</p>

<p><strong>יעקב:</strong> (נבוך פתאם וחושש).</p>

<p>רְאוּבֵן, רְאוּבֵן, –</p>

<p>לָמָה כֹה נִבְהַלְתָּ פִּתְאֹם –</p>

<p>וּלְפֶתַע פִּתְאֹם לָמָה שַׁבְתָּ לִמְנוּחָתךָ?..</p>

<p><strong>ראובן</strong> יִשָׂשְׂכָר יָבוֹא, יָבוֹא&#8230;</p>

<p><strong>יעקב:</strong> (נבוך פתאם וחושש).</p>

<p>רְאוּבֵן, רְאוּבֵן –</p>

<p>לָמָה כֹה נִבְהַלְתָּ פִּתְאֹם –</p>

<p>וּלְפֶתַע פִּתְאֹם לָמָה שַׁבְתָּ לִמְנוּחָתְךָ?..</p>

<p><strong>ראובן:</strong> יִשָׂשְׂכָר יָבוֹא, יָבוֹא&#8230;</p>

<p><strong>יעקב</strong>: לְבַדוֹ יָבוֹא?</p>

<p><strong>יששכר:</strong> (נראה ברגע זה על סף האהל. בידו הכתנת המלוכלכת בדם)</p>

<p><strong>ראובן</strong>: (מראה על יששכר)</p>

<p>עַל יִשָׂשְׂכָר תִּשְׁאַל – הִנוֹ!</p>

<p><strong>יעקב</strong>: (צופה וצועק בקול חרדה).</p>

<p>יִשָׂשְׂכָר!</p>

<p>לְבַדוֹ בָּא יִשָׂשְׂכָר!</p>

<p>עֲמֹד עֲמֹד בַּפֶּתַח – וְאַאֲמִינָה:</p>

<p>עוֹד אֶחָד עוֹמֵד שָׁם מֵאֲחוֹרֶיךָ!</p>

<p><strong>יששׂכר:</strong> אֵין אִתִּי אִישׁ, זֶה צִלִי אַחֲרַי בָּא&#8230;</p>

<p><strong>יעקב</strong>: רַק צֵל! יְהוּדָה, קְרַב אֵלַי יְהוּדָה!</p>

<p>גַם אַתֶּם כֻּלְכֶם – אֵלַי, אֵלָי!</p>

<p>אֲחִיכֶם אֵי? אֵי יוֹסֵף?</p>

<p><strong>בני ישׂראל</strong>: (רוחשים זה אצל זה).</p>

<p>יוֹסֵף&#8230; יוֹסֵף&#8230;</p>

<p><strong>יעקב</strong>: יוֹסֵף! זֶה יוֹסֵף בְּנִי, אַיֵהוּ?</p>

<p>מַדוּעַ לֹא עֲנִיתֶם לִי עַל זֶה בְּטֶרֶם</p>

<p>שָׁאֳלִי?</p>

<p>וְאַתֶּם – הֵן יְדַעְתֶּם –</p>

<p>עוֹד טֶרֶם אֶשְׁאַל עָלָיו יְדַעְתֶּם</p>

<p>כִּי עָלָיו אֲנִי שׁוֹאֵל.</p>

<p>רַק עָלָיו, עָלָיו&#8230; וְאִם הֶחֱשָׁה פִי</p>

<p>וְעַל שְׂפָתַי לֹא הֶעֱלֵיתִי שְׁמוֹ בִּרְעָדָה –</p>

<p>הֵן עֵינַי</p>

<p>עֵינַי שָׁאֲלוּ מִכֶּם אַיֵהוּ?</p>

<p>הוֹי בָּנַי, בָּנָי! בְּעֵינֵי אָב לֹא תוּכְלוּ קְרֹא</p>

<p>וַאֲנִי <strong>בְּעֵינֵיכֶם</strong> אֶקְרָא!</p>

<p>אָנֹכִי אֶקְרָא!</p>

<p>אֵלַי! –</p>

<p>עֲמֹד, עֲמֹד יִשָׂשְׂכָר, – עֲמֹד מֵרָחֹק,</p>

<p>לֹא תוֹר עֵינֶיךָ הוּא!</p>

<p>גַם אֶת עֵינֶיךָ רְאוּבֵן לֹא אַבִּיטָה</p>

<p>שְׁקֵטוֹת הֵן כְּשִׂפְתֵי יָשֵׁן,</p>

<p>וּכְנָהָר שָׁלוֹם אֲשֶׁר לֹא יָדְעוּ מֵימָיו סָעַר.</p>

<p>בּוֹא אַתָּה שִׁמְעוֹן! (צופה זמן-מה לתוך עיניו).</p>

<p>אֲהָהּ, מַה שְׁחוֹרוֹת הֵן וּמָה עֲמוּקוֹת</p>

<p>אֵל תְּהוֹמוֹת הָעֵינָיִם&#8230;</p>

<p>(דוחה אותו ביאוש מעליו).</p>

<p>לֹא, לֹא – עֵינַיִם אֵלוּ</p>

<p>הֵן לֹא תַגֵדְנָה לִי מְאוּמָה עַל דְבַר יוֹסֵף</p>

<p>וּכְשִׁמְעוֹן כֵּן גַם לֵוִי – תְּהוֹם!</p>

<p>תְּהוֹם כִּבְיוֹם בְּרֹא אֱלֹהִים אֶרֶץ וְשָׁמָיִם.</p>

<p>בּוֹא אַתָּה יְהוּדָה!</p>

<p><strong>יהודה</strong>: אֲשַׁקֵר אָבִי לְךָ רִאשׁוֹנָה בְּמוֹ-פִי</p>

<p>וְאַחֲרֵי כֵן תְּבַקֵשׁ אֶת הַגְנֵבָה בָּעֵינָיִם.</p>

<p><strong>יעקב:</strong> אֶת עֵינֶיךָ הָבָה לִי יְהוּדָה!</p>

<p><strong>יהודה</strong>: לֹא אוּכַל תֵּת אֶת עֵינָי</p>

<p><strong>יעקב:</strong> אֶת עֵינֶיךָ הָבָה!</p>

<p><strong>יהודה:</strong> שְׁאַל אֶת פִּי! – עַל פִּי לְצַווֹת אוּכָל:</p>

<p>&#8220;דַבֵּר אֱמֶת!&#8221;</p>

<p>וְעַל עֵינַי לֹא אֲצַוֵה – שְׁאַל אֶת פִּי!</p>

<p><strong>יעקב:</strong> וְאִם אֶשְׁאַל? –</p>

<p>מָה אוֹעִיל גַם אִם אֶשְׁאָל?&#8230;</p>

<p>הוֹ בָנַי, בָּנַי, לָמָה זֶה כֹּה יִכְבַּד מֶנִי</p>

<p>לִשְׁאוֹל אֶתְכֶם עַל אֹדוֹתָיו,</p>

<p>לָמָה כָּכָה אִירָא לְהַעֲלוֹת אֶת שְׁמוֹ</p>

<p>עַל שְׂפָתָי,</p>

<p>וּמַדוּעַ דָבְקָה לְשׁוֹנִי אֱלֵי חִכִּי</p>

<p>בְּדַבְּרִי בוֹ בְּאָזְנֵיכֶם?</p>

<p>הַאֻמְנָם כָּכָה תִשְׂנְאוּהוּ? אַל נָא,</p>

<p>אַל נָא כָּכָה תִשְׂנְאוּהוּ!&#8230;</p>

<p>לִשְׁכֶם הֲלַכְתֶּם, בָּנַי, עִם הַצֹאן</p>

<p>וְהִתְמַהְמַהְתֶּם,</p>

<p>וְאָנֹכִי לֹא דָאַגְתִּי לָכֶם, בָּנַי,</p>

<p>הַאֶדְאַג לִבְנֵי חָיִל?</p>

<p>דָאַגְתִּי לֹא לְאֵלֶה אֲשֶׁר הָלְכוּ –</p>

<p>רַק לְזֶה הַנִשְׁאָר אִתִּי תּוֹךְ הַבָּיִת&#8230;</p>

<p>מַדוּעַ לֹא לְקַחְתֶּם אִתְּכֶם גַם אֶת יוֹסֵף?</p>

<p>לָמָה זֶה הִשְׁאַרְתֶּם אוֹתוֹ אִתִּי?</p>

<p>גָדוֹל הוּא מִשֶׁבֶת עוֹד עַל בִּרְכֵּי אָבִיו,</p>

<p>וְאָבִיו זָקֵן כְּבָר מֵרוּץ וּמֵהִשְׁתַּעֲשֵׁעַ</p>

<p>עִם בֶּן זְקֻנָיו&#8230;</p>

<p>וַיְהִי בִרְאוֹתִי כִּי כָלֶה לֵב הַנַעַר לְאֶחָיו,</p>

<p>לִבְנֵי אָבִיו –</p>

<p>וָאֶשְׁלַח אוֹתוֹ שְׁכֶמָה:</p>

<p>לֵךְ, רְאֵה אֶת שְׁלוֹם אַחֶיךָ</p>

<p>וְאֶת שְׁלוֹם הַצֹאן&#8230;</p>

<p>וְעַתָּה אָמְרוּ לִי:</p>

<p>הַרְאִיתֶם אֶת אֲחִיכֶם?</p>

<p>הַהֵבִיא לָכֶם שָׁלוֹם מֵאֲבִיכֶם?</p>

<p>הַמְצָאֲכֶם בִּשְׁכֶם?</p>

<p><strong>יהודה</strong>: לֹא בִשְׁכֶם רָעִינוּ.</p>

<p><strong>יעקב:</strong> לא בִשְׁכֶם?</p>

<p><strong>יהודה:</strong> בְּדוֹתָן, שָׁם מָצָאנוּ מִרְעֶה טוֹב.</p>

<p><strong>יעקב</strong>: מִרְעֶה טוֹב! זֹאת לִי פַּעַם שְׁנִיָה</p>

<p>אֲשֶׁר אֶשְׁמַע: &#8220;מִרְעֶה טוֹב!&#8221;</p>

<p>אֵין זֹאת כִּי אִם קִלֵל אֱלֹהִים</p>

<p>אֶת הָאֲדָמָה בַּעֲבוּרְכֶם,</p>

<p>וּבְכֹל אֲשֶׁר כַּף-רַגְלְכֶם דוֹרֶכֶת</p>

<p>שָׁם הַשָׂדֶה יְקָרֵחַ.</p>

<p>אֶת סְבִיבוֹת שְׁכֶם יָדַעְתִּי,</p>

<p>עִשְׂבָּה רַךְ וְדָשֵׁן</p>

<p>וּמֵימֵי נְחָלֶיהָ שׁוֹקְקִים וְחַיִים, –</p>

<p>לָמָה זֶה לֹא תִרְעוּ עוֹד בִּשְׁכֶם?</p>

<p><strong>לוי:</strong> בִּשְׁכֶם לֹא נוּכַל נִרְעֶה&#8230;</p>

<p><strong>יעקב:</strong> יָדַעְתִּי! שְׁכֶם זֹה, שְׁכֶם זֹה –</p>

<p>מַזְכֶּרֶת-עָוֹן הִיא לָכֶם,</p>

<p>שָׁם שִׁכְּלָה חַרְבְּכֶם רִאשׁוֹנָה</p>

<p>וְעַתָּה רְאוֹת לֹא תוּכְלוּ חָרְבוֹתֶיהָ&#8230;</p>

<p>וּבְדוֹתָן מָה?</p>

<p>אוּלַי גַם בְּדוֹתָן עֲשִׂיתֶם מַעֲשֵׂיכֶם,</p>

<p>זָר-מַעֲשֵׂיכֶם? –</p>

<p>הֲתִרְעוּ עוֹד בְּדוֹתָן?</p>

<p><strong>בני-ישראל</strong>: (נרתעים מפחד).</p>

<p>לֹא! לֹא נִרְעֶה!</p>

<p>גַם לֹא בְדוֹתָן נִרְעֶה.</p>

<p><strong>יעקב:</strong> (צועק)</p>

<p>אֵי יוֹסֵף בְּנִי? הַגִידוּ!</p>

<p><strong>יששכר</strong>: (קרב אליו ומושיט לו את כתבת הפסים).</p>

<p>זֹאת מָצָאנוּ –</p>

<p><strong>יעקב:</strong> (נוטל ודובב אחריו בלי דעת).</p>

<p>מְצָאתֶם –</p>

<p><strong>יששכר</strong>: זֹאת מָצָאנוּ – הַכֶּר נָא&#8230;</p>

<p><strong>יעקב</strong>: (במבוכה)</p>

<p>מָה אַכִּיר?</p>

<p><strong>יששכר</strong>: הַכְּתֹנֶת בִּנְךָ הִיא אִם לֹא?</p>

<p><strong>יעקב</strong>: (מתבונן בכתנת רגעים מספר כאילו קפא <strong>עליה</strong></p>

<p>תופס פתאום ביד יששכר ובוחנו, בוחנו).</p>

<p>זֶה בְשָׂרְךָ וְזֶה בִגְדְךָ –</p>

<p><strong>ישׂשׂכר</strong>: מַה תְּבַקֵשׁ, אָבִי?</p>

<p><strong>יעקב:</strong> אֶת דָמוֹ!</p>

<p><strong>ישׂשׂכר</strong>: (נרתע לאחוריו).</p>

<p><strong>יעקב</strong>: (עובר על פני כלם. כאיש אשר תבעיתו רוח רעה)</p>

<p>אֶת דָמוֹ&#8230; דָמוֹ&#8230; דָמוֹ&#8230;</p>

<p>הוֹשִׁיטוּ לִי יְדֵיכֶם, כֻּלְכֶם, כֻּלְכֶם!</p>

<p>הַכְּתֹנֶת תְּכֵלֶת הָיְתָה,</p>

<p>וִידֵי בְנֵי יַעֲקֹב צְחוֹרוֹת מִנִי שָׁלֶג, –</p>

<p>וְעַתָּה: – יִשָׂשְׂכָר! אֵי יִשָׂשְׂכָר?</p>

<p>כֻּתָּנְתּוֹ זֹה – אֵיפֹה, – אֵי מָצאתָהּ?</p>

<p><strong>ישׂשׂכר</strong>: בַּשָׂדֶה.</p>

<p><strong>יעקב</strong>: בַּשָׂדֶה&#8230; עַל אֵם דְרָכִים&#8230; וְעֶצֶם?</p>

<p>עֶצֶם אַחַת חַמָה, רַכָּה, שְׁבוּרָה?&#8230;</p>

<p><strong>ישׂשׂכר:</strong> רַק אֶת הַכְּתֹנֶת.</p>

<p><strong>יעקב:</strong> (מריחה).</p>

<p>זֶה דָמוֹ, דָמוֹ&#8230;</p>

<p>הָרִיחוּ אַף גַם אַתֶּם –</p>

<p>טָרֹף טֹרַף יוֹסֵף, חַיָה רָעָה אֲכָלָתְהוּ!</p>

<p>חַיָה רָעָה, חַיָה רָעָה&#8230;</p>

<p>אֱמֹר: מֵאַיִן תָּבוֹא? מֵאֵי-מִזֶה, יִשָׂשְׂכָר?</p>

<p><strong>ישׂשׂכר</strong>: מִדוֹתָן אָבוֹא.</p>

<p><strong>יעקב:</strong> (מדבר אל נפשו).</p>

<p>בְּדֶרֶךְ דוֹתָן&#8230;</p>

<p>(הוא ממהר ויוצא דרך הפתח שלפני הרואים).</p>

<p><strong>יהודה</strong>: לֵךְ אַחֲרָיו, רְאוּבֵן, וַהֲשִׁיבֵהוּ הֵנָה.</p>

<p><strong>ראובן:</strong> (סופק כף ויוצא אחרי אביו).</p>

<p><strong>יהודה</strong>: הוֹי, מֶה עָשִׂינוּ, אַחַי!</p>

<p><strong>לוי</strong>: אַל תִּשְׁאַל: &#8220;מֶה עָשִׁינוּ&#8221; –</p>

<p>שְׁאַל: מה נַעֲשֶׂה עָתָּה?</p>

<p><strong>נפתלי</strong>: אֲשַׁוֶה רַגְלַי כָּאַיָלוֹת וְאֵרֵד חִישׁ מִצְרָיְמָה.</p>

<p><strong>יהודה</strong>: לָמָה?</p>

<p><strong>נפתלי</strong>: אֲבַקֵשׁ שָׁם אֶת יוֹסֵף.</p>

<p><strong>יהודה:</strong> הֲתֵרֵד אֶל מַעֲמַקֵי יָם לְבַקֵשׁ</p>

<p>פְּנִינָה אַחַת קְטַנָה?</p>

<p>הֶרֶף! – מַה נַעֲשֶׂה, הָהּ, מַה נַעֲשֶׂה?</p>

<p><strong>גד:</strong> (מתוך מחשבה).</p>

<p>אוּלַי –</p>

<p><strong>יהודה</strong>: פְּתַח פִּיךָ, גָד, וְיָאִירוּ נָא דְבָרֶיךָ</p>

<p>אוֹבַד עֵצוֹת הִנְנִי הַפָּעַם&#8230;</p>

<p><strong>גד:</strong> (בהחלטה).</p>

<p>אוּלַי נַגִיד לוֹ, לְאָבִינוּ? –</p>

<p><strong>יהודה</strong>: מַה נַגִיד, מָה?</p>

<p><strong>גד:</strong> קֹשְטְ אִמְרֵי אֱמֶת נַגִיד לוֹ:</p>

<p>&#8220;הוּא חי!&#8221;</p>

<p><strong>יהודה</strong>: לֹא זֹאת, לֹא זֹאת!</p>

<p>לֹא נַגִיד לוֹ: הוּא חַי!</p>

<p>חַיֵי עֶבֶד חַי הוּא, וַאֲנַחְנוּ,</p>

<p>אֲנַחְנוּ מְכַרְנוּהוּ!&#8230; הַס מִלְהַזְכִּיר&#8230;</p>

<p>אֵיךְ נָבִיא עַל רָאשֵׁינוּ קִלְלַת אָבִינוּ?</p>

<p><strong>שׁמעון:</strong> הוֹי אַחַי, קָשָׁה קִלְלַת אָבִינוּ,</p>

<p>וְאַל נָא תָחוּל עַל רֹאש כֻּלְכֶם&#8230;</p>

<p>אֲנִי לְבַדִי אַט אֶת רֹאשִׁי תַּחְתָּהּ.</p>

<p><strong>יהודה:</strong> שִׁמְעוֹן!</p>

<p><strong>שׁמעון:</strong> אָנֹכִי הִתְאַכְזַרְתִּי לוֹ מִכֻּלְכֶם –</p>

<p>אֶשָׂא נָא הֶעָוֹן!&#8230;</p>

<p><strong>יהודה:</strong> לֹא תִשָׂא אֶת עֲוֹן כֻּלָנוּ,</p>

<p>לֹא אַתָּה אַף לֹא אָנִי</p>

<p>וְאַף לֹא אֶחָד מֵאִתָּנוּ –</p>

<p>כֻּלָנוּ נִשָׂאֶנוּ.</p>

<p>וְכָכָה נִשָׂא אֶת הֶעָוֹן: נֶחֱשֶׁה!</p>

<p>נִרְאֶה מְצָרֵי אָב וְנֶחֱשֶׁה,</p>

<p>נַבִּיט אֶל מַכְאוֹבָיו – וְנֶחֱשֶׁה,</p>

<p>זֶה יִהְיֶה מוּסָרֵנוּ בּוֹ נִוָסֵר,</p>

<p>אֵין גָדוֹל וְאֵין רַע הֵימֶנוּ – נֶחֱשֶׁה&#8230;</p>

<p><strong>יעקב</strong>: (שב, שחוח תחת עול מכאוביו, נשען על ראובן.</p>

<p>יְהוּדָה בְנִי, קְרַב הֵנָה, קְרַע אֶת בִּגְדִי.</p>

<p>יְהִי כַלֵב הַבֶּגֶד, קְרַב הֵנָה, קַרע!</p>

<p><strong>יהודה</strong>: לֹא אֶעֱצָר כֹּחַ, אָבִי&#8230;</p>

<p><strong>יעקבּ:</strong> בּוֹא אַתָּה, שִׁמְעוֹן!</p>

<p><strong>שׁמעון</strong>: גַם יָדַי רָפוּ.</p>

<p><strong>יעקב</strong>: יִשָׂשְׂכָר, זְבֻלוּן, דָן –</p>

<p>לֹא אֶחָד!</p>

<p>(קורע בעצמו את בגדו הלבן).</p>

<p><strong>בני-יעקב</strong>: (פורצים בבכי).</p>

<p><strong>יעקב</strong>: (מורט שערו).</p>

<p>תְּנוּ לִי, תְּנוּ לִי,</p>

<p>אָנֹכִי אֶבְכֶּה רִאשׁוֹן!</p>

<p><strong>לוי:</strong> הוֹי אָבִי&#8230;</p>

<p><strong>יעקב:</strong> מַה-לָךְ, לֵוִי?</p>

<p><strong>לוי:</strong> עַל שֵׂיבָתְךָ חוּסָה.</p>

<p><strong>יעקב:</strong> מְקוֹר דִמְעוֹתַי יָבֵשׁ וְלָכֵן אֶמְרוֹט שְׂעָרִי&#8230;</p>

<p>מְקוֹר דִמְעוֹתָי –</p>

<p>גָדוֹל הָיָה מְקוֹר דִמְעוֹתַי,</p>

<p>אֶבֶן אֵין בַּשָׂדֶה,</p>

<p>וְרֶגֶב הָאֲדָמָה אֵין – וְלֹא</p>

<p>הִרְוֵיתִים אֶת דִמְעָתִי.</p>

<p>אָז – בְּבָרְחִי מִפְּנֵי עֵשָׂו אָחִי, וַאֲנִי –</p>

<p>עַל שְׂפַת הַיַרְדֵן עוֹמֵד</p>

<p>עוֹד טֶרֶם אֶעֱבֹר אֶת הַיַרְדֵן –</p>

<p>וַתָּבוֹא לִי הַשֶׁמֶשׁ&#8230;</p>

<p>הַיַרְדֵן – מֵימָיו דַלוּ, דַלוּ</p>

<p>שַׁחוְ מְאֹד,</p>

<p>עִם רֶדֶת לַיְלָה שַׁחוּ מֵימָיו מְאֹד</p>

<p>וְאָנֹכִי עוֹמֵד, עוֹמֵד עַל הַיַרְדֵן</p>

<p>כָּל הַלַיְלָה אֶעֱמֹד</p>

<p>כָּל הַלָיְלָה&#8230;</p>

<p>וַיְהִי בַבֹּקֶר,</p>

<p>וָאֵרֶא אֶת הַיַרְדֵן:</p>

<p>וְהִנֵה מָלֵא הוּא,</p>

<p>עוֹבֵר הוּא עַל גְדוֹתָיו</p>

<p>וְכֻלוֹ רַעַשׁ-רָעַשׁ,</p>

<p>לַבֹּקֶר – וְהַיַרְדֵן הָמָה, –</p>

<p>זֶה הָיָה זֶרֶם דְמָעָי!..</p>

<p>וְשָׁם בַּאֲרָם, רָעִיתִי אֶת צֹאן לָבָן</p>

<p>וְאִתּוֹ גַרְתִּי&#8230;</p>

<p>אֲרַם-נַהֲרַיִם, אֲרַם-נַהֲרַיִם,</p>

<p>מִי יֵבְךְּ בַּלֵילוֹת עַתָּה בָךְ?</p>

<p>תַּאֲנִיוֹת מִי עַל פְּנֵי שְׂדוֹתַיִךְ תִּשָׁמַעְנָה?</p>

<p>וּפֹה, בִּכְנַעַן – –</p>

<p>מֵתָה עָלַי רָחֵל&#8230;</p>

<p>הָהּ רָחֵל, רָחֵל, בְּדֶרֶךְ אֶפְרָת,</p>

<p>שָׁם בְּדֶרֶךְ אֶפְרָת&#8230;</p>

<p>(קם נרגש) הִשְׁבַּעְתִּי אֶתְכֵם: בּמוֹתִי –</p>

<p>וְאָנֹכִי אָמוּת מַהֵר, –</p>

<p>אַל תִּקְבְּרוּנִי בִּמְעָרַת הַמַכְפֵּלָה,</p>

<p>בְּדֶרֶךְ אֶפְרָת – שָׁמָה כְּרוּ לִי קָבֶר,</p>

<p>וְאֶת דַם יוֹסֵף אִתִּי!</p>

<p>(לוחץ אל חזהו את כתנת הפסים המאדמה)</p>

<p>הוֹי יוֹסֵף, יוֹסֵף,</p>

<p>דָמְךָ עַל כֻּתָּנְתְּךָ מִלִבִּי בָּא</p>

<p><strong>יהודה:</strong> (צועק) הוֹי אָבִי!</p>

<p><strong>יעקב</strong>: לָמָה תִצְעַק?</p>

<p><strong>יהודה</strong>: גָדוֹל כְּאֵבִי, אָבִי&#8230;</p>

<p><strong>יעקב</strong>: מַכְאוֹבַי גְדוֹלִים יוֹתֵר,</p>

<p>לִי אָבַד בֵּן.</p>

<p><strong>יהודה:</strong> וְלִי אָח&#8230;</p>

<p><strong>יעקב</strong>: אַחִים יוֹתֵר קְרוֹבִים</p>

<p>עוֹמְדִים סָבִיב לָךְ&#8230;</p>

<p>וַאֲנִי – בֵן יוֹתֵר קָרוֹב – (סופק כף)</p>

<p><strong>יהודה</strong>: יָדַעְתִּי, לוּ יוֹסֵף בִּנְךָ חַי</p>

<p>וְכֻלָנוּ מֵתִים – וְהִתְנֶחָמְתָּ&#8230;</p>

<p><strong>יעקב</strong>: יהוּדָה, קוּם שְׁקָה לִי, שְׁקָה בְּפָנַי!</p>

<p><strong>יהודה:</strong> (נושקו).</p>

<p><strong>יעקב:</strong> (מוריד עיניו ומתבונן בזקנו).</p>

<p>דִמְעָה נִתְלְתָה בִזְקָנִי – אַיֶהָ?</p>

<p><strong>יהודה</strong>: אָנֹכִי מְצִיתִיהָ:..</p>

<p><strong>יעקב</strong>: מָרָה הָיְתָה?</p>

<p><strong>יהודה:</strong> מָרָה&#8230;</p>

<p><strong>יעקב</strong>: אַל תְּמָרֵר אוֹתָהּ יוֹתֵר&#8230;</p>

<p>ואַל נָא תְנַחֲמוּנִי, –</p>

<p>אִם לֹא אֲהַבְתֶּם אֵת אֲשֶׁר אָהַבְתִּי אָנִי –</p>

<p>אַל תְּנַחֲמוּנִי&#8230;</p>

<p><strong>שׁמעון:</strong> (שולף חרבו).</p>

<p><strong>יעקב</strong>: מִי שָׁלַף חֶרֶב?</p>

<p><strong>שׁמעון:</strong> הוֹי אָבִי,</p>

<p>בָּרְכֵנִי לִפְנֵי מוֹתִי.</p>

<p><strong>יעקב</strong>: אֶל תַּעֲרָהּ, חִישׁ אֶל תַּעֲרָהּ!</p>

<p>לֹא כָכָה מֵתִים בְּנֵי-יִשְׂרָאֵל;</p>

<p>כָּמוֹנִי מוּתוּ, בָּנַי,</p>

<p>חַכּוּ-נָא עַד אֲשֶׁר תְּכַסְכֶם שֵׂיבָה</p>

<p>הַזְקִינוּ בָרִאשׁוֹנָה, וְאַחֲרֵי-כֵן –</p>

<p>שַׁלְחוּ מַחֲמַד-עֵינְכֶם אֶל הַשָׂדֶה</p>

<p>וְאַל יָשׁוּב עוֹד, אַל יָשׁוּב&#8230;</p>

<p>אַל תְּנַחֲמוּנִי, בָנַי,</p>

<p>וְאִם אֵין אֶת נַפְשְׁכֶם</p>

<p>לִבְכּוֹת – אַל נָא תִבְכּוּ!</p>

<p>רַק שֵׁבוּ, שֵׁבוּ, כָּכָה</p>

<p>וְרֹאשׁ לָאָרֶץ, כָּכָה, וַהס</p>

<p>וְהָס&#8230; (הוא יושב לארץ).</p>

<p><strong>בני-ישראל</strong>: (יושבים לאט-לאט לארץ כמבכים למת).</p>

<p><strong>המסך יורד לאט.</strong></p>

<div class="footnotes">
<hr />
<ol>

<li id="fn:1">
<p>במקור נדפס &#8220;האח&#8221;, צ&#8220;ל: האחד – תיקון פב&#8221;י. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13951">https://benyehuda.org/read/13951</a></div></body></html>