<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דִּמְדּוּמִים</title>
	<meta name="author" content="יצחק קצנלסון"/>
</head>
<body>

<blockquote>
<br />
</blockquote>

<h3 id="א">א</h3>

<blockquote>
<p>שִׁירִים רַבִּים כְּבָר כָּתַבְתִּי,</p>

<p>טוֹבִים וְגַם רָעִים;</p>

<p>יִישַׁר כֹּחָם! בְּכָל הַמְּדִינָה</p>

<p>מוּשָׁרִים הֵם וְנִקְרָאִים.</p>
</blockquote>

<br />

<blockquote>
<p>טוֹבִים! רָעִים! רְאוּ: הֵם רוֹקְדִים</p>

<p>כְּעֵדֶר רְחֵלִים בָּעֵשֶׂב;</p>

<p>הֵם יַעֲקֹב וְעֵשָׂו בְּבֶטֶן רִבְקָה –</p>

<p>וְיִצְחָק אוֹהֵב אֶת עֵשָׂו!</p>
</blockquote>

<br />

<blockquote>
<p>לֹא בוֹ, בְּבַת־עֵשָׂו הַכּוֹתֵב מְדַבֵּר,</p>

<p>מִבְּלִי אֲשֶׁר אַגִּיד זֹאת תָּבִין;</p>

<p>גַּם יַעֲקֹב כְּיִצְחָק, אַף הוּא לֹא נִתְכַּוֵּן</p>

<p>לְלָבָן, כִּי אִם לְבַת לָבָן&#8230;</p>
</blockquote>

<br />

<blockquote>
<p>שִׁירַי הַטּוֹבִים מְנָת נְעָרוֹת,</p>

<p>הָרָעִים – מְנָת מְבַקְּרִים;</p>

<p>טֹבוּ! אוֹמְרוֹת לִי הַנְּעָרוֹת,</p>

<p>וְגַם הַמְבַקְּרִים מְשַׁקְּרִים&#8230;</p>
</blockquote>

<br />

<blockquote>
<p>שִׁירַי – עוֹלָם זֶה שֶׁל חִידוֹת,</p>

<p>לֹא נִמְצָא לָמוֹ פוֹתֵר;</p>

<p>אֶת הַנְּעָרוֹת צְרִיכִים לִשְׁאֹל</p>

<p>עַל <strong>עֵינַי</strong> וְלֹא יוֹתֵר.</p>
</blockquote>

<br />

<blockquote>
<p>וְאֶת הַמְבַקְּרִים גַּם־כֵּן שַׁאֲלוּ</p>

<p>עַל עֵינַי, וְאָמְרוּ: רַכּוֹת!</p>

<p>רָזִין אֵין שָׁם, וְאֵין שָׁם אִשֶּׁה,</p>

<p>טְרוּטוֹת הֵן וּנְמַקּוֹת&#8230;</p>
</blockquote>

<br />

<blockquote>
<p>וַאֲנִי יוֹדֵעַ מִלְתָא אַחַת:</p>

<p>מַה לִּי טוֹבִים וְרָעִים!</p>

<p>יִישַׁר כֹּחָם! בְּכָל הַמְּדִינָה</p>

<p>מוּשָׁרִים הֵם וְנִקְרָאִים.</p>
</blockquote>

<br />

<h3 id="ב">ב</h3>

<blockquote>
<p>בַּקְבּוּק יַיִן וְאֵין לוֹ פְקָק –</p>

<p>שְׁתֵה, אַל תַּשְׁאִיר מְאוּמָה;</p>

<p>טוֹב הוּא מִנֹּאד חָתוּם וְאִם</p>

<p>יַיִן בּוֹ הַמְּשֻׁמָּר&#8230;</p>
</blockquote>

<br />

<blockquote>
<p>נִכְנַס יַיִן – יָצָא סוֹד,</p>

<p>סוֹד, אֲחוֹתִי כַלָּה;</p>

<p>מִי שֶׁבֵּרַךְ עַל הַכּוֹס,</p>

<p>סוֹדוֹ לֹא יְגַלֶּה.</p>
</blockquote>

<br />

<blockquote>
<p>אַחַת וְאַחַת כַּמָּה הֵן?</p>

<p>אִמְרִי: אַף לֹא אַחַת!</p>

<p>שָׁתִיתִי אִתָּן יַיִן רָב</p>

<p>וְלֹא שָׂבַעְתִּי נַחַת.</p>
</blockquote>

<br />

<blockquote>
<p>אַחַת וְאַחַת – שְׁתַּיִם הֵן,</p>

<p>שְׁתַּיִם הָעֲלָמוֹת;</p>

<p>וְאוּלָם אַתְּ, אַתְּ אַחַת לִי,</p>

<p>אַחַת עַל אֲדָמוֹת.</p>
</blockquote>

<br />

<blockquote>
<p>בַּשָּׁמַיִם אֶחָד אֵל</p>

<p>וְאַחַת אַתְּ לְמָטָּה,</p>

<p>וּשְׁתַּיִם לְהִכָּשֵׁל בָּן,</p>

<p>וּפָנִים כְּבֹשׁ מֵחֲרָטָה.</p>
</blockquote>

<br />

<blockquote>
<p>שְׁתַּיִם אֵל – צְהַבְהַבּוֹת הֵן,</p>

<p>נַטַּשָּה וּמַרְיַנָּה;</p>

<p>שְׂעָרֵךְ, חַנָּה, שָׁחוֹר הוּא,</p>

<p>אֵין לָךְ מַה לְקַנֵּא&#8230;</p>
</blockquote>

<br />

<blockquote>
<p>יֵינִי זֶה, הוּא יָפוּג חִישׁ</p>

<p>עִם זֵכֶר הָעֲלָמוֹת –</p>

<p>וְאוּלָם אַתְּ, אַתְּ אַחַת לִי,</p>

<p>אַחַת עַל אֲדָמוֹת.</p>
</blockquote>

<br />

<h3 id="ג">ג</h3>

<blockquote>
<p>שִׁירִים רַבִּים כְּבָר כָּתַבְתִּי,</p>

<p>שָׁכַחְתִּי כְבָר אֵימָתַי;</p>

<p>כֻּלָּם עָלוּ מִתְּהוֹם לִבִּי,</p>

<p>וְנִמְלְטוּ מִשְּׂפָתָי.</p>
</blockquote>

<br />

<blockquote>
<p>טָבְלוּ שִׁירַי בְּאֹדֶם דָּמִי</p>

<p>וְעָלוּ צְחוֹרוֹת כַּשֶּׁלֶג,</p>

<p>אֵין זֹאת כִּי רְחַצְתֶּם, שִׁירַי,</p>

<p>בְּדִמְעַת עֵינִי פֶלֶג.</p>
</blockquote>

<br />

<blockquote>
<p>יָצְאוּ שִׁירַי לַאֲוִיר עוֹלָם,</p>

<p>וְנָפְלוּ תוֹךְ הַמַּחֲנֶה –</p>

<p>כַּנְפֵי רְנָנִים, צֶאנָה, דְּאֶינָה</p>

<p>אֶל כָּל עֵבֶר פְּרַחְנָה!</p>
</blockquote>

<br />

<blockquote>
<p>נָפְלוּ שִׁירַי תוֹךְ הַמַּחֲנֶה,</p>

<p>וְעַתָּה הִנָּם שְגוּרִים,</p>

<p>עַל לְשּׁוֹן כָּל נַעֲרָה יָפָה,</p>

<p>וְעַל שִׂפְתֵי הַבַּחוּרִים.</p>
</blockquote>

<br />

<blockquote>
<p>לֹא, לֹא שִׁיר, זֶה לַהַט עֵינָי –</p>

<p>גַּם טִפַּת הָאֹדֶם בַּלֶּחִי –</p>

<p>מִמֶּנִּי לְקָחוּם! גַּם סִפְרִי יִשְּׂאוּ</p>

<p>מִתַּחַת לְבֵית הַשֶּׁחִי&#8230;</p>
</blockquote>

<br />

<blockquote>
<p>וַאֲנִי אָנִי – אוֹי אִם אַגִּיד,</p>

<p>וְאוֹי לִי אִם אֲכַחֵד,</p>

<p>מִכָּל שִׁירַי שֶׁכָּתַבְתִּי</p>

<p>לֹא אֶזְכֹּר אַף גַּם אַחַד.</p>
</blockquote>

<br />

<blockquote>
<p>רְאוּ, אַף רְאוּ: אֲנִי הַשָּׁר,</p>

<p>שֶׁלִּי הִיא כָל הַבְּרָכָה;</p>

<p>כָּל הַמַּחֲנֶה מֶנִּי נִזּוֹן,</p>

<p>וְאָנֹכִי עָנִי כָכָה.</p>
</blockquote>

<br />

<h3 id="ד">ד</h3>

<blockquote>
<p>שִׁירִים רַבִּים כְּבָר כָּתַבְתִּי,</p>

<p>וְאֵינִי זוֹכֵר כַּמָּה;</p>

<p>עִם כָּל שַׁחַר נוֹלַד שִׁירִי,</p>

<p>עִם כָּל שְׁקִיעַת חַמָּה.</p>
</blockquote>

<br />

<blockquote>
<p>פְּנֵי הַשֶּׁמֶשׁ אִם תֹּאבוּ דַעַת –</p>

<p>נֵיתֵי שִׁירַי וְנֶחֱזֶה:</p>

<p>מָתַי תַּעַל כָּאוֹר, וּמָתַי</p>

<p>בִּצְעִיף עֲרָפֶל תֶּחֱסֶה.</p>
</blockquote>

<br />

<blockquote>
<p>עֵרֶב־רַב שֶׁל שְׁחָרִים וּשְׁקִיעוֹת,</p>

<p>אֶתְכֶם מִי שֶׁמָּנָה –</p>

<p>וְיָדַע מִסְפָּר לְכָל שִׁירַי,</p>

<p>שִׁירֵי תוּגָה וּרְנָנָה.</p>
</blockquote>

<br />

<blockquote>
<p>כֵּן, לוּ בַעַל־חֶשְׁבּוֹן אֲנִי חָרִיף,</p>

<p>לוּ הָיְתָה לִי קָרַחַת,</p>

<p>שִׁיר לְשִׁיר הָיִיתִי מוֹנֶה,</p>

<p>מוֹתֵחַ קַו מִתַּחַת,</p>
</blockquote>

<br />

<blockquote>
<p>וְיָדְעָה כָל הָאָרֶץ סָבִיב,</p>

<p>מִדָּן וְעַד בְּאֵר־שָׁבַע,</p>

<p>כַּמָּה פְעָמִים זָרַח שִׁמְשִׁי</p>

<p>וְכַמָּה עָלַי כָּבָה.</p>
</blockquote>

<br />

<blockquote>
<p>אַךְ עֲדַיִן אֵין לִי קָרְחָה,</p>

<p>וּבַעַל חֶשְׁבּוֹן אֵינִי,</p>

<p>יֵשׁ לִי יַיִן, וְכָל הָעוֹלָם</p>

<p>שָׁכַר כְּבָר מִיֵּינִי.</p>
</blockquote>

<br />

<blockquote>
<p>וְאֵיכָה אֵדַע מִסְפַּר שִׁירָי?</p>

<p>וּלְשִׁירַי רֵיח יָיִן!</p>

<p>עַל כָּל שָׂפָה צְחוֹק שִׁכְרוֹנִי,</p>

<p>וַחֲלוֹמִי בְכָל עָיִן.</p>
</blockquote>

<br />

<h3 id="ה">ה</h3>

<blockquote>
<p>הִנֵּה יָרְדוּ הַדִּמְדּוּמִים,</p>

<p>נִתְלוּ עַל חַלּוֹנִי;</p>

<p>הָהּ, אַף אֶחָד מִכָּל שִׁירַי</p>

<p>לֹא נִשְׁאַר בְּזִכְרוֹנִי.</p>
</blockquote>

<br />

<blockquote>
<p>שִׁיר, לֹא שִׁיר, זֹאת יוֹנָה שֻׁלְּחָה –</p>

<p>עוּפִי לָךְ, שׁוֹבֵבָה!</p>

<p>עֶרֶב – צַר לִי מְאֹד&#8230; בְּנוֹת יוֹנָה,</p>

<p>שֹׁבְנָה אֶל <strong>הַתֵּבָה!</strong></p>
</blockquote>

<br />

<blockquote>
<p>פְּתוּחָה הִיא&#8230; אֵין עוֹד יוֹצֵא</p>

<p>וְאֵין עוֹד בָּא לְתוֹכָהּ;</p>

<p>הֵד נָבוּב, יֵשׁ וּבְכָתְלָהּ נֶחְבָּט,</p>

<p>בַּת־קוֹל עוֹבֶרֶת וּבוֹכָה.</p>
</blockquote>

<br />

<blockquote>
<p>אֲבַק דִּמְדּוּמִים אוֹתִי כִסָּה</p>

<p>וְצִלְלֵי עֶרֶב עָרֵב&#8230;</p>

<p>אַךְ עַל לֵב לְשִׁיר – שָׁכָחְתִּי!</p>

<p>עוֹלָמִי עָלַי חָרֵב.</p>
</blockquote>

<br />

<blockquote>
<p>חֶדְרִי מָלֵא צֵל וּנְגֹהוֹת</p>

<p>מִבְּלִי אֲשֶׁר יְכִילֵם;</p>

<p>צֵל עַל כָּתְלִי נוֹטֵף זָהָב,</p>

<p>וַאֲנִי אִלֵּם, אִלֵּם.</p>
</blockquote>

<br />

<blockquote>
<p>אֶטֹּל מַקְלִי וְתַרְמִילִי,</p>

<p>אֶעֱבֹר בְּעָרִים,</p>

<p>תַּחַת כָּל הַחַלּוֹנוֹת אֶעֱמֹד,</p>

<p>עַל יַד כָּל הַשְּׁעָרִים.</p>
</blockquote>

<br />

<blockquote>
<p>אֶל כָּל נַעַר אֶפְנֶה: זַמֵּר</p>

<p>מִשֶּׁלִי, יַקִּירִי, –</p>

<p>וּמִפִּי כָל נַעֲרָה תַמָּה</p>

<p>אֶלְמַד עוֹד אֶת שִׁירִי.</p>
</blockquote>

<br />

<h3 id="ו">ו</h3>

<blockquote>
<p>אוֹיָה לִי, אֲנִי בְאֵר הָיִיתִי,</p>

<p>הִשְׁקֵיתִי צֹאן וְאָדָם, –</p>

<p>הִנֵּה הֵם שָׁבִים אֵלַי בִּצְמָאִי</p>

<p>וְכַדֵּי מֵימַי בְּיָדָם.</p>
</blockquote>

<br />

<blockquote>
<p>לֹא אֵשְׁתְּ&#8230; כִּי מַה־לִּי, מַה־לִּי שִׁירָי?</p>

<p>מַה שִּׁירִים שֶׁהוּשָׁרוּ?</p>

<p>דִּמְדּוּמֵי חַמָּה מִתְּמוֹל שִׁלְשֹׁם</p>

<p>מָה הֵם, אִם כְּבָר עָבָרוּ?</p>
</blockquote>

<br />

<blockquote>
<p>מַה יִּתְּנוּ, מַה יּוֹסִיפוּ לָנוּ</p>

<p>הַנְּגֹהוֹת אֲשֶׁר כָּבוּ?</p>

<p>אָכֵן, שָׁמְמוּ לְבָבוֹת</p>

<p>לְאַחַר שֶׁאָהָבוּ&#8230;</p>
</blockquote>

<br />

<blockquote>
<p>גַּל אֵפֶר הָעֳרַם עַל הַכִּירָה,</p>

<p>וְאִם עוֹד יֵחַם שֶׁמֶץ,</p>

<p>לֹא תֵצֵא לַהֶבֶת־אֵש, לֹא יִפְרֹץ</p>

<p>זִיק מִתּוֹךְ הָרֶמֶץ.</p>
</blockquote>

<br />

<blockquote>
<p>דִּמְדּוּמִים נִתְלוּ בִי בְעֶצֶב,</p>

<p>וּלְבָבִי בְעֶצֶב עָנָם –</p>

<p>הֵם אַךְ גָּוְעוּ – וְעָבַר זְמַנָּם,</p>

<p>וְבָטֵל גַּם קָרְבָּנָם&#8230;</p>
</blockquote>

<br />

<blockquote>
<p>אוֹיָה לִי&#8230; צְרוֹר שִׁירַי הֵמָּה</p>

<p>בְּרָב תּוֹדָה לִי תָבִיאוּ –</p>

<p>וְשִׁירִי, הוּא הַשִּׁיר עוֹד לֹא שַׁרְתִּי!</p>

<p>וְשִׁיר אֲשֶׁר שַׁרְתִּי – לֹא לִי הוּא&#8230;</p>
</blockquote>

<br />

<blockquote>
<p>לֹא לִי הוּא, לְךָ הִקְרַבְתִּיו כָּלִיל,</p>

<p>רְצֵהוּ, אָכְלֵהוּ, עַמִּי!</p>

<p>וְאָנֹכִי&#8230; הַס! הִנֵּה רוּחַ הַקֹּדֶשׁ,</p>

<p>הִיא תָחֵל מֵחָדָשׁ לְפַעֲמִי.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46135">https://benyehuda.org/read/46135</a></div></body></html>