<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲשֶׁר בְּעָרְמָה</title>
	<meta name="author" content="אברהם כצ'יר"/>
</head>
<body>

<p>שיר נאה על מדת החנופה והשנאה</p>

<blockquote>
<br />
</blockquote>

<blockquote>
<p>אֲשֶׁר בְּעָרְמָה מִתְפָּאֲרִים</p>

<p>לְצוֹדֵד נַפְשׁוֹת הַתְּמִימִים מְמַהֲרִים</p>

<p>וַיִּלְבְּשׁוּ אַדֶּרֶת הַצְּנִיעוּת לְמַעַן כַּחַשׁ</p>

<p>אוּלָם בְּסֵתֶר יִשְּׁכוּ כְנָחָשׁ</p>

<p>וּכְמוֹ פֶתֶן חֵרֵשׁ</p>

<p>אֲשֶׁר לֹא יִשְׁמַע לְקוֹל מְלַחֵשׁ.</p>

<br />
</blockquote>

<blockquote>
<p>אֲנִי מִדַּת הַחֲנֻפָּה</p>

<p>וְהַשִּׂנְאָה, מְאֹד נָאוָה וְיָפָה</p>

<p>וְכָל מִלָּתִי חֲנִיפָה</p>

<p>וְעָלַי לַתְּרוּפָה.</p>

<br />
</blockquote>

<blockquote>
<p>וְלִי שָׂפָה בְרוּרָה</p>

<p>וְיָפָה וַהֲדוּרָה</p>

<p>עֲרוּכָה גַם שְׁמוּרָה</p>

<p>וְאִמְרָתִי צְרוּפָה.</p>

<br />
</blockquote>

<blockquote>
<p>וְלִי לָשׁוֹן וְגַם פֶּה</p>

<p>כְמוֹ שֹׁהַם וְיָשְׁפֶה</p>

<p>וְכָל נִיבִי יָפֶה</p>

<p>כְּמוֹ סֹלֶת מְנֻפָּה.</p>

<br />
</blockquote>

<blockquote>
<p>וְלִי מִלִּים עֲרוּכִים</p>

<p>לְהַטּוֹת לֵב מְלָכִים</p>

<p>וְאַטֶּה לֵב נְסִיכִים</p>

<p>בְּלִי שַׁי רַק בְּשָׂפָה.</p>

<br />
</blockquote>

<blockquote>
<p>בְּלִבִּי תוֹךְ וּמִרְמָה</p>

<p>וְחָכְמָתִי בְּעָרְמָה</p>

<p>וְאַבִּיט לָאֲדָמָה</p>

<p>וְקוֹמָתִי כְפוּפָה.</p>

<br />
</blockquote>

<blockquote>
<p>עֲדֵי אֶרֶץ בְּרֹאשִׁי</p>

<p>הֲלֹא אֶקֹּד בְּלַחְשִׁי</p>

<p>וְאֶתְרוֹמֵם בְּכַחְשִׁי</p>

<p>וְאֶגְבַּהּ בַּחֲנֻפָּה.</p>

<br />
</blockquote>

<blockquote>
<p>וְאֶגְנֹב כָּל לְבָבוֹת</p>

<p>בְּמִלַּי הָעֲרֵבוֹת</p>

<p>וְלִי גֶשֶׁם נְדָבוֹת</p>

<p>לְהַמְטִירָם בְּסוּפָה.</p>

<br />
</blockquote>

<blockquote>
<p>וְהַמַּאְזִין לְקוֹלִי</p>

<p>הֲלֹא יִשְׁכֹּן בְּצִלִּי</p>

<p>אֲבָל תַחַת מְעִילִי</p>

<p>הֲלֹא חַרְבִּי שְׁלוּפָה.</p>

<br />
</blockquote>

<blockquote>
<p>וְגַם אִם כָּל לְאֻמִּי</p>

<p>אֲדַבֵּר אֶת שְׁלוֹמִי</p>

<p>כְּלָבָן הָאֲרַמִּי</p>

<p>אֲדוֹן בִּלְהָה וְזִלְפָּה.</p>

<br />
</blockquote>

<blockquote>
<p>וְעֵת אָפֵר בְּרִיתִי</p>

<p>לְרַצֵּחַ עֲדָתִי</p>

<p>אֲכַפֵּר בִּשְׂפָתִי</p>

<p>כְּמוֹ עֶגְלָה עֲרוּפָה.</p>

<br />
</blockquote>

<blockquote>
<p>וְאֶדְמֶה לַכְּשֵׁרִים</p>

<p>אֱלֵי בַעַל נְעוּרִים</p>

<p>וְאֶזְנֶה עִם אֲחֵרִים</p>

<p>כְּמוֹ שִׁפְחָה חֲרוּפָה.</p>

<br />
</blockquote>

<blockquote>
<p>וְאֶתְרָאֶה צְנוּעָה</p>

<p>כְּמוֹ שִׁפְרָה וּפוּעָה</p>

<p>וְכֻתָּנְתִּי קְרוּעָה</p>

<p>לְבֹשֶׁת גַּם לְחֶרְפָּה.</p>

<br />
</blockquote>

<blockquote>
<p>לְעֵין אַחַי וְעַמִּי</p>

<p>אֲכַסֶּה אֶת אֲשָׁמַי</p>

<p>וְאֶצְטַדֵּק כְּנָעְמִי</p>

<p>אֲבָל אֶרְשַׁע כְּעָרְפָּה.</p>

<br />
</blockquote>

<blockquote>
<p>שַׁתִּי עֵינִי בְּכוֹסִי</p>

<p>וְשָׁוְא שַׂמְתִּי לְמַחְשִׁי</p>

<p>וְכָל עָוֶל בְּכִיסִי</p>

<p>וְלִי אֵיפָה וְאֵיפָה.</p>

<br />
</blockquote>

<blockquote>
<p>וְעִמָּדִי הַתִּלִּים</p>

<p>לְהַזִּיל כַּנְּחָלִים</p>

<p>דְּמָעוֹת עַל אֲבֵלִים</p>

<p>כְּעַל עִיר הַשְּׂרוּפָה.</p>

<br />
</blockquote>

<blockquote>
<p>בְּפִי אָבֵל אֲנַחֵם</p>

<p>וְכָל יָתוֹם אֲרַחֵם</p>

<p>וְתַרְחִיקֵם וְתִדְחֵם</p>

<p>זְרוֹעִי הַחֲשׂוּפָה.</p>

<br />
</blockquote>

<blockquote>
<p>אֲרַחֵם דַּל בְּשִׂיחִי</p>

<p>וְעֵת יָבוֹא לְזִבְחִי</p>

<p>הֲלֹא יַעֲמֹד בְּפִתְחִי</p>

<p>וְהַיּוֹם רַד וְרָפֶה.</p>

<br />
</blockquote>

<blockquote>
<p>בְּפִי אֶנְדֹּר נְדָרִים</p>

<p>אֲבָל הֵמָּה שְׁקָרִים</p>

<p>וְעֵת אֶדֹּר נְדָרִים</p>

<p>דְּבָרִי אַחֲלִיפָה.</p>

<br />
</blockquote>

<blockquote>
<p>וְצִדְקָתִי חֲתוּמָה</p>

<p>וְחַלּוֹנִי סְתוּמָה</p>

<p>וְנַחְלָתִי קְטוּמָה</p>

<p>וּבִירָתִי גְדוּפָה.</p>

<br />
</blockquote>

<blockquote>
<p>וְעִם קוֹמָה זְקוּפָה</p>

<p>הֲלֹא אֶקְרָא בְשָׂפָה</p>

<p>אֲנִי מִדַּת הַשִּׂנְאָה</p>

<p>וְהַחֲנֻפָּה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44080">https://benyehuda.org/read/44080</a></div></body></html>