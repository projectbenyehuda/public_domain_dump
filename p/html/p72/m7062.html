<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דין תורה עם הבורא</title>
	<meta name="author" content="שלמה אנ-סקי / שמואל ליב ציטרון"/>
</head>
<body>

<h2 id="א.">א.</h2>

<p>&#8230;אותו מאורע אירע</p>

<p>עוד זה לא כבר, בימים,</p>

<p>שמסוף העולם ועד סופו</p>

<p>נתפרסמו מופתי הצדיק,</p>

<p>הרב ר' אלימלך.</p>

<br>

<p>בשעה קשה לישראל</p>

<p>קיסר רומניה גזר פתאום</p>

<p>גזרה מאד נוראה:</p>

<p>בכל ממלכתו לא תשאֵר</p>

<p>פרסת איש יהודי.</p>

<br>

<p>הדבר מובן, שאותה גזרה</p>

<p>החרידה כל נפש מישראל;</p>

<p>בכו, צרחו מר, עוררו תּאניה,</p>

<p>גזרו תעניות-צבור,</p>

<p>השתטחו על הקברים.</p>

<p>אך כל זה כלום לא הועיל.</p>

<br>

<p>רוחות רעות, מקטרגים,</p>

<p>האורבים ליהודים תמיד,</p>

<p>לא הניחו לעבור אל הבורא</p>

<p>גם אגל דֶמע, גם שׁפָך שיח.</p>

<br>

<p>רק יהודי אחד ברומניה כלה</p>

<p>לא צם ולא צעק.</p>

<p>זה היה הרב ר' פייוול,</p>

<p>יהודי מפורסם, זקן, שכל ימיו</p>

<p>ישב בבית-המדרש</p>

<p>על הגמרא ועל הפוסקים.</p>

<br>

<p>אך נודעה לרבי פייוול</p>

<p>הגזרה הרעה של הקיסר,</p>

<p>נבהל בתחלה אף הוא,</p>

<p>ועיניו בקשו לבכות&#8230;</p>

<br>

<p>פתאום האירה</p>

<p>את מחו מחשבה.</p>

<p>חיש נטל חומש,</p>

<p>העיף מבט בו</p>

<p>ויקרא תיכף:</p>

<p>– מה זאת? גזרת הקיסר?</p>

<p>על פי דין כתוב בתורתנו</p>

<p>אַין לגזרה שום מֶמֶש!</p>

<br>

<p>ומהר, כחֵץ מקשת</p>

<p>רץ (בשעה מאוחרת בלילה</p>

<p>היה הדבר) אל הרב.</p>

<p>(בעת ההיא נתעלה ברומיניה כּלה</p>

<p>שם הצדיק הגדול</p>

<p>מליזנסק, רבי אלימלך).</p>

<p>משנתו אותו העיר</p>

<p>ובחום התחיל צועק:</p>

<br>

<p>– רבי! פסוק דין-תורה!</p>

<p>להדיא הלא כתוב מפורש</p>

<p>בתורה, כי היהודים</p>

<p>עבדים הם לאלהים,</p>

<p>ואיך, אפוא, הֵהִין קיסר</p>

<p>לגזור גזרוֹת על ישראל?!</p>

<p>ביחוד אני שואלך, רבי:</p>

<p>כיצד סובל אלהינו שבשמים</p>

<p>מעשה-עוֶל כל-כך נורא?!</p>

<p>– ומה בקשתך, אפוא, ר' פייוול?</p>

<p>שאל אותו רבי אלימלך.</p>

<p>– מה אני מבקש? לתבוע לדין-תורה</p>

<p>את הבורא בגלל זו הגזרה!</p>

<p>– שמע נא, בני, ענהו</p>

<p>במנוחה רבי אלימלך –</p>

<p>חובתי לאמר לך מפרש,</p>

<p>כי חושב אני לעזות</p>

<p>לקטרג על הבורא,</p>

<p>שהוא מסלף דין.</p>

<p>גם סכנה יש בדבר</p>

<p>לתבוע אלהים לדין-תורה&#8230;</p>

<p>אבל מאודך<a href="#fn:1" id="fnref:1" title="see footnote" class="footnote"><sup>1</sup></a> גיסא אני רואה,</p>

<p>שמוסר אתה את נפשך</p>

<p>על קהלה גדולה בישראל</p>

<p>ולפיכך אני מסכים</p>

<p>לשבת באותו דין-תורה:</p>

<p>אך לא חצות-לילה</p>

<p>שעה כשרה היא לכך, כמובן.</p>

<p>באה מחר, לאחר ותיקין.</p>

<h2 id="ב.">ב.</h2>

<p>באותו לילה באו</p>

<p>פתאום אורחים</p>

<p>אל רבי אלימלך:</p>

<p>שלשה רבנים וצדיקים.</p>

<p>ביניהם הי גם</p>

<p>הצדיק בעל-המופת</p>

<p>הרב המפורסם מאפטה.</p>

<p>הציע לפניהם רבי אלימלך</p>

<p>לשבת אתו בדין-תורה,</p>

<p>והללו נתרצו לו, נתנו את</p>

<p>הסכמתם הקדושה.</p>

<br>

<p>למחר בבקר כבא</p>

<p>רבי פייבל אל המשפט,</p>

<p>התעטפו כל ארבעת</p>

<p>הרבנים בטליותיהם</p>

<p>ובית-הדין הגדול</p>

<p>התחיל מברר את הענין.</p>

<br>

<p>רבי פייוול! – קרא</p>

<p>הרב מאפטה – ארבעה רבנים</p>

<p>גוזרים, שתאמר</p>

<p>איזו טענה יש לך</p>

<p>כלפי הבורא כביכול?</p>

<br>

<p>אך ר' פייוול עמד</p>

<p>חוֵּר, נדהם ונבהל.</p>

<p>– לא, רבותי, לא, איני יכול&#8230;</p>

<p>– גמגם מתוך רֶטֶט. –</p>

<p>עזבני אמץ לבי&#8230;</p>

<p>מהתלהבות זו של אתמול</p>

<p>אף זכר לא נשאר&#8230;</p>

<br>

<p>אבל על זה ענהו האַפטאִי</p>

<p>בתוקף ובעז מיוחד:</p>

<p>– אני, האפטאי, נותן לך כח,</p>

<p>דעה, בינה והתלהבות.</p>

<p>היה בטוח, כי במשפט</p>

<p>לא יהי משוא-פנים!</p>

<br>

<p>ובאותו רגע התלהב</p>

<p>פתאום רבי פייוול</p>

<p>והתחיל טוען.</p>

<p>קודם כל הראה פסוק</p>

<p>מפורש כתוב בתורה.</p>

<p>אחר התחיל מביא ראיות</p>

<p>מגמרא, פוסקים ומאלפס.</p>

<p>כנכון-היום הוכיח ברור,</p>

<p>כי הבורא לא כן עשה,</p>

<p>שהניח לגזרה שתּגָזר.</p>

<br>

<p>אחד הדיינים נסה ויתחכם</p>

<p>להשתמט מן הדין.</p>

<br>

<p>– אפשר, רבי פייול</p>

<p>שאל בשפה רפה –</p>

<p>שהיית מסכים לתבוע לדין</p>

<p>דוקא את הקיסר?</p>

<br>

<p>מה לי ולקיסר? –</p>

<p>קרא בחימה שפוכה</p>

<p>רבי פייוול – השמעתם?</p>

<p>איזה עסק יש לי</p>

<p>עם הקיסר מרומניה?</p>

<p>מה הוא? טפה סרוחה!</p>

<p>אך הבורא, כביכול, הוא</p>

<p>בעל דברי, אתו אטען!</p>

<br>

<p>אז ממקומו זקוף</p>

<p>התנשא האפטאי,</p>

<p>ובקול כשופט</p>

<p>במנוחה קרא</p>

<p>– יתן לנו הבורא</p>

<p>תשובה ברורה על טענותיו</p>

<p>הנכוחות של רבי פייוול!</p>

<br>

<p>ויקרא הרב רבי אלימלך:</p>

<p>– אני אתן לכם התשובה:</p>

<p>וודאי אין שום ספק,</p>

<p>שֶׁצָּדק רבי פייוול,</p>

<p>כי אחינו בני-ישראל</p>

<p>עבדים הם לבורא-עולם.</p>

<p>אין לאיש מלבד לבורא,</p>

<p>המשפט להטיל עליהם עונש.</p>

<p>אבל הלא רשאי הוא הבורא</p>

<p>ליסרם ברצונו מוסר-עבדים</p>

<p>ביד נכריה, למשל&#8230;</p>

<br>

<p>– לא! אין הוא רשאי! – מפסיק אותו</p>

<p>בחום רבי פיוול, –</p>

<p>האם היהודים רק עבדים</p>

<p>הם לבורא? השכחתם</p>

<p>מה שכתוב: &#8220;כי בנים אתם?&#8221;</p>

<p>בנים אנחנו לבורא</p>

<p>ואת הבנים מיסר אב</p>

<p>עצמו ולא על-ידי אחר!</p>

<br>

<p>– ואותו מעשה בטיטוס הרשע,</p>

<p>ששרף את בית-המקדש?</p>

<p>– שאל רבי אלימלך –</p>

<br>

<p>– אך זו היא שאלה! המקדש</p>

<p>מכון-שבת הוא לאלהים,</p>

<p>ויכל לשרפו בדין בעלים.</p>

<p>עתה הלא מתחרט, כידוע,</p>

<p>הקדוש ברוך הוא על הדבר</p>

<p>וככרוכיא הוא מנהם וצועק:</p>

<p>&quot;אויה לי! בידי את היכלי</p>

<p>שברתי כשבר נבל יוצרים</p>

<p>והחרבתיו עד היסוד!&quot;</p>

<br>

<p>לוּ יהי כן! מוחלני לך</p>

<p>את חורבן בית-המקדש;</p>

<p>– קרא רבי אלימלך –</p>

<p>אולם אל לבך נא שימה:</p>

<p>מה חטאים הם היהודים!</p>

<p>כמה פעמים הבורא אותם<a href="#fn:2" id="fnref:2" title="see footnote" class="footnote"><sup>2</sup></a> הזהיר<a href="#fn:3" id="fnref:3" title="see footnote" class="footnote"><sup>3</sup></a></p>

<p>בדברים רכים גם קשים:</p>

<p>פשפשו במעשיכם,</p>

<p>הרהרו בתשובה,</p>

<p>עזבו את דרכיהם הרעים.</p>

<p>כלום הביא זה פרי?</p>

<p>סוף, סוף נתמלא הבורא</p>

<p>חימה על היהודים עמו</p>

<p>וחמתו עברה חוק&#8230;</p>

<br>

<p>– הא כיצד: עברה חוק?! –</p>

<p>קרא ר' פייוול כּלו מתרגז –</p>

<p>היתכן? היצויר?</p>

<p>אִם נניח את הדבר ככה,</p>

<p>הלא יכל אל, בורא-עולם,</p>

<p>בשעת כעסו הגדול</p>

<p>להחריב עולמות כּלם</p>

<p>ולהשמיד בני-האדם!</p>

<br>

<p>– ואמנם יכל יוכל; האחרת תחשוב? –</p>

<p>קרא הרב רבי אלימלך.</p>

<br>

<p>– לא, אינו יכול! לא, אינו רשאי!! –</p>

<p>הוסיף לקרוא רבי פייוול –</p>

<p>מה זאת? הלית דין ולית דיין?</p>

<p>האם אין תורה בישראל?!&#8230;</p>

<p>שמעו נא, רבותי, אני מתרה,</p>

<p>כי לא אזוז מכאן</p>

<p>עד הוציאכם גזרה מלפניכם,</p>

<p>כי הבורא כמונו כלנו</p>

<p>מחויב לקיֵם את דיני</p>

<p>התורה&#8230;</p>

<br>

<p>אבל האפטאי</p>

<p>שם קץ לויכוחים.</p>

<p>הוא התנשא ממקומו</p>

<p>ויחלק את זקנו</p>

<p>ובתוקף קרא:</p>

<br>

<p>– הכל ברור; אין צרך עוד בטענות,</p>

<p>ואחר הוסיף:</p>

<br>

<p>– בעניני-משפטים נוהגים כך:</p>

<p>אך יִכלו שני הצדדים</p>

<p>להרצות את טענותיהם,</p>

<p>מצוים אותם הדיינים</p>

<p>לצאת מחדר בית-הדין.</p>

<p>אם האחד מן הצדדים</p>

<p>מתעקש ואינו רוצה</p>

<p>לצאת ברצון טוב –</p>

<p>קונסין אותו לאלתר,</p>

<p>ולא זה בלבד אלא:</p>

<p>אחר בא השמש ומוציאו</p>

<p>מבית-הדין על כרחו</p>

<p>בבשת ובחרפה&#8230;</p>

<br>

<p>רבי פייוול, הואילה, במחילה!</p>

<p>ואף אתה, אדון-עולמים,</p>

<p>מחויב הנך לצאת&#8230;</p>

<br>

<p>ויתעורר הרב רבי אלימלך:</p>

<p>היתכן? הלא כתוב בתורה:</p>

<p>מפרש: &#8220;כבודו מלא עולם&#8221;, –</p>

<p>ואני שואלכם: כיצד יכול</p>

<p>אלהים לצאת מכאן</p>

<p>ואפילו רק לרגע?</p>

<br>

<p>רגע שתק האפטאי.</p>

<p>אחר הרים ברגז</p>

<p>בָּבַת-עין שעירה ולבנה,</p>

<p>תחלה נהם ובנחת אמר:</p>

<br>

<p>– הואל ומפרש כתוב:</p>

<p>&#8220;כבודו מלא עולם&#8221;,</p>

<p>אנו מתירים לך, הבורא,</p>

<p>לשהות לפי שעה פה אתנו.</p>

<p>אבל דע לך, הבורא:</p>

<p>בפסק דיננו הקדוש</p>

<p>למי-שהוא לא נכּיר פּנים.</p>

<p>זכר, כי התורה</p>

<p>לא בשמים עוד מקומה,</p>

<p>אלינו אותה הורדת&#8230;</p>

<br>

<h2 id="ג.">ג.</h2>

<p>שלשה ימים ושלשה לילות</p>

<p>נמשכה ישיבת בית-הדין.</p>

<p>נשמעו רעמי ויכוחים חריפים</p>

<p>מריקי-אש כהרי-גָעַש,</p>

<p>וכמטרות-עז נתכו טענות</p>

<p>של קל וחמר וגזרה שוה</p>

<p>והלכות, ופלפולים,</p>

<p>נוטריקון ורמזים</p>

<p>מקבלה ומן &#8220;הזהר&#8221;</p>

<p>ממימרות קצרות של הבעש&quot;ט</p>

<p>ומסתרי-תורה מאד עמוקים.</p>

<br>

<p>שלשה ימים ושלשה לילות</p>

<p>נמשכה המחלוקת&#8230; הרבנים</p>

<p>התלהבו, צעקו וירעשו</p>

<p>ויריבו, ויתקוטטו</p>

<p>בזלזולים ובחרמות</p>

<p>איש לא נשא פּני רעהו</p>

<p>&#8220;שקץ!&#8221; &#8220;פרחח!&#8221; &#8220;עם-הארץ!&#8221;</p>

<p>זה לזה קראוּ&#8230;</p>

<p>סוף, סוף באו לידי</p>

<p>פשרה, כי רק בטעות</p>

<p>הניח הבורא לגזרת הקיסר,</p>

<p>ובכן אין שום ממשות</p>

<p>לגזרת קיסר רומניה</p>

<p>ותיכף היא צריכה להבּטל.</p>

<p>ופסק-הדין בידי סופר סת&quot;ם</p>

<p>נכתב על גב הקלף.</p>

<p>כל הרבנים הקדושים</p>

<p>עליו חתמו בכתב-ידם</p>

<p>ובתוך ארון-הקדש</p>

<p>בין ספרי-התורה כלם</p>

<p>את גויל פסק-הדין הניחו&#8230;</p>

<br>

<p>עשרים וארבע שעות אך חלפו</p>

<p>וגזרת הקיסר</p>

<p>עברה ונתבטלה. אמן.</p>

<div class="footnotes">
<hr />
<ol>

<li id="fn:1">
<p>&#8220;מאודך&#8221;– כך במקור – הערת פב&quot;י. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>המילה במקור המודפס מחוקה והושלמה עפ&#8220;י השערה – הערת פב&#8221;י. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>המילה במקור המודפס מחוקה והושלמה עפ&#8220;י השערה – הערת פב&#8221;י. <a href="#fnref:3" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7062">https://benyehuda.org/read/7062</a></div></body></html>