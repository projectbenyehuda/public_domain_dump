<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כִּמְעַט אֲשֻׁרֵי הַיְשָׁרִים</title>
	<meta name="author" content="משה אבן עזרא"/>
</head>
<body>

<p>אל שלמה בן בתאת</p>

<blockquote>
<br />
</blockquote>

<blockquote>
<p>כִּמְעַט אֲשֻׁרֵי הַיְשָׁרִים מָטוּ / עֵת רַעֲיוֹנֵיהֶם לְדֵעָה שָׁטוּ,</p>

<p>שָׁטוּ רְאוֹת עָמָל אֲשֶׁר עָשׂוּ בְנֵי / יָמִים וְדִין עָוֶל אֲשֶׁר שָׁפָטוּ,</p>

<p>לוּלֵי אֱמוּנָה תָמְכָה יַד בַּעֲלֵי / תֹם – מִנְּתִיב צֶדֶק כְּאַיִן שָׂטוּ,</p>

<p>אֵיךְ הוֹלְלִים שָׁלוּ וְנַפְשׁוֹת כָּל־מְתֵי / שֵׂכֶל בְּחַיֵּיהֶם מְאֹד נָקָטוּ.</p>

<p>אִמְרוּ: הֲנֶעֶקְשׁוּ שְׁבִילֵי רוֹם וְאִם / דַּרְכֵי צְבָאָיו מֵהֲלֹךְ עֻבָּטוּ,</p>

<p>לָבְשׁוּ לְבוּשׁ הֵפֶךְ וּבֶגֶד בּוֹגְדִים / עָטוּ וְכָתְנוֹת הָאֱמֶת פָשָׁטוּ,</p>

<p>נָשְׁכוּ בְשִׁנֵּיהֶם וְשָׁלוֹם קָרְאוּ / וּכְמַדְקֵרוֹת חֶרֶב הֲתֻלִּים בָּטוּ,</p>

<p>לוּ בָם זְמָן יִשְׁפֹּט וְדִינָיו יִצְדְּקוּ / אָז עָרְפוּ אוֹתָם וְלֹא שָׁחָטוּ.</p>

<p>מַה־מָּצְאוּ יָמִים בְּאַנְשֵׁי הָאֱמֶת / כִּי לָעֲגוּ לָהֶם וּבָהֶם עָטוּ,</p>

<p>מִלְאוּ יְדֵי רָעִים בְּלִבּוֹתָם בְּהוֹן / עָתָק וְלַטּוֹבִים מְעַט צָבָטוּ,</p>

<p>לֹא אֵדְעָה אִם הַזְּמָן נִשְׁחַת וְאִם / דַּרְכֵי אֲנָשָׁיו לַחֲתֹף יָרַָטוּ.</p>

<p>לִי מַר מְאֹד מִכָּל־אֲשֶׁר נִסּוּ, הֲכִי / אֹתִי בְשֵׁבֶט הַנְּדֹד חָבָטוּ.</p>

<p>הָעֵת אֲשֶׁר שֶׁמֶשׁ נְעוּרִים פָּנְתָה / גַּם צִלְלֵי הַשַּׁחֲרוּת יִנָּטוּ, –</p>

<p>הַעוֹד יְשׁוּבוּן אוֹ יְשִׁיבוּן אֶל מְתֵי / זֹקֶן עֲבֹט נֹעַר אֲשֶׁר עָבָטוּ?</p>

<p>אַחַי חֲמַת תַּנִּין בְּלַחְמִי נָתְנוּ / אוֹ עִנְבֵי רוֹשׁ בַּכְּלִי שָׁחָטוּ,</p>

<p>יֵמַר לְפִי שֵׁכָר וְאֶשְׁתּוֹמֵם לְשִׁיר / עַל פִּי נְבָלִים נֹגְנִים פָּרָטוּ,</p>

<p>רַצְתִּי לְאוֹר כָּל־יוֹם מְצוֹא חֵפֶץ עֲדֵי / עָלָיו גְּדוּדֵי מַאֲפֵל פָּשָׁטוּ,</p>

<p>תִּדַּד שְׁנַת עֵינַי בְּלֵילִי עַד יְדֵי / שַׁחַר קְוֻצּוֹת לַיְלָה מָרָטוּ,</p>

<p>אַךְ צַעֲדֵי חֶפְצִי זְמָן אָסַר וְגַם / רִכְבֵי רְצוֹנִי מִקְּרֹב קֻמָּטוּ,</p>

<p>אֶתְאַב לְאַחִים בֵּין צְלָעַי שָׁכְנוּ, / אָכֵן בְּיַד סֶלַע נְדֹד נִשְׁמָטוּ,</p>

<p>וּלְנֹד שְׁלֹמֹה לָבְשׁוּ קַדְרוּת שְׁמֵי / גִילַי וְשַׂקֵּי שַׁחֲרוּת יָעָטוּ,</p>

<p>אִישׁ הֶחֱיָה מֵתֵי אֱמוּנִים אַחֲרֵי / אֹתָם יְדֵי הַשֹּׁקְרִים חָנָטוּ,</p>

<p>מִמַּעֲלָלָיו יֶאֱרוּ בֹשֶׂם כְּמוֹ / מִפִּיו פְּנִינֵי מַאֲמָר לָקָטוּ,</p>

<p>מִמֹּעֲצוֹתָיו סוֹד אֱמוּנָה חָטְפוּ / מִדַּבְּרוֹתָיו הָאֱמֶת חָלָטוּ.</p>

<p>כַּמָּה אֲרָיִים יָרְאוּ עֵת נָעֲרוּ / גּוּרֵי מְזִמּוֹתָיו וְגַם שָׁקָטוּ,</p>

<p>חָכְמָה הֱנִיקַתְהוּ חֲלֵב דַּדָּהּ וְהֵם / מִפַּת פְּתַיּוּת שָׁמְנוּ בָעָטוּ,</p>

<p>בּוֹ אָמְצוּ לִבּוֹת בְּנֵי חָכְמָה וּבוֹ / שָׂגְבוּ פְלִיטֶיהָ אֲשֶׁר פָּלָטוּ.</p>

<p>אָחִי, הֲתִלּוֹן עַל יְלִידֵי יוֹם אֲשֶׁר / בָּךְ יֶחֱרֶה אַפָּם וְיִתְקוֹטָטוּ?</p>

<p>אַיֵּה יְשָׁרִים מֵחֲמָתָם נִצְּלוּ? / אֵיפֹה נְקִיִּים בַּזְּמָן נִמְלָטוּ?</p>

<p>אַתָּה שְׁאֵרִית עָם פְּעָלָיו יָדְעוּ / וּבְעֵין אֱמוּנָה מַעֲשָׂיו נִבָּטוּ,</p>

<p>לֹא הֶאֱמִינוּ בוֹ וְלֹא טָשׁוּ עֲלֵי / אֹכֶל שְׁלַל תֵּבֵל וְלֹא יָעָטוּ,</p>

<p>הַשְׁקֵט מְעַט, כִּי הֵן בְּשִׁלְטֵי גָדְלְךָ / רַבִּים עֲלֵי רַבֵּי זְמָן שָׁלָטוּ,</p>

<p>וּבְלַהֲטֵי שֶׁלַח דְּבָרְךָ הָדְפוּ / חַרְבוֹת מְתֵי אֹמֶר אֲשֶׁר מֹרָטוּ;</p>

<p>מַלֵּא בְיִתְרוֹן שִׂכְלְךָ בוֹ מַחֲסֹר / וּרְפָא שְׁבָרָיו כִּי פְלָאִים מָטוּ,</p>

<p>וּרְבֵה לְרַבֵּי הַזְּמָן כִּי צָעֲרוּ / וּכְבַד לְיַלְדֵי בִין אֲשֶׁר מָעָטוּ.</p>

<p>הֵא שִׁיר, אֲבָל נִטְעֵי אֲהָבִים בּוֹ, אֱרֵה / פַגֵּי תְבוּאָתָם אֲשֶׁר חָנָטוּ,</p>

<p>שִׁיר נִכְלְמוּ לִפְנֵי מְאוֹרָיו כּוֹכְבֵי / שֶׂכֶל וּמִבֹּשֶׁת פְּנֵיהֶם לָטוּ,</p>

<p>נוֹזְלֵי חֲרוּזִים יִרְדוּ לוֹ עַל אֱנוֹשׁ / לִבּוֹ רְבִיבֵי הַבְּכִי לָהָטוּ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31772">https://benyehuda.org/read/31772</a></div></body></html>