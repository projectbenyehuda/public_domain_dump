<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶנֵיאִיס</title>
	<meta name="author" content="ורגיליוס / יהושע פרידמן"/>
</head>
<body>

<h2 id="קטעיםנבחרים">(קטעים נבחרים)</h2>

<h2 id="ספרב">ספר ב'</h2>

<blockquote>
<p>דָּמְמוּ כֻלָּהַם וְכָל הָעֵינַים מְצַפּוֹת; אָז יִשָּׂא</p>
</blockquote>

<blockquote>
<p>כָּכָה אֶנֵיאָס הָאָב אֶת אִמְרָתוֹ מִמְּרוֹם הַיָּצִיעַ:</p>
</blockquote>

<blockquote>
<p>&quot;צַוֵּה תְצַוִּי, הַמַּלְכָּה, כִּי אָעִיר כְּאֵבִי הָאָנוּשׁ</p>
</blockquote>

<blockquote>
<p>עַל כָּל הַחֹסֶן שֶׁשֻּׁדַּד בִּטְרוֹיָה הָאֲמֵלָלָה</p>
</blockquote>

<blockquote>
<p>זוּ הַדַּנָּאִים עֵרוּהָ, עַל תְּלָאוֹת רָאִיתִי וָאֶשָׂא</p>
</blockquote>

<blockquote>
<p>חֶלְקָן הַגָּדוֹל גַּם אָנִי. הוֹי, מִי הָאִישׁ בַּמִּירְמֵידוֹנִים</p>
</blockquote>

<blockquote>
<p>אוֹ בַּדּוֹלוֹפִּים וּבְחֵיל אוּלִיכְּסֵס הָאַבִּיר וְיַעְצֹר</p>
</blockquote>

<blockquote>
<p>עֵינָיו מִדֶּמַע, בְּתַנּוֹת כָּל אֵלֶּה? כְּבָר לֵיל הָעֲרָפֶל</p>
</blockquote>

<blockquote>
<p>יוֹרֵד מִשְּׁחָקִים וִיצַוּוּנוּ כֹכָבִים נִדְעָכִים תַּרְדֵּמָה.</p>
</blockquote>

<blockquote>
<p>אוּלָם אִם רַב כֹּה הַחֵשֶׁק לָדַעַת הַמּוֹצְאוֹת אוֹתָנוּ,</p>
</blockquote>

<blockquote>
<p>דְּבָרִים מְעַטִּים לִשְׁמֹעַ עַל פִּגְעֵי הָאַחֲרִית בִּטְרוֹיָה,</p>
</blockquote>

<blockquote>
<p>אִם כִּי אֲיֻמִּים זִכְרוֹנַי וְנַפְשִׁי מִיָּגוֹן תִּירָאֵם – הָבָה אָחֵלָּה.</p>
</blockquote>

<blockquote>
<p>הוֹגִיעוּ הַקְּרָבוֹת אֶת שָׂרֵי הַיְוָנִים,</p>
</blockquote>

<blockquote>
<p>הָדֹף הֲדָפָם הַגּוֹרָל, וְשָׁנִים רַבּוֹת נָקָפוּ.</p>
</blockquote>

<blockquote>
<p>אָז – וַתְּלַמְדֵם פֵּלֵס אֳמָנוּת אֱלוֹהַּ וַיִּבְנוּ</p>
</blockquote>

<blockquote>
<p>סוּס אֲשֶׁר תּוֹעֲפוֹת הַר לוֹ, וּכְרוּתוֹת אֳרָנִים חִפּוּהוּ.</p>
</blockquote>

<blockquote>
<p>&#8220;נֶדֶר הַשָּׁבִים הִנֵּהוּ&#8221; – כִּחֵשׁוּ וַתָּפָץ הַשְּׁמוּעָה.</p>
</blockquote>

<blockquote>
<p>גּוֹרָל הִפִּילוּ וּבְחִירֵי גִּבּוֹרִים בְּמִסְתַּר הַיָּרֵךְ.</p>
</blockquote>

<blockquote>
<p>חֶרֶשׁ הֶחְבִּיאוּ, וַיְמַלְּאוּ כָּל רַחֲבֵי הַבֶּטֶן הַנְּבוּבָה</p>
</blockquote>

<blockquote>
<p>אַנְשֵׁי צָבָא מְזֻיָּנִים – עַד אֶפֶס מָקוֹם בַּתָּוֶךְ.</p>
</blockquote>

<blockquote>
<p>סָמוּךְ יִשְׁכֹּן אִי נוֹדָע לִתְהִלָּה יִקָּרֵא טֶנֶדוֹס.</p>
</blockquote>

<blockquote>
<p>רַבּוּ אוֹצְרוֹתָיו, כָּל עוֹד לֹא נָמוֹטָה מַמְלֶכֶת פְּרִיאַמוּס;</p>
</blockquote>

<blockquote>
<p>עַתָּה – רַק חוֹף לָאֳנִיּוֹת בְּלֹא מִסְתּוֹר –מִבְטַחִים לָהֵנָּה.</p>
</blockquote>

<blockquote>
<p>שָׁמָּה נָסָעוּ, הִסְתַּתְּרוּ בַּחוֹף הַשּׁוֹמֵם וַנֹאמֶר:</p>
</blockquote>

<blockquote>
<p>אָכֵן כְּבָר אֵינָם, כִּי נְשָׂאָתַם רוּחַ מִיקֵנֵי.</p>
</blockquote>

<blockquote>
<p>חָדְלוּ מֵאֵבֶל הַטְּרוֹיִים, זֶה יָמִים וְשָׁנִים הִתְאַבְּלוּ,</p>
</blockquote>

<blockquote>
<p>פָּתְחוּ שְׁעָרִים. מַה נָּעִים לָלֶכֶת אֶל מַחֲנֵה הַדּוֹרִים,</p>
</blockquote>

<blockquote>
<p>לִרְאוֹת מְקוֹמוֹת שָׁמֵמוּ, לְבַקֵּר בְּחוֹפִים נֶעֶזְבוּ:</p>
</blockquote>

<blockquote>
<p>הִנֵּה פֹּה חָנוּ דּוֹלוֹפִּים, פֹּה שָׁכֵן אֲכִילֶוְס הַזּוֹעֵם,</p>
</blockquote>

<blockquote>
<p>הִנֵּה מְקוֹם צִיֵּיהֶם וְשָׁם – צִבְאוֹתֵיהֶם עָרָכוּ.</p>
</blockquote>

<blockquote>
<p>רַבִּים הִשְׁתָּאוּ לַשַׁי, לְמִינֶרְוָה הֻגַּשׁ, כִּי הִפְלִיא</p>
</blockquote>

<blockquote>
<p>כֹּבֶד מַשָּׂא הַסּוּס. אָז יָעַץ תִּימוֹאֵטֶס לְהָבִיא</p>
</blockquote>

<blockquote>
<p>אוֹתוֹ הָעִירָה פְּנִימָה וּלְהַצִּיגוֹ בַטִּירָה.</p>
</blockquote>

<blockquote>
<p>הַסְבָבָנוּ בְכַחַשׁ אִם גוֹרָל כֹּה חָרַץ?</p>
</blockquote>

<blockquote>
<p>אָכֵן קַפִּיס וּשְׁאָר הָאֲנָשִׁים יֶהְגּוּ נְכֹחוֹת,</p>
</blockquote>

<blockquote>
<p>צַוֵּה יְצַוּוּ לְהָטִיל הַיָּמָה אֶת מִנְחַת הַזָּדוֹן,</p>
</blockquote>

<blockquote>
<p>תַּרְמִית הַדַּנָּאִים, אוֹ שָׂרֹף לְשָׂרְפָה אוֹ לִנְקֹב</p>
</blockquote>

<blockquote>
<p>נֶקֶב בַּבֶּטֶן הַנְּבוּבָה וְלַחֲקֹר אֶת כָּל מַצְפּוּנֶיהָ.</p>
</blockquote>

<blockquote>
<p>תָּעָה לְבַב הָעָם וַיִּפָּרֵד לְמַחֲנוֹת יִנָּצוּ.</p>
</blockquote>

<blockquote>
<p>אָז לַאוֹקוֹאוֹן בְּרֹאשׁ הֲמוֹן עַם יְלַוֵּהוּ יְמַהֵר</p>
</blockquote>

<blockquote>
<p>רֶדֶת מִמְּרוֹם הַטִּירָה וְיִקְרָא בְּזַעַם מֵרָחוֹק:</p>
</blockquote>

<blockquote>
<p>&quot;הָהּ, מַה נוֹאַלְתֶּם, אֶזְרָחִים אֻמְלָלִים! הַאִם תַּאֲמִינוּ,</p>
</blockquote>

<blockquote>
<p>כִּי הָאוֹיְבִים הָלְכוּ וְאֵינָם? אוֹ תֹאמְרוּ בְּלִבְּכֶם:</p>
</blockquote>

<blockquote>
<p>שַׁי הַדַּנָּאִים בְּלֹא עָרְמָה? הֲכֵן אֶת אוּלִיכְּסֵס יְדַעְתֶּם?</p>
</blockquote>

<blockquote>
<p>אוֹ שָׁם אַכִיבִים הָחְבָּאוּ, וַתִּסְגֹּר הָעֵצָה עֲלֵיהֶם,</p>
</blockquote>

<blockquote>
<p>אוֹ אַךְ מְכוֹנָה הֵקִימוּ אֶל נוֹכַח הַחוֹמוֹת, וְתָרוּ</p>
</blockquote>

<blockquote>
<p>בָּתִּים בָּעִיר גַּם יָבוֹאוּ עָלֶיהָ מִלְמַעְלָה; אוֹ כַחַשׁ</p>
</blockquote>

<blockquote>
<p>אַחֵר יִצְפֹּנוּ. רַק אַל תַּאֲמִינוּ, הַטֶוְקְרִים, בְּסוּסָם!</p>
</blockquote>

<blockquote>
<p>אַחַת אָמַרְתִּי: יָרֵאתִי דַנָּאִים, גַּם שַׁי אִם יַגִּישׁוּ!&quot;</p>
</blockquote>

<blockquote>
<p>כָּכָה יְדַבֵּר, וְעוֹפֵף בְּכֹחַ אַבִּירִים הָרוֹמַח,</p>
</blockquote>

<blockquote>
<p>יָרֹה בְּצַד הַמִפְלֶצֶת וּבִטְנָהּ עֲקוּמַת-חִשּׁוּקִים.</p>
</blockquote>

<blockquote>
<p>נִתְקַע הָרוֹמַח וַיָּנַע, וַתִּרְגַז הַבֶּטֶן תַּחְתֵּיהוּ,</p>
</blockquote>

<blockquote>
<p>הָמָה הַקֶּרֶב הַנָּבוּב וְקוֹל כַּאֲנָחָה הִשְׁמִיעַ.</p>
</blockquote>

<blockquote>
<p>חָרֹץ לוּ חָרְצוּ הָאֵלִים, לוּ עָמַד הַשֵׂכֶל הַכּוֹשֵׁל-</p>
</blockquote>

<blockquote>
<p>בַּרְזֶל לִשְׁלֹחַ בְּחֶבְיוֹן הַיְוָנִים לְשַׁחֲתוֹ עַד חָרְמָה,-</p>
</blockquote>

<blockquote>
<p>טְרוֹיָה אָז עָמְדָה כַּיוֹם עוֹד, גַּם טִירַת פְּרִיאַמוּס הַגְּבוֹהָה!</p>
</blockquote>

<blockquote>
<p>פִּתְאֹם וְרוֹאִים דַּרְדָּנִים יוֹלִיכוּ בְהָמוֹן צֹוֵחַ</p>
</blockquote>

<blockquote>
<p>עֶלֶם אֲסוּר-הַיָּדַיִם לְהָבִיא אֶל אַרְמוֹן הַמֶּלֶךְ.</p>
</blockquote>

<blockquote>
<p>אִישׁ לֹא יְדָעוֹ, אַךְ נָתַן אֶת נַפְשׁוֹ לְשׁוֹבָיו, לְמַעַן</p>
</blockquote>

<blockquote>
<p>הָקִים אֶת זְמָמוֹ- לִפְתֹּחַ עִיר טְרוֹיָה לִפְנֵי הָאַכִיבִים</p>
</blockquote>

<blockquote>
<p>סָמוּךְ לְבָבוֹ בָּטוּחַ וְנָכוֹן לַשְּׁתַּים הִנֵּהוּ:</p>
</blockquote>

<blockquote>
<p>הָפִיק מְזִמַּת הֶעָרְמָה אוֹ נָפֹל מֵחֶרֶב נוֹקֶמֶת.</p>
</blockquote>

<blockquote>
<p>מִן הָאַפְסַיִם יָבוֹאוּ, יִתְקַבְּצוּ בַּחוּרִים בִּטְרוֹיָה-</p>
</blockquote>

<blockquote>
<p>לִרְאוֹת בָּאַסִּיר תְּשׁוּקָתָם וְקַלֵּס יִתְקַלְסוּ בּוֹ יָחַד.</p>
</blockquote>

<blockquote>
<p>עַתָּה הָבִינוּ נָא נִכְלֵי הַיְוָנִים, וּפִשְׁעָם הָאֶחָד</p>
</blockquote>

<blockquote>
<p>יָעִיד עַל כֻּלָם!</p>
</blockquote>

<blockquote>
<p>נִצָּב הִנֵּהוּ בַּתָּוֶךְ, וְכָל הָעֵינַים בּוֹ תְלוּיוֹת.</p>
</blockquote>

<blockquote>
<p>נָבוֹךְ, אֵין אוֹנִים יִתְבּוֹנֵן בִּקְהַל הַפְרִיגִיּם וְקָרָא:</p>
</blockquote>

<blockquote>
<p>&quot;אוֹי לִי, הֲיֵשׁ עוֹד יַבֶּשֶׁת אוֹ יָם יְקַדְּמוּנִי? וּמָה עוֹד</p>
</blockquote>

<blockquote>
<p>&quot;נִשְׁאַר לְאֻמְלָל כָּמוֹנִי? כִּי הִנֵּה אֵין יָד לִי וּמָקוֹם</p>
</blockquote>

<blockquote>
<p>&quot;בֵּין הַדַּנָּאִים, וְעַתָּה הֲלֹא עוֹד יִוָּסְפוּ עֲלֵיהֶם</p>
</blockquote>

<blockquote>
<p>&#8220;בְּנֵי הַדַּרְדָּנִים, זוּ מְלֵאֵי מַשְׂטֵמָה אֶת דָּמִי יִדְרֹשׁוּ&#8221;.</p>
</blockquote>

<blockquote>
<p>כָּכָה יִתְלוֹנֵן, וְהָפְכוּ הַלְּבָבוֹת וְשָׁכַךְ הַזָּעַם,</p>
</blockquote>

<blockquote>
<p>רַק נִדְרְשֵׁהוּ, כִי יַגִּיד מוֹצָאוֹ וְכָל אֲשֶׁר הֵבִיא</p>
</blockquote>

<blockquote>
<p>אִתּוֹ, וּמַה הַבִּטָחוֹן – כִּי נָתַן אֶת נַפְשׁוֹ לַשֶּׁבִי.</p>
</blockquote>

<blockquote>
<p>פַּחַד אָז יִשְׁכַּח הַנַּעַר וְכָכָה אֲמָרָיו יַבִּיעַ:</p>
</blockquote>

<blockquote>
<p>אֱמֶת אַגֵּדְךָ, הַמֶּלֶךְ, וּתְהִי אֲשֶׁר תִּהְיֶה אַחֲרִיתִי,</p>
</blockquote>

<blockquote>
<p>&quot;גַּם לֹא אֲכַחֵד, כִּי אָמְנָם מִשֵּׁבֶט אַרְגּוֹלִים אָנֹכִי;</p>
</blockquote>

<blockquote>
<p>&quot;זֹאת גַּם אַחֶרֶת: אִם עָשָׂה הַגּוֹרָל אֶת סִינוֹן חֵלֵכָה, -</p>
</blockquote>

<blockquote>
<p>&quot;לֹא יַעֲשֵׂנּוּ בְאַפּוֹ הֲפַכְפָּךְ אוֹ מְתַעְתֵּעַ.</p>
</blockquote>

<blockquote>
<p>&quot; אוּלַי בְּאַחַד הַיָּמִים הֵבִיאָה הַשְּׁמוּעָה אֵלֶיךָ</p>
</blockquote>

<blockquote>
<p>&quot;שֵׁם פַּלַּמֶדֶס בֶּן בֶּלוּס( אִישׁ נוֹדָע לִתְהִלָּה בָּאָרֶץ);</p>
</blockquote>

<blockquote>
<p>&quot;דִבָּה וָאָוֶן בּוֹ טָפְלוּ, וּבְנֵי הַפֶּלַסְגִּים הוֹרִידוּ</p>
</blockquote>

<blockquote>
<p>&quot;אוֹתוֹ שְׁאוֹלָה, אִם אָמְנָם אַךְ חַף הוּא מִפֶּשַׁע, רַק נֵאֵץ</p>
</blockquote>

<blockquote>
<p>&quot;אֶת הַמִּלְחָמָה, וְעַתָּה הִתְאַבֵּל יִתְאַבְּלוּ עַל מוֹתוֹ.</p>
</blockquote>

<blockquote>
<p>&quot; אָבִיו הַמִּסְכֵּן בְּרֵאשִׁית יְמֵי הַמִּלְחָמָה שְׁלָחַנִי</p>
</blockquote>

<blockquote>
<p>&quot;אֵלָיו, כִּי רֵעוֹ וּשְׁאֵרוֹ הַקָּרוֹב הִנֵּנִי. וְטֶרֶם</p>
</blockquote>

<blockquote>
<p>&quot;מָטָה מֶמְשַׁלְתּוֹ, וְיַד לוֹ עֲדֶנָּה בְסוֹד הַשַּׁלִּיטִים, -</p>
</blockquote>

<blockquote>
<p>&quot;שֵׁם טוֹב נָחַלְתִּי גַּם אָנִי, וְכָבוֹד וְהָדָר עִטְּרוּנִי</p>
</blockquote>

<blockquote>
<p>אוּלָם מִדֵּי אֲכָלַתּוֹ קִנְאַת אוּלִיכְּסֵס הַנּוֹכֵל</p>
</blockquote>

<blockquote>
<p>&quot;( הֵן רַק יְדוּעוֹת אֲסַפֵּר) וַיַעֲזֹב אֶרֶץ הַחַיִּים;</p>
</blockquote>

<blockquote>
<p>&quot;נִדְכָּא הָיִיתִי וָאֶשָּׂא בַסֵּתֶר אֶת חַיֵּי יְגוֹנִי</p>
</blockquote>

<blockquote>
<p>רֹגֵז וְזֹעֵם בְּקִרְבִּי עַל אָבְדַן יְדִידִי הַיָּשָׁר.</p>
</blockquote>

<blockquote>
<p>אַךְ לֹא הֶחֱשֵׁיתִי וָאֹמַר בְּכִסְלָה; אִם יִקֶר הַמִּקְרֶה,-</p>
</blockquote>

<blockquote>
<p>אִם לְאַרְגּוֹלִים בְּשָׁלוֹם בְּאַחַד הַיָּמִים אָשׁוּבָה,</p>
</blockquote>

<blockquote>
<p>נָקֹם אִנָּקֵם, - וּדְבָרַי הֵפִיחוּ מַשְׂטֵמָה נִצַּחַת,</p>
</blockquote>

<blockquote>
<p>אָז גַּם הֵקֵרָה הָרָעָה,- אָז הֵחֵל אוּלִיכְּסֵס אַיְּמֵנִי,</p>
</blockquote>

<blockquote>
<p>טָפַל עֲווֹנוֹת חֲדָשִׁים לִבְקָרִים וַיָּפֶץ בַּקָּהָל</p>
</blockquote>

<blockquote>
<p>דִבּוֹת שְׁתֵּי פָּנִים לָהֶן, וַיְבַקֵּשׁ לָקַחַת אֶת נַפְשִׁי</p>
</blockquote>

<blockquote>
<p>גַּם עוֹד לֹא שָׁקֵט הָאִישׁ, עַד אִם לָקַח אֶת קַלְכַס לְעֶזְרָה-</p>
</blockquote>

<blockquote>
<p>אָכֵן לַשָּׁוְא זִכְרוֹנוֹתַי הַמָּרִים אֲגוֹלֵל, וְלָמָּה</p>
</blockquote>

<blockquote>
<p>אֶעֱצֹר אֶתְכֶם? אִם שָׁוִים כָּל בְּנֵי הָאַכִיבִים בְּעֵינְכֶם,</p>
</blockquote>

<blockquote>
<p>רַב לָכֶם הַקְשֵׁב אֵלָי, כִּי אִם הָבוּ עֲשׂוּ בִּי שִׁפְטֵיכֶם,</p>
</blockquote>

<blockquote>
<p>חָפֵץ בָּהֶם הָאִיתָקִי וְרַב לְאַטְרִידִים מְחִירָם&quot;.</p>
</blockquote>

<blockquote>
<p>אָז וַנִּשְׁתּוֹקֵק לָדַעַת אֶת מוֹצָאֵי הַדָּבָר, כִּי זָרוּ</p>
</blockquote>

<blockquote>
<p>לָנוּ תַהְפּוּכוֹת הַיְוָנִים וְכָל מַעַלְלֵי הָרֶשַׁע.</p>
</blockquote>

<blockquote>
<p>רָעַד הַנַּעַר וַיּוֹסֶף לְסַפֵּר, וְלִבּוֹ בַּל עִמּוֹ:</p>
</blockquote>

<blockquote>
<p>&quot;רַבּוֹת בַּפְּעָמִים הִתְאַוּוּ הַיְוָנִים לְהָחֵל מְנוּסָה,-</p>
</blockquote>

<blockquote>
<p>לִנְטוֹשׁ אֶת טְרוֹיָה וְלָשׁוּב, רְצוּצֵי מִלְחָמָה אֲרֻכָּה.</p>
</blockquote>

<blockquote>
<p>הוֹי, לוּ גַּם עָשׂוּ כַּזֹאת! אַךְ סְעָרָה בַּיָּם מִדֵּי פַעַם</p>
</blockquote>

<blockquote>
<p>עָמְדָה לְשָׂטָן, וְרוּחַ הַנֶּגֶב הִפְחִידָם מִלֶּכֶת.</p>
</blockquote>

<blockquote>
<p>אוּלָם עֵת הוּכַן הַסּוּס וִּכְרֻתּוֹת אֳרָנִים חִפּוּהוּ,</p>
</blockquote>

<blockquote>
<p>סָאַן בְּיֶתֶר שְׂאֵת כָּל הָאֶתֶר מִזִּרְמֵי הַגֶּשֶׁם;</p>
</blockquote>

<blockquote>
<p>לִשְׁאוֹל בְּפֶבּוּס אֲזַי אֶוְרִיפִּילוּס שָׁלַחְנוּ בִמְבוּכָה.</p>
</blockquote>

<blockquote>
<p>וּמִנִּי הֵיכָל רַק דְּבָרִים מַדְאִיבִים כָּאֵלֶּה הוּבָאוּ:</p>
</blockquote>

<blockquote>
<p>&quot;עַלְמָה זְבַחְתֶּם, וְדָמָּ הִשְׁבִּיחַ אֶת זַעַם הָרוּחוֹת</p>
</blockquote>

<blockquote>
<p>&quot;עֵת אֱלֵי חוֹפֵי אִילִיוּם רִאשׁוֹנָה הִגַּעְתֶּם, דַּנָּאִים!</p>
</blockquote>

<blockquote>
<p>&#8220;בַּקְּשׁוּ בְדָם גַּם שִׁיבַתְכֶם וְכַפְּרוּ בְנֶפֶשׁ אַרְגּוֹלִית.&#8221;</p>
</blockquote>

<blockquote>
<p>אַךְ עֲדֵי אָזְנֵי הֶהָמוֹן הִגִּיעוּ הַדְּבָרִים, וַיֹּאחֶז</p>
</blockquote>

<blockquote>
<p>חִיל אֶת כָּל אִישׁ, וַתְּרַחֵפְנָה מִקּוֹר וּמִפַּחַד עַצְמוֹתָיו:</p>
</blockquote>

<blockquote>
<p>מִי זֶה הַגּוֹרָל יְעָדוֹ וְדוֹרֵשׁ אֶת נַפְשׁוֹ אַפּוֹלוֹ&#8230;</p>
</blockquote>

<blockquote>
<p>אָז הָאִיתָקִי בְּרַעַשׁ וְשָׁאוֹן אֶת קַלְכַס הַחוֹזֶה</p>
</blockquote>

<blockquote>
<p>יִמְשֹׁךְ לַתָּוֶךְ וְיִדְרֹשׁ, כִּי חֵפֶץ הָאֵלִים יְגַּלֶה.</p>
</blockquote>

<blockquote>
<p>רִנְּנוּ רַבִּים כִּי חָרַשׁ עָלַי הַמִתְנַכֵּל מְזִמַּת</p>
</blockquote>

<blockquote>
<p>רֶשַֹע גַּם חָזוּ בְּלִבָּם, כִּי קְרוֹבָה וּבָאָה הָרָעָה.</p>
</blockquote>

<blockquote>
<p>יָמִים עֲשָׂרָה הוּא הֶחֱרִישׁ כְּמַסְתִּיר אֶת דְּבָרָיו וַיְמָאֵן</p>
</blockquote>

<blockquote>
<p>הַסְגִּיר אַף אִישׁ בְּמִלָּתוֹ וְנָתֹן אֶת נַפְשׁוֹ לַמָּוֶת.</p>
</blockquote>

<blockquote>
<p>אַךְ בָּאַחֲרוֹנָה, עֵת נָתַן אוּלִיכְּסֵס אֶת קוֹלוֹ בְחָזְקָה,</p>
</blockquote>

<blockquote>
<p>פָּתַח אֶת פִּיו וְכַמְדֻבָּר בֵּינֵיהֶם לְקָרְבָּן שָׂמַנִּי.</p>
</blockquote>

<blockquote>
<p>טוֹבוּ הַדְּבָרִים בְּעֵינֵי הָעָם, כִּי נָסַבָּה הָרָעָה,</p>
</blockquote>

<blockquote>
<p>יָרֵא כָּל אִישׁ מִפָּנֶיהָ, וַתִּהְיֶה לְאָבְדַּן הָאֶחָד.</p>
</blockquote>

<blockquote>
<p>כְּבָר יוֹם הַזַּעַם הִגִּיעַ, הֵכִינוּ אֶת דִּבְרֵי הַקָּרְבָּן,</p>
</blockquote>

<blockquote>
<p>בָּלְלוּ קֶמַח – גַּם עָנְדוּ הַפְּתִיל לְרַקּוֹתַי.</p>
</blockquote>

<blockquote>
<p>אכן, הן אודה, מלטתי נפשי וכבלי נתקתי,</p>
</blockquote>

<blockquote>
<p>שַׂמְתִּי לִי סֵתֶר בֵּין קָנֶה וּבִצָּה וְשָׁם כָּל הַלָּיְלָה</p>
</blockquote>

<blockquote>
<p>שָׁמֹר שָׁמַרְתִּי, פֶּן יִשָּׂא לְבָבָם וּפָרְשׂוּ הַמִפְרָשׂ.</p>
</blockquote>

<blockquote>
<p>אוֹי לִי, אֵין תִּקְוָה, כִּי אָשׁוּב וְאֶרְאֶה עוֹד אֶרֶץ מוֹלֶדֶת,</p>
</blockquote>

<blockquote>
<p>בְּנִי מַחֲמַדִּי וְאָבִי, כֹּה תַעֲרֹג נַפְשִׁי אֵלֵיהוּ!</p>
</blockquote>

<blockquote>
<p>יַסֵּר יְיַסְּרוּם אֶל נָכוֹן וּפָקְדוּ עֲלֵיהֶם חֲטָאַי;</p>
</blockquote>

<blockquote>
<p>הֵמָּה, אֻמְלָלִים בְּמוֹתָם יְכַפְּרוּ עֲוֹן מְנוּסָתִי.</p>
</blockquote>

<blockquote>
<p>אַחֲלַי, בְּשֵׁם אֵלֵי מַעַל, הַיּוֹדְעִים כִּי אֱמֶת דִּבַּרְתִּי! אִם יֵשׁ עוֹד</p>
</blockquote>

<blockquote>
<p>תֻּמַּת יְשָׁרִים, וְזַכָּה תִתְהַלֵּךְ עֲדֶן בֵּין הַחַיִּים,-</p>
</blockquote>

<blockquote>
<p>חוּסָה, הֲלֹא בִקַּשְׁתִּיךָ, עַל אֻמְלָל כָּמוֹנִי, כִּי רַבּוֹת</p>
</blockquote>

<blockquote>
<p>עָמָל שָׂבַעְתִּי; רַחֲמֵנִי, כִּי כֹה עַל לֹא עָווֹן אֶסְבֹּלָה&quot;.</p>
</blockquote>

<blockquote>
<p>רָאֹה רָאִינוּ דִּמְעוֹתָיו וַנַּחֲמֹל וַנְּחַיֶּה אֶת נַפְשׁוֹ,</p>
</blockquote>

<blockquote>
<p>קָם גַּם פְּרִיאַמוּס וַיְצַוֶּה לְנַתֵּק הַכְּבָלִים מִיָּדָיו,</p>
</blockquote>

<blockquote>
<p>כֹּבֶד אֲזִקָּיו לְהָסִיר, וְכָכָה יְדִידוֹת יְדַבֵּר:</p>
</blockquote>

<blockquote>
<p>&quot;הָיֹה הֱיֵה אֲשֶׁר תִּהְיֶה, הֵן תִּשְׁכַּח הַגְּרַיִם עָזַבְתָּ.-</p>
</blockquote>

<blockquote>
<p>לָנוּ הִנֶּךָ! הַגִּידָה רַק אֶחָת, הֲלֹא שְׁאַלְתִּיךָ:</p>
</blockquote>

<blockquote>
<p>לָמָּה הֵקִימוּ אֶת סוּסָם גְּדָל-כֹּבֶד? וּמִי יְצָרָהוּ?</p>
</blockquote>

<blockquote>
<p>מַה מְגַּמָּתָם: אִם קֹדֶשׁ לָאֵלִים אוֹ כְּלִי לַמִּלְחָמָה?&quot;</p>
</blockquote>

<blockquote>
<p>כֹּה שְׁאָלָהוּ וְהוּא, מָלֵא עָרְמָה וָתוֹךְ כַּפֶּלֵסְגִּים,</p>
</blockquote>

<blockquote>
<p>הֵרִים אֶל מוּל הַכֹּכָבִים אֶת כַּפָּיו, הַשְּׁלוּחוֹת לַחָפְשִׁי:</p>
</blockquote>

<blockquote>
<p>&quot;הִנֵּה נִשְׁבַּעְתִּי בָכֶם, אוֹרֵי-נֶצַח, זוּ לֹא יְחוּלָלוּ,</p>
</blockquote>

<blockquote>
<p>גַּם הַמִּזְבֵּחַ וְחַרְבוֹת הָאֵימִים, נִמְלַטְתִּי מִפְּנֵיכֶן,</p>
</blockquote>

<blockquote>
<p>יַחַד עִם פְּתִיל הַקָּדָשִׁים, פְּתִיל קָרְבָּן, זֶה עָנְדוּ לְרֹאשִׁי!</p>
</blockquote>

<blockquote>
<p>הֵן אֵין כָּל אִסָּר עַל נַפְשִׁי לְהָפִיר אֶת דָּתֵי הַיְוָנִים,-</p>
</blockquote>

<blockquote>
<p>לִי גַּם הַמִּשְׁפָּט לְשָׂנְאָם וְהוֹצִיא לָאוֹר מַצְפּוּנֵיהֶם,</p>
</blockquote>

<blockquote>
<p>צָפְנוּ בְּלִבָּם. לֹא לִי הֵם עוֹד חֻקֵּי מוֹלֶדֶת כֻּלָהֵן!&#8230;</p>
</blockquote>

<blockquote>
<p>לוּ רַק אַתְּ, טְרוֹיָה, תְּשַׁלְּמִי נְדָרַיִךְ, וְיִשְׁעֵךְ עֵת יָבוֹא,</p>
</blockquote>

<blockquote>
<p>תִּשְׁמְרִי לִי אֱמוּנַיִךְ כָּאֱמֶת וְטוֹבָה גָמַלְתִּי!</p>
</blockquote>

<blockquote>
<p>עֵת הַדַּנָּאִים הֵחֵלוּ לְהָכִין אֶת דְּבַר הַמִּלְחָמָה,</p>
</blockquote>

<blockquote>
<p>עֶזְרַת פָּלַּס הִיא הָיְתָה תוֹחַלְתָּם וְיֵשַׁע מִבְטָחָם.</p>
</blockquote>

<blockquote>
<p>אָכֵן מֵאָז בֶּן טִידִידֶס, מְנָאֵץ הָאֵלִים, וְאִתּוֹ</p>
</blockquote>

<blockquote>
<p>יַחַד אוּלִיכְּסֵס, הַיּוֹצֵר כָּל אָוֶן, הִתְנַכְּלוּ לְהוֹצִיא</p>
</blockquote>

<blockquote>
<p>פֶּסֶל פַּלַּס מֵהֵיכָל הַקֹּדֶשׁ וְאַחֲרֵי הֲרֹג אֶת</p>
</blockquote>

<blockquote>
<p>נוֹטְרֵי הַטִּירָה הַגְּבוֹהָה, בְּצֶלֶם הָאֵלָה הֶחֱזִיקוּ</p>
</blockquote>

<blockquote>
<p>וּבִידֵיהֶם הַטְּמֵאוֹת בִּפְאֵרֵי-תֻּמָּתָהּ נָגָעוּ. –</p>
</blockquote>

<blockquote>
<p>הָלְכָה וַתִּדַּל מֵאָז וַתִּדְעַךְ תּוֹחֶלֶת הַדַּנָּאִים</p>
</blockquote>

<blockquote>
<p>נָשְׂתָה גְּבוּרָתָם וְחָכְמַת הָאֵלָה מֵהֵמָּה נִסְתָּרָה.</p>
</blockquote>

<blockquote>
<p>אַף גַּם זֹאת: נָתְנָה טְרִיטוֹנְיָה אֶת אוֹתוֹתֶיהָ לְמוֹפֵת:</p>
</blockquote>

<blockquote>
<p>כִּי כִמְעַט שָׁבוּ הִצִּיגוּ הַצֶּלֶם בְּמַחֲנֵה הָיְוָנִים,</p>
</blockquote>

<blockquote>
<p>נִפְקְחוּ אוֹרוּ עֵינֵיהָ בְּלַהֲבוֹת אֵשׁ מִתְנוֹצֶצֶת,</p>
</blockquote>

<blockquote>
<p>זעה רות מלח השתפכה ותעבור כל יצוריה</p>
</blockquote>

<blockquote>
<p>אַף (הֵן תִּשְׁתָּאוּ!) הִיא נִתְּרָה פְּעָמִים מִמְּקוֹמָהּ, בְּעוֹדָהּ</p>
</blockquote>

<blockquote>
<p>אוֹחֲזָה מָגֵן בִּזְרוֹעָהּ וְרוֹעֵד הָרוֹמַח בְּכַפָּהּ.</p>
</blockquote>

<blockquote>
<p>פִּתְאוֹם וַיִּשָּׂא אֶת דְּבָרָיו אָז קַלְכַס הַחוֹזֶה וַיִּיעַץ:</p>
</blockquote>

<blockquote>
<p>&quot;נַסּוּ הִמָּלְטוּ בְּדֶרֶךְ הַיָּם וְתִוָּשְׁעוּ בִמְנוּסָה,</p>
</blockquote>

<blockquote>
<p>אַף לֹא תִצְלַחְנָה חֲנִיתוֹת בְּנֵי אַרְגּוֹס לְהַשְׁמִיד פֶּרְגַּמוּס</p>
</blockquote>

<blockquote>
<p>עַד אִם אַרְגּוֹסָה יָשׁוּבוּ וְיִשְׁאֲלוּ אוֹת מִנִּי אֵלִים</p>
</blockquote>

<blockquote>
<p>גַּם אֶת הַמֶּלֶךְ יָשִׁיבוּ, זֶה אִתָּם הֵבִיאוּ בְאָרְחוֹת</p>
</blockquote>

<blockquote>
<p>יָם בָּאֳנִיוֹת הַכְּפוּפוּת; אַף זֹאת, כִּי אִם אַרְצָה מִיקֶנֵי</p>
</blockquote>

<blockquote>
<p>הָלַךְ הֵם הָלְכוּ בְהִכּוֹן הָרוּחַ, הֵן זֹאת מֵאֵלֵיהֶם יִדְרוֹשׁוּ:</p>
</blockquote>

<blockquote>
<p>לִתְמֹךְ בִּזְרוֹעָם וְאִתָּם לִלָּחֵם כִּי יֶאֱרָחוּ יַחַד. –</p>
</blockquote>

<blockquote>
<p>אָז עַל עִקְּבוֹתָם יָשׁוּבוּ וּבָאוּ לְפֶתַע עָלֵינוּ&quot;.</p>
</blockquote>

<blockquote>
<p>כֹּה הֱבִינָנוּ אָז קַלְכַס אֶת פֵּשֶׁר הָאוֹתוֹת: כִּי צֻוּוּ</p>
</blockquote>

<blockquote>
<p>בְּנֵי הָיְוָנִים לְהַצִּיג הַצֶּלֶם בִּמְקוֹם הַפַּלַדְיוּם,</p>
</blockquote>

<blockquote>
<p>אֵל חִלְּלוּהוּ בְרֶשַׁע, וּלְכַפֵּר בְּמִנְחָה אֶת פָּנָיו</p>
</blockquote>

<blockquote>
<p>אַף יְצַוֵּנוּ פִי קַלְכַס, כִּי נִשָּׂא הַמַּשָׂא הַפֶּלְאִי,</p>
</blockquote>

<blockquote>
<p>כֶּבֶד עֲצֵי הָאֳרָנִים, וְאֶל הַשָּׁמַיִם נָרִימוֹ,</p>
</blockquote>

<blockquote>
<p>בַּל עוֹד גַּם יוּכַל הַשַּׁעַר לְהַעֲבִיר אוֹתוֹ, גַּם זֹאת, כִּי</p>
</blockquote>

<blockquote>
<p>לֹא יוּכַל עוֹד חֲדוֹר אֶל תּוֹךְ חוֹמוֹת הָעִיר וְחָדְלָה</p>
</blockquote>

<blockquote>
<p>קְדוּשַׁת הַמִּנְהָג הַקָּדוּם מִשְּׁמוֹר עַל הָעָם וְהַצִּילוֹ.</p>
</blockquote>

<blockquote>
<p>אָכֵן אִם אַתֶּם תָּעֵזּוּ לְשָׁקְצָה אֶת מִנְחַת מִינֶרְוָה,</p>
</blockquote>

<blockquote>
<p>אֵיד וַאֲבַדּוֹן יָבוֹאוּ ( עָלַי וְעַל נַפְשִׁי רִאשׁוֹנָה</p>
</blockquote>

<blockquote>
<p>יִהְיוּ הָאוֹתוֹת הָאֵלֶּה!) עַל כָּל מַמְלֶכֶת פְּרִיאַמוּס וּבְנֵי הַפְרִיגִיִּים; וְיֶדְכֶם</p>
</blockquote>

<blockquote>
<p>אַתֶּם אִם תָּבוֹא לְעֶזְרָה לְהַעֲלוֹת אוֹתָה הָעִירָה,-</p>
</blockquote>

<blockquote>
<p>אַסְיָה אָז תָּבוֹא וְתִּלְחַם אֶל מוּל חוֹמוֹתָיו שֶׁל פֶּלוֹפְּס</p>
</blockquote>

<blockquote>
<p>וְעַל זַרְעֵנוּ אַחֲרֵינוּ אָז תַּעֲבוֹר כּוֹס הָעֲבָרוֹת.</p>
</blockquote>

<blockquote>
<p>אֵמוּן נָתַנּוּ בְנִכְלֵי זֶה סִינוֹן הַבּוֹגֵד, וְדִמְעוֹת</p>
</blockquote>

<blockquote>
<p>תַּרְמִית הִכְרִיעוּ אוֹתָנוּ, אֲשֶׁר לֹא נִצְחָנוּ טִידִידֶס</p>
</blockquote>

<blockquote>
<p>גַּם לֹא הָאִישׁ מִלַּרִיסָה, אַף לֹא הַשָּׁנִים הָעֶשֶׂר</p>
</blockquote>

<blockquote>
<p>גַּם לֹא אֳנִיוֹת הָאֶלֶף.</p>
</blockquote>

<blockquote>
<p>אָכֵן לְפֶתַע הִתְחוֹלְלָה עָלֵינוּ, בְּנֵי-עוֹנִי, חֲרָדָה</p>
</blockquote>

<blockquote>
<p>קָשָׁה פִי שֶׁבַע וַתַּכֶּה בְחִיל נַפְשׁוֹתֵינוּ הַתּוֹעוֹת.</p>
</blockquote>

<blockquote>
<p>לַאוֹקוֹאוֹן, אֲשֶׁר בְּחָרוֹ הַגּוֹרָל לְכֹהֵן נֶפְּטוּנוּס,</p>
</blockquote>

<blockquote>
<p>זָבַח עַל יַד הַמִּזְבֵּחַ שׁוֹר אַבִּיר לְקָרְבָּן בַּקּוֹדֶשׁ.</p>
</blockquote>

<blockquote>
<p>פִּתְאוֹם וְצֶמֶד נְחָשִׁים, מֵעַל מַעֲמַקֵּי הַמְּצוּלָה,</p>
</blockquote>

<blockquote>
<p>שָׁטִים מֵעֵבֶר טֶנֶדוֹס, בִּצְנֵפוֹת עֲנָק מְצוּנָפִים,</p>
</blockquote>

<blockquote>
<p>(אֶרְגַּז גַּם אֶשְׂעַר בְּדַבְּרִי!) אַף יַחְתְּרוּ תוֹאֲמִים יַחַד
##</p>
</blockquote>

<blockquote>
<p>אֶל הַיַבֶּשֶׁת. חָזֵיהֶם בֵּין גַלִּים יֵרוֹמוּ, ואֹדֶם</p>
</blockquote>

<blockquote>
<p>דָּם לְכַרְבָּלְתָּם, נִשְּׂאָה מִמַּעַל לַמַּיִם אַחֲרֵיהֶם;</p>
</blockquote>

<blockquote>
<p>יֶתֶר גְּוִיּוֹתָם עַל מִשְׁטַח הַיָּם שָׁם יַחֲלִיקוּ מֵאָחוֹר,</p>
</blockquote>

<blockquote>
<p>וְכִדְמוּת גַּלְגַּל-אַדִּירִים יִתְפַּתְּלוּ גַבּוֹתָם הַשְּׁנַיִם.</p>
</blockquote>

<blockquote>
<p>כְּבָר אֶל הַחוֹף יִתְקָרְבוּ. עֵינֵיהֶם אֵשׁ דָּמִים מָלֵאוּ;</p>
</blockquote>

<blockquote>
<p>שְׁרִיקוֹת בְּפִיהֶם, וּלְשׁוֹנָם רוֹעֶדֶת בְּמִפְתַּח הַלּוֹעַ.</p>
</blockquote>

<blockquote>
<p>רָאֹה רָאִינוּ וַנֶּחֱוַר וַנָּנוּס כָּל אִישׁ עַל נַפְשֵׁהוּ,</p>
</blockquote>

<blockquote>
<p>אָכֵן הַפְּתָנִים בְּאַחַת – וַיַּהַרְסוּ אֶל לַאוֹקוֹאוֹן.</p>
</blockquote>

<blockquote>
<p>רֵאשִׁית יִתְרַפְּקוּ הַשְּׁנַיִם עַל יַלְדֵי הַכֹּהֵן הַקְּטַנִּים,</p>
</blockquote>

<blockquote>
<p>נִצְמְדוּ בָּם וַיְּשַׁסְּעוּ אֶת יְצוּרֵיהֶם הָרַכִּים.</p>
</blockquote>

<blockquote>
<p>אָז בַּאֲבִיהֶם יֵאָחְזוּ, בְּעוֹדוֹ מְמַהֵר לְעָזְרָם, -</p>
</blockquote>

<blockquote>
<p>נֶשֶׁק בְּיָדוֹ – וְלָפְתוּ אֶת גֵּווֹ בִּצְבַת הָעֲנָקִים.</p>
</blockquote>

<blockquote>
<p>פַּעַם גַּם שְׁתַּיִם כְּבָר נִכְרְכוּ בּוֹ, וְגַבֵּיהֶם – קַשְׂקַשִּׂים</p>
</blockquote>

<blockquote>
<p>פַּעַם וּשְׁתַּיִם הִתְרַפְּקוּ עַל חֶלְקַת צַוָּארוֹ גַּם הוּא, אַךְ</p>
</blockquote>

<blockquote>
<p>רֹאשָׁם וְסֶרַח צַוָּארָם עוֹד רָמוּ וַיִּגְבְּהוּ מֶנּוֹ.</p>
</blockquote>

<blockquote>
<p>רוּטֲפּשׁ הַצָּמִיד בַּמֵּצַח מִמְּרוֹרַת הַפְּתָנִים, וְהוֹשִׁיט</p>
</blockquote>

<blockquote>
<p>יָדָיו לְהַתִּיר הַפְּתִילִים וְיַחַד זְעָקוֹת יַשְׁמִיעַ –</p>
</blockquote>

<blockquote>
<p>זַעֲקוֹת אֵימָה נִשָּׂאוֹת עַד גָּבְהֵי כּוֹכָבִים בַּשַּׁחַק.</p>
</blockquote>

<blockquote>
<p>גָּעֹה כֹּה יִגְעֶה הַשּׁוֹר, בְּהִמָּלְטוֹ מֵעַל הַמִּזְבֵּחַ,</p>
</blockquote>

<blockquote>
<p>יָרוּץ וְנִעֵר הַקַּרְדוֹם הָרוֹפֵף מֵחֶלְקַת צַוָּארוֹ.</p>
</blockquote>

<blockquote>
<p>אָכֵן בֵּינְתַּיִם הַפְּתָנִים שָׁם שֶׁפִי יַחֲלִיקוּ וְעָלוּ</p>
</blockquote>

<blockquote>
<p>מַעַל אֶל רָמַת הַהֵיכָל וְחָמְקוּ בְּאַכְזְרִיּוּת-חֵמָה</p>
</blockquote>

<blockquote>
<p>חָמוֹק וְעָבוֹר אֶל טִירַת טְרִיטוֹנְיָה, וּבֵינוֹת רַגְלֶיהָ</p>
</blockquote>

<blockquote>
<p>נֶחְבְּאוּ יַחַד מִתַּחַת מָגִנָּה הֶעָגוֹל לְסִתְרָה.</p>
</blockquote>

<blockquote>
<p>אָז וּפַלָּצוּת חֲדָשָׁה הֶחֱרִידָה כָּל לֵב בְּקִרְבֵּנוּ;</p>
</blockquote>

<blockquote>
<p>רַבִּים גַּם שָׂפָה הִפְטִירוּ, כִּי נָשָׂא בְּצֶדֶק לַאוֹקוֹאוֹן</p>
</blockquote>

<blockquote>
<p>גְּמוּלוּ עַל עָוֶן בְּכַפּוֹ,- כִּי חִלֵּל בְּמַדְקְרוֹת חֶרֶב</p>
</blockquote>

<blockquote>
<p>עֵצַת הָאוֹרֶן הַקָּדוֹשׁ וַיָּטֶל בְּרֶשַׁע הָרוֹמַח,</p>
</blockquote>

<blockquote>
<p>רוֹמַח בּוֹקֵע וְנִתְקַע בְּעוֹרֶף הַסּוּס, גַּם הוֹסִיפוּ:</p>
</blockquote>

<blockquote>
<p>נָטַל עָלֵינוּ לְהוֹבִיל הַצֶּלֶם אֶל שֶׁבֶת הָאֵלָה וְכַפֵּר פָּנֶיהָ.</p>
</blockquote>

<blockquote>
<p>קַמְנוּ וַנִּפְרֹץ הַחוֹמָה וּבָתֵּי הַקִּרְיָה נֶחֱשָׂפוּ:</p>
</blockquote>

<blockquote>
<p>שַׂמְנוּ גַּלְגַּלִּים בְּרַגְלֵי הַסּוּס לְהַחֲלִיקוֹ וְחֶבְלֵי-</p>
</blockquote>

<blockquote>
<p>פִּשְׁתִּים קָשַׁרְנוּ בַּצַּוָּאר,- וְכָכָה בְּעֶזְרַת יָדֵינוּ</p>
</blockquote>

<blockquote>
<p>הוֹעַל עַל חוֹמַת הַקִּרְיָה. נְעָרִים גַּם נְעָרוֹת-חֶמֶד</p>
</blockquote>

<blockquote>
<p>שִׁירִים יְזַמְּרוּ בַקוֹדֶשׁ וְסִלְסְלוּ חֶבְלֵי הַפִּשְׁתָּה.</p>
</blockquote>

<blockquote>
<p>כָּכָה מְכוֹנַת הַמַּשְׁחִית הִתְגַּלְגְּלָה בָאָה הָעִירָה</p>
</blockquote>

<blockquote>
<p>יַחַד עִם נוֹשְׁקֵי הַנֶּשֶׁק, וּפַחִים וּפְגָעִים בַּקֶּרֶב.</p>
</blockquote>

<blockquote>
<p>טְרוֹיָה, הוֹי אֶרֶץ מוֹלֶדֶת וּזְבוּל אֱלוֹהֵינוּ מִקֶּדֶם!</p>
</blockquote>

<blockquote>
<p>מִבְצָר וָעֹז לַדַּרְדָּנִים וּמִשְׂגַב כְּבוֹדֵנוּ בְלֶחֶם!</p>
</blockquote>

<blockquote>
<p>שָׁלֹשׁ גַּם אַרְבַּע פְּעָמִים הֵן עָצַר הַמִּפְתָּן בַּשַׁעַר</p>
</blockquote>

<blockquote>
<p>אֶת הַמִּפְלֶצֶת מִלֶּכֶת וְאַרְבַּע פְּעָמִים הִשְׁמִיעַ</p>
</blockquote>

<blockquote>
<p>נֶשֶׁק-הָאֵיד אֶת הֶמְיָתוֹ מֵעִמְקֵי הַקֶּרֶב הַנָּבוּב.</p>
</blockquote>

<blockquote>
<p>אַךְ לֹא חָדַלְנוּ מִמַּעֲשֵׂה יָדֵינוּ וַנִּהְיֶה כְמֻכֵּי</p>
</blockquote>

<blockquote>
<p>תִּמְהוֹן לֵבָב וְסַנְוֵרִים- לְבִלְתִּי רְאוֹת וְהִתְבּוֹנֵן,</p>
</blockquote>

<blockquote>
<p>עַד אֲשֶׁר הָבֵא הֵבֵאנוּ וַנַּצֵּג הַצֶּלֶם הַפֶּלִאי</p>
</blockquote>

<blockquote>
<p>פְּנִימָה בְטִירַת הַקּוֹדֶשׁ. אָז גַּם קַסַּנְדְרָה נֵעוֹרָה</p>
</blockquote>

<blockquote>
<p>לַחֲזוֹת עֲתִידוֹת לֹא טוֹבוֹת, אַךְ הֵן לֹא הֶאֱמִין אִישׁ לָהּ</p>
</blockquote>

<blockquote>
<p>כִּי עַל כֵּן צִוּוּ הָאֵלִים לִבְלִי נַאֲמִין לָהּ עַד עוֹלָם.</p>
</blockquote>

<blockquote>
<p>כָּכָה, בְּמַר גּוֹרָלֵנוּ, בְּיוֹם זֶה, יוֹם אַחֲרוֹן לִטְרוֹיָה,</p>
</blockquote>

<blockquote>
<p>פָּאֵר פֵּאַרְנוּ הֵיכְלֵנוּ בְעָלִים לְחַג וּלְתִפְאֶרֶת&#8230;</p>
</blockquote>

<h2 id="ספרט">ספר ט'</h2>

<blockquote>
<p>נִיסוּס, הַבֵּן לְהִירְטַקוּס, אָז שָׁמַר בַּשַׁעַר, אִישׁ שׁוֹאֵף</p>
</blockquote>

<blockquote>
<p>קְרָבוֹת גַּם מָהִיר בְּרוֹמַח וְחִצִּים קַלִּים, וְאִידָה,</p>
</blockquote>

<blockquote>
<p>אֵשֶׁת הַצַּיִד, שְׁלָחַתּוּ לָלֶכֶת בְּעִקְבוֹת אֶנֵיאָס.</p>
</blockquote>

<blockquote>
<p>אִתּוֹ שָׁם גַּם אוֶרְיִאַלוּס. לֹא הָיָה כָמֹהוּ לְיוֹפִי</p>
</blockquote>

<blockquote>
<p>בֵּין כָּל מְרֵעֵי אֶנֵיאָס וְנוֹשְׂאֵי הַנֶּשֶׁק בִּטְרוֹיָה;</p>
</blockquote>

<blockquote>
<p>פָּנָיו, לֹא יָדְעוּ עוֹד תַּעַר, הֵעִידוּ בוֹ שַׁחַר עֲלוּמִים.</p>
</blockquote>

<blockquote>
<p>אַהֲבַת אַחִים קְשָׁרָתַם וְיַחַד אֶל קְרָב הִשְׂתֶּעָרוּ;</p>
</blockquote>

<blockquote>
<p>יַחַד הַפַּעַם הַזֹּאת גַּם מִשְׁמֶרֶת הַשַּׁעַר שָׁמָרוּ.</p>
</blockquote>

<blockquote>
<p>אָמַר אָז נִיסוּס: &quot; הָאֵלִים הֵצִּיתוּ הָאֵשׁ בִּמְזִמּוֹתַי,</p>
</blockquote>

<blockquote>
<p>&quot;אוֹ, אֶוְרִיאַלוּס, כָּל תְּשׁוּקָה תֵעָשֶׂה אֱלוֹהַּ לְאָדָם?</p>
</blockquote>

<blockquote>
<p>&quot;לֶאֱסֹור קְרָב וּמִלְחָמָה, אוֹ לַעֲשׂוֹת גְּדוֹלוֹת אֲחֵרוֹת,</p>
</blockquote>

<blockquote>
<p>&quot;נַפְשִׁי תִּתְאַוֶּה מְאֹד, וּמַרְגּוֹעַ וְהַשְׁקֵט לִי זָרוּ.</p>
</blockquote>

<blockquote>
<p>&quot;הִנֵּה רְאֵה, הָרוּטוּלִים מַה בְּטוּחִים, כִּי אֵיתָן מִפְעָלָם:</p>
</blockquote>

<blockquote>
<p>&quot;דַּלּוּ הָאוּרִים בַּמַחֲנֶה, הֲלוּמֵי מִיַּיִן וְשֵׁנָה</p>
</blockquote>

<blockquote>
<p>&quot;יִשְׁכְּבוּ תַחְתָּם; דּוּמִיָּה מִסָּבִיב. הוֹי, שְׁמַע וְאַגֵּדְךָ</p>
</blockquote>

<blockquote>
<p>&quot;אֶת אֲשֶׁר יֶהֱגֶה לִבִּי וּמְזִמָּה, זוּ נוֹלְדָה בְקִרְבִּי.</p>
</blockquote>

<blockquote>
<p>&quot;דּוֹרְשִׁים הַכֹּל- גַּם הָעָם גַּם הַזְּקֵנִים- כִּי יָשׁוּב אֶנֵיאָס,</p>
</blockquote>

<blockquote>
<p>&quot;צִירִים יְבַקְּשׁוּ לִשְׁלֹחַ, לְמַעַן יָבִיאוּ דְבַר אֱמֶת.</p>
</blockquote>

<blockquote>
<p>&quot; לוּ, אֶת אֲשֶׁר אֶדְרְשֶׁנּוּ, יִנָּתֵן בִּשְׂכָרְךָ! (אָנֹכִי</p>
</blockquote>

<blockquote>
<p>&quot;דַּי לִי בַתְהִלָּה לְבַד). שַׁם מֵעֵבֵר לַתֵּל, אַאֲמִינָה,</p>
</blockquote>

<blockquote>
<p>&#8220;אֶמְצָא לִי שְׁבִיל אֶל הַחוֹמוֹת וּמִבְצְרֵי עִיר פַּלַנְטֵאוּם&#8221;.</p>
</blockquote>

<blockquote>
<p>תַּאֲוַת תְּהִלּוֹת כַּבִּירָה הִרְעִישָׁה אֶת לֵב אֶוְרִיאַלוּס,</p>
</blockquote>

<blockquote>
<p>אָז אֶל רֵעֵהוּ הַבּוֹעֵר כְּאֵשׁ אֶת אֲמָרָיו יַבִּיעַ:</p>
</blockquote>

<blockquote>
<p>&quot;נִיסוּס, הֲתִמְנַע מֵרֵעַ, כִּי יִתֵּן גַּם יָדוֹ לִגְדוֹלוֹת?</p>
</blockquote>

<blockquote>
<p>&quot;אֵיךְ בְּסַכָּנוֹת כָּאֵלֶּה אֶתֶּנְךָ לְבַדְּךָ לָלֶכֶת?!</p>
</blockquote>

<blockquote>
<p>&quot;לֹא, לֹא לִמְּדַנִי כֹה אָבִי אוֹפֶלְטֶס לִמּוּד הַמִּלְחָמָה,</p>
</blockquote>

<blockquote>
<p>&quot;זֶה חִנְּכַנִי בְבַלְהוֹת אַרְגּוֹלִים וּמְצוּקוֹת בְּנֵי טְרוֹיָה!</p>
</blockquote>

<blockquote>
<p>&quot;כֹּה לֹא הָיִיתִי גַּם אֲנִי עִמָּדְךָ מִיּוֹם, בּוֹ הָלַכְתִּי</p>
</blockquote>

<blockquote>
<p>&quot;אַחֲרֵי אֶנֵיאָס גְּדָל-הַלֵּב עַד קְצוֹת תַּהְפּוּכוֹת גּוֹרָלוֹ:</p>
</blockquote>

<blockquote>
<p>&quot;יֵשׁ בִּי, עוֹד יֶשְׁנוֹ הָרוּחַ, הַבָּז לְאוֹר חַיִּים וְשָׂמֵחַ</p>
</blockquote>

<blockquote>
<p>&#8220;לִקְנוֹת בִּמְחִירָם הַדַּל כְּבוֹד גִּבּוֹרִים, זֶה מַשְׂאַת נַפְשֶׁךָ!&#8221;</p>
</blockquote>

<blockquote>
<p>נִיסּוס עָנָהוּ:&quot; חָלִילָה לִי מִירֹא וַחֲשֹׁב אוֹדוֹתֶיךָ</p>
</blockquote>

<blockquote>
<p>&quot;שֶׁמֶץ מֶנְהוּ! כֹּה יוּפִּיטֶר בְּצָהֳלַת-גִּיל יְשִׁיבֵנִי</p>
</blockquote>

<blockquote>
<p>&quot; – הוּא אִם אֵל אַחֵר, זֶה יַבִּיט בְּחֶסֶד עָלַי וּמִפְעָלִי! –</p>
</blockquote>

<blockquote>
<p>&quot;אוּלָם ( בְּדֶרֶךְ כָּזֹאת לְךָ רַבּוֹת הֵן יֶחֱזֶה לִבֶּךָ)</p>
</blockquote>

<blockquote>
<p>&quot; אִם בְּיַד אֵל אוֹ הַמִּקְרֶה הָאָסוֹן יִקְרֵנִי, מִי יִתֵּן</p>
</blockquote>

<blockquote>
<p>&quot; אוֹתְךָ לִפְלֵיטָה, כִּי נָאווּ הַחַיִּים לִשְׁנוֹת עֲלוּמֶיךָ.</p>
</blockquote>

<blockquote>
<p>&quot; יִהְיֶה נָא אִישׁ, יְמַלְּטֵנִי בַקְּרָב, אוֹ בִמְחִיר יִפְדֵּנִי,</p>
</blockquote>

<blockquote>
<p>&quot;קֶבֶר לִי יִכְרֶה, אוֹ – אִם בְּכָל אֵלֶּה לֹא יֹאבֶה גוֹרָלִי, -</p>
</blockquote>

<blockquote>
<p>&quot; יַעֲשֶׂה מִסְפֵּד לָאוֹבֵד וְאֶבֶן-זִכָּרוֹן לִי יָקִים.</p>
</blockquote>

<blockquote>
<p>&quot; אַף אַל נָא אֶהְיֶה נְסִבָּה לְהַדְאִיב אִמְּךָ שַׁכּוּלָה,</p>
</blockquote>

<blockquote>
<p>&quot; אַחַת מֵרַבּוֹת אִמָּהוֹת, זוּ לִבּהּ מְלָאָהּ לָלֶכֶת</p>
</blockquote>

<blockquote>
<p>&#8220;אִתְּךָ, הַנַּעַר, לֹא זָכְרָה גַם חוֹמוֹת-אַקֶסְטֶס הַנֶּאְדָּר&#8221;.</p>
</blockquote>

<blockquote>
<p>עָנָה עֲמִיתוֹ: &quot;לְחִנָּם אַךְ תּוֹאֲנוֹת הֶבֶל טָפָלְתָּ!</p>
</blockquote>

<blockquote>
<p>&quot; אֹמֶר גָזַרְתִּי, מִמֶּנּוּ לֹא אָשׁוּב וְלֹא אֲשַׁנֵּהוּ.</p>
</blockquote>

<blockquote>
<p>&quot; הָבָה, נָחוּשָׁה!&quot; אָז יָעִיר אֶת שׁוֹמְרֵי הַחוֹמוֹת, וְקָמוּ</p>
</blockquote>

<blockquote>
<p>&quot; לִשְׁמֹר מִשְׁמַרְתָּם חֲלִיפוֹת, וְהוּא אֶת מְקוֹמוֹ יָנִיחַ,</p>
</blockquote>

<blockquote>
<p>&quot;יַחַד עִם נִיסּוס יְמַהֵר וְדָרְשׁוּ לְשֶׁכֶן הַמֶּלֶךְ.</p>
</blockquote>

<blockquote>
<p>כָּל אֲשֶׁר חַיִּים בְּאַפּוֹ בָאָרֶץ וּמְלֹאָהּ כּבָר יָשֵׁן,</p>
</blockquote>

<blockquote>
<p>קַלָּה מוּעָקַת הֶעָמָל וּלְבָבוֹת דְּאָגָה שָׁכָחוּ.</p>
</blockquote>

<blockquote>
<p>רָאשֵׁי-הַטֶּוְקְרִים רַק הֵמָּה, הַמְפַקְדִים וּצְבִי-הַבַּחוּרִים,</p>
</blockquote>

<blockquote>
<p>עֵצוֹת יְטַכְּסוּ עַל דִּבְרֵי-הַמְּלוּכָה, מַה נָטַל עֲלֵיהֶם</p>
</blockquote>

<blockquote>
<p>לַעֲשׂוֹת עַתָּה, וּמִי הוּא הַצִּיר אֶל אֶנֵיאָס יִשְׁלָחוּ.</p>
</blockquote>

<blockquote>
<p>פְּנִימָה בַּמַחֲנֶה הֵם עוֹמְדִים, מִשְׁעַנְתָּם- כִּידוֹנִים אֲרֻכִּים</p>
</blockquote>

<blockquote>
<p>וּמָגִנֵּיהֶם בְּיָדָם. אָז נִיסוּס יְמַהֵר עִם רֵעוֹ,</p>
</blockquote>

<blockquote>
<p>עִם אֶוְרִיאַלוּס, וְדָרְשׁוּ, כִּי פְנִימָה יְבִיאוּם כָּרֶגַע:</p>
</blockquote>

<blockquote>
<p>נָחוּץ הַדָּבָר, וְשֹׁוֶה בְנֵזֶק הַזְּמָן הוּא. אָז יוּלוּס</p>
</blockquote>

<blockquote>
<p>קִבֵּל אֶת שְׁנֵי הַנִּגְרָשִׁים וַיְּצַוֶּה עַל נִיסוּס לְדַבֵּר.</p>
</blockquote>

<blockquote>
<p>הֵחֵל בֶּן הִירְטַקּוּס:&quot; שְׁמָעוּנִי בְיֹשֶׁר-הַלֵּב, אֶנֵיאַדִּים!</p>
</blockquote>

<blockquote>
<p>&quot;אַל נָא בְמִסְפַּר שְׁנוֹתֵינוּ תָמֹדּוּ הַדָּבָר, הֵבֵאנוּ</p>
</blockquote>

<blockquote>
<p>&quot;הֵנָּה לָכֶם. הָרוּטוּלִים מִיַּיִן וְשֵׁנָה נָדַמּוּ.</p>
</blockquote>

<blockquote>
<p>&quot;אָנוּ כְבָר מָקוֹם לְהָפִיק זְמָמֵנוּ רָאִינוּ, מָצָאנוּ</p>
</blockquote>

<blockquote>
<p>&quot;אֵצֶל הַשַּׁעַר בְּקִרְבַת הַיָּם, עִם פָּרָשַׁת הַדְּרָכִים.</p>
</blockquote>

<blockquote>
<p>&quot;כָּבוּ הָאוּרִים; עֲשָׁנָם הַשָּׁחוֹר מִתַּמֵּר שָׁמָיְמָה.</p>
</blockquote>

<blockquote>
<p>&quot;אִם רַק תַּרְשׁוּנוּ לְהָפִיק תּוֹעֶלֶת מִמְּסִבּוֹת-הַגּוֹרָל,</p>
</blockquote>

<blockquote>
<p>&quot;לִמְצֹא אֶת עִקְבוֹת אֶנֵיאָס וּמִבְצְרֵי עִיר פַּלַנְטֵיאוּם,</p>
</blockquote>

<blockquote>
<p>&quot;מַהֵר פֹּה תִרְאוּ אוֹתָנוּ, עֵת נָשׁוּב וּבִזַּת-מִלְחָמָה</p>
</blockquote>

<blockquote>
<p>&quot;עַזָּה אִתָּנוּ. גַּם הַתְעֵה לֹא תַתְעֶה אוֹתָנוּ הַדָּרֶךְ:</p>
</blockquote>

<blockquote>
<p>&quot;הֵן אֶת הָעִיר וּקְצוֹתֶיהָ מֵחֶשְׁכַּת הַבְּקָעוֹת רָאִינוּ,</p>
</blockquote>

<blockquote>
<p>&quot; עֵת לְצֵידֵנוּ הָלַכְנוּ וַנָּתוּר כָּל אֹרֶךְ-הַנָּהָר.&quot;</p>
</blockquote>

<blockquote>
<p>כָּכָה אָז יַעַן אַלֶטֶס; כְּבַד-שָׁנִים וְאֵיתַן-הָרוּחַ:</p>
</blockquote>

<blockquote>
<p>&quot;הוֹי, אֱלֹהֵי-הַמּוֹלֶדֶת, בְּצִלְּכֶם בְּנֵי טְרוֹיָה יֶחֱסָיוּ!</p>
</blockquote>

<blockquote>
<p>&quot;אָכֵן לֹא כָלִיל גְּזַרְתֶּם עוֹד קֵץ עָלֵינוּ, הַטּוּקְרִים.</p>
</blockquote>

<blockquote>
<p>&quot; כֹּה אִם הִלְהַבְתֶּם הָרוּחוֹת וְלִבּוֹת בַּחוּרִים נוֹעָזִים!</p>
</blockquote>

<blockquote>
<p>&quot; ( אֶת יְמִינֵיהֶם וְשִׁכְמָם, בְּדַבְּרוֹ כָאֵלֶּה, יְחַבֵּק</p>
</blockquote>

<blockquote>
<p>&quot; וּבְדִמְעוֹתָיו יְרַוֶּה אֶת פְּנֵי הַבַּחוּרִים הַשְּׁנָיִם)</p>
</blockquote>

<blockquote>
<p>&quot; מַה הוּא זֶה, אִישַׁי, הוֹי מַה הוּא הַשָּׂכָר אֲשֶׁר יִקָּבֶנּוּ</p>
</blockquote>

<blockquote>
<p>&quot;פִּי בְעַד מִפְעַל הִלּוּלִים כָּזֶה? יִגְמְלוּכֶם בְּטוּבָם</p>
</blockquote>

<blockquote>
<p>&quot;אֵלֵי-שָׁמַיִם אַף רוּחֲכֶם אַתֶּם; אַחֲרֵיהֶם – אֶנֵיאָס</p>
</blockquote>

<blockquote>
<p>הֶחָסוּד יִגְמָלְכֶם, וְאַסְקַנְיוּס הָרַךְ עוֹד וְצָעִיר</p>
</blockquote>

<blockquote>
<p>&#8220;נֶצַח לֹא יִשְׁכַּח אֶת שְׁנֵיכֶם, אִם גְּדוֹלוֹת כָּאֵלֶּה תִפְעָלוּ.&#8221;</p>
</blockquote>

<blockquote>
<p>&quot; כֵּן! – יְשַׁסְּעֵהוּ אַסְקַנְיוּס – בְּשֵׁם הַפֶּנַטִּים הַגְּדוֹלִים,</p>
</blockquote>

<blockquote>
<p>&quot;קְדוֹשׁ-אַסַּרַקּוּס וּמִשְׁכְּנֵי-וֶסְטָה עַתִּיקַת הַיּוֹמִין</p>
</blockquote>

<blockquote>
<p>&quot;הִנֵּה נִשְׁבַּעְתִּי לִשְׁנֵיכֶם, אֲשֶׁר רַק בְּשׁוּב אֵלַי הוֹרִי</p>
</blockquote>

<blockquote>
<p>&quot;אֲשֶׁר תֶּחֱזָיוּ: כָּל עָשְׁרִי וְכָל אֲשֶׁר אֵלָיו אֲקַוֶּה,</p>
</blockquote>

<blockquote>
<p>&quot;נָתֹן בִּידֵיכֶם אֶתֵּנָה; רַק אַחֲלַי, הָשִׁיבוּ אֶת אָבִי!</p>
</blockquote>

<blockquote>
<p>&quot;תְּנוּנִי וְאָשׁוּב אֶרְאֵהוּ! עִמָּדוֹ לֹא אֵדַע כָּל עֶצֶב!</p>
</blockquote>

<blockquote>
<p>&quot;שְׁנַיִם אֶתֵּנָה אֲגַרְטְלֵי-כֶסֶף מְפוּתַח-פִּתּוּחֵי-</p>
</blockquote>

<blockquote>
<p>&quot;חוֹתָם, זוּ אָבִי לְקָחָם, בְּלָכְדוֹ אֶת קִרְיַת-אַרִיסְבָּה;</p>
</blockquote>

<blockquote>
<p>צֶמֶד-חֲצוּבוֹת גַּם הֵנָּה וּשְׁתֵּי כִכְּרוֹת-זָהָב מוּצָקוֹת;</p>
</blockquote>

<blockquote>
<p>&quot; עוֹד גַּם גָּבִיעַ קַדְמוֹנִי, מִדִּידוֹ בַת-צִידוֹן מַתָּנָה.</p>
</blockquote>

<blockquote>
<p>&quot; אַךְ אִם אִיטַלְיָה תִלָּכֵד, וְנִתַּן בְּיַד-הַמְנַצֵּחַ</p>
</blockquote>

<blockquote>
<p>&quot;שַׁרְבִיט מוֹשְׁלֶיהָ וְחַלֵּק יְחַלְקוּ בְגוֹרָל אֶת שְׁלָלָהּ, -</p>
</blockquote>

<blockquote>
<p>&quot; אָז אֶת הַסּוּס, בְּעֵינֶיךָ רָאִיתָ בִּרְכוֹב עָלָיו טוּרְנוּס,</p>
</blockquote>

<blockquote>
<p>&quot;לָבוּשׁ כְּלֵי זָהָב, אַף גַּם אֶת הַמָּגֵן וְנוֹצוֹת הָאֹדֶם</p>
</blockquote>

<blockquote>
<p>&quot;אוֹצִיא מֵחֵיק הַגּוֹרָלוֹת, וּשְׂכָרְךָ הֵם, נִיסּוס, מֵעָתָּה;</p>
</blockquote>

<blockquote>
<p>&quot; עוֹד לְךָ יִתֵּן מְחוֹלְלִי שְׁתֵּים עֶשְׂרֵה נָשִׁים חֲמוּדוֹת,</p>
</blockquote>

<blockquote>
<p>&quot; שְׁבוּיֵי מִלְחָמָה וְנִשְׁקָם עֲלֵיהֶם; גַּם יוֹסִיף עַל אֵלֶּה</p>
</blockquote>

<blockquote>
<p>&quot;שָׂדוֹת, זוּ הָיוּ אֲחֻזַּת לַטִּינוּס הַמֶּלֶךְ. וְאַתָּה,</p>
</blockquote>

<blockquote>
<p>עֶלֶם מְכֻבָּד, אֲשֶׁר לִשְׁנוֹתֶיךָ תִּקְרַבְנָה גַם שְׁנוֹתַי</p>
</blockquote>

<blockquote>
<p>&quot;אֲנִי,רְאֵה, בְּכָל לִבִּי בָחַרְתִּי בְךָ, אִמַּצְתִּיךָ</p>
</blockquote>

<blockquote>
<p>&quot;לִהְיוֹת גֶּבֶר עֲמִיתִי בְכָל אֲשֶׁר בֹּא יְבֹאֵנִי.</p>
</blockquote>

<blockquote>
<p>&quot;תְּהִלּוֹת בְּמַעֲשֵׂי-יָדַי לֹא אֶשְׁאַף לִי עוֹד בִּלְעָדֶיךָ;</p>
</blockquote>

<blockquote>
<p>&quot;קְרָבוֹת וְשָׁלוֹם אִם אַעַשׂ, בִּדְבָרְךָ וּפֹעַל כַּפֶּיךָ</p>
</blockquote>

<blockquote>
<p>&#8220;תָּמִיד מִבְטָחִי אָשִׂימָה.&#8221; עָנָהוּ אָז כֹּה אֶוְרִיאַלוּס:</p>
</blockquote>

<blockquote>
<p>&quot;לֹא יוֹכִיחֵנִי, יָדַעְתִּי, אַף אֶחָד, כִּי רָחוֹק אָנֹכִי</p>
</blockquote>

<blockquote>
<p>&quot;מִן הָעֲלִילוֹת הַגְּדוֹלוֹת, אִם יָאִיר לִי פָנָיו הַגּוֹרָל,</p>
</blockquote>

<blockquote>
<p>&quot;אוֹ אִם גַּם עוֹרֶף לִי יִפְנֶה. אַךְ הִנֵּה מִכָּל מַתְּנוֹתֶיךָ</p>
</blockquote>

<blockquote>
<p>&quot;אַחַת רַק אֶשְׁאַל מֵאִתְּךָ: יֵשׁ אֵם לִי מִשֵּׁבֶט פְּרִיאַמוּס,</p>
</blockquote>

<blockquote>
<p>זְקֵנָה הִנֶּהָ, אַךְ לֹא עֲצָרוּהָ, אֻמְלָלָה, מִלֶּכֶת</p>
</blockquote>

<blockquote>
<p>&quot;אִתִּי גַם אַדְמַת אִילִיּוּס גַּם חוֹמוֹת אַקֶּסְטֶס הַמֶּלֶךְ.</p>
</blockquote>

<blockquote>
<p>&quot;דָּבָר לֹא תֵדַע מִכָּל הַסַּכָּנָה, אַךְ פֹּה אֶעֶזְבֶנָּה,</p>
</blockquote>

<blockquote>
<p>&quot;גַּם לֹא אֲבָרְכָהּ לְשָׁלוֹם. כִּי הִנֵּה בִימִינְךָ נִשְׁבַּעְתִּי</p>
</blockquote>

<blockquote>
<p>&quot;וּבַאֲפֵלַת הַלַּיְלָה: נְשׂוֹא דִמְעוֹתֶיהָ לֹא אוּכָל.</p>
</blockquote>

<blockquote>
<p>&quot;אַחֲלַי, נַחֲמֶנָּה בְצָרָה גַם עָזֹר עֲזֹר לַעֲזוּבָה!</p>
</blockquote>

<blockquote>
<p>&quot;תְּנֵנִי וְאֶשָּׁא מֵאִתְּךָ הַתִּקְוָה הַזֹּאת, אָז כִּפְלַיִם</p>
</blockquote>

<blockquote>
<p>&#8220;יֶאֱמַץ לִבִּי לִקְרַאת כָּל הַבָּאוֹת&#8221;. נָבֹכוּ בְנֵי טְרוֹיָה,</p>
</blockquote>

<blockquote>
<p>דְּמָעוֹת תֵּרַדְנָה עֵינֵיהֶם, וְיוּלוּס הוּא הִגְדִיל מִכֻּלָּם.</p>
</blockquote>

<blockquote>
<p>נָגַע הַמַּחֲזֶה עַד לִבּוֹ. – זוֹ אַהֲבַת בֵּן לְהוֹרָתוֹ!</p>
</blockquote>

<p>אַחַר כֹּה יַעַן אַסְקַנְיוּס:</p>

<blockquote>
<p>&quot;בְּטַח נָא בְכָל אֲשֶׁר יִשְׁוֶה לְעֹז מַעֲשֶׂיךָ הַגְּדוֹלִים!</p>
</blockquote>

<blockquote>
<p>&quot;תִּהְיֶה אִמְּךָ לְאֵם לִי, רַק שְׁמָהּ לֹא יִקָּרֵא קְרֵיאוּזָה,</p>
</blockquote>

<blockquote>
<p>&quot;אַף לֹא מְעַט יְהוֹדוּהָ, כִי בֵן כָּזֶה הָרְתָה, יָלָדָה.</p>
</blockquote>

<blockquote>
<p>&quot;תִּהְיֶה אֶת אֲשֶׁר תִּהְיֶה אַחֲרִית מִפְעַלְכֶם הַכַּבִּיר,</p>
</blockquote>

<blockquote>
<p>&quot;הִנֵּה נִשְׁבַּעְתִּי בְרֹאשִׁי, בּוֹ נִשְׁבַּע גַּם אָבִי לִפְעָמִים:</p>
</blockquote>

<blockquote>
<p>&quot;כָּל אֲשֶׁר לִגְמוֹל הִבְטַחְתִּי, עֵת תָּשׁוּב אֵלֵינוּ בְשָׁלוֹם,</p>
</blockquote>

<blockquote>
<p>&#8220;עָשׂה יֵעָשֶׂה לְאִמְּךָ וְגַם לְמִשְׁפַחְתְּךָ נֶצַח&#8221;.</p>
</blockquote>

<blockquote>
<p>כָּכָה בִדְמָעוֹת יְדַבֵּר. אָז יָסִיר אֶת חַרְבּוֹ מִשִּׁכְמוֹ,</p>
</blockquote>

<blockquote>
<p>חֶרֶב הַזָּהָב, בִּתְבוּנָה הֱכִינָהּ לִיקָאוֹן אִישׁ גְּנוֹסוּס,</p>
</blockquote>

<blockquote>
<p>וַיַּעֲשֶׂנָּה כְיָאוּת לְשֵׂאתָהּ בִּנְדַן הַשֶּׁנְהַבִּים,</p>
</blockquote>

<blockquote>
<p>נוֹתֵן מְנֶסְתֶוְס לְנִיסוּס מַתָּנָה עוֹר פָּשַׁט מֵאַרְיֵה</p>
</blockquote>

<blockquote>
<p>מַבְהִיל, וּמַחֲלִיף עִמָּדוֹ קוֹבָעוֹ אַלֶטֶס. כְּרֶגַע</p>
</blockquote>

<blockquote>
<p>יָצְאוּ חֲמוּשִׁים. אַחֲרֵיהֶם הֲמוֹן כָּל מְפַקְדֵי הַצָּבָא,</p>
</blockquote>

<blockquote>
<p>זְקֵנִים וּצְעִירִים גַּם יַחַד יְלַוּוּם עַד פֶּתַח הַשַּׁעַר</p>
</blockquote>

<blockquote>
<p>וּבִרְכוֹתֵיהֶם בְּפִיהֶם. בֵּינֵיהֶם גַּם יוּלוּס הַיָּפֶה</p>
</blockquote>

<blockquote>
<p>(צָעִיר עוֹדֶנּוּ, אַךְ מָלֵא הוּא גְבוּרָה וּמְזִמָּה כְגֶבֶר)</p>
</blockquote>

<blockquote>
<p>שָׁלַח בְּיָדָם אֶת דְּבָרָיו לְהָבִיא אֶל אָבִיו, אַךְ רוּחַ</p>
</blockquote>

<blockquote>
<p>נָשׂא יִשָּׂאֵם לָרִיק וִיפַזֵּר בֵּין עָבִים כֻּלָּהֵם.</p>
</blockquote>

<blockquote>
<p>יָצְאוּ גַם עָבְרוּ הַשּׁוּחוֹת וְיַחַד בְּחֶשְׁכַת הַלָּיְלָה</p>
</blockquote>

<blockquote>
<p>חָפְזוּ אֶל מַחֲנֵה הָאוֹיֵב. אַךְ טֶרֶם יַגִּיעוּ, עוֹד רַבִּים</p>
</blockquote>

<blockquote>
<p>יִפְּלוּ חֲלָלִים! בָּעֵשֶׂב שָׁם אָנָה וָאָנָה הֲלוּמֵי</p>
</blockquote>

<blockquote>
<p>יַיִן וְשֵׁנָה. מֶרְכָּבָה מוּצָגָה בְקִרְבַת הַנָּהָר.</p>
</blockquote>

<blockquote>
<p>בֵּין גַּלְגִּלֶּיהָ וּמוֹשְׁכוֹת הָרִתְמָה אֲנָשִׁים יִשְׁכָּבוּ</p>
</blockquote>

<blockquote>
<p>פֹּה גַם הַנֶּשֶׁק, גַּם יֵינָם עַל יָדָם. אָז קָרָא בֶן הִירְטַקּוּס:</p>
</blockquote>

<blockquote>
<p>&quot;עָצְמָה וָעוֹז, אֶוְרִיאַלוּס! כֹּה דוֹרֵשׁ הַדָּבָר מִמֶּנּוּ!</p>
</blockquote>

<blockquote>
<p>&quot;הִנֵּה הַדֶּרֶךְ. אַךְ אַתָּה פֹּה שְׁמוֹר וְהִתְבּוֹנֵן, פֶּן תָּקוּם</p>
</blockquote>

<blockquote>
<p>&quot;אַחַת הַפְּלוּגוֹת וּבָאָה עָלֵינוּ מֵאָחוֹר. אָנוֹכִי</p>
</blockquote>

<blockquote>
<p>פֹּה אֶת הַמָּקוֹם אֲפַנֶּה וְדֶרֶךְ רְחָבָה אַנְחֶךָ&quot;.</p>
</blockquote>

<blockquote>
<p>כָּכָה יְדַבֵּר וְהִשְׁפִּיל אֶת קוֹלוֹ. וּפִתְאֹם וַתִּנְחַת</p>
</blockquote>

<blockquote>
<p>חַרְבּוֹ עַל רַמְנֶם הַגֵּאֶה, זֶה עָלָה יְצוּעַ-מַרְבַדִּים,</p>
</blockquote>

<blockquote>
<p>וּבַתַּרְדֵּמָה חָזֵהוּ שָׁם נָשַׁם וַיִּשֹּׁף גַּם יָחַד.</p>
</blockquote>

<blockquote>
<p>נָשִׂיא הוּא הָיָה וּמְנַחֵשׁ וְאָהוּב לְטוּרְנוּס הַמֶּלֶךְ,</p>
</blockquote>

<blockquote>
<p>אַךְ לֹא הוֹעִילוּ הַקְּסָמִים לְגָרֵשׁ הַשּׁוֹאָה מֵעָלָיו.</p>
</blockquote>

<blockquote>
<p>שְׁלֹשֶׁת מְשָׁרְתִים שָׁם רָבְצוּ בְלִי מֵשִׂים בֵּין נֶשֶׁק, וְאִתָּם</p>
</blockquote>

<blockquote>
<p>נוֹשֵׂא-כְלֵי רֵימוּס – וַיַּכֵּם בֶּחָרֶב. אָז יַשִּׂיג בַּרְזִלּוֹ</p>
</blockquote>

<blockquote>
<p>רַכָּב מִתַּחַת לַסּוּסִים, וַיִּגְזֹר צַוָּארוֹ, וְאַחַר</p>
</blockquote>

<blockquote>
<p>נָשָׂא אֶת רֹאשׁ אֲדוֹנֵהוּ, וַיַּשְׁלִיךְ גּוּפָתוֹ, וְדָמוֹ</p>
</blockquote>

<blockquote>
<p>רָתַח וַיַּשְׁקֶה אֶת פְּנֵי הָאֲדָמָה וִיצוּעוֹ גַם יָחַד.</p>
</blockquote>

<blockquote>
<p>גַּם לְלַמִירוּס וְלַמוּס כֹּה עָשָׂה, וְגַם לְסֶרַנוּס,</p>
</blockquote>

<blockquote>
<p>עֶלֶם וּפָנָיו מַחְמַדִּים, זֶה שִׂחֵק, הִתְעַלֵס בַּלָּיְלָה,</p>
</blockquote>

<blockquote>
<p>עַד הִכְרִיעָהוּ הַיַּיִן וַיִּפֹּל וַיִּשְׁכַּב סָרוּחַ.</p>
</blockquote>

<blockquote>
<p>בֶּן שַׁעֲשׁוּעִים! הוֹי לוּ כָל הַלַּיְלָה הִתְעַלֵס הוֹסַפְתָּ,</p>
</blockquote>

<blockquote>
<p>וּמִשְׂחָקֶיךָ גַּם הָלְאָה לוּ שַׂחֵק שִׂחַקְתָּ עַד בֹּקֶר!</p>
</blockquote>

<blockquote>
<p>כָּכָה בְמִכְלְאוֹת צֹאן גַּם אֲרִי מְזֵה-רָעָב יִשְׁתּוֹלֵל</p>
</blockquote>

<blockquote>
<p>(כִּי מְצִיקֵהוּ הָרָעָב הַנּוֹרָא) וְטָרַף וְדָרַס</p>
</blockquote>

<blockquote>
<p>כְּבָשִׂים נֶאֱלָמוֹת וְרַכּוֹת, וְשָׁאַג מִלּוֹעַ-הַדָּמִים.</p>
</blockquote>

<blockquote>
<p>גַּם אֶוְרִיאַלוּס – מָה רַבּוּ חֲלָלָיו! כְּאֵשׁ הִתְלַקֵּחַ</p>
</blockquote>

<blockquote>
<p>וַיִּתְלַהֲלֵהּ בְּתוֹךְ הָאֲסַפְסוּף בְּאֶמְצַע הַדֶּרֶךְ,</p>
</blockquote>

<blockquote>
<p>חֶרֶשׁ הִתְנַפֵּל עַל פֵדוּס, הֶרְבֶּסוּס, אַבַּרִיס וְרֵיסוּס</p>
</blockquote>

<blockquote>
<p>טֶרֶם הִרְגִישׁוּ. רַק רֵיסוּס לֹא יָשֵׁן וַיַּרְא אֶת הַנַּעֲשֶׂה,</p>
</blockquote>

<blockquote>
<p>אוּלָם הִתְחַבֵּא מִפַּחַד מֵאַחַר הַקְרַטֶר הַגָּדוֹל:</p>
</blockquote>

<blockquote>
<p>עַד כִּי הֱמִיתוֹ, וְאַחַר אֲדֻמָּה מִדָּם הוֹצִיאֶנָּה.</p>
</blockquote>

<blockquote>
<p>יָצְאָה נִשְׁמָתוֹ, וְיַחַד גַּם יֵינוֹ הַמָּהוּל בְּדָמִים</p>
</blockquote>

<blockquote>
<p>נִשְׁפַּךְ מִקִּרְבּוֹ וַיָּמֹת. אַךְ עוֹד אֶוְרִיאַלוּס מִתְגָּעֵשׁ,</p>
</blockquote>

<blockquote>
<p>כְּבָר עַד מֶסַּפּוּס וְרֵעָיו הִגִּיעַ וַיִּרְאֶה: הָאֵשׁ שָׁם</p>
</blockquote>

<blockquote>
<p>טֶרֶם תִּדְעַךְ; הַסּוּסִים אֲסוּרִים כַּמִּשְׁפָּט וְעֵשֶׂב</p>
</blockquote>

<blockquote>
<p>יְלַחֲכוּ יָחַד. וְהִנֵּה קוֹל נִיסוּס לוֹ קוֹרֵא (הוּא הַרְגֵּשׁ</p>
</blockquote>

<blockquote>
<p>הִרְגִּישׁ כִּי תַאֲוַת-רֶצַח כֹּה עַד לִבְלִי חֹק תִּשָּׂאֶהנּוּ):</p>
</blockquote>

<blockquote>
<p>&quot;רַב לָנוּ,רָב! כְּבָר מִתְקָרֵב הַבֹּקֶר הָעוֹיֵן אוֹתָנוּ.</p>
</blockquote>

<blockquote>
<p>יַסֵּר יִסַּרְנוּם דַּיֵּינוּ! סָלַלְנוּ נָתִיב בֵּין הָאוֹיְבִים!</p>
</blockquote>

<blockquote>
<p>אָז אֶת חֲלִיצוֹת-הַמֻּכִּים, מִכֶּסֶף-יְצוּקוֹת, יַשְׁלִיכוּ,</p>
</blockquote>

<blockquote>
<p>נֶשֶׁק וּגְבִיעִים גַּם יַחַד וְאִתָּם מַרְבַדֵּי-הֶחֶמֶד.</p>
</blockquote>

<blockquote>
<p>רַק אֶוְרִיאַלוּס – הוּא לָקַח מֵרַמְנֶס אֲזוֹרוֹ וְעֶדְיוֹ,</p>
</blockquote>

<blockquote>
<p>אֵזוֹר עִם קַשְׂקַשֵּׂי-זָהָב, זֶה שְׁלָחוֹ לְפָנִים קֶדִיקוּס,</p>
</blockquote>

<blockquote>
<p>רַב-הָאוֹצָרוֹת מַתָּנָה לְרֶמוּלוּס אִישׁ-טִיבּוּר, לְמַעַן</p>
</blockquote>

<blockquote>
<p>כְּרוֹת בְּרִית-רֵעִים מֵרָחוֹק, וְאַחַר הַנֶּכֶד יְרָשׁוֹ.</p>
</blockquote>

<blockquote>
<p>(בְּמוֹתוֹ הִשִּׂיגוּ זֹאת הָרוּטוּלִים בִּקְרָב וּמִלְחֶמֶת)</p>
</blockquote>

<blockquote>
<p>שָׂם – אַךְ לַשָׁוְא – אֶוְרִיאַלוּס אֶת אֵזוֹר-הַזָּהָב עַל שִׁכְמוֹ,</p>
</blockquote>

<blockquote>
<p>חָבַשׁ אֶת קוֹבַע מֶסַּפּוּס עִם נוֹצוֹת-הַהוֹד עֲלֵי רֹאשׁוֹ.</p>
</blockquote>

<blockquote>
<p>עוֹזְבִים הֵם אָז אֶת הַמַּחֲנֶה וְדֶרֶךְ יְחַפְּשׂוּ לַמֶּרְחָב.</p>
</blockquote>

<blockquote>
<p>חֶבֶר פָּרָשִׁים בֵּינְתַּיִם נִשְׁלָחִים מֵעִיר הַלַּטִּינִים,</p>
</blockquote>

<blockquote>
<p>(יֶתֶר הַצָּבָא עוֹד שָׁכַן בַּשָּׂדוֹת וַיְפַגֵּר מִלֶּכֶת)</p>
</blockquote>

<blockquote>
<p>תְּשׁוּבָה אֶל טוּרְנוּס הַמֶּלֶךְ בְּיָדָם נָשָׂאוּ. רַק שָׁלֹשׁ</p>
</blockquote>

<blockquote>
<p>מֵאוֹת מִסְפָּרָם, מָגִנִּים בִּידֵיהֶם וְראשָׁם הוּא ווֹלְסְקֶנְס,</p>
</blockquote>

<blockquote>
<p>כְּבָר אֶל הַמַּחֲנֶה עִם חוֹמוֹת הַמִּבְצָר הִתְקָרְבוּ, וְהִנֵּה</p>
</blockquote>

<blockquote>
<p>רוֹאִים מֵרָחוֹק הֵם: שְׁנַים בַּנְתִיבָה מִשְׂמֹאל יְשָׂרֵכוּ.</p>
</blockquote>

<blockquote>
<p>(הֵפִיץ קַרְנַיִם הַקּוֹבַע מִנֹּגַהּ הַשַּׁחַר הַכֵּהֶה,</p>
</blockquote>

<blockquote>
<p>אַךְ אֶוְרִיאַלוּס לֹא נָתַן אֶל לֵב, וְקוֹבָעוֹ הִסְגִּירוֹ).</p>
</blockquote>

<blockquote>
<p>רוֹאִים וְלֹא לִבְלִי הוֹעִיל. שָׁם ווֹלְסְקֶנְס בְּרָכְבוֹ צוֹרֵחַ:</p>
</blockquote>

<blockquote>
<p>&quot;עֲמֹדוּ, הוֹי אִישַׁי! שַׁלָּמָה תֵלֵכוּ? וְלָמָה הַנֶּשֶׁק?</p>
</blockquote>

<blockquote>
<p>&#8220;אָנָּה תְּשָׂרְכוּ הַדָּרֶךְ?&#8221; אַךְ דָּבָר לֹא עָנוּ הַהוֹלְכִים,</p>
</blockquote>

<blockquote>
<p>מִהֲרוּ נוּס אֶל הַיַּעַר, וְאֹפֶל הַלַּיְלָה –מִבְטָחָם.</p>
</blockquote>

<blockquote>
<p>נִפְזְרוּ אָז הַפָּרָשִׁים בִּשְׁבִילִים יְדוּעִים, הִקִּיפוּ</p>
</blockquote>

<blockquote>
<p>כָּל הַמּוֹצָאִים וְשׁוֹמְרִים הִצִּיגוּ שָׁם אָנָה וָאָנָה.</p>
</blockquote>

<blockquote>
<p>חֹרֶשׁ-אַלּוֹנִים שָׁם צָמַח, בּוֹ סִבְכֵי דַרְדָּרִים שׂוֹרָגוּ,</p>
</blockquote>

<blockquote>
<p>שִׂיחֵי בַרְקָנִים עֲבֻתִּים מִלְּאוּהוּ מִקָּצֶה אֶל קָצֶה,</p>
</blockquote>

<blockquote>
<p>וּמִמִּסְתָּרִים הַשְּׁבִיל רַק לִפְעָמִים הוֹפִיעַ לָעָיִן.</p>
</blockquote>

<blockquote>
<p>כֹּבֶד הַבִּזָּה וְחַשְׁרַת הַסְּבָכִים לִפְנֵי אֶוְרִיאַלוּס</p>
</blockquote>

<blockquote>
<p>עָמְדוּ לְשָׂטָן, וּפַחֲדוֹ מִמְּצֹא אֶת הַדֶּרֶךְ הִתְעָהוּ.</p>
</blockquote>

<blockquote>
<p>וְנִיסוּס נִמְלַט. הוּא יָצָא בְּלִי מֵשִׂים אֶת מַחֲנֵה-הָאוֹיֵב,</p>
</blockquote>

<blockquote>
<p>גַּם אֶת הַחוֹרְשׁוֹת, שָׁם עָשָׂה אָז לַטִינוּס הַמֶּלֶךְ גִּדְרוֹתָיו.</p>
</blockquote>

<blockquote>
<p>(אַחַר אַלְבַּנִיּוֹת נִקְרָא לַחוֹרְשׁוֹת הָהֵן עַל שֵׁם אַלְבָּא)</p>
</blockquote>

<blockquote>
<p>עָמַד אָז נִיסוּס וְשָׁוְא אַךְ יְחַפֵּשׂ אֶת רֵעוֹ הַנֶּעֱלָם:</p>
</blockquote>

<blockquote>
<p>&quot;הוֹי, אֶוְרִיאַלוּס הָאֻמְלָל! אֵי אוֹתְךָ עָזַבְתִּי? וְאֵיפֹה</p>
</blockquote>

<blockquote>
<p>אֶת עִקְבוֹתֶיךָ אֶמְצָאָה?&quot; וְשָׁב הוּא בִשְׁבִיל הַנַּפְתּוּלִים</p>
</blockquote>

<blockquote>
<p>שָׁמָּה בַיַּעַר הַמַּתְעֶה, מִתְחַקֶּה עַל שָׁרְשֵׁי-עִקְבוֹתָיו,</p>
</blockquote>

<blockquote>
<p>הָלֹךְ וְתָעֹה יִתְהַלֵּךְ בֵּין שִׂיחֵי- בַרְקָנִים מַחֲרִישִׁים</p>
</blockquote>

<blockquote>
<p>שַׁעֲטַת סוּסִים בְּאָזְנָיו, וְשָׁאוֹן וְקוֹלוֹת הָרוֹדְפִים.</p>
</blockquote>

<blockquote>
<p>פִּתְאֹם קוֹל-צְוָחוֹת הִגִּיעַ אֶל אָזְנָיו, וְהִנֵּה הוּא רוֹאֶה</p>
</blockquote>

<blockquote>
<p>אֶת אֶוְרִיאַלוּס: הוּא נָבוֹךְ מִתַּרְמִית-הַלַּיִל וְהַמָּקוֹם,</p>
</blockquote>

<blockquote>
<p>רַעַשׁ וּמְהוּמָה מִסָּבִיב, וְהִנֵּה תְפָשׁוּהוּ הָרוֹדְפִים.</p>
</blockquote>

<blockquote>
<p>וּמִידֵיהֶם לַשָּׁוְא אַךְ יִתְאַמֵּץ לְמַלֵּט אֶת נַפְשׁוּ.</p>
</blockquote>

<blockquote>
<p>אוֹיָה, מַה יַּעַשׂ? הֲיָּעֵז בְּכֹחַ אוֹ נֶשֶׁק לְהַצִּיל</p>
</blockquote>

<blockquote>
<p>נֶפֶשׁ הָעֶלֶם? אוֹ יַשְׁלִיךְ אֶת נַפְשׁוֹ מִנֶּגֶד וְחֶרֶב</p>
</blockquote>

<blockquote>
<p>אוֹיֵב תְּקָרֵב אֶת קִצּוֹ, וּמֵת מוֹת-תִּפְאָרָה מִפְּצָעָיו?</p>
</blockquote>

<blockquote>
<p>מַהֵר אָז יֹאחַז חֲנִיתוֹ בְיָדוֹ, וְנָשׂא אֶת עֵינָיו</p>
</blockquote>

<blockquote>
<p>מַעֲלָה אֶל לוּנָה וְכָכָה אֶת קוֹלוֹ יְחַנֵּן אֵלֶיהָ:</p>
</blockquote>

<blockquote>
<p>&quot;אֵלָה, פְּאֵר-הַכּוֹכָבִים, הַבַּת לְלַטוֹנָה, הַשּׁוֹמְרָה</p>
</blockquote>

<blockquote>
<p>יַעַר וָחוֹרֵשׁ, הֲיִי נָא אִתָּנוּ וְעִזְרִי בַצָּרָה.</p>
</blockquote>

<blockquote>
<p>אָבִי הִירְסַקּוּס אִם הֵבִיא עַל מִזְבָּחֵךְ מִנְחָה עֲבוּרִי,</p>
</blockquote>

<blockquote>
<p>אִם הֶעֱנַקְתִּי גַם אֲנִי מַתָּנָה מִצֵּידִי וָאֶתְלֶה</p>
</blockquote>

<blockquote>
<p>אוֹתָהּ בְּתִקְרָה אוֹ שַׂמְתִּי בְכִפַּת הַקֹּדֶשׁ, - הוֹי תְּנִינִי</p>
</blockquote>

<blockquote>
<p>אֶהוֹם אֶת גְּדוּדָם, וְדֶרֶךְ חֲנִיתִי בָרוּחַ כּוֹנֵנִי!&quot;</p>
</blockquote>

<blockquote>
<p>כָּכָה הִתְפַּלֵּל, אָז יֶאֱסֹף כֹּחוֹת כָּל גֵּווֹ, וַיָּטֶל</p>
</blockquote>

<blockquote>
<p>בַּרְזֶל הָרֹמַח, וְעָף לוֹ הָרֹמַח בְּחֶשְׁכַת-הַלָּיְלָה</p>
</blockquote>

<blockquote>
<p>וּבִמְעוּפוֹ וַיִּפְגַּע אֶת סוּלְמוֹ בְשֶׁכֶם, אַךְ נִשְׁבַּר</p>
</blockquote>

<blockquote>
<p>שָׁמָּה, רַק עֵצוֹ עוֹד עָבַר וַיַּחְדֹּר עַד קַצְוֵי-הֶחָזֶה.</p>
</blockquote>

<blockquote>
<p>נָפַל הַלָּז וּבְזֶרֶם רוֹתֵחַ הִתְפָּרֵץ מִלִּבּוֹ.</p>
</blockquote>

<blockquote>
<p>קָפְאוּ יְצוּרָיו וְנַחֲרָה אֲרֻכָּה תְּרוֹצֵץ כָּל קְרָבָיו.</p>
</blockquote>

<blockquote>
<p>הַבֵּט יַבִּיטוּ סְבִיבוֹתָם, אַךְ נִיסוּס הִתְאַמֵּץ כִּפְלַיִם</p>
</blockquote>

<blockquote>
<p>וּמֵעַל אָזְנוֹ לְפֶתַע יְעוֹפֵף חֲנִיתוֹ הַשְּׁנִיָה.</p>
</blockquote>

<blockquote>
<p>עוֹדָם נִדְהָמִים וְהִנֵּה גַם טַגּוּס – חֲנִית בּוֹ נִתְקָעָה;</p>
</blockquote>

<blockquote>
<p>פָּלְחָה בִשְׁרִיקָה רַקּוֹתָיו וַתֵּחַם בַּמֹחַ וַתַּעֲמֹד.</p>
</blockquote>

<blockquote>
<p>ווֹלְסְקֶנְס הַזּוֹעֵם מִתְאַנֵּף, כִּי נֶעֱלָם מֵעֵינָיו, מִי זוֹרֵק</p>
</blockquote>

<blockquote>
<p>אֶת הַחֲנִיתוֹת וְאָנָּה יִסְתָּעֵר בְּזַעַם חֲמָתוֹ.</p>
</blockquote>

<blockquote>
<p>&quot;אַתָּה בֵּינְתַּיִם בַּדָּם הָרוֹתֵחַ לִי שַׁלֵּם תְּשַׁלֵּם</p>
</blockquote>

<blockquote>
<p>תְּמוּרַת הַשְּׁנָיִם!&quot; כֹּה קָרָא, וְהֵנִיף כְּרֶגַע אֶת חַרְבּוֹ</p>
</blockquote>

<blockquote>
<p>עַל אֶוְרִיאַלוּס. הִתְחַלְחֵל אָז נִיסוּס, נָבוֹכָה מַחֲשַׁבְתּוֹ,</p>
</blockquote>

<blockquote>
<p>קָשֶׁה עוֹד עָלָיו הִתְחַבֵּא בְסֵתֶר הָאֹפֶל, וְגָדוֹל</p>
</blockquote>

<blockquote>
<p>מַכְאוֹב לְבָבוֹ, לֹא יוּכַל נְשׂוֹא עוֹד, וַיִּקְרָא לְפֶתַע:</p>
</blockquote>

<blockquote>
<p>&#8220;הִנֵּה, הִנֵּנִי הָאָשֵׁם! בִּי שִׁלְחוּ, רוּטוּלִים, בַּרְזִלְכֶם!&#8221;</p>
</blockquote>

<blockquote>
<p>&quot;לִי הִיא, רַק לִי הִיא הַתַּרְמִית, וְהוּא הֵן גַּם הָעֵז לֹא יָכוֹל.</p>
</blockquote>

<blockquote>
<p>&quot;עֵדִי הַשַּׁחַק הָזֶּה וְכוֹכָבִים הַיּוֹדְעִים כָּל מַעַשׂ!</p>
</blockquote>

<blockquote>
<p>&#8220;רַק עַד בְּלִי חֹק וּמְצָרִים הוּא אָהַב אֶת רֵעוֹ הָאֻמְלָל.&#8221;</p>
</blockquote>

<blockquote>
<p>כָּכָה הוּא זָעַק, אַךְ נִחֲתָה הַחֶרֶב בַּיָּד הָאַמִּיצָה,</p>
</blockquote>

<blockquote>
<p>חָלְפָה אֶת צַלְעוֹת הָעֶלֶם וַתְּבַתֵּר אֶת לִבְנַת-חָזֵהוּ.</p>
</blockquote>

<blockquote>
<p>נָפַל וּמֵת אֶוְרִיאַלוּס. עוֹד שׁוֹטֵף הַדָּם אֶת יְצוּרֵי-</p>
</blockquote>

<blockquote>
<p>גֵווֹ הַנֶּחְמָד, וְנִשְׁמַט אֵין אוֹנִים צַוָּארוֹ אֶל כְּתֵפוֹ.</p>
</blockquote>

<blockquote>
<p>כָּכָה גַם פֶּרַח-אַרְגָּמָן, כִּי יִפֹּל מִשֵּׁן הַמַּחֲרֵשָׁה,</p>
</blockquote>

<blockquote>
<p>יִבּוֹל וְגָוַע, אוֹ פֶרֶג כֹּה יַט לַעֲיֵפָה אֶת רֹאשׁוֹ</p>
</blockquote>

<blockquote>
<p>תַּחַת מוּעָקַת-הַגֶּשֶׁם הַנִּתָּךְ בְּזַעַף עָלֵיהוּ.</p>
</blockquote>

<blockquote>
<p>נִיסוּס מִתְפָּרֵץ אָז פְּנִימָה, וּבֵין הַפָּרָשִׁים כֻּלָּהֵם,</p>
</blockquote>

<blockquote>
<p>עָלָיו, עַל ווֹלְסְקֶנְס, יִשְׂתָּעֵר – רַק אֵלָיו מוּעָדוֹת פָּנֵיהוּ.</p>
</blockquote>

<blockquote>
<p>שָׁתוּ הָאוֹיְבִים מִסָּבִיב, מִפֹּה וּמִשָּׁם יִרְדְּפוּהוּ,</p>
</blockquote>

<blockquote>
<p>אָכֵן הוּא הוֹסִיף עֲמֹד וַיְנוֹפֵף כַּבָּזָק אֶת חַרְבּוֹ,</p>
</blockquote>

<blockquote>
<p>עַד כִּי,בִּצְוֹחַ רוּטוּלִי, וַיִּתְקַע הַחֶרֶב אֶל פִּיהוּ,</p>
</blockquote>

<blockquote>
<p>תְּקָעָהּ וַיָּמֹת, בְּקַחְתּוֹ גַּם נֶפֶשׁ הָאוֹיֵב עִמָּדוֹ.</p>
</blockquote>

<blockquote>
<p>כָּכָה עַל גּוּפַת רֵעֵהוּ הַמֵּת יִשְׁתַּטַּח שָׁסוּעַ,</p>
</blockquote>

<blockquote>
<p>וּבְמַרְגּוֹעַ-הַמָּוֶת יֵרָגַע גַּם הוּא לָאַחֲרוֹנָה.</p>
</blockquote>

<blockquote>
<p>בְּרוּכִים גַּם שְׁנֵיכֶם! אִם יֵשׁ עוֹד אֱיָלוּת וָעֹז בְּשִׁירָתִי,</p>
</blockquote>

<blockquote>
<p>הוֹי לֹא יִכָּחֵד לָנֶצַח זִכְרוֹנְכֶם מִזֵּכֶר הַדּוֹרוֹת,</p>
</blockquote>

<blockquote>
<p>כּל עוֹד עַל סֶלַע בַּל יִמּוֹט, עַל צוּר קַפִּיטוֹלִיוּם, יִתְנוֹסִס</p>
</blockquote>

<blockquote>
<p>שֵׁבֶט-אֶנֵיאָס וְתִכּוֹן מֶמְשֶׁלֶת הָאָב הָרוֹמָאִי!</p>
</blockquote>

<blockquote>
<p>כֹּה הָרוּטוּלִים נִצֵּחוּ. וַיִּקְחוּ אֶת שְׁלַל הַחֲלָלִים</p>
</blockquote>

<blockquote>
<p>גַּם חֲלִיצוֹתָם, וַיִּשְׂאוּ בִּבְכִי אֶל הַמַּחֲנֶה אֶת גּוּפַת</p>
</blockquote>

<blockquote>
<p>ווֹלְסְקֶנְס. – לֹא קָטָן הָאֵבֶל גַּם שָׁמָּה, בַּמַּחֲנֶה, עֵת רָאוּ</p>
</blockquote>

<blockquote>
<p>ווֹלְסְקֶנְס כִּי מֵת, וְסֶרָנוּס וְנוּמָה גַּם שָׂרִים עוֹד רַבִּים</p>
</blockquote>

<blockquote>
<p>נָפְלוּ מֵחֶרֶב. הֲמוֹנִים מִתְקַבְּצִים עַל יַד הַחֲלָלִים,</p>
</blockquote>

<blockquote>
<p>מֵתִים אוֹ חַיִּים עֲדָנָּה, גַּם שָׁמָּה בִּמְקוֹם עוֹד חֲדָשִׁים</p>
</blockquote>

<blockquote>
<p>עִקְּבוֹת הַהֶרֶג, וְנַחֲלֵי-הַדָּמִים בְּקֶצֶף יְפַכּוּ.</p>
</blockquote>

<blockquote>
<p>הַכֵּר יַכִּירוּ אֶת כְּלֵי הַמִּלְחָמָה, הַקּוֹבַע הַנּוֹצֵץ,</p>
</blockquote>

<blockquote>
<p>קּוֹבַע מֶסַּפּוּס וְעֶדְיוֹ, פְּרִי עָמָל וְזֵעַת-אַפָּיִם.
<br>
עָזְבָה אֶת עֶרֶשׂ-הַכַּרְכּוֹם, אֶת עֶרֶשׂ טִיתוֹנוּס, אוֹרוֹרָה</p>
</blockquote>

<blockquote>
<p>וּבְקַרְנַיִם חֲדָשׁוֹת הֵאִירָה אֶת רַחֲבֵי הָאָרֶץ.</p>
</blockquote>

<blockquote>
<p>שָׁפְכָה הַשֶּׁמֶש אֶת אוֹרָהּ וְאוֹרוּ גַם פְּנֵי כָל הַקּוֹרוֹת.</p>
</blockquote>

<blockquote>
<p>טוּרְנוּס אָז, לָבוּשׁ כָּל כֵּלָיו יְעוֹרֵר אֲנָשָׁיו לַנֶּשֶׁק,</p>
</blockquote>

<blockquote>
<p>כֵּן גַּם כָּל אֶחָד מְאַסֵּף לִקְרָבוֹת אֶת גְּדוּדָיו, לְבוּשֵׁי</p>
</blockquote>

<blockquote>
<p>מַדֵּי-הַנְּחוֹשֶׁת, וְקִצְפָּם יְעוֹרֵר בַּשְּׁמוּעוֹת הַשּׁוֹנוֹת:</p>
</blockquote>

<blockquote>
<p>אַף גַּם יָרִימוּ בָרְמָחִים (עַד נֶפֶשׁ נוֹגֵעַ הַמַּחֲזֶה!)</p>
</blockquote>

<blockquote>
<p>וּבִצְעָקוֹת עֲצוּמוֹת יוֹקִיעוּ אֶת שְׁתֵּי הַגֻּלְגָּלוֹת,</p>
</blockquote>

<blockquote>
<p>רֹאשׁ אֶוְרִיאַלוּס וְנִיסוּס.</p>
</blockquote>

<blockquote>
<p>עוֹרְכִים אַדִּירֵי אֶנֵיאָס אֶת צְבָאָם בַּחוֹמָה הַשְּׂמָאלִית</p>
</blockquote>

<blockquote>
<p>(מֵאַחַר הַנָּהָר יְסֻבֵּם מִיָּמִין), מִשְׁמַרְתָּם יַחֲזִיקוּ</p>
</blockquote>

<blockquote>
<p>עַל הַתְּעָלוֹת הַגְּדוֹלוֹת, וְתוֹךְ הַמִּגְדָלִים הַגְּבוֹהִים
##</p>
</blockquote>

<blockquote>
<p>נוּגִים הֵם עוֹמְדִים: כֹּה פְנֵי הַמּוּקָעִים אֶת לִבָּם יַכְאִיבוּ,</p>
</blockquote>

<blockquote>
<p>פָּנִים זוּ הֵיטֵב הִכִּירוּ, וְעַתָּה דָּם שָׁחוֹר נָטָפוּ.
<br>
פַמָה, אֱלִילַת-הַבְּשׂוֹרוֹת, בֵּין כֹּה בִכְנָפֶיהָ תִּתְעוֹפֵף,</p>
</blockquote>

<blockquote>
<p>דֶּרֶךְ הָעִיר הַנְּבוֹכָה תְמַהֵר וְנָגְעָה בְאָזְנֵי-</p>
</blockquote>

<blockquote>
<p>אֵם אֶוְרִיאַלוּס; וְהִנֵּה מִקֹּר יְצוּרֶיהָ קָפָאוּ.</p>
</blockquote>

<blockquote>
<p>נִשְׁמַט הַמָּנוֹר מִיַּד, וַיִּתְפָּרְדוּ כָל חוּטֵי-הַצָּמֶר.</p>
</blockquote>

<blockquote>
<p>פָּרֹץ תִּתְפָּרֵץ מִבֵּיתָהּ, וְיַלֵּל תְּיַלֵּל שַׁכּוּלָה,</p>
</blockquote>

<blockquote>
<p>תִּמְרֹט אֶת שַׂעֲרוֹת רֹאשָׁהּ וּמֻכַּת-שִׁגָּעוֹן תְּמַהֵר</p>
</blockquote>

<blockquote>
<p>אֶל הַמִּבְצָרִים וּגְדוּדֵי-הַצָּבָא, גַּם פַּחַד לֹא תֵדַע,</p>
</blockquote>

<blockquote>
<p>פַּחַד אֲנָשִׁים וָנֶשֶׁק, וּמִלְאָה שָׁמַיִם בִּתְלוּנוֹת:</p>
</blockquote>

<blockquote>
<p>&quot;אוֹיָה, הֲזֶה אֶוְרִיאַלוּס! הֵן אַתָּה בְזִקְנָה וְשֵׂיבָה</p>
</blockquote>

<blockquote>
<p>כָּל נְחָמָתִי, וְאֵיכָה, הוֹי אַכְזָר, יָכֹלְתָּ עָזְבֵנִי?</p>
</blockquote>

<blockquote>
<p>אֵיךְ בְּסַכָּנָה כָזֹאת הֵם שְׁלָחוּךָ וְנָתֹן לֹא נָתָנוּ</p>
</blockquote>

<blockquote>
<p>דְּבָרִים לָקַחַת בְּפַעַם אַחֲרוֹנָה עִם אֵם נֶעֱזַבָה?</p>
</blockquote>

<blockquote>
<p>אוֹיָה, בַּנֵּכָר הֻשְׁלַכְתָּ לְטֶרֶף לְכֶלֶב וָעָיִט,</p>
</blockquote>

<blockquote>
<p>לֹא הוֹבַלְתִּיךָ לִקְבָרוֹת, עֵינֵיךָ כְּאֵם לֹא סָגַרְתִּי,</p>
</blockquote>

<blockquote>
<p>רָחוֹץ מִדָּם אֶת פְּצָעֶיךָ, וְכַסֵּה אֶת גֵּוְךָ בְּבָגֶד,</p>
</blockquote>

<blockquote>
<p>עָלָיו שָׁקַדְתִּי יוֹמָם וָלַיְלָה בִּגְלָלְךָ, וַתְּהִי לִי</p>
</blockquote>

<blockquote>
<p>צְפֵנַת-הַצֶּמֶר לְנוֹחַם, נִחוּמִים בְּדַאֲגוֹת-זִקְנָה.</p>
</blockquote>

<blockquote>
<p>אָנָּה אֵלֵכָה? וְאַיֵּה בָאָרֶץ יִמָּצְאוּ בַדֶּיךָ?</p>
</blockquote>

<blockquote>
<p>אֵי יְצוּרֶיךָ הַפְּזוּרִים וְגֵוְךָ הַנִּקְרָע? הֲתַגִּיד,</p>
</blockquote>

<blockquote>
<p>בְּנִי, אֶת כָּל אֵלֶּה? הַאָמְנָם לָזֹאת אַחֲרֶיךָ עָבַרְתִּי</p>
</blockquote>

<blockquote>
<p>יָם וְיַבֶּשֶׁת? הִרְגוּנִי, רוּטוּלִים, אִם רַחֵם תֵּדָעוּ!</p>
</blockquote>

<blockquote>
<p>כַּלוּ, הוֹי, בִּי כָל חִצֵּיכֶם, כַּלּוּנִי,הוֹי, אוֹתִי רִאשׁוֹנָה!
<br>
אוֹ תְרַחֲמֵנִי, הוֹי אַתָּה, אֲבִי כָל הָאֵלִים הָאַדִּיר,</p>
</blockquote>

<blockquote>
<p>שְׁלַח חִצֶּיךָ וְהוֹרֵד שְׁאוֹלָה אֶת רֹאשִׁי הַנִּבְזֶה,</p>
</blockquote>

<blockquote>
<p>יַעַן גַּדֵּעַ לֹא אוּכַל אֶת חַיַּי הַקָּשִׁים בִּלְתֶּךָ.&quot;</p>
</blockquote>

<blockquote>
<p>הִרְעִיד כָּל נֶפֶשׁ הַבֶּכִי, וְאַנְחַת-עַצֶּבֶת נִשְׁמָעָה.</p>
</blockquote>

<blockquote>
<p>נָשְׁתָה, אָבְדָה כָּל גְּבוּרָה, אֵין אוֹנִים לִקְרָב וּמִלְחָמָה.</p>
</blockquote>

<blockquote>
<p>אָז בְּמַבְעִירַת-הַיָּגוֹן אִידֵיאוּס וְאַקְטוֹר יַחֲזִיקוּ</p>
</blockquote>

<blockquote>
<p>(צִוּוּם כָּזֹאת אִילְיוֹנֶוְס וְיוּלוּס הַבּוֹכֶה רַב בֶּכִי),</p>
</blockquote>

<blockquote>
<p>יִתְפְּשׂוּ אוֹתָהּ בִּידֵיהֶם וּפְנִימָה הַבַּיְתָה יִשְּׂאוּהָ.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7380">https://benyehuda.org/read/7380</a></div></body></html>