<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֲשָׁבַת אֲבֵדָה</title>
	<meta name="author" content="ישראל דושמן"/>
</head>
<body>

<blockquote>
<p>&#8220;אַבָּא, מָצָאתִי אוֹלָר!&#8221; קָרָא רָן בְּבוֹאוֹ הַבַּיְתָה.</p>

<p>&#8220;אֵיפֹה זֶה מָצָאתָ אוֹתוֹ?&#8221; שָׁאַל אוֹתוֹ אָבִיו.</p>

<p>&#8220;בִּרְחוֹב אֱלִיעֶזֶר, עַל יַד הַקּוֹלְנֹעַ&#8221;, הֵשִׁיב רָן. &#8220;רְאֵה,
אַבָּא: כַּמָּה הוּא נֶחְמָד! יֵשׁ בּוֹ שְׁנֵי לְהָבִים וּמַחֲלֵץ קָטָן.
מִזְּמַן שָׁאַפְתִּי לְאוֹלָר כָּזֶה!&#8221;</p>

<p>&#8220;אֱמֹר נָא לִי, בְּנִי&#8221;, שָׁאַל הָאָב אֶת רָן, &#8220;אִלּוּ אָבַד הָאַרְנָק
הַיָּפֶה שֶׁלְּךָ, הָיִיתָ מִצְטָעֵר?&#8221;</p>

<p>&#8220;מוּבָן מֵאֵלָיו, אַבָּא!&#8221;</p>

<p>&#8220;וְאִלּוּ מָצָא מִי שֶׁהוּא אֶת אַרְנָקְךָ, הֵן הָיִיתָ רוֹצֶה
שֶׁיְּשִׁיבֵהוּ לְךָ, לֹא כֵן?&#8221;</p>

<p>&#8220;בְּלִי כָּל סָפֵק!&#8221;</p>

<p>&#8220;וּבְכֵן, גַּם עָלֶיךָ לְהָשִׁיב אֶת הָאוֹלָר לִבְעָלָיו&#8221;.</p>

<p>&#8220;הֲרֵי אֵין אֲנִי יוֹדֵעַ כְּלָל מִי הוּא&#8221;, קָרָא רָן.</p>

<p>&#8220;לָזֶה יֵשׁ תַּקָּנָה&#8221;, אָמַר הָאָב, &#8220;אֶפְשָׁר לְהוֹדִיעַ בָּעִתּוֹן&#8221;.</p>

<p>&#8220;הַאִם כְּדַאי הַדָּבָר?&#8221; שָׁאַל רָן, &#8220;אוּלַי עָשִׁיר הוּא הָאִישׁ וְלֹא
אִכַפַּת לוֹ כְּלָל, שֶׁאָבַד לוֹ אוֹלָר קָטָן&#8221;.</p>

<p>&#8220;וּמִנַּיִן לְךָ, שֶׁעָשִׁיר הוּא? אוּלַי עָנִי הוּא וְאִכְפַּת לוֹ
מְאֹד?&#8221; אָמַר הָאָב. &#8220;וּבִכְלָל אֵין הֶבְדֵּל בַּדָּבָר. עַל פִּי דִּין
צָרִיךְ לְהָשִׁיב כָּל אֲבֵדָה לִבְעָלֶיהָ. הִנֵּה אֶקְרָא לְפָנֶיךָ מַה
שֶׁכָּתוּב עַל זֶה בַּתּוֹרָה&#8221;.</p>

<p>וְהָאָב פָּתַח סֵפֶר דְּבָרִים, פֶּרֶק כ&quot;ב, וְקָרָא בְּאָזְנֵי בְּנוֹ
אֶת שְׁלשֶׁת הַפְּסוּקִים הָרִאשׁוֹנִים:</p>

<p>&#8220;לֹא תִּרְאֶה אֶת שׁוֹר אָחִיךָ אוֹ אֶת שֵׂיוֹ נִדָּחִים
וְהִתְעַלַּמְתָּ מֵהֶם; הָשֵׁב תְּשִׁיבֵם לְאָחִיךָ&#8221;.</p>

<p>&#8220;וְאִם לֹא קָרוֹב אָחִיךְ אֵלֶיךָ וְלֹא יְדַעְתּוֹ, וַאֲסַפְתּוֹ אֶל
תּוֹךְ בֵּיתֶךָ וְהָיָה עִמְּךָ עַד דְּרֹשׁ אָחִיךָ אוֹתוֹ וַהֲשֵׁבֹתוֹ
לוֹ&#8221;.</p>

<p>&quot;וְכֵן תַּעֲשֶׂה לַחֲמוֹרוֹ, וְכֵן תַּעֲשֶׂה לְשִׂמְלָתוֹ, וְכֵן
תַּעֲשֶׂה לְכָל אֲבֵדַת אָחִיךָ אֲשֶׁר תֹּאבַד מִמֶּנּוּ וּמְצָאתָהּ;
&#8220;לֹא תוּכַל לְהִתְעַלֵּם&#8221;.</p>

<p>&#8220;מַה פֵּרוּשׂ &#8216;לֹא תוּכַל לְהִתְעַלֵּם&#8217;?&#8221; שָׁאַל רָן.</p>

<p>&#8220;פֵּרוּשׁ הַדָּבָר&#8221;, הִסְבִּיר לוֹ הָאָב, &#8220;שֶׁאֵין אַתָּה רַשַּׁאי
לְהַעְלִים אֶת פָּנֶיךָ, כְּאִלּוּ אֵין אַתָּה רוֹאֶה אֶת הָאֲבֵדָה,
כְּדֵי לְהִמָּנַע מִטִּרְחָה&#8221;.</p>

<p>&#8220;וּמַה-יִהְיֶה, אִם לֹא יִמָּצֵא בַּעַל הָאוֹלָר?&#8221; שָׁאַל רָן.</p>

<p>&#8220;אוֹ, אָז יִשָּׁאֵר הָאוֹלָר אֶצְלְךָ וְלֹא יִהְיֶה בְּךָ חֵטְא&#8221;.</p>

<p>רָן הִרְהֵר רֶגַע קָט וְאַחַר אָמָר:</p>

<p>&#8220;טוֹב הַדָּבָר. נְפַרְסֵם בָּעִתּוֹן&#8221;.</p>

<p>מִמָּחֳרָת הַיּוֹם נִדְפְּסָה בָּעִתּוֹן הַמּוֹדָעָה הַזֹּאת:</p>
</blockquote>

<blockquote>
<p><strong>נִמְצָא אוֹלָר.</strong></p>

<p>לִפְנוֹת אֶל רָן עַמְרָמִי:</p>

<p>רְחוֹב אֱלִיעֶזֶר מִסְפָּר 7,</p>

<p>בֵּין 4 – 6 אַחַר הַצָּהֳרָיִם.</p>

<br />
</blockquote>

<blockquote>
<p>רָן קָרָא אֶת הַמּוֹדָעָה פְּעָמִים רַבּוֹת וְנֶהֱנָה מְאֹד לִרְאוֹת אֶת
שְׁמוֹ מֻדְפָּס בָּעִתּוֹן.</p>

<p>בְּאַרְבַּע בְּדִיּוּק נִשְׁמַע צִלְצוּל הַפַּעֲמוֹן. רָן פָּתַח אֶת
הַדֶּלֶת וְרָאָה לְפָנָיו יֶלֶד כְּבֶן שְׁמוֹנֶה, בֶּן גִּילוֹ.</p>

<p>&#8220;אָבַד לִי אוֹלָר&#8221;, אָמַר הַיֶּלֶד, &#8220;וּבָאתִי לִרְאוֹת, אִם שֶׁלִּי הוּא
הָאוֹלָר שֶׁמָּצָאתָ&#8221;</p>

<p>רָן רָצָה לְהוֹצִיא אֶת הָאוֹלָר מִכִּיסוֹ, אַךְ אָבִיו אָמַר: &#8220;יִתֵּן
הַיֶּלֶד סִמָּנִים&#8221;.</p>

<p>&#8220;בָּאוֹלָר שְׁנֵי לְהָבִים&#8221;, אָמַר הַיֶּלֶד, &#8220;וְגַם מַחֲלֵץ קָטָן&#8221;.</p>

<p>&#8220;וּבַמֶּה מְצֻפֶּה הָאוֹלָר?&#8221; שָׁאַל רָן.</p>

<p>&#8220;בְּצֶדֶף&#8221;.</p>

<p>&#8220;וְיֵשׁ לְךָ עוֹד סִמָּנִים?&#8221; הוֹסִיף רָן לִשְׁאֹל.</p>

<p>הַיֶּלֶד חָשַׁב רֶגַע וְאָמָר:</p>

<p>&#8220;בַּקָּצֶה הָאֶחָד יֵשׁ סְדָק בַּצֶּדֶף&#8221;.</p>

<p>רָן הוֹצִיא אֶת הָאוֹלָר מִכִּיסוֹ וְשָׁאָל:</p>

<p>&#8220;זֶהוּ?&#8221;</p>

<p>&#8220;כֵּן, כֵּן!&#8221; קָרָא הַיֶּלֶד וּפָנָיו קָרְנוּ מִשִּׂמְחָה.</p>

<p>&#8220;אִם כֵּן – קַח אוֹתוֹ!&#8221; אָמַר רָן וְהוֹשִׁיט לוֹ אֶת הָאוֹלָר.</p>

<p>&#8220;תּוֹדָה רַבָּה!&#8221; אָמַר הַיֶּלֶד, &#8220;כָּל-כַּךְ הִצְטָעַרְתִּי אֶתְמוֹל!
קִבַּלְתִּי אֶת הָאוֹלָר הַזֶּה מֵאָבִי לְיוֹם הַהוּלֶדֶת. לְעוֹלָם לֹא
אֶשְׁכַּח אֶת הַחֶסֶד שֶׁעָשִׂיתָ עִמָּדִי&#8221;.</p>

<p>&#8220;חֶסֶד?&#8221; אָמַר רָן, &#8220;אֵין זֶה חֶסֶד, אֶלָּא מִצְוָה! כָּתוּב בַּתּוֹרָה,
שֶׁצָּרִיךְ לְהָשִׁיב כָּל אֲבֵדָה&#8221;.</p>

<p>&#8220;אֲבָל לֹא כָּל הָאֲנָשִׁים מְקַיְּמִים אֶת הַמִּצְוָה הַזֹּאת&#8221;, הֵעִיר
הַיֶּלֶד.</p>

<p>&#8220;אֲנָשִׁים אֵלֶּה אֵינָם יְשָׁרִים&#8221;, אָמַר רָן וְהִבִּיט אֶל אָבִיו.</p>

<p>הָאָב הֵנִיעַ בְּרֹאשׁוֹ לְאוֹת הַסְכָּמָה.</p>

<p>כְּשֶׁפָּנָה הַיֶּלֶד לָצֵאת, אָמַר לְרָן:</p>

<p>&#8220;אִם רוֹצֶה אַתָּה – נִהְיֶה חֲבֵרִים. תָּבוֹא אֵלַי מָחָר אַחַר
הַצָּהֳרַיִם וּנְשַׂחֵק יָחַד&#8221;.</p>

<p>וְהוּא רָשַׁם לוֹ אֶת כְּתָבְתּוֹ.</p>

<p>כַּאֲשֶׁר יָצָא הַיֶּלֶד הַחוֹצֶה, אָמַר הָאָב לְרָן:</p>

<p>&#8220;אֱמֹר נָא לִי, יַקִּירִי, אֵיךְ אַתָּה מַרְגִּישׁ אֶת עַצְמְךָ אַחֲרֵי
הַמַּעֲשֶׂה הַטּוֹב שֶׁעָשִׂיתָ?&#8221;</p>

<p>&#8220;יֵשׁ לִי הַרְגָּשָׁה נְעִימָה מְאֹד&#8221;, עָנָה רָן. &#8220;כְּשֶׁרָאִיתִי אֶת
פְּנֵי הַיֶּלֶד מַזְהִירִים מִשִּׂמְחָה, בְּקַבְּלוֹ אֶת אוֹלָרוֹ,
חָשַׁבְתִּי בְּלִבִּי: כַּמָּה נָעִים לִגְרֹם עֹנֶג לְמִי שֶׁהוּא!&#8221;</p>

<p>&#8220;יָפֶה אָמַרְתָּ, בְּנִי!&#8221; אָמַר הָאָב וְחִבֵּק אֶת רָן. &#8220;מִתְגָּאֶה
אֲנִי בְּךָ, חֲבִיבִי! <strong>וְאַף-עַל-פִּי שֶׁאֵין לְקַבֵּל שָׂכָר עַל
הֲשָׁבַת אֲבֵדָה, אֶקְנֶה לְךָ עוֹד מָחָר אוֹלָר יָפֶה</strong>, כִּי נָעִים
יִהְיֶה לִי <strong>לִגְרֹם לְךָ נַחַת רוּחַ</strong>&#8221;.</p>

<p>מִמָּחֳרָת הַיּוֹם קִבֵּל רָן מֵאֵת <strong>אָבִיו אוֹלָר יָפֶה וְנֶחְמָד
מְאֹד</strong>.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/11499">https://benyehuda.org/read/11499</a></div></body></html>