<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>השיר השביעי</title>
	<meta name="author" content="יהודה ליב גורדון"/>
</head>
<body>

<blockquote>
<p>בִּתְכֵלֶת רָקִיעַ יַעַל יָרֵחַ,</p>

<p>יַשְׁלִיךְ רֵצֵּי כַסְפּוֹ מָרוֹם וָשֵׁפֶל;</p>

<p>וּבְיַעַר גִּבְעָה אֵין אוֹר זוֹרֵחַ,</p>

<p>צֶאֱלִים סֵתֶר לוֹ וִישׁוּפֵהוּ אֹפֶל:</p>

<br />
</blockquote>

<blockquote>
<p>שִׂיחִים עֲבֻתִּים וּסְבֻכֵי כַּפָּיִם</p>

<p>בַּעֲבִי גַּבֵּימוֹ אוֹר סַהַר הִשְׁבִּיתוּ,</p>

<p>כֶּעָבִים יַקְדִּירוּ שֶׁמֶשׁ צָהֳרָיִם</p>

<p>וּצְעִיף עֲרָפֶל עַל עֵין אִישׁ יָשִׁיתוּ.</p>

<br />
</blockquote>

<blockquote>
<p>אַךְ אַלָּה אַחַת נִשְׁקֶפֶת מִנֶּגֶד</p>

<p>בֵּין עָפֳאֶיהָ הַלְּבָנָה נִצָּבֶת,</p>

<p>שָׁם תַּעַט הָאָרֶץ אוֹרָה כַּבֶּגֶד</p>

<p>לִבְנַת תַּכְרִיךְ מֵת בַּאֲפֵלוֹת בֵּית־מָוֶת.</p>

<br />
</blockquote>

<blockquote>
<p>עַל גַּבְנוּן נִשְׁפֶּה שָׁם תַּחַת הַשִּׂיחַ –</p>

<p>שָׁם יֵבְךְּ הַיַּנְשׁוּף הַיַּעֲנָה נֶאֱנֶקֶת</p>

<p>וִילֵיל סוּפָתָה בַּיְשִׁימוֹן יָשִׂיחַ,</p>

<p>אַף שִׁבֹּלֶת נַחַל בַּגַּיְא שׁוֹקֶקֶת:</p>

<br />
</blockquote>

<blockquote>
<p>שָׁם – בַּחֲצִי לַיִל וַאֲפֵלָה נִדַּחַת</p>

<p>וּבְנֶפֶשׁ מָרָה וּבְרוּחַ נֶעְכָּרֶת</p>

<p>דּוֹמֵמָה כַּמָּוֶת בִּבְאֵר הַשָּׁחַת</p>

<p>אֶת רַגְלֵי אֲהוּבָהּ מִיכַל שׁוֹמָרֶת.</p>

<br />
</blockquote>

<blockquote>
<p>בַּעֲזוּבַת חֹרֶשׁ זֶה בֵּין הֲרֵי בָתֶר</p>

<p>בִּמְקוֹם יִנְווּ יִלְדֵי טֶרֶף וָרֶצַח,</p>

<p>שָׁם בָּטַח לִבָּהּ מִמְּלָשְׁנִי בַסָּתֶר</p>

<p>לַחֲזוֹת דּוֹדָהּ טֶרֶם יֵלֵךְ לַנֶּצַח.</p>

<br />
</blockquote>

<blockquote>
<p>חִישׁ גַּם בָּא עֶלֶם וַיִּגַּשׁ עָדֶיהָ,</p>

<p>הוּא דָוִד אִישָׁהּ וּבְיָדוֹ הַנֶּבֶל;</p>

<p>עָלֵימוֹ הָאַלָּה קָלְעָה בַּדֶּיהָ</p>

<p>כִּמְלוּנַת הַנְּזִירִים מִשְּׁאוֹן הַתֵּבֵל.</p>

<br />
</blockquote>

<blockquote>
<p>בִּמְעוֹן הַשְׁקֵט זֶה שַׁאֲנַנִּים יָשָׁבוּ</p>

<p>וּכְמַלְאֲכֵי שָׁלוֹם הָרוּחוֹת הָמָיוּ;</p>

<p>נַפְשֵׁיהֶם כִּידֵיהֶם יַחַד שֻׁלָּבוּ</p>

<p>וּכְרוּחַ אֶחָד בִּשְׁתֵּי גוּפוֹת הָיוּ.</p>

<br />
</blockquote>

<blockquote>
<p>עֵת רַבָּה יָשְׁבוּ וּדְמָמָה שָׁלָטָה,</p>

<p>אֵין קוֹל אֵין קָשֶׁב אֵין שָׂפָה דֹבֶרֶת;</p>

<p>אַךְ הֶמְיַת הַנַּחַל דָבָר לָאָטָה:</p>

<p>&#8220;מַה תִדֹּמּוּ רֵעִים? הָעֵת עֹבָרֶת!&#8221;</p>

<br />
</blockquote>

<blockquote>
<p>&quot;שָׁם מַיִם נֹזְלִים יִזְרוֹמוּ יִשְׁטֹפוּ</p>

<p>- מִלְּבַב הַמְנַגֵּן הַמִּלִּים יָצָאוּ –</p>

<p>וּכְמוֹהֶם גַּם יָמִים הָהּ חִישׁ יַחֲלֹפוּ</p>

<p>וּמְנוּחַת הַשְׁקֵט עוֹד עֵינַי לֹא רָאוּ.</p>

<br />
</blockquote>

<blockquote>
<p>כַּמַּיִם אֵלֶּה נִשְׁפַּכְתִּי גַּם אָנִי,</p>

<p>כַּמַּיִם אֵלֶּה עַצְמוֹתַי נִפְרָדוּ,</p>

<p>כֹּחִי יָבֵשׁ – וֵאלֹהִים עֲזָבָנִי</p>

<p>וּמֵרֵעִים כִּכְלָבִים עָלַי עָמָדוּ&quot;.</p>

<br />
</blockquote>

<blockquote>
<p>&quot;חֲזַק רֵעִי חֲזַק! – מִיכַל עָנָתָה</p>

<p>וַתְּחַבֵּק לַדּוֹד וַתִּשָּׁקֵהוּ מֶצַח –</p>

<p>אַל יֹאמַר לִבְּךָ נוֹאָשׁ בַּצָּרָתָה,</p>

<p>גַּם אֵיד גַּם אֹשֶׁר לֹא יָחִילוּ נֵצַח.</p>

<br />
</blockquote>

<blockquote>
<p>אָשְׁרֵנוּ גָּז – עוֹד הַתִּקְוָה פֹּרָחַת</p>

<p>בֵּין עָלֵי הָעֲלוּמִים עַל עֵץ הַחַיִּים!</p>

<p>נוֹחִילָה – וִימִין אֵל עֶזְרָה שׁוֹלַחַת</p>

<p>אֶל כָּל נֹשֵׂא לוֹ לֵבָב אֶל כַּפָּיִם&quot;.</p>

<br />
</blockquote>

<blockquote>
<p>&quot;הוֹי מִיכַל – קָרָא וּדְמָעָיו זָרָמוּ</p>

<p>וַיֶּמַח אוֹתָם בִּשְׁדֵי הָאוֹהָבָת –</p>

<p>לֹא נִקְלִים חַלָּשִׁים עַל נַפְשִׁי קָמוּ</p>

<p>אַבִּירֵי בָשָׁן כִּתְּרוּנִי כַּמָּוֶת.</p>

<br />
</blockquote>

<blockquote>
<p>וּמֶה לוּ גַּם אָצִּיל נַפְשִׁי מֵחֶרֶב</p>

<p>אִם אַתְּ תִּשְׁאָרִי בִּידֵי רוֹדְפַי שָׁמָּה;</p>

<p>אַתְּ רוּחַ אַפִּי, נִשְׁמָתִי בַּקֶּרֶב −</p>

<p>וּמִנִּי אִם יִקְחוּךְ חַיִּים לִי לָמָּה?!&quot;</p>

<br />
</blockquote>

<blockquote>
<p>&quot;הַס – קָרְאָה הַס! כִּי לָאַהֲבָה כִּחַשְׁתָּ!</p>

<p>לֹא תוֹצֵאת אֶרֶץ הִיא כִּי בַת שָׁמָיִם:</p>

<p>לֹא אוֹתָהּ אֵפוֹא לֹא אוֹתָהּ רָחַשְׁתָּ</p>

<p>כִּי תִפְחַד מִבֶּגֶד מֵעָקַת חַיִּים&quot;.</p>

<br />
</blockquote>

<blockquote>
<p>מַתַּת אֵל חַי הִיא – לֹא לִגְוִיַּת גָּבֶר,</p>

<p>כִּי אִם לִלְבָבוֹ לַנֶּפֶשׁ וָרוּחַ;</p>

<p>וְלָהֵן אֵין חֹק, כִּי מֵעֵבֶר לַקֶּבֶר</p>

<p>עוֹד תֶּאֱהַבְנָה בִּמְקוֹם אוֹר יָהּ זָרוּחַ.</p>

<br />
</blockquote>

<blockquote>
<p>&quot;מָה אֵפוֹא תִפְחַד מַה-לִּבְּךָ יָרִיעַ,</p>

<p>וּנְכָאִים תֶּהְגֶּה בִּמְרִי לֵב וָנֶהִי?</p>

<p>אִם אֶסַּק שָׁמַיִם וּשְׁאוֹל תַּצִּיעַ.</p>

<p>נַפְשִׁי-תָמִיד תָּמִיד אַךְ עִמְּךָ תֶּהִי.</p>

<br />
</blockquote>

<blockquote>
<p>וּמֵחֲמַת מֵצִיק מֶה נַפְשְׁךָ תָּשׁוּחַ?</p>

<p>הֵן יַד בֶּן חֲלוֹף בַּגֵּו אַךְ שֹׁרָרֶת,</p>

<p>לֹא בִּלְבַב אָדָם, בָּרַעְיוֹן וָרוּחַ –</p>

<p>הֵם לֹא יֵדְעוּ חֹק וַחֲמַת יַד עֹצָרֶת!</p>

<br />
</blockquote>

<blockquote>
<p>אִם רַק אַהֲבַת אֹמֶן נַפְשְׁךָ רֹחֶשֶׁת</p>

<p>תִּלְעַג אֶל כָּל אֵיד תָּבוּז אֶל כָּל שָׁבֶר;</p>

<p>הִיא צִי אַדִּיר בִּתְהוֹם רַבָּה רֹעֶשֶׁת,</p>

<p>מָגֵן מֵחֵץ מָוֶת שֶׁמֶשׁ בַּקָּבֶר.</p>

<br />
</blockquote>

<blockquote>
<p>אָהֲבָה לִמְלֹא חֶלֶד הַיְּסוֹד הִנֶּהָ;</p>

<p>מָצוֹק לַמָּצוֹק אַךְ בָּהּ יִתְאַחָדוּ,</p>

<p>גַּם רוּחַ לָרוּחַ דִּבְּקוּ יָדֶיהָ,</p>

<p>גַּם גֵּו גַּם נֶפֶשׁ עַל פִּיהָ נוֹלָדוּ.</p>

<br />
</blockquote>

<blockquote>
<p>וּבְלִבּוֹ כִּי יִשָּׂא אִישׁ אַהֲבַת אֹמֶן</p>

<p>מִמְּסִבּוֹת תֵּבֵל הוּא מוּרָם גָּבוֹהַּ;</p>

<p>וּשְׂשׂוֹן עוֹלָמִים יִזַּל בּוֹ, כַּשֶּׁמֶן</p>

<p>הַטּוֹב שֶׁיּוֹרֵד מִקֶּרֶן אֱלוֹהַּ.</p>

<br />
</blockquote>

<blockquote>
<p>הֶרֶף מִתּוּגָה מִדְּאָגָה גַּם יָחַד,</p>

<p>אַל יָבוֹא בִּלְבָבְךָ מָגוֹר מִקָּרֶץ;</p>

<p>אִם מִכָּל אֵיד תִּפְחַד אֵין קֵץ לַפָּחַד;</p>

<p>אֱהוֹב בֶּאֱמוּנָה וּתְאֻשַּׁר בָּאָרֶץ&quot;.</p>

<br />
</blockquote>

<blockquote>
<p>עַל דִּבְרֵי רַעְיָתוֹ נָשַׁם הַנָּעַר,</p>

<p>רוּחוֹ חֻבָּלָה וּפָנָיו רָעָמוּ;</p>

<p>פִּי שֶׁבַע קָדַר לוֹ עַתָּה הַיָּעַר</p>

<p>וַאֲפִיקֵי דִּמְעָה מֵעֵינָיו זָרָמוּ.</p>

<br />
</blockquote>

<blockquote>
<p>וּבְתִמְהוֹן לִבּוֹ נָתַן קוֹל בַּבֶּכִי:</p>

<p>&quot;אַל נָא, חֶמְדַּת נָשִׁים, אַל נָא תִתְּנִינִי</p>

<p>לִמְפַחֵד מִמָּוֶת, מֵאֵיד וָדֶחִי;</p>

<p>כִּי אִם כֹּה תַּחֲשֹׁבִי הֲלֹא תִבְזִינִי!</p>

<br />
</blockquote>

<blockquote>
<p>וַאֲנִי כָּל חֶמְדַּת חַיַּי לָךְ הִקְרַבְתִּי</p>

<p>כָּל שַׁלְוַת יָמַי אַחֲרֵי גֵו הִשְׁלָכְתִּי,</p>

<p>חַיֵּי הָרֹעִים הַנְּעִימִים עָזַבְתִּי</p>

<p>וּלְאִישׁ מִלְחָמָה בַּעֲבוּרֵךְ נֶהְפַּכְתִּי.</p>

<br />
</blockquote>

<blockquote>
<p>בַּעֲבוּרֵךְ מִדְבָּר הַנָּאוֶה נָטַשְׁתִּי</p>

<p>וָאֶבְחַר תַּחְתָּיו רֹגֶז וַהֲמוֹן קָרֶת,</p>

<p>לִתְרוּעַת מִלְחָמָה מִהַרְתִּי חַשְׁתִּי</p>

<p>לַעֲשׂוֹת לִי שֵׁם גִּבּוֹר זֵכֶר תִּפְאָרֶת.</p>

<br />
</blockquote>

<blockquote>
<p>בִּמְקוֹם מַקַּל רֹעִים אָזַרְתִּי חֶרֶב,</p>

<p>בִּמְקוֹם הַיַּלְקוּט – סֹחֵרָה עַל שָׁכֶם,</p>

<p>בִּמְקוֹם רַחֲשֵׁי נֹעַם תּוֹךְ לֵב וָקֶרֶב</p>

<p>לִמַּדְתִּי נַפְשִׁי עֵצוֹת שֹׁד וָלָחֶם.</p>

<br />
</blockquote>

<blockquote>
<p>כָּל חֶמְדַּת חַיַּי עַל מִזְבְּחֵךְ הִקְרַבְתִּי,</p>

<p>גַּם חַיַּי בַּעֲדֵךְ לַמָּוֶת חֵרָפְתִּי.</p>

<p>לֹא פַּעַם לַחֶרֶב עֵרוֹם קָרַבְתִּי</p>

<p>וּבֵין חִצִּים עָפִים בָּדָד נִשְׁקָפְתִּי.</p>

<br />
</blockquote>

<blockquote>
<p>אַךְ בַּעֲדֵךְ הִשְׁלַכְתִּי אָז בִּשְׂדוֹת קָרֶץ</p>

<p>כִּכְלִי נִבְזֶה נָפוּץ חַיַּי מִנֶּגֶד –</p>

<p>בַּעֲדֵךְ יִכְבַּד לִי עַתָּה לַעֲזוֹב אֶרֶץ</p>

<p>זָבַת דָּם וּמְלֵאֲתִי חָמָס וָּבֶגֶד&quot;.</p>

<br />
</blockquote>

<blockquote>
<p>&quot;הֵרָגַע נָא רֶגַע! – מִיכַל אָמָרָה –</p>

<p>עֵדָה בִי אֵלָה זֹאת, עֵד גַּם אֱלוֹהַּ,</p>

<p>כִּי נֵצַח אִתְּךָ בֶּאֱמוּנָה אֶשְׁאָרָה,</p>

<p>מִשֵּׁאת כָּל צוּקָה לֹא לִבִּי יִנּוֹעַ.</p>

<br />
</blockquote>

<blockquote>
<p>וּשְׁבוּעָתִי זֹאת עַל אַדְמַת נוֹד קָחָה</p>

<p>לַעֲרֻבָּה כִּי לֹא אֶשְׁקֹר בִּבְרִיתֵנוּ –</p>

<p>אַךְ לָאֵל מִי יֹאמַר: &quot;מַה-תִּפְעַל כָּכָה?</p>

<p>טוֹב נִסְבֹּל דּוּמָם כִּי נָטַל עָלֵינוּ!&quot;</p>

<br />
</blockquote>

<blockquote>
<p>&quot;הֵן – עָנָה הַגּוֹלֶה – סָבֹל אֶסְבּוֹלָה,</p>

<p>רוּחִי אַפְקִידָה בִּידֵי אֵל שָׁמַיִם;</p>

<p>כִּי אֵלָיו מֵעוֹדִי מַעֲשַׂי אֶגֹלָּה אָגֹלָּה,</p>

<p>לוּ אַךְ אֵדַע כִּי לָךְ בִּנְּעִימִים חַיִּים.</p>

<br />
</blockquote>

<blockquote>
<p>אַךְ שָׁם אוֹר עַל אֶרֶץ קָדִים זוֹרֵעַ</p>

<p>וִיקַר שַׁחַר אֶחֱזֶה בִּרְאִי עֵינַיִךְ;</p>

<p>עַתָּה הִנְנִי הוֹלֵךְ&#8230; וּמִי יוֹדֵעַ</p>

<p>אִם אוֹסִיף עוֹד לַחֲזוֹת נֹעַם פָּנַיִךְ?!&quot;</p>

<br />
</blockquote>

<blockquote>
<p>כֹּה דִּבֵּר הַמְנַגֵּן בִּמְגִנַּת רוּחַ</p>

<p>וּבְנוֹת עֵינָיו נָזְלוּ אֲפִיקִי מַיִם,</p>

<p>וּבְמֵיתְרֵי נִבְלֵהוּ נָגַע הָרוּחַ</p>

<p>וַיַּשְׁמַע קוֹלוֹ בִּשְׁאוֹן הַמְּצִלְתַּיִם.</p>

<br />
</blockquote>

<blockquote>
<p>אָז שָׁר גַּם הוּא – עַל אַיֶּלֶת הַשַּׁחַר:</p>

<p>&quot;אֵלִי אֵלִי לָמָּה זֶה עֲזַבְתָּנִי!!</p>

<p>תֶּאְכַּף עָלַי כַּפְּךָ אַף אַפְּךָ תַּחַר,</p>

<p>יוֹם צָעַקְתִּי וָלֵיל − לֹא עֲנִיתָנִי.</p>

<br />
</blockquote>

<blockquote>
<p>עָשׁ עָשֵׁשׁ אָנִי וּכְלָבִים סַבּוּנִי,</p>

<p>תּוֹלַעַת גֹּוַעַת – וַאֲרִי יִטְרְפֵנִי;</p>

<p>הָהּ! רֻם זֻלּוּת – קַרְנֵי רֵמִים יִגְּחוּנִי,</p>

<p>אֱנוֹשׁ אָנוּשׁ וַחֲמַת מֶלֶךְ תִּרְדְּפֵנִי.</p>

<p>גּוֹחִי מִבֶּטֶן אַל תִּרְחַק מִמֶּנִּי!</p>

<p>אַבִּירֵי בָשָׁן עָלַי פִּימוֹ פָּצוּ,</p>

<p>וּבְהַסְתֵּר פָּנֶיךָ רֶגַע אֵינֶנִּי,</p>

<p>אָז צָרַי יָגִילוּ – שִׁמְךָ יִנְאָצוּ.</p>

<br />
</blockquote>

<blockquote>
<p>אַיֶּלֶת הַשַּׁחַר עֵינָהּ פָּקָחָה,</p>

<p>כָּל טוֹב לֵב יָגֶל וַאֲנִי אֶגְלֶה סֶלָה;</p>

<p>אַיֶּלֶת אֲהָבִים גַּם הִיא נֶאֱנָחָה</p>

<p>וּשְׁכוּלָה אֲמוּלָה תָּשׁוּב אֹהֶלָה.</p>

<br />
</blockquote>

<blockquote>
<p>אֱיָלוּתִי חוּשָׁה שַׂמַּח נַפְשֵׁנוּ!</p>

<p>אֶת נַפְשִׁי מֵחֶרֶב רָעָה הַצִּילָה</p>

<p>וִיחִידָתִי מִיַּד מַפְרִיד בֵּינֵינוּ,</p>

<p>וּבְתוֹךְ קָהָל רָב שִׁמְךָ אֲהַלֵּלָה&quot;.</p>

<br />
</blockquote>

<blockquote>
<p>אָז רַחֲשֵׁי תִקְוָה קִרְבָּם הִתְנוֹסָסוּ</p>

<p>וּדְמָעוֹת כַּנַּחַל תַּחְתָּם זָרָמוּ;</p>

<p>וּמִן הַיַּעַר צִלְלֵי לַיִל נָסוּ –</p>

<p>גַּם דָּוִד גַּם מִיכַל מִמְּקוֹמָם קָמוּ.</p>

<br />
</blockquote>

<blockquote>
<p>בִּזְרֹעוֹת רוֹעֲדוֹת חִבְּקָהּ אַף חִבְּקַתְהוּ</p>

<p>וּשְׂפָתָיו דּוֹלְקִים נָשְׁקוּ שִׂפְתוֹתֶיהָ;</p>

<p>חִישׁ נִפְרַד מֶנָּהּ, רֶגַע לֹא רָאַתְהוּ,</p>

<p>כַּצֵּל כִּי יַחֲלֹף נֶעֱלַם מֵעֵינֶיהָ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29156">https://benyehuda.org/read/29156</a></div></body></html>