<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶחֱזוּ לָנוּ שֻׁעָלִים</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<blockquote>
<p>הָיוּ בְיִשְׂרָאֵל יָמִים</p>

<p>(וְאֶחָד מֵהֶם יוֹם הַכִּפּוּרִים)</p>

<p>שֶׁבָּם הָיוּ בְנֵי הַנְּעוּרִים</p>

<p>בְּתוּלוֹת וּבַחוּרִים</p>

<p>יֹצְאִים וּמְחוֹלְלִים בַּכְּרָמִים;</p>

<p>אִם הָיוּ הַמְּחוֹלְלִים צָמִים.</p>

<p>אִם סוֹךְ לֹא סָכוּ</p>

<p>וִיחֵפִים בַּמָּחוֹל הָלָכוּ –</p>

<p>זֹאת לֹא שָׁמַעְנוּ,</p>

<p>כִּי לֹא הִגִּידוּ לָנוּ הַחֲכָמִים;</p>

<p>אַךְ אַחַת יָדַעְנוּ</p>

<p>כִּי אֲהָבִים הַתְנֵה הִתְנוּ שָׁמָּה.</p>

<p>כִּי מִי עָרֶל לֵב, בֵּן סוֹרֵר,</p>

<p>אֲשֶׁר לֹא יִתְעוֹרֵר</p>

<p>לְקוֹל עַלְמָה רוּחָמָה</p>

<p>הַקּוֹרְאָה בָּרָמָה:</p>

<p>בָּחוּר, שָׂא עֵינֶיךָ וּרְאֵה מָה אַתָּה בוֹרֵר.</p>

<p>הִנֵּה כִּי כֵן יָדְעוּ אֲבוֹתֵינוּ בִּימֵיהֶם</p>

<p>לְהֵיטִיב לִבָּם בִּימֵי בָחוּרוֹתֵיהֶם</p>

<p>וְלִחְיוֹת עֲלֵי אֲדָמוֹת</p>

<p>חַיִּים שֶׁל חִלּוּץ עֲצָמוֹת.</p>

<p>וּבְלֵב בַּעֲלֵי הַכְּרָמִים</p>

<p>בִּרְבוֹת הַיָּמִים</p>

<p>בָּאָה דְּאָגָה</p>

<p>פֶּן תִּהְיֶינָה הַמְּחוֹלוֹת לָהֶם לְחָגָא,</p>

<p>כִּי יָבֹאוּ הַבָּנוֹת וְהַבָּנִים</p>

<p>לְקַצֵּץ בִּנְטִיעוֹת הַגְּפָנִים.</p>

<p>וּמֶה עָשׂוּ? לָכְדוּ שֻׁעָלִים מִן הָחֳרָבוֹת</p>

<p>וַיָּשִׂימוּ לַפִּידֵי אֵשׁ בֵּין הַזְּנָבוֹת</p>

<p>וַיְשַׁלְּחוּם בַּכְּרָמִים</p>

<p>לְהַבְרִיחַ מִשָּׁם</p>

<p>אֶת עוּלֵי הַיָּמִים</p>

<p>בִּיקוֹד אִשָּׁם.</p>

<p>אַךְ הַשֻּׁעָלִים בְּטֶרֶם</p>

<p>אֶת הַמְּחוֹלְלִים הִדְבִּיקוּ</p>

<p>בְּזַנְבוֹתֵיהֶם בְּסִבְכֵי הַכֶּרֶם</p>

<p>אֶת הָאֵשׁ הִדְלִיקוּ</p>

<p>וַתֵּצֵא הַבְּעֵרָה,</p>

<p>וַתִּגְדַּל בִּמְהֵרָה</p>

<p>וַיִּתְאַבְּכוּ תִמְרוֹת עָשָׁן</p>

<p>כְּאַלוֹנֵי הַבָּשָׁן.</p>

<p>אָז רָאוּ הַבְּעָלִים</p>

<p>כִּי עֲשֹׂה הִסְכִּילוּ</p>

<p>וַיִּצְעֲקוּ מָרָה וַיֵּילִילוּ:</p>

<p>אֶחֱזוּ לָנוּ הַשֻּׁעָלִים!</p>

<p>וַיִּזְרְקוּ מֵי זֶרֶם</p>

<p>עַל הָאֵשׁ לְהַשְׁקִיעַ,</p>

<p>וַיִּפְרְשׂוּ מִכְמֹרֶת וָחֵרֶם</p>

<p>הַשֻּׁעָלִים לְהַכְנִיעַ.</p>

<p>אוּלָם בַּעֲלֵי הַזְּנָבוֹת</p>

<p>עֲזֵי נֶפֶשׁ הֵם וּלְבוּשֵׁי לֶהָבוֹת,</p>

<p>מִפְּנֵיהֶם לֹא יִירָאוּ</p>

<p>וּבְצֶדֶק לָהֶם יֹאמֵרוּ:</p>

<p>לָמָה תִּתְרָאוּ</p>

<p>וּבַבֶּכִי תְמַרֵרוּ?</p>

<p>הֵן אַתֶּם אֶת הָאֵשׁ בָּנוּ הִדְלַקְתֶּם,</p>

<p>מִנְּעוּרֵינוּ לָזֹאת גִּדַּלְתֻּנוּ,</p>

<p>וְגַם עַתָּה שָׁלוֹחַ שְׁלַחְתֻּנוּ</p>

<p>לְהַבְעִיר לַשָּׁמִיר וְלַשַּׁיִת</p>

<p>מִגָּדִישׁ עַד כֶּרֶם זַיִת –</p>

<p>וּמַה לָּכֶם אֵפוֹא כִּי נִזְעַקְתֶּם?</p>

<br />
</blockquote>

<blockquote>
<p>הַבִּיטוּ, הַכֹּרְמִים, וּקְחוּ מוּסָר:</p>

<p>הַדָּת – אֵשׁ הִיא, אֵשׁ בּוֹעֵרָה,</p>

<p>הַצְּרִיכָה שְׁמִירָה יְתֵרָה;</p>

<p>אִם רֶסֶן הַדַּעַת מֵעָלֶיהָ מוּסָר</p>

<p>תְּאַזֵּר זִיקוֹת וּתְהִי לְמִתְלַקָּחַת,</p>

<p>יֹקֶדֶת עַד שְׁאוֹל תָּחַת.</p>

<p>אִם לֹא רְאִיתֶם עֱזוּז אִשָּׁהּ</p>

<p>מַה־זִּיקֵי הַדַּת בֹּעֲרִים –</p>
</blockquote>

<blockquote>
<p>עִבְרוּ וּרְאוּ אִיֵּי אֱלִישָׁה<a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<blockquote>
<p>מַזִּיקֵי הַדַּת הַבֹּעֲרִים,</p>

<p>רְאוּ מַעֲשֵׂיהֶם; וְאַל תּוֹסִיפוּ הַחֲכָמִים</p>

<p>לַעֲשׂוֹת שֻׁעָלִים לְנוֹטְרֵי כְרָמִים.</p>

<br />
</blockquote>

<div class="footnotes">
<hr />
<ol>

<li id="fn:1">
<p>בריטניה. רמז למאורע בלונדון, אשר יוצאי רוסיה –
כדברי המשורר באחד מכתביו – אוו למושב להם את העיר הזאת ויצאו לריב מהר
נגד הרב דשם ונגד השוחטים, במצאם שידיעותיהם אינן מספיקות ליראת חטאם
של בני רוסיה. – (המו״ל). <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23522">https://benyehuda.org/read/23522</a></div></body></html>