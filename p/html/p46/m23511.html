<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַצְּפַרְדֵּעַ אֲשֶׁר בִּיאֹר מִצְרַיִם</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<p>וּמִשְׁפָּטִים בַּל יְדָעוּם הַלְלוּיָהּ (אמרי אינשי)</p>

<blockquote>
<br />
</blockquote>

<blockquote>
<p>בַּחוֹל עַל חֹף שִׁיחֹר נַחַל מִצְרָיִם</p>

<p>הַצְּפַרְדֵּעַ אֶת בֵּיצֶיהָ טָמָנָה,</p>

<p>וַתַּעֲזֹב עַל הַשֶּׁמֶשׁ בַּשָּׁמָיִם</p>

<p>לְחַמֵּם וּלְבַקֵּע אֹתָנָה;</p>

<p>וָהִיא הָלְכָה מִנֶּגֶד וַתֵּשֶׁב</p>

<p>בֵּין צִלְלֵי הַסּוּף, עַל רֹךְ הָעֵשֶׂב,</p>

<p>לֶאֱכֹל נִבְלַת חַיָּה בַּבֹּץ הִנִּיחָה</p>

<p>עַד רָקְבָה וַתִּבְאַשׁ וַתַּעַל צַחֲנָה,</p>

<p>וּבְאָכְלָהּ לִילָדֶיהָ מֵרָחוֹק הִשְׁגִּיחָה.</p>

<p>אֶל רֵיחַ הַנִּיחֹחַ וּלְקוֹל הַטַּחֲנָה</p>

<p>יָרַד עָלֶיהָ הָעַיִט</p>

<p>וַיִּגְזֹל מִפִּיהָ הַצַּיִד.</p>

<p>וַתִּתְמַרְמַר הַצְּפַרְדֵּעַ הַגְּזוּלָה</p>

<p>עַל הַשּׁוֹדֵד בַּצָּהֳרָיִם</p>

<p>בַּעַל הַכְּנָפָיִם.</p>

<p>וּבְשֶׁצֶף קֶצֶף וּבְרָב הֲמֻלָּה</p>

<p>שִׁנְּסָה מָתְנֶיהָ וַתְּאַמֵּץ אֶת כֹּחָהּ</p>

<p>לִנְקוֹם בָּעַיִט וּלְמַלֵּט מַלְקוֹחָהּ.</p>

<p>וַתִּבְעַר הַמִּלְחָמָה וַתִּטֹּשׁ הַמַּצָּה.</p>

<p>וּבְחֻמּוֹ שָׁכַח נָחָשׁ הַבָּרִיחַ</p>

<p>אֶת בֵּיצָיו אֲשֶׁר לָאָרֶץ הִנִּיחַ,</p>
</blockquote>

<blockquote>
<p>וּבֵין כֹּה עַכְבַּר־הַיְאֹר<a href="#fn:1" id="fnref:1" title="see footnote" class="footnote"><sup>1</sup></a> הֵגִיחַ</p>
</blockquote>

<blockquote>
<p>מִמַּאֲרָבוֹ מִסֵּתֶר קָנֶה וּבִצָּה,</p>

<p>וַיּוֹצֵא וַיְגַמֶּא אֶת הַבֵּיצִים</p>

<p>וּקְלִפָּתָן זָרַק בֵּין הָעֵצִים.</p>

<p>הָהּ גַּם בַּמִּלְחָמָה</p>

<p>יַד הָעַיִט רָמָה,</p>

<p>וּרְעֵבָה שָׁבָה וַתֵּרֶא הַצְּפַרְדֵּעַ</p>

<p>כִּי גַּם בֵּיצֶיהָ הָאוֹיֵב בִּלֵּעַ,</p>

<p>וַיָּפָג לִבָּהּ וַתּוֹרֶד דִּמְעוֹת עֵינָיִם,</p>

<p>וַתִּתֵּן קוֹלָהּ בִּבְכִי וַיִּשְׁמַע מִצְרָיִם.</p>

<br />
</blockquote>

<blockquote>
<p>לָמֶּה תִבְכִּי, הַצְּפַרְדֵּעַ,</p>

<p>לָמָּה זֶה תָּרִיעִי רֵעַ?!</p>

<p>הֵן גַּם רַב חַיִּים מִמֵּיפָעַת</p>

<p>אָדָם עָרוּם, כֹּסֶה דָּעַת,</p>

<p>רֹאשׁ הַקָּהָל אֶצְלֵנוּ,</p>

<p>הִצִּית רִיב בִּקְהָלֵנוּ</p>

<p>עַל הַשּׁוֹחֲטִים וְעַל הַחַלָּפִים.</p>

<p>וַיִּרְבּוּ הַנִּלְחָמִים</p>

<p>וַתִּפְרֹץ הַמַּחֲלֹקֶת,</p>

<p>וַיִּשָּׁפְכוּ דָמִים</p>

<p>כַּמַּיִם בַּשֹּׁקֶת;</p>

<p>הָהּ, דְּמֵי הַקָּהָל הֵם וּשְׁקָלָיו עָפִים</p>

<p>לְמֵאוֹת וְלָאֲלָפִים,</p>

<p>כִּי עַל פִּי הַדִּבּוּר</p>

<p>שֶׁל פַּרְנֵס הַצִּבּוּר</p>

<p>נָתַן רַבִּי צֶמַח</p>

<p>נֶאֱמַן הַקָּהָל</p>

<p>מִמֶּכֶס הַקֶּמַח</p>

<p>כֹּל אֲשֶׁר שָׁאָל.</p>

<p>עַתָּה חָכְמַת רַבִּי חַיִּים נִסְרָחָה,</p>

<p>חֲמַת הַמַּחֲלֹקֶת כִּמְעַט שָׁכָכָה,</p>

<p>אַךְ אוֹצַר הַקָּהָל דָּלַל, כָּלָה כֶּעָשָׁן –</p>

<p>וְכַפָּרוֹתֵינוּ עוֹד יִשְׁחֹט הַשּׁוֹחֵט הַיָּשָׁן.</p>

<br />
</blockquote>

<div class="footnotes">
<hr />
<ol>

<li id="fn:1">
<p>Ichneumon <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23511">https://benyehuda.org/read/23511</a></div></body></html>