<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עֲלָמוֹת הֵן וְעֵינֵיהֶם</title>
	<meta name="author" content="משלם בן שלמה דיפיארה"/>
</head>
<body>

<p>פניה לידיד. פתיחת השיר כלולה בבתים 18־1.</p>

<blockquote>
<p>עֲלָמוֹת הֵן וְעֵינֵיהֶם צְבוּעִים / וְאִם יוֹנִים אֲשֶׁר מִבֵּין סְלָעִים?</p>

<p>וְאִם יוֹנִים אֲשֶׁר כָּעָב יְעוּפוּן / וְכַנְפֵיהֶן – דְּמוּת רִקְמַת צְבָעִים?</p>

<p>יְנִיעוּן רֹאשׁ וְיַטּוּ צַוְּארֵיהֶן, / וְצַו לָצָו יְשׁוּטוּן בֵּין רְקִיעִים.</p>

<p>יְשׁוּטוּן בֵּין רְקִיעִים עַל עֲרוּגוֹת / בְּהָצִיץ מֵחֲרַכֵּיהֶן זְרָעִים,</p>

<p>בְּהִתְלַבֵּשׁ אֲדָמָה צִיץ יְרַקְרַק / בְּהִתְנוֹצֵץ סְמָדַר בַּנְּטִיעִים.</p>

<p>לְעֵת כָּזֹאת בְּקוּם רוּחַ נְדִיבָה / וְהַגֶּשֶׁם וְהַשֶּׁלֶג מְנוּעִים,</p>

<p>בְּהִתְהַלֵּךְ עֲנָנֵינוּ לְאִטָּם / כְּאַיָּלִים אֲשֶׁר מֵרוּץ יְגֵעִים –</p>

<p>נְשִׁיקוֹת שָׁלְחוּ לָנוּ חֲשׁוּקוֹת / בְּיַד צִיר נֶאֱמָן יָקָר וְנָעִים:</p>

<p>״נְהַג וָלֵךְ, צְבִי, עִם יַעֲלַת חֵן / לְאֹהָלִים בְּתוֹךְ גַּנּוֹת תְּקוּעִים!</p>

<p>קְצִיעוֹת כָּל מְגָדֵינוּ, וּבַנֵּרְדְּ / וּבַכַּרְכֹּם תְּלָמֵינוּ זְרוּעִים,</p>

<p>וְעַנְפֵי הָהֲדַס לָנוּ שְבָכָה / וְקַלְעֵי הַוְּרָד לָנוּ קְלָעִים.</p>

<p>יְדִידִי, מַה לְּךָ לִדְבִיר וְאַרְמוֹן, / לְבֵית מִדּוֹת וְחַלּוֹנִים קְרוּעִים,</p>

<p>מְקוֹם תּוֹרָה, מְקוֹם בַּעְלֵי אֲסֻפּוֹת / וּמִדְרָשִׁים לְכָל חָכְמָה קְבוּעִים,</p>

<p>עֲסוּקִים הֵם בְּעָמְקָהּ שֶׁל הֲלָכָה, / וְלִזְמַנִּים בְּהַגָּדוֹת שְׁקוּעִים?״</p>

<p>וּמַה בֶּצַע לְשׁוּלַמִּית בְּעָמִית, / אֲשְֶׁר חָשַׁק בְּתוֹרַת שַׁעֲשׁוּעִים,</p>

<p>מְלֵא יָמִים, וְאֵין לִבּוֹ וְעֵינוֹ / לְעֵינַיִם אֲשֶׁר בַּפּוּך קְרוּעִים,</p>

<p>וְלֹא יַבִּיט בְּקִשּׁוּרֵי עֲדִינָה, / וְלֹא יִרְאֶה צְעָדוֹת עַל זְרוֹעִים,</p>

<p>וְלֹא תָפַשׂ בְּיָדוֹ בָּעֲנָקוֹת, / וְלֹא שָׁלַח יְמִינוֹ בַּקְּמֵעִים? –</p>

<p>כְּרוּב מִמְשַׁח, גְּזַלְתַּנִי עֲגִילַי / בְּפֶה חָלָק וְעֵינַיִם צְנוּעִים,</p>

<p>וְלֹא אַזְכִּיר יְגוֹן חֶבְלֵי אֲהָבַי, / וּמָחַלְתִּי לְךָ אוֹתָן נְגָעִים,</p>

<p>וּמָחַלְתִּי – וְיֵשׁ מוֹחֵל לְאָנְסוֹ, / בְּלֵב נִכְוֶה וְעֵינַיִם דְּמוּעִים.</p>

<p>אֲהָהּ חוֹשֵׁק, אֲשֶׁר יִמְחַל יְדִידוֹת / וְיִשְׁכַּח אַהֲבַת נֹעַר לְרֵעִים!</p>

<p>בְּמִסְפֵּד מֵחֲשׁוּקִים נִחֲמוּנִי – / כְּנָגוּעַ יְנֻחַם מִנְּגוּעִים,</p>

<p>וְזָכְרוּ הַבְּרִית מִתּוֹךְ דְּאָגָה, / וּמִתּוֹךְ הַבְּכִי מוֹפְתִים יְדוּעִים.</p>

<p>מְתוּקָה לִי יְדִידוֹת מִתְּחִלָּה, / עֲדֵי נוֹדַע לְמִי הָיוּ פְצָעִים,</p>

<p>וּמָצָאתִי בְחוֹשְׁקִים אֵשׁ תְּשׁוּקָה, / וְרָאִיתִי אֲשֶׁר לִרְאוֹת שְׂבֵעִים –</p>

<p>אֲבָל חַכְמֵי אֲהָבִים אוֹמְרִים, כִּי / אֲסִיר חֵשֶׁק יְכַסֶּה עַל פְּשָׁעִים,</p>

<p>וְיַשְׁקִיט בֶּן אֲהוּבִים רִיב וּמָדוֹן, / וְיַמְתִּיק סוֹד וְיַפְגִּיעַ לְפוֹשְׁעִים.</p>

<p>אֲנִי הָאִישׁ שְׁכֵחוּנִי אֲהוּבַי, / וְלֹא נַעְשָׂה לְבַב חִשְׁקִי קְרָעִים.</p>

<p>צְבִי הַחֵן, תְּהִלָּתְךָ אֲנַגֵּן – / וְיַמְתִּיק קוֹל חֲלִילֵנוּ וְיַנְעִים,</p>

<p>עֲשׂוּיִים לָךְ, גְּבִיר, חֹשֶׁן וְאֵפוֹד, / וְכָל פַּחֵי זְהָבֵינוּ רְקוּעִים,</p>

<p>אֲנִי מִן הַיְדִידִים לֹא יְדַעְתֶּם / וְכַמָּה לַעֲבוֹדָתְךָ רְצוּעִים!</p>

<p>לְכִנּוֹרִי יְשִׁירוּן שִׁיר עֲלָמוֹת: / עֲלָמוֹת חֵן הֵן וְעֵינֵיהֶם צְבוּעִים!</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33194">https://benyehuda.org/read/33194</a></div></body></html>