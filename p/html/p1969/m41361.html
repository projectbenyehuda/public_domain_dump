<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ראש הרבנים באלכסנדריה</title>
	<meta name="author" content="בן־ציון טרגן [2024]"/>
</head>
<body>

<p>קוראי &#8220;דאר היום&#8221; זוכרים בודאי כי הרה״ג דוד פראטו
מפלורנץ, בעברו בחודש אדר החולף דרך עירנו למסעו לארץ ישראל, בקשו ממנו
ראשי הקהלה להרצות לפני הקהל האלכסנדרוני, והוא נענה אז לבקשתם וירצה שתי
הרצאות חשובות ומענינות בנוכחות יותר מאלף איש. באישיותו החביבה, בּנועם
דבורו ובצחות לשונו ידע למשוך את לב כל שומעיו שהוקסמו מדבריו הנחמדים.
ולשמחת כל בּני הקהלה הסכים הפרופסור הנכבד לקבל עליו את משרת ראש הרבנים
באלכסנדריה. מפה נסע לארץ ישראל ואח״כ שב לפלורנץ לסדר את עסקיו כדי לשוב
אלינו בספטמבר לכהן במשרתו החדשה.</p>

<p>ביום שלישי זה הופיע לעירנו באניה &#8220;חלואן&#8221;. אל האניה הלכו
לקראתו כל חברי ועד הקהלה, ובראשם הרה״ג הראב״ד אברהם אביכזיר והרב דניאל
גאון.</p>

<p>בשעה החמישית סדרו לכבודו קבלת פנים צנועה במשרד הרבנות,
הוזמנו ובאו כל ראשי העדה ונכבדיה וחברי ועדי כל האגודות השונות בעירנו.
האדון פ׳ליקס טובי ביי, סגן הנשיא של הקהלה ברך את הרב הגדול בברכת &#8220;ברוך
הבא&#8221;, הוא הביע את רגשי שמחתו של כל הקהל היהודי לרכוש לו את הפרופיסור
היקר הזה בתור רב ראשי לקהלתנו, והוא מקוה כי בבינתו הרחבה ובהשפעתו הגדולה
ינהל את עדתו בהשכל ודעת וירים את רוחה וכבודה.</p>

<p>לבסוף מאחל לו הנואם אושר והצלחת פוריה להפרחת קהלתנו ולתפארתה.</p>

<p>אז קם הרב הגדול ויודה לכל הנאספים שבאו לקבל את פניו,
ויאמר: המשרה שאני מקבל עלי דורשת עבודה ויגיעה רבה. ואני מבקש מכל הקהל
הזה שיואיל לבוא לעזרתי; עבודתי לבדי לא תוכל להצליח מבלי עזרתכם אתם. צריך
לעבוד עבודה משותפת כדי שנוכל לפעול לאושר הקהלה האלכסנדרונית ולטובת העם
כלו. ובזה אתם מקילים מעלי את תפקידי הגדול. מצדי אני הנני מסור כולי לעבוד
לטובת הקהלה אשר אכהן בה. זכר ההיסטוריה הגדולה והמזהירה של עם ישראל במשך
אלפי שנה מאמץ את לבותינו, ומרומם את רוחנו שלא נתיאש ולא יפול לבנו מכל
הצרות המתרחשות ובאות על ראשנו. ועלינו מוטלת החובה לעזור בהקמת הבית
הלאומי לעמנו המחדש את ימי נעוריו כבימים קדמונים.</p>

<p>ובפנותו אל הרה״ג אברהם אביכזיר אשר ישב לימינו, אמר הרב:
ממך, המשרת את הקהלה הקדושה זה יותר משלשים שנה, אבקש יד של עזרה כדי שנוכל
לעבוד עבודה הדדית לטובת בני קהלתנו, כי רק בעבודה משותפת ושאיפות מתאימות
אפשר להגיע אל המטרה הגדולה לרומם את מצבה הרוחני והתרבותי של העדה היהודית
האלכסנדרונית, ואני מאמין כי עם רצון טוב ואמונה נבוא לידי הסכמה רצויה בכל
הענינים.</p>

<p>הרה״ג אברהם אביכזיר ברך בשמו את הרב בברכת &#8220;ברוך הבא&#8221;.
הוא מבטיח להיות לו לעזר בכל אשר לאל ידו כדי לעבוד יחד בכל עניני הקהלה
הגדולה. בסוף מזכיר הנואם את פרשת השבוע, דברי משה ליהושע: ״חזק ואמץ כי
אתה תביא את העם הזה אל הארץ״. כן רבנו הגדול! אתה בכח דבורך, ובהשפּעתן
הגדולה, ובתור מנהיג בּעל מרץ, אוכל לקוות כי אתה תביא את העם הזה אל הארץ,
כי אתה תדריך אותו לאהבה את כל קדשינו, את עמנו, וגם להחדיר לתוך לבותיהם
אהבה וחבה אל הארץ הטובה, ארץ ישראל, כי רק בה תלויים עתידו של עמנו האומלל
ותקוותיו.</p>

<p>מחיאות כפים ממושכות נשמעו מכל הנאספים, וכל הקהל נפרד בחביבות בלחיצת ידו של רבנו הגדול.</p>

<p>הבה נקוה כי בכהונתו של הפרופיסור הנכבד בתור ראש הרבנים,
תחל תקופה חדשה ומזהירה בדברי ימי הקהלה היהודית האלכסנדרונית, תקופה של
עבודה פוריה.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41361">https://benyehuda.org/read/41361</a></div></body></html>