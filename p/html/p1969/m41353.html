<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>התעמולה לקרן היסוד באלכסנדריה</title>
	<meta name="author" content="בן־ציון טרגן [2024]"/>
</head>
<body>

<p>כ״א אייר התרפ״ה</p>

<p>כמו שהודעתי בכתבתי הקודמת ערכה הסתדרות הציונית בעירנו
שני מנאמים כדי לבאר לקהל שלנו את טיב קרן היסוד ותועלתה לטובת ההפתחותה־של
ארץ ישראל.</p>

<p>הנואם הראשון היה העו״ד ד״ר יהושע בוכמיל שליחה של קרן
היסוד בלונדון. במוצאי שבת שעברה באולם &#8220;בית העם&#8221; הוזמנו ובאו מסלתה ושמנה
של הקהלה היהודית באלכסנדריה.</p>

<p>הברון פ׳ליקס די מנשת הציג לפני הנאספים את הנואם הנשלח
מטעם הסתדרות הציונית העולמית לנהל תעמולה במצרים לטובת קרן היסוד, ויגמור
את דבריו בתקוה כי היהודים בעיר זו ידעו להעריך את מטרתה של קרן זו ואת כל
פעולותיה, וישתתפו גם הם בבנינה של ארץ ישראל.</p>

<p>העו״ד מר בוכמיל שדבר אחריו דבר כשתי שעות, ודבורו היה כל
כך שוטף כי הקסים את שומעיו; וכאדם מומחה בשאלות כלכליות, דבר על שאלת
היהודי ופתרונה בתור שאלה כלכלית. ויאמר בין יתר דבריו: מטרת התנועה
הציונית ומפעליה בא״י, איננה תנועה פילנטרופית הבאה לתת עזרה מידית
להאומללים, למשל: ועד עזרת הסיוע ליתומי אוקריינה ועוד – אלא תנועת תחיה
לאומית, במטרה לשים קץ בפעם אחת לכל הצרות, ולתת יכולת גם ליתומים בעצמם
לחיות בארץ אבותינו. ואת זה אי אפשר להוציא לפעל מבלי שתהיה ארץ מולדת
יהודית מאורגנה ואשר עליה יוכלו לסמוך כל הכחות היהודים.</p>

<p>אח״כ עבר על מצב היהודים בגולה וביחוד בארצות מזרח אירופה,
ויאמר: אם מדינה כפולניה שעוד אתמול היתה משועבדת תחת עול זרים, והיום
שהגיעה להיות ממלכה חפשית, הודות לחבר הלאומים – מסדרת ביהודים יושבי ארצה
פרעות עפ״י שטה חדשה, לאמר: רדיפות באכזריות מדעית&#8230; אם הקדמה וההשכלה
האנושית דורשות שכל לאום יחיה את חיי הלאומיות שלו לפי גאוניותו כדי שיוכל
לתת לההשכלה העולמית את פרי עבודתו – הנה היהודים אשר עשו את חובתם במלחמה
העולמית יש גם להם אותם הזכויות לבנות את ארץ מולדתם העתיקה, ולא לסבול
רדיפות ופרעות מכל צד. הצהרת בלפור שנתאשרה ע״י כל הממשלות צמחה ע״י העקרון
הזה&#8230; אך עלינו לדעת כי עם נתינתו ליהודים את הזכות לבנות את בית לאומם,
כן הממשלות העמיסו עליהן את החובה להוציא לפועל את תחיתם. ובכן, אנו
היהודים מחויבים לבנות את ביתנו אנו כדי שנוכל לקבל את אותם מבני משפחתנו
העזובים; אנו חייבים לבנות את ארץ ישראל בכחותינו החמריים.</p>

<p>הנואם ד״ר בוכמיל באר לקהל את מטרת שתי הקרנות: קרן היסוד וקרן הקימת לישראל ופעולותיהן עד היום להתפתחותה של ארץ ישראל.</p>

<p>האדון פליקס טובי נשיא הקהלה קם והודה לנואם הנכבד על
נאומו המזהיר, ויבקש מהקהל לתמוך ולעזור בקרן היסוד. שום יהודי איננו יכול
להשתמט מחובה זו. אין פה שאלה של ציונים ואי־ציונים. כל יהודי חייב להקריב
מכספו עד כמה שיוכל לבנין ארץ ישראל.</p>

<p>ובשירת &#8220;התקוה&#8221; נגמר הנשף אשר השאיר רשם יפה בקרב הקהל האלכסנדרוני.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41353">https://benyehuda.org/read/41353</a></div></body></html>