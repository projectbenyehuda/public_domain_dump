<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תעמולת המזרחי באלכסנדריה</title>
	<meta name="author" content="בן־ציון טרגן [2024]"/>
</head>
<body>

<p>ט&#8220;ז כסלו תר&#8221;פ</p>

<p>ביום הששי העבר הגיעו לעירנו הרבנים, החכם באשי בן ציון
עוזיאל, הרב יהודה פישמן והא' ז' מייזל, הנוסעים בתור צירי &#8220;הסתדרות
המזרחי&#8221; להועידה הכללית שתתאסף באמשטרדם, וישתתפו אחרי כן גם בהקונגרס
הציוני בבאזל. עפ&#8220;י בקשתם נאספו במשרד הרבנות בעירנו כל חברי המזרחי תחת
נשיאות הרבנים הרב הראשי רבי רפאל די לה פרגולה והרה&#8221;ג א. אביכזיר. הראשון
קדם את פני האורחים הנכבדים בברכה והצלחה פוריה לטובת עמנו ודתנו, הרה&#8220;ג
אביכזיר הגיד כי לצערו לא יכול הועד להתאסף אף פעם מיום שבו נוסד הסניף
בעירנו, ויבקש מאת האורחים לבאר לפני הקהל את תעודת המזרחי ומטרותיו, גם
הנשיא הא' לחיאני דבר ברוח זה. אז קם החכם באשי הרה&#8221;ג בן ציון עוזיאל ובשפה
צחה ובסגנון יפה דבר על הציונות בכלל, על התגשמות תקותינו, על רעיון החנוך
שבמטרת המזרחי ועוד, ועפ&#8220;י בקשת הקהל תרגם הוא בעצמו את דבריו בצרפתית. הא'
א. ענתבי והעו&#8221;ד באטינו שאלו, מדוע יש צרך בהסתדרות מיוחדה לעניני החנוך,
בעת שההסתדריות הציוניות העולמית מטפלת גם היא גם במקצוע זה ע&#8220;י ועד החנוך
שלה? הרב פישמאן נתבקש לענות על דבריהם ויאמר כי זה לו עשרים שנה שהוא
עובד, בציוניות וישתתף כמעט בכל הקונגרסים. והנה כל זמן שהקונגרסים טפלו רק
בענינים מדיניים וישוביים ולא נגעו במקצוע
החנוך, שום אחד מאתנו לא עלה על דעתו להבדל לפרקציה מיוחדה בתוך ההסתדרות
הכללית. אך מכיון שהחלו להתענין גם בחנוך, בדבר הקדוש והיקר לנו, לא יכלו
כל החרדים שיראת ה' נוגעת בלבם לעזוב את החנוך בידי אנשים חפשים, וזוהי
הסבה שהיו אנוסים לדרוש ענף אחד בתוך ענפי האילן הגדול, הוא המזרחי. וזה
קבל עליו לעסוק רק במקצוע החנוך ע&#8221;י יסוד בה&quot;ס ובתי מדרש לפי רוח התורה.
ובה בעת יהיה בהסכמה שלימה וגמורה עם מנהגי ההסתדרות העולמית בכל הנוגע
לענינים מדיניים.</p>

<p>הרב פישמן דבר על עבודתו של המזרחי והשפעתו הגדולה באמריקה ויאמר: אם ישנו היום שם כמאה אגודות של &#8220;שומרי
שבת&#8221; זוהי רק להשפעתו של המזרחי. ואותם העושים כעת תעמולה גדולה כדי לבסס
באמריקה את החוק של חמשת ימי עבודה בשבוע. הנם מושפעים מהסתדרותנו.</p>

<p>הרב הנואם חפץ לקוות כי גם בארץ מצרים נוכל להגיע לידי
תוצאות חשובות כאלה. אם רק יעבדו במרץ ובאחוד הכחות, יען הוא מרגיש כי פה
אין מתנגדים בפועל לרוח המזרחי. הרב פישמן ספר כי הוא היה נוכח בשתי ועידות
גדולות באמריקה. האחת על הטשכוסלבים בפילדלפיה והשנית של הציונים
בואשינגטון. שניהם שלחו תלגרמות ברכה להנשיא וילסון וכעת אשר
התלגראמה של הטשכוסלבים היתה הכרת תודה לנשיא
על עבודתו לטובת יסוד העם וחרותו בארצו, הנה התלגרמה של הציונים היה ההכרת
טובה בעד הנהגתו עם היהודים תושבי ארצו וגם הבעת תודה על התיחסו בעין טובה
ברעיון הקמת בית לאומי בא&quot;י.</p>

<p>האדון מייזל דבר על פעולת המזרחי בא&#8220;י ומחשבתו להקים בית
מדרש &#8220;יבנה&#8221; אשר יצאו משם מורי הוראה בישראל. דב על יסוד &#8220;קרן תורה ועבודה&#8221;
אשר בה בעת שידאגו להפצת התורה וחזוק היהדות המסורתית, יעזרו גם להרמת המצב
החמרי ע&#8221;י הכשרה בכל ענפי העבודה והמלאכה. ומבקש מהקהל לעשות תעמולה
לטובת המוסדים אשר נוצרו ע&#8220;י הסתדרות המזרחי בא&#8221;י.</p>

<p>הא' יוסף די פיג&#8217;וטו ביי שהיה נוכח באספה אמר: כי הוא בתור
סגן ועד &#8220;פרו פלישתינא&#8221; אינו יכול להסכים לזה. יען כי כל תעמולה הנעשית
לקבוץ נדבות לטובת המוסדות השונות בא&#8220;י מזקת במדה מרובה לעבודתה של &#8220;הפרו
פלשטינא&#8221; יען כי המנדב אשר כבר נדב פעם איזו נדבה גדולה או קטנה לאיזו מוסד
א&#8221;י שיהיה, מסתלק מלתמוך במוסדות אחרים הצריכים גם הם לעזרה. בחשבו כי כבר
מלא את חובתו. אנו חפצים כי &#8220;הפרו פלישתינה&#8221; יכלול בו כל המפעלים הנוגעים
לא&quot;י. אין אנו רוצים לפזר את הכחות! ואם הועד ימצא את דרישתם של המזרחים
נכונה ונחוצה, אז בטח יתמכו גם בהם מבלי כל צרך לפנות אל נדיבים פרטים. כי
בזה יביאו נזק והתרשלות לכל העומדים לטובת הפרו פלישתינה.</p>

<p>אר נגשו לבחירות ועד זמני לנהל את הסניף.</p>

<p>נקוה כי הועד החדש יעסק בעבודה פוריה להצלחת עמנו בארצנו ולרמת הרוח העברי בעירנו.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41336">https://benyehuda.org/read/41336</a></div></body></html>