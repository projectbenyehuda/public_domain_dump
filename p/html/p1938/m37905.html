<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אדברה וירוח לי</title>
	<meta name="author" content="בנימין בן זרח"/>
</head>
<body>

<blockquote>
<br />
</blockquote>

<p>סליחה – וידוי על חטאים ותביעה לריב את ריב העם המעונה. סימן: א״ב.</p>

<blockquote>
<br />
</blockquote>

<blockquote>
<p>אֲדַבְּרָה וְיִרְוַח לִי, כִּי רוּחִי הֱצִיקַתְנִי</p>

<p>עַל מְרִירוּת נַפְשִׁי וְעַל כֹּבֶד שִׁעְבּוּדִי!</p>

<p>בֵּין כָּל אֻמָּה וְלָשׁוֹן אֲנִי לְבַד נוֹקַשְׁתִּי,</p>

<p>לֶכֶת מִיּוֹם לְיוֹם לְאָחוֹר וְלֹא לְפָנִים;</p>

<p>גָּמַרְתָּ אֹמֶר לְדוֹר וָדוֹר עָלַי,</p>

<p>בְּלִי לְגַלְגֵּל רַחֲמִים לְהוֹצִיאִי לְחֵרוּת;</p>

<p>דָּחֹה דְחִיתַנִי כְּבִשְׁתֵּי יָדָיִם,</p>

<p>וְלֹא כְדוֹחֶה בִשְׂמֹאל וּמְקָרֵב בְּיָמִין!</p>

<p>הָכְנַעְתִּי בְשֵׁשַׁךְ וְהָשְׁפַּלְתִּי בְמָדָי,</p>

<p>הָטְבַּעְתִּי בְּיָוָן וְעַתָּה בְּיַד זֵדֵי רִשְׁעָה –</p>

<p>וְאִם כֹּחַ אֲבָנִים כֹּחִי, אִם בְּשָׂרִי נָחוּשׁ,</p>

<p>לִשָּׂא וְלִסְבֹּל כָל אֵלּוּ הַצָּרוֹת?</p>

<p>זֶה לִּי כַּמָּה שָׁנִים חֲרֵבָה וְשׁוֹמֵמָה,</p>

<p>אֶלֶף וְעוֹד שְׁכוּלָה וְגַלְמוּדָה,</p>

<p>חֲבוּשָׁה בְּבָתֵי כְלָאִים, חֲרוּשָׁה כַשָּׂדֶה,</p>

<p>חֲפוּרָה כַגַּנָּב, חֲפוּיַת רֹאשׁ כָּאָבֵל;</p>

<p>טִמְּאוּ מִקְדָּשַׁי וְחִלְּלוּ קְדוֹשָׁי,</p>

<p>נִאֲצוּ וּפִגְּלוּ נִיחוֹחֵי אִשָּׁי –</p>

<p>יֹקֶשׁ חֲטָאַי וְעֹצֶם פְּשָׁעַי</p>

<p>וַעֲווֹן עֲקֵבַי הֵם גָּרְמוּ לִי!</p>

<p>כַּבִּיר כֹּחַ, הֲלֹא גָלוּי לָךְ</p>

<p>כִּי לָקִיתִי בְּכֶפֶל עַל כָּל סְאָה סָאתָיִם,</p>

<p>לְחָצוּנִי, רְעָצוּנִי כָּל יוֹצֵא וּבָא,</p>

<p>אֲכָלוּנִי בְּכָל פֶּה עַד כִּלּוּ כֹּחִי –</p>

<p>מַהֵר חוּשָׁה לְאַנְקַת בָּנֶיךָ</p>

<p>הַנֶּאֱנָחִים וְהַנֶּאֱנָקִים וְהַנֶּעֱלָבִים!</p>

<p>נִלְאֵיתִי נְשֹׂא גָּלוּת וְשִׁבְיָה,</p>

<p>מִרְפַּשׂ רַגְלַי גוֹי נָבָל וְלֹא עָם,</p>

<p>שׂוֹחֲחִים: ״אֵי מַלְכְּכֶם וְצוּר מָעֻזְּכֶם?</p>

<p>יֶחֱשֹׂף זְרוֹעוֹ וְיָגֵן עֲלֵיכֶם!</p>

<p>עִתֵּי גְאֻלָּה מְנִיתֶם וְנִגְמָרוּ,</p>

<p>וְתִקְוַת הַתְּשׁוּעָה פָּסְקָה וְהָלְכָה לָּהּ!״</p>

<p>פַּרְצוּף פָּנַי כָּבוּשׁ בַּקַּרְקַע,</p>

<p>בְּשָׁמְעִי נִאוּצָם וְנִבּוּל חֶרְפָּתָם. –</p>

<p>צֶדֶק דִּינֶיךָ וְיֹשֶׁר מִשְׁפָּטֶיךָ</p>

<p>מַצְדִּיק אֲנִי עַל כָּל הַבָּא עָלַי;</p>

<p>קוּמָה אֱלֹהִים, רִיבָה רִיבִי,</p>

<p>וְהוֹצֵא לְאוֹר מִשְׁפָּטִי וְדִינִי!</p>

<p>רְאֵה שׁוֹמֲמוֹתַי וְשׁוֹמֲמוֹת הֵיכָלֶךָ,</p>

<p>אִם לֹא לְמַעֲנִי עֲשֵׂב לְמַעֲנֶךָ;</p>

<p>שְׁבוּעַת הוֹרִים וּכְרִיתוּת בְּרִיתָם</p>

<p>אַל תָּפֵר, כִּי אֵל נֶאֱמָן אַתָּה!</p>

<p>תִּזְכֹּר אַהֲבָתָם וּתְחַיֶּה זַרְעָם,</p>

<p>טֶרֶם יֹאבְדוּ בְּיַד מַעֲבִידֵיהֶם;</p>

<p>בָּנֶיךָ הֵם, מַטַָּע נָעֳמֶךָ,</p>

<p>יִכָּמְרוּ רַחֲמֶיךָ עַל שְׁאֵרִיתָם!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/37905">https://benyehuda.org/read/37905</a></div></body></html>