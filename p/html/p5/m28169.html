<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּגָּלִיל</title>
	<meta name="author" content="אברהם סולודר"/>
</head>
<body>

<h2 id="א">א</h2>

<blockquote>
<p>אֲפָפוּנִי זָהֳרֵי־יוֹם וְגַבְהוּת הָרִים</p>

<p>וְהֶמְיַת פְּלָגִים כְּמֵיתָרִים.</p>

<br />
</blockquote>

<blockquote>
<p>בַּמּוֹרָד סִבְכֵי עֵץ עַל־צִלָּם שׁוֹרִים,</p>

<p>זוֹרְחִים בְּדוּמִיָּה כְּכוֹכָבִים שְׁחוֹרִים.</p>

<br />
</blockquote>

<blockquote>
<p>כְּגַלִּים מֵרָחוֹק סְלָעִים שָׁבִים נָעִים:</p>

<p>כְּבָשִׂים לְבָנִים כְּמוֹהֶם רוֹעִים שָׁם בַּדְּשָׁאִים.</p>

<br />
</blockquote>

<blockquote>
<p>וּמְצַלְצְלִים הַפְּלָגִים, סְחוּפֵי גִיל וְאוֹרָה,</p>

<p>מְמַלְמְלִים וּמְגַלִּים כָּל נַפְשָׁם הַטְּהוֹרָה.</p>

<br />
</blockquote>

<blockquote>
<p>יוֹם וָלֵיל לְדַרְכָּם הֵמָּה זוֹרְמִים, רָנִים.</p>

<p>דְּגַת־פָּז לָמוֹ, יִפְעַת גְּוָנִים וְשִׁבְרֵי גְוָנִים.</p>

<br />
</blockquote>

<blockquote>
<p>וְצִפּוֹר מֵרוֹם הָאַוִּיר, בִּרְאִי הַגַּל נִשְׁקָפָה,</p>

<p>נוֹפְלָה פֶּתַע, נוֹשְׁקָה לוֹ וְנוֹגְעָה בוֹ בִכְנָפָהּ.</p>

<br />
</blockquote>

<blockquote>
<p>וְרַעַם אֶשֶׁד נִגָּר, שִׁקְשׁוּק הָרֵיחָיִם,</p>

<p>וּלְטָאָה הֲלוּמַת־שָׁאוֹן נָסָה לְבֵין הַסְּלָעִים,</p>

<br />
</blockquote>

<blockquote>
<p>וְרִגְבֵי שָׂדֶה שְׁחוֹרִים, מְלֵאֵי אוֹר וְלֵחַ,</p>

<p>בָּם תּוֹלַע מִתְכַּנֵּס בְּתוֹךְ עַצְמוֹ, מִתְמַתֵּחַ —</p>

<br />
</blockquote>

<h2 id="בּ">בּ</h2>

<blockquote>
<p>רוֹכֵב עַל סוּסִי בִּשְׂדֵמָה וְגָיא</p>

<p>אַעֲרֶה אַהֲבָתִי לְאַרְצִי.</p>

<p>עַל פְּנֵי הַשָּׂדֶה עוֹרְבִים שְׁחוֹרִים שָׁטִים,</p>

<p>רוֹדְפִים זֶה אֶת זֶה בְּמַעֲגָל וּבַאֲלַכְסוֹן,</p>

<p>וּכְמוֹ סוֹד רַע יַאֲרֹגוּן.</p>

<p>כָּעוֹרְבִים הַשְּׁחוֹרִים צָרְחוּ בִּלְבָבִי</p>

<p>זִכְרוֹנוֹת יַלְדוּתִי:</p>

<p>&quot;שֶׁמֶשׁ, שֶׁמֶשׁ, לָמָה עֲזַבְתִּנִי?</p>

<p>וְאַתְּ, יַלְדוּתִי, דִּמְעַת עֵינִי עַל עֶלְבּוֹנֵךְ.</p>

<p>כְּלוּאָה וְאִלֶּמֶת, כְּגַרְגִּיר חָצָץ בָּאֲדָמָה,</p>

<p>שָׁכְנָה נַפְשִׁי קִרְבִּי כָּל הַיָּמִים&quot;.</p>

<p>דּוֹהֵר עַל סוּסִי אֶטְרוֹף מֶרְחַקִּים מֶרְחַקִּים.</p>

<p>בִּי הִתְנַעֲרָה נַפְשִׁי כְּדֹב עִם שׁוֹט אוֹרוֹת הָאָבִיב,</p>

<p>הוֹמָה אַהֲבָתִי לְאַרְצִי:</p>

<p>&quot;כִּפְנֵי אִמִּי בְּחָבְשָׁהּ מִטְפַּחַת הַמֶּשִׁי לְרֹאשָׁהּ</p>

<p>לִדְמִי אוֹר הַנֵּרוֹת בְּלֵיל שַׁבַּת קֹדֶשׁ —</p>

<p>אוֹרוּ וְיָפוּ פָנָיִךְ.</p>

<p>כְּנִכְאֵי לֶב אָבִי הַמְפַרְפְּרִים בִּתְפִלָּתוֹ</p>

<p>מִתְפַּתְּלִים גַּבְנוּנֵי הָרָיִךְ.</p>

<p>אַתְּ אִמִּי וַאֲחוֹתִי וְלֶב אָבִי הֶחָרֵד —</p>

<p>אַתְּ נַפְשִׁי, שִׁירָתִי&quot;.</p>

<br />
</blockquote>

<h2 id="ג">ג</h2>

<blockquote>
<p>נִגְלָה כְבוֹד אֲדֹנָי.</p>

<p>בַּשַּׁחַק קִרְעֵי עָבִים אַפְלוּלִים</p>

<p>נָחוּ קִפּוּלִים, קִפּוּלִים,</p>

<p>בֵּינֵיהֶם פָּרַץ נַחַל זָהָב צַח.</p>

<p>וְעָנָן יַעֲבֹר עַל הַפֶּרֶץ — וְשַׁךְ</p>

<p>כְּנֹגַהּ לָבָן בְּעַד הֶהָרִים הַמּוּצָקִים.</p>

<p>הָיְתָה נְשָׁמָה אַחֶרֶת לַבְּרִיאָה.</p>

<p>הוּצְתוּ בַּלֶּהָבָה הַדְּשָׁאִים הַמַּזְהִיבִים,</p>

<p>הָאִילָנוֹת הַפּוֹרְחִים הִרְעִיפוּ רְבִיבִים</p>

<p>שֶׁל בְּרָכָה, הַפְּלָגִים נִצְנְצוּ כַּבְּרָקִים,</p>

<p>הַלְּבָבוֹת נִפְתְּחוּ, יִחֲלוּ בְּדוּמִיָּה.</p>

<p>אַף שִׁיר הַצִּפּוֹר — חָדָשׁ הוּא וְכִירִיַּת פְּלִיאָה</p>

<p>נִגְלָה כְבוֹד אֲדֹנָי.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28169">https://benyehuda.org/read/28169</a></div></body></html>