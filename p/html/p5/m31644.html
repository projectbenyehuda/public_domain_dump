<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קְבָרִים רִאשׁוֹנִים</title>
	<meta name="author" content="אברהם סולודר"/>
</head>
<body>

<blockquote>
<p>לְקַרְנֵי הַשַּׁחַר הָרַךְ הַמְרַצְּדִים וּמְחוֹנְִנים</p>

<p>דְּשָׁאִים עֲיֵפִים בִּשְׁחוֹר שֶׁפֶל רוֹגְעִים,</p>

<p>וּמְנַשְּׁקִים וּנְמוֹגִים,</p>

<p>דִּמִיתִיכֶם קְבָרִים רִאשׁוֹנִים</p>

<p>אֶל נִקְרוֹת הַצּוּרִים, לְצִלְלֵי הַמְּחִלּוֹת,</p>

<p>שָׁם נִצַּחְתֶּם בַּדְּמִי וּבַחֲשֵׁכָה,</p>

<p>בְּרֶגֶשׁ נְהַלֵּכָה,</p>

<p>נִפְקָדְכֶם בְּשִׁפְעַת דְּמָעוֹת חַמּוֹת וּתְפִלּוֹת.</p>

<br />
</blockquote>

<blockquote>
<p>הָיָה לֵיל סַעַר אָיֹם, חֶרְדַּת לֵיל.</p>

<p>נָדַמּוּ הַלְּבָבוֹת מֵעֲרוֹג וּמִשִּׁיר, וְאֵל</p>

<p>מָנַע קֶרֶן נֹגַהּ בּוֹדֶדֶת.</p>

<p>שָׁכַח אִישׁ תְּפִלַּת נַפְשׁוֹ וּמוֹרֶשֶׁת אָבִיו</p>

<p>אֶת קוֹלוֹת אֱלֹהִים חַיִּים וְאוֹתוֹת הָאָבִיב</p>

<p>וְאֶת הַמּוֹלֶדֶת.</p>

<br />
</blockquote>

<blockquote>
<p>וַתָּקוּמוּ, הַגֵּאִים, וּבְזַעַף מִשְׁבָּרִים</p>

<p>עֲבַרְתֶּם לְאֶרֶץ הָאָבוֹת</p>

<p>לִבְרוֹא אוֹר חַיִּים וּלְהַפְרוֹת הַלְּבָבוֹת.</p>

<p>לֹא שַׁדְמוֹת תְּנוּבָה מְצָאתֶם – רַק תִּלִּים וּקְבָרִים&#8230;</p>

<p>וַתִּזְכְּרוּ אֲחֵיכֶם הָאוֹבְדִים וְכָלִים,</p>

<p>וַתַּשְׁקוּ הַתְּלָמִים אֶת דִּמְכֶם וְדִמְעַתְכֶם</p>

<p>וּמַשָּׂא לִבְּכֶם: שַׁאֲבוּ אוֹבְדִים – וּתְחִי נִשְׁמַתְכֶם! – –</p>

<p>וַתִּפְּלוּ חֲלָלִים.</p>

<br />
</blockquote>

<blockquote>
<p>הוֹי קְבָרִים חֲבִיבִים, קְבָרִים יְקָרִים!</p>

<p>לֹא יֹאבַד, לֹא יִמַּח קִרְבֵּנוּ זִכְרוֹנְכֶם</p>

<p>אַהֲבַתְכֶם הָרַבָּה וְאוֹנְכֶם.</p>

<p>וְעֵת נִקָּבֵץ כֻּלָּנוּ, וְעַל רָאשֵי הֶהָרִים</p>

<p>נִשְׁתֶּה שֶׁמֶשׁ, נִזְכֹּר מְנַת חַיֵּי רְעֵבִים וְזָרִים –</p>

<p>אָז נִשָּׂא אֶת שִׁמְכֶם, וְלַנִּקְרוֹת וְלַמְּחִלּוֹת,</p>

<p>שָׁם נִצַּחְתֶּם בַּדְּמִי וּבַחֲשֵׁכָה,</p>

<p>בְּרֶגֶשׁ נְהַלֵּכָה,</p>

<p>נִכְרָעָה, נִשְׁטָפְכֶם נְגֹהוֹת וּתְפִלּוֹת.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31644">https://benyehuda.org/read/31644</a></div></body></html>