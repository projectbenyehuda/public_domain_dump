<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּיָּמִים הַנּוֹרָאִים</title>
	<meta name="author" content="שמעון שמואל פרוג / יעקב קפלן"/>
</head>
<body>

<p>והיה ביום ההוא יתקע בשופר גדל ובאו</p>

<p>האבדים בארץ אשור והנדחים בארץ מצרים</p>

<p>והשתחוו לה' בהר הקדש בירושלים.</p>

<p>(ישעיה כ&#8220;ז, י&#8221;ג)</p>

<br />

<blockquote>
<p>אָחִי! הֲתִשְׁמַע קוֹל שׁוֹפָר, קוֹל תְּרוּעָה?</p>

<p>מָה אֵלֶּה? הַגִּידָה! הַיְפַקְּדוּ חֲיָלִים?</p>

<p>הֲתַבְרִיק הַחֶרֶב? יָנוּעוּ הַדְּגָלִים?</p>

<p>הָרִיעָה בְכֹחַ, מְבַשֵּׂר יְשׁוּעָה!</p>

<p>הִתְחַזְקוּ, עֲיֵפִים, חֵלְכָּאִים,</p>

<p>     הִתְנַעֲרוּ מֵעָפָר, נִדְכָּאִים,</p>

<p>     הָרִיעָה, מְבַשֵּׂר יְשׁוּעָה!</p>

<p>     הַגְבִּירוּ חֲיָלִים, אֻמְלָלִים,</p>

<p>     הִתְפַּתְּחוּ, הָסִירוּ הַכְּבָלִים&#8230;</p>

<p>הִתְחַזְקוּ, רְעֵבִים, הִתְחַזְקוּ, עֲרֻמִּים,</p>

<p>הִתְחַדְּשִׁי, אֻמָּתִי, כַּנֶּשֶׁר עֲלוּמִים,</p>

<p>הָרִיעָה, הָרִיעָה, מְבַשֵּׂר יְשׁוּעָה!</p>
</blockquote>

<br />

<blockquote>
<p>אַךְ אַיֵּה, אֻמָּתִי, הַחֶרֶב, הַדְּגָלִים?</p>

<p>אֵי עֹדְרֵי מַעֲרָכָה, גִּבּוֹרֵי חֲיָלִים?</p>

<br />
</blockquote>

<blockquote>
<p>– &#8220;אִישׁ בַּעַר&#8221; – יַעֲנוּנִי – &quot;וּמְדַבֵּר הֲבָלִים!</p>

<p>מַה תִּשְׁאַל לַחֶרֶב? מַה תִּדְרשׁ לַדְּגָלִים?</p>

<p>     רַק צַלְמֵי בַלָּהוֹת</p>

<p>     רַק רוּחוֹת הָרָעוֹת</p>

<p>עַל־פִּי הַקַּבָּלָה, נַבְרִיחַ מִלְּבָבוֹת,</p>

<p>לֹא נֵצֵא מַעֲרָכָה, לֹא דָמִים נִשְׁפֹּכָה,</p>

<p>בְּצוֹם וּבִתְפִלָּה – כְּמַעֲשֵׂה הָאָבוֹת –</p>

<p>בַּקָּמִים הָאֵלֶּה מִלְחָמָה נַעֲרֹכָה&quot;&#8230;</p>
</blockquote>

<blockquote>
<p><strong>* * *</strong></p>
</blockquote>

<blockquote>
<p>בְּלַהַב קִפָּאוֹן הַמְּנֹרוֹת יָאִירוּ</p>

<p>וְקוֹלוֹת הַשּׁוֹפָר חֲיָלִים יַגְבִּירוּ,</p>

<p>וְהָלְאָה יִנָּשְׂאוּ אֶל גַּלֵּי שִׁמָּמוֹן,</p>

<p>אֶל בְּקָּעוֹת נִשְׁכָּחוֹת וּקְבָרִים נֶעֱלָמִים.</p>

<p>וּלְקוֹלוֹת הַשּׁוֹפָר יָקִיצוּ בֶהָמוֹן</p>

<p>גִּבּוֹרֵי יִשְׂרָאֵל מִדֹּרוֹת עוֹלָמִים,</p>

<p>הַשְּׁכוּנֵי בַקְּבָרִים וּבְחֶשְׁכַת אֲדָמָה,</p>

<p>וְיַעֲלוּ מַחֲנַיִם עֲרוּכֵי מִלְחָמָה&#8230;</p>

<p>אַךְ פִּתְאֹם בְּתוּגָה וּבְיִלְלַת שֶׁבֶר</p>

<p>מִתִּקְוָה נִכְזֶבֶת יָשׁוּבוּ לַקֶּבֶר&#8230;</p>

<p>לֹא אֶתְכֶם קָרָאנוּ, מְחִישֵׁי יְשׁוּעָה,</p>

<p>לֹא אֶתְכֶם עוֹרַרְנוּ בַּתְּקִיעָה, בַּתְּרוּעָה!&#8230;</p>

<p>מִסֵּבֶל הָעַבְדוּת, מִתִּגְרַת הַתְּלָאוֹת,</p>

<p>בְּנֶפֶשׁ הָאֻמָּה לְקַנֵּן הוֹאִילוּ</p>

<p>כָּל צַלְמֵי בַלָּהוֹת</p>

<p>כָּל רוּחוֹת הָרָעוֹת;</p>

<p>שָׁם פָּרוּ, שָׁם שָׁרְצוּ, שָׁם אֵימָה הִפִּילוּ,</p>

<p>בַּדַּעַת, בַּטַּעַם אֶת רַעֲלָם הִטִּילוּ.</p>

<p>רַק אוֹתָם בַּשּׁוֹפָר נַבְרִיחַ בְּלִי אֵימָה,</p>

<p>בַּשָּׂטָן וּקְהָלוֹ בְּלִי־חָת נִלָּחֵמָה&#8230;</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31174">https://benyehuda.org/read/31174</a></div></body></html>