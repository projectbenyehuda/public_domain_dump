<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אילת על דוד עגבה]</title>
	<meta name="author" content="אברהם אבן עזרא"/>
</head>
<body>

<p>אהבה</p>

<br>  

<blockquote>
<p>אַיֶּלֶת עַל דּוֹד עָגְבָה, / יוֹם יוֹם לִרְאוֹתוֹ תָּאֲבָה,</p>

<p>בַּלֵּיל בָּרְחוֹבוֹת סָבְבָה / עַד תִּמְצָא אֶת שֶׁאָהֲבָה.
<br><br />
בַּת לֹא תַלִּין אִם חֻלְּתָה / וּבְמַכָּה נַחְלָה [הֻכְּתָה],</p>

<p>כִּי עַל חַטָּאתָהּ הֻגְלְתָה, / אַחְרֵי נִסְתָּרָה גֻּלְּתָה,</p>

<p>אַךְ פָּנֶיךָ, אֵל, חִלְּתָה / וּלְהִתְפַּלֵל לָךְ הִרְבְּתָה.</p>

<p>וּבְשׁוּרָה שִׂמְשָׂהּ יֶחֱשַׁךְ – / יָמִים מִקֶּדֶם חָשְׁבָה,</p>

<p>זָכְרָה מִקֶּדֶם עֵת מְשַׁכְ- / תָּהּ בַּעְבוֹתוֹת הָאַהֲבָה.
<br><br />
'רַעְיָתִי, מַה תִּשְׁתּוֹחֲחִי? / חִזְקִי, אִמְצִי, אַל תַּחְפְּזִי!</p>

<p>וּזְרִי מַעְלֵךְ, אֶת חֶטְאֵךְ דְּחִי / וּבְמַעְלוֹת יֹשֶר אֶחֱזִי,</p>

<p>וּלְאוֹיַבְתֵּךְ תֹּאמְרִי: שְׁחִי! / עֵת קִרְיַת מוֹעֵד תֶּחֱזִי.</p>

<p>מֵעֵינַיִךְ מִנְעִי בְכִי, / הָסִירִי מִלֵּב דַּאֲבָה,</p>

<p>יָד לֹא אֶרֶף מִמֵּךְ, הֲכִי / עַזָּה כַמָּוֶת אַהֲבָה!'
<br><br />
הַצַּר בִּרְאוֹתוֹ מַחֲלַת / לִבִּי, כִּי רָוָה לַעֲנוֹת,</p>

<p>הֵחֵל לָשִׁיר עַל מָחֲלַת / וַיּוֹסִיף אוֹתִי לַעֲנוֹת.</p>

<p>וַתּוֹאִיל לֵאמֹר מַחֲלַת: / 'עוֹד מַה תּוֹחִילִי לַעֲנוֹת?</p>

<p>עַל תֹּהוּ לִבֵּךְ תִּסְעֲדִי / בִּנְבוּאַת שֶׁקֶר נִכְתְּבָה!</p>

<p>אֵי אַפִּיְריוֹנֵךְ, אֵי יְדִי- / דֵךְ, תּוֹכוֹ רָצוּף אַהֲבָה?'
<br><br />
'מַה תֵּאָנְחִי, יַעְלַת צְבִי? / בִּי שִׂמְחִי, כִּי בָךְ אֶשְׂמְחָה.</p>

<p>אַךְ עַד יַעֲבֹר זַעַם חֲבִי, / אַחַר עֵינַיִךְ אֶפְקְחָה</p>

<p>וּשְׁבוּתֵךְ אָשִׁיב מִשְּׁבִי / וַאֲקַבֵּץ עֵדָה נִדְּחָה.</p>

<p>נַחְלֵי זָרִים אִם יַעֲלוּ – / בִּי נִשְׁבַּעְתִּי: לֹא אֲכַזְּבָה!</p>

<p>מַיִם רַבִּים לֹא יוּכְלוּ / לְכַבּוֹת אֶת הָאַהֲבָה!'
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1695">https://benyehuda.org/read/1695</a></div></body></html>