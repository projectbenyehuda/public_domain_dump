<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַגְּרָ&quot;א מִוִּילְנָא וְהַבֶּעשְׁ&quot;ט</title>
	<meta name="author" content="לייזר וולף / שמשון מלצר"/>
</head>
<body>

<blockquote>
<p>הַגָּאוֹן דְּקַ&quot;ק וִילְנָא יוֹשֵׁב וְלוֹמֵד</p>

<p>וְכֻלּוֹ צִמָּאוֹן, כֻּלּוֹ אֵשׁ, כֻּלּוֹ קֶשֶׁב;</p>

<p>הָרָקִיעַ מֵעָל אוֹ כּוֹכָב הָרוֹעֵד</p>

<p>לֹא זָכוּ לִרְאוֹתוֹ לְאוֹר־יוֹם, לְעֵת־נֶשֶׁף.</p>

<p>הוּא יָשֵׁן רַק שָׁעָה,</p>

<p>וּמִיָּד שׁוּב הוּא בָּא</p>

<p>וּמוּכָן שׁוּב מֹחוֹ להַתִּיז זִיקֵי־רֶשֶׁף.</p>

<br />
</blockquote>

<blockquote>
<p>גַּם בַּיּוֹם גַּם בַּלֵּיל עַל סְפָרָיו הוּא יוֹשֵׁב,</p>

<p>הַפְּתִילָה בְּנֵרוֹ רוֹעֲדָה, מְהַבְהֶבֶת;</p>

<p>וְאִשְׁתּוֹ, יְלָדָיו – כְּמוֹ מֵת מִן הַלֵּב!</p>

<p>כִּי נַפְשׁוֹ רַק לִמּוּד־הַתּוֹרָה הִיא שׁוֹאֶפֶת.</p>

<p>לוֹ נִדְמֶה לְעִתִּים</p>

<p>כִּי הוּא בֵּית־אֱלֹהִים,</p>

<p>כִּי אִוָּה אֱלֹהֵי יִשְׂרָאֵל בּוֹ לָשֶׁבֶת.</p>

<br />
</blockquote>

<blockquote>
<p>לְעִתִּים עֵת יַעֲמֹד בְּטַלִּית וּתְפִלִּין,</p>

<p>וְכֻלּוֹ מִתְמַסֵּר לַתְּפִלָּה הַנִּלְבֶּבֶת,</p>

<p>הוּא שׁוֹמֵע בַּת־קוֹל, כְּהֶמְיַת חֲלִילִין,</p>

<p>כְּהִגּוּי הַיּוֹנָה, מִן הַנֶּפֶשׁ דּוֹבֶבֶת:</p>

<p>&quot;הַגָּאוֹן, הַאֲמִין,</p>

<p>מוֹצָא־פִיךָ הוּא דִין!&quot;</p>

<p>וְיָדוֹ בַּטַּלִּית אֶת פָּנָיו מְעַטֶּפֶת.</p>

<br />
</blockquote>

<blockquote>
<p>הוּא יוֹשֵׁב וְלוֹמֵד. וְהִנֵּה מַכְחִילָה</p>

<p>לוֹ כָּל אוֹת עַל הַדַּף הַצָּהֹב לִפְנוֹת־עֶרֶב;</p>

<p>וּפִתְאֹם נִכְנָסִים גַּבָּאֵי הַקְּהִלָּה –</p>

<p>מֶה חָדָשׁ כְּהַיּוֹם הֵם יָבִיאוּ מִקֶּרֶב?</p>

<p>– הוֹ, רַבֵּנוּ, עֲזֹר!</p>

<p>חֲסִידִים כְּעָשׂוֹר</p>

<p>מְרַקְּדִים כְּגוֹיִים שָׁם בַּקְּלַיזֶל בְּלִי־הֶרֶף!</p>

<br />
</blockquote>

<blockquote>
<p>הַגָּאוֹן מִתְרוֹמֵם מְסֹעָר: הַפְּרָאִים!</p>

<p>הַבַּעַל־שֵׁם, זֶה יִשְׂרֻאלְקֶה, מוֹרָם־וְרַבָּם הוּא!</p>

<p>הִנֵּה חֵרֶם מַכְרִיז אָנֹכִי גַּבָּאִים,</p>

<p>וְאַתֶּם פַּרְסְמוּ בַּקְּהִלָּה כִּי הָחֳרָמוּ!</p>

<p>הַשְׁמַעְתֶּם דְּבָרַי?</p>

<p>אֶרְדְּפֵם בַּחֲרָמַי,</p>

<p>אוֹי אֲבוֹי לַגּוֹיִים, כִּי הֵם לֹא יְרֻחָמוּ!</p>

<br />
</blockquote>

<blockquote>
<p>וְשׁוֹכֵב הַגָּאוֹן, בְּדַל־הַנֵּר מְהַבְהֵב.</p>

<p>וּפַס־כֶּסֶף אֶחָד מֵאוֹרוֹ שֶל יָרֵחַ</p>

<p>מתְגַּנֵּב וּמֵאִיר נִמְנוּמוֹ הָרוֹפֵף&#8230;</p>

<p>הוּא נוֹסֵעַ&#8230; וְדֶרֶךְ־הַשֶּׁלֶג בּוֹרֵחַ&#8230;</p>

<p>הוּא בְּיַעַר עוֹבֵר,</p>

<p>וְהַקֹּר מָה־חוֹדֵר&#8230;</p>

<p>כָּל כּוֹכָב כְּמוֹ אוֹת לוֹ רוֹמֵז וְזוֹרֵחַ&#8230;</p>

<br />
</blockquote>

<blockquote>
<p>וּפִתְאֹם – בֵּית־מִמְזָג&#8230; מִי בִּפְנִים, שׁוֹלְלִים?</p>

<p>לֹא וָלֹא! חֲסִידִים בְּמַעְגָּל יִסְתּוֹבֵבוּ!</p>

<p>וְאֶחָד, בַּמֶּרְכָּז שֶׁל אוֹתָם הוֹלְלִים,</p>

<p>בֵּי&quot;ת עֵינָיו כְּעֵינֵי גוֹי־שִׁכּוֹר יִשְׁתַּלְהֵבוּ.</p>

<p>מֵעָצְמַת הָרְקִידָה</p>

<p>הַקִּירוֹת בִּרְעִידָה,</p>

<p>וְכֻלָּם בְּנִגּוּן שִׂפְתוֹתָם יְדוֹבֵבוּ&#8230;</p>

<br />
</blockquote>

<blockquote>
<p>אַךְ לְפֶתַע, בְתוֹךְ כָּל אוֹתוֹ חִזָּיוֹן,</p>

<p>בַּגָּאוֹן הָעוֹמֵד מִן־הַצַּד הֵם הִבְחִינוּ;</p>

<p>וְאֶחָד קָם מַכְרִיז: אֵיזֶה מִין בִּזָּיוֹן!</p>

<p>יְהוּדִי מִתְיַצֵּב מֵרָחוֹק? אֵיזֶה מִין הוּא!</p>

<p>יְהוּדִי, בּוֹא לִרְקֹד!</p>

<p>הוּא לָקוּח לִצְעֹד,</p>

<p>יַרְקִידוּהוּ סָבִיב וּבְשִׁיר לוֹ יַרְנִינוּ!</p>

<br />
</blockquote>

<blockquote>
<p>הוּא נוֹפֵל. וּלְאַחַר שׁפּוֹקֵחַ עֵינָיו</p>

<p>הוּא רוֹאֶה: עַל־גַבֵּי הַר גָּבוֹהַּ שׁוֹכֵב הוּא;</p>

<p>וְהוֹלֵךְ מִתְקָרֵב יְהוּדִי&#8230; עַל הַגַּב</p>

<p>רֹב־עֵצִים הוּא נוֹשֵׂא, מִמַּשָׂא מִתְכּוֹפֵף הוּא.</p>

<p>הוּא מַדְלִיק מְדוּרָה,</p>

<p>וְסָבִיב לְאוּרָהּ</p>

<p>הָרְשָׁפִים כִּדְבוֹרִים עַלִּיזוֹת יִתְעוֹפֵפוּ&#8230;</p>

<br />
</blockquote>

<blockquote>
<p>וְרוֹאֶה הַגָּאוֹן: יְהוּדִי זֶה מֵרִים</p>

<p>אֶת רֹאשׁו לִקְרָאתוֹ וּפָנָיו – פְּנֵי־לַהַט.</p>

<p>הוּא צוֹעֵק: הִתְרַחֵק! זֶה אֲנִי, הַמַּחֲרִים!</p>

<p>הוּא צוֹעֵק – וְכֻלּוֹ זַעַף־רֹגֶז וָרַעַד.</p>

<p>אַךְ הַלָּה לוֹ שׂוֹחֵק,</p>

<p>עַל מִצְחוֹ לוֹ נוֹשֵׁק,</p>

<p>וְהוֹלֵךְ&#8230; וְקוֹל־זֶמֶר עוֹלֶה מִן הַצַּעַד&#8230;</p>

<br />
</blockquote>

<blockquote>
<p>הַגָּאוֹן מִתְעוֹרֵר, וּלְבָבוֹ בּוֹ יַהֲלֹם.</p>

<p>מַה־נִּפְחַד מֵאוֹתוֹ יְהוּדִי לֹא־כָנוּעַ.</p>

<p>וְאוּלָם הַנְּשִׁיקָה שֶׁנֻּשַּׁק בַּחֲלוֹם –</p>

<p>כְּמִכְוֵה רִצְפַּת־אֵשׁ לוֹ בַּמֵּצַח שָׁקוּעַ!</p>

<p>וְנִּגּוּן לוֹ בַּמֹּחַ –</p>

<p>לֹא יִתֵּן לוֹ מָנוֹחַ,</p>

<p>הַנִּגּוּן אֲשֶׁר רַק לְחָסִיד הוּא יָדוּעַ&#8230;</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23411">https://benyehuda.org/read/23411</a></div></body></html>