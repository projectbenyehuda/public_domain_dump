<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּעַרְבוֹת פּוֹלֶסְיָה</title>
	<meta name="author" content="יעקב לרנר"/>
</head>
<body>

<h2 id="פתיחה">פתיחה</h2>

<blockquote>
<p>מֵחַשְׁרַת עֲרָפֶל בָּהּ נִגְנַז עֲבָרִי,</p>

<p>כְּבַת-קוֹל עֲמוּמָה מֵאֶרֶץ נָכְרִיָּה,</p>

<p>אַט יוֹצֵא וְעוֹלֶה זִכְרוֹנוֹ שֶׁל כְּפָרִי,</p>

<p>קֵן נִשְׁכָּח וְנֶאֱלָם בְּיַעֲרֵי נְשִׁיָּה.</p>

<p>וּסְמָלִים וְאָדָם שֶׁסְּחָפוּם עִדָּנִים,</p>

<p>וְיָמִים מַחֲרִישִׁים כְּעֵדֶר הַצְּלָלִים,</p>

<p>יָגִיחוּ מֵאֹפֶל מְטֻשְׁטְשֵׁי פָנִים</p>

<p>וּכְאִלְּמִים וְחֵרְשִׁים לֹא יִשְׂחֲקוּ: שָׁלוֹם!</p>

<p>הָהּ! דַּלָה וּדְמוּמָה יְרִיעַת אֲבִיבִי:</p>

<p>לֹא הוּשַׁר עַל עַרְשִׂי עַל גְּדִיָּה וּשְׁקֵדִים;</p>

<p>לֹא טִפְּחוּ, לֹא שִׁדְּלוּ, לֹא שָׂמְחוּ אֶל נִיבִי –</p>

<p>לְבָדָד פִּרְפַּרְתִּי פִּרְפּוּרַי הַחֲרֵדִים.</p>

<p>אֵם שְׁכוּלָה מָצָאתִי בְעֶצֶם אַנְחָתָהּ,</p>

<p>שֶׁהִשָּׁהּ מַכְאוֹבָהּ שְׂחוֹק רָצוֹן לָנֶצַח;</p>

<p>אָב קוֹדֵר מִיָּגוֹן וְלִקּוּי פַּרְנָסָה</p>

<p>וְצִדוּק-דִּין מַחֲשֶׁה בִקְמָטָיו עַל מֶצַח&#8230;</p>

<p>וְשָׂבָה, דְּמוּת-מָוֶת, שֶׁרָעַד סַנְטֵרָהּ,</p>

<p>מִתְלַבְּטָה וּמְשִׂיחָה עִם עַצְמָהּ בַּפִּנָּה;</p>

<p>וְיֵשׁ – בְּאַשְׁמֹרֶת הַלַּיְלָה נֵעוֹרָה</p>

<p>וַתַּצְנַע לְבֹש הַתַּכְרִיכִים הֵכִינָה.</p>

<p>אֶת דִּמְדּוּם בֵּיתֵנוּ קוֹל נַעַר לֹא חִיָּה</p>

<p>הַיַּלְדָּה הַזְּעִירָה, מַחְלָפָה לָהּ צְנוּמָה,</p>

<p>מַצְנִיעָה לָשֶׁבֶת כְּיוֹנַת דּוּמִיָּה</p>

<p>מְעוּטַת מִיץ חַיִּים וִיבֵשָׁה-עֲגוּמָה.</p>

<p>הַבְּכִירָה בַּחֲרִיצוּת רְגוּזָה עוֹסֶקֶת:</p>

<p>מוֹזֶגֶת לַ&#8220;גּוֹיִם&#8221; מְשׂוּרוֹת שְׂרָף-יַיִן</p>

<p>מַטְלִיאָה וּמְנַקָּה אַף כִּירָה מַסֶּקֶת –</p>

<p>וְאוֹי לְמַפְגִּיעָהּ – לֹא יַאֲמִין בַּחַיִּין!&#8230;</p>

<p>אָח הָיָה – עוֹד אֶזְכֹּר מַגָּפָיו הַמְּאוּסִים&#8230;</p>

<p>כָּל שְׁמוֹת הַפַּלָּחִים לוֹ הָיוּ נְהִירִים –</p>

<p>וַיֵּדַע אַךְ תְּנוּמוֹת וְאָכֹל בֻּלְבּוּסִים</p>

<p>וְעָרֹך לְמִינִים אֶת זִיפֵי-הַחֲזִירִים.</p>

<p>וּמְלַמְּדִי יִגְּעַנִי בְּעִבְרִית &#8220;אָץ קוֹצֵץ&#8221;</p>

<p>וּמַהְפַּךְ וּפַשְׁטָא הִרְנִינוּ יַלְדוּתִי.</p>

<p>וּכְצֵאתִי הַחוּצָה – כָּל שֶׁקֶץ הִתְלוֹצֵץ</p>

<p>מִגְּדִילַי, פְּאוֹתַי וְסֶרַח-כְּנַף-סוּתִי&#8230;</p>

<p>וּבְכָל זֹאת חָרַדְתִּי בְּשָׂשׂוֹן לִקְרָאתֵךְ,</p>

<p>עֲדַת צִלְלֵי עָבָר וְסִמְלֵי הַשְּׁתִיקָה:</p>

<p>גַּל צִנַּת-מֶרְחַקִּים אֶל קִרְבִּי יִמָּסֵךְ –</p>

<p>וְנָפְלָה זֹה אֶבֶן-הַשִּׁעְמוּם הַמְּעִיקָה.</p>

<p>וְאֵי מִזֶּה עֶצֶב שֶׁל תְּפִלַּת דּוּמִיָּה</p>

<p>יְגֻנַּב אֶל נַפְשִׁי כְּחֶמְלָה עֲגוּמָה;</p>

<p>יְזַכְּכָהּ, יְרַכְּכָהּ, יַרְנִינָהּ, יַדְמִיעָהּ,</p>

<p>וְאֶת מַכְאוֹב גַּעְגּוּעַי יְדוֹבֵב מִתְּנוּמָה&#8230;</p>

<br />
</blockquote>

<p>*</p>

<blockquote>
<br />
</blockquote>

<blockquote>
<p>בְּקַצְוֵי פּוֹלֶסְיָה הַקְּדוּמָה,</p>

<p>מַמְלֶכֶת יְשִׁישֵׁי הַיְּעָרִים</p>

<p>בְּפִנָּה זְעוּפָה וּזְנוּחָה,</p>

<p>בֵּין &#8220;גּוֹיִם&#8221;-פַּלָּחִים זְעוּמִים –</p>

<p>אֶת שַׁחַר יַלְדוּתִי הֶאֱבָדְתִּי.</p>

<p>שָׁם שָׁחֲחוּ לָאָרֶץ אֹהָלִים,</p>

<p>אֲבוּדִים הָאֶחָד מֵחֲבֵרוֹ</p>

<p>וּשְׁזוּפֵי סַגְרִירִים וָשָׁמֶשׁ,</p>

<p>וַיִּבְכּוּ לְעִתּוֹת בַּסְּתָוִים</p>

<p>וַיְחַיְּכוּ נִכְלָמִים בַּקַּיִץ</p>

<p>וְדוּמָם בַּחֹרֶף יֶעְגָּמוּ.</p>

<p>עַל סְבִיבָם יִשְׂתָּרַע הַמִּישׁוֹר,</p>

<p>הַגָּזוּר בְּרֶשֶׁת מְצָרִים</p>

<p>לְשָׂדוֹת מְשֻׁבְּצֵי עְרוּגוֹת;</p>

<p>וּלְאַפְסָיו – מִסְגֶּרֶת הָאַחִים</p>

<p>הַשְּׁקוּיִים וּשְׁטוּפֵי-הַגֹּמֶא</p>

<p>שֶׁתֻּכּוּ לְרַגְלֵי הַיָּעַר.</p>

<p>וְיֵשׁ אֲשֶׁר פָּרְצוּ אֶל גְּבוּלָיו</p>

<p>וַיִּהְיוּ לְרַחֲבֵי עֲרָבוֹת</p>

<p>מִשְׁתָּאוֹת, נִרְדָּמוֹת וְחוֹלְמוֹת.</p>

<p>וְיוּבַל מֵי-מְנוּחוֹת עֲקַלְקַל</p>

<p>וְחָבוּי בַּחֲרוּלֵי שְׁנֵי חוֹפָיו</p>

<p>כְּעוֹלָל בִּיצוּעַ-חִתּוּלָיו</p>

<p>שָׁם יִזְרֹם, לֹא נוֹדַע מֵהֵיכָן</p>

<p>בְּהֶגֶה אֵין פּוֹסֵק וְשַׁאֲנָן,</p>

<p>כְּזוֹכֵר נִשְׁכָּחוֹת מִבְּרֵאשִׁית</p>

<p>וּכְרוֹקֵם אַגָּדָה לְנַפְשׁוֹ, –</p>

<p>וַיֹּאבַד בֵּין סִבְכֵי עֲרָבוֹת</p>

<p>בִּמְקוֹם הָעֲלוּקוֹת תִּדְגֶּינָה</p>

<p>וּבְנוֹת הַצְּפַרְדֵּעַ הַדְּשֵׁנוֹת</p>

<p>תִּפְצַחְנָה שִׁיר-בְּדִילָן בִּשְׁקִידָה</p>

<p>לַשְׁמִיעַ בַּחֲלַל כָּל הַמִּישׁוֹר</p>

<p>– – – – – – – –</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/18427">https://benyehuda.org/read/18427</a></div></body></html>