<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַגִּידָה...</title>
	<meta name="author" content="יעקב לרנר"/>
</head>
<body>

<blockquote>
<p>הַגִּידָה, אִם תֵּדַע חֲבִיבִי,</p>

<p>מַה פִּתְרוֹן הַזְּדוֹנוֹת סְבִיבִי?</p>

<br> 

<p>בְּשֶׁל אֵיזוֹ עִלּוֹת וְסִבּוֹת</p>

<p>נִתְקַשּׁוּ, הִתְאַבְּנוּ הַלִּבּוֹת?</p>

<p>אֵיכָכָה זֶה הָיוּ אֲנָשִׁים,</p>

<p>הַבְּרוּאִים בִּקְלַסְתֵּר אֱלֹהַּ,</p>

<p>לִזְאֵבֵי עֲרָבוֹת, לִנְחָשִׁים</p>

<p>וַאֲשֶׁר לוֹ חֶרֶב וּזְרֹעַ</p>

<p>וְאֶגְרוֹף בְּגִידִים מְשׂרָג</p>

<p>מְמוֹתֵת וְשׁוֹחֵט וְהוֹרֵג?&#8230;</p>

<br> 

<p>הַגִּידָה, אֵי מוּסַר כִּלְיוֹתָם</p>

<p>הַנֹּחַם, הָרַחֲמִים שֶׁל אוֹתָם,</p>

<p>שֶׁמִּלְאוּ חֲלָלָהּ שֶׁל תֵּבֵל</p>

<p>אֲנָחוֹת נוֹאָשׁוֹת וָאֵבֶל;</p>

<p>שֶׁשִׁקְּצוּ כָּל טֹהַר, כָּל יֹפִי,</p>

<p>בְּזִמָּה, בְּכִעוּר וָדֹפִי</p>

<p>וּבְמַעֲשִׂים כֹּה טְמֵאִים וְזֵדִים,</p>

<p>שֶׁלְּשִׁמְעָם מִתְפַּלְּצִים גַּם שֵׁדִים?&#8230;</p>

<p>הַגִּידָה אִם תֵּדַע, מַה פָּעַל</p>

<p>אֵל רַחוּם וְחַנּוּן מִמַּעַל</p>

<p>עֵת קָרְעָה צַעֲקַת הַדָּמִים</p>

<p>אֶת שָׁמָיו הַגְּדוֹלִים, הָרָמִים;</p>

<p>אֵיכָכָה זֶה שָׁקַט בִּמְכוֹנוֹ</p>

<p>לֹא נָמוֹג כִּבְיָכוֹל בִּיגוֹנוֹ</p>

<p>וְלָמָּה לֹא הֵצִיף אֵל צְבָאוֹת</p>

<p>עוֹלָמוֹ בְּמַבּוּל שֶׁל דְּמָעוֹת?</p>

<br> 

<p>הַגִּידָה, מַדּוּעַ כַּבָּרָק</p>

<p>לֹא יָצָא אֵל נוֹקֵם וְקַנָּא</p>

<p>וּבְשִׁנָּיו מַדּוּעַ לֹא חָרָק</p>

<p>עַל אוֹכְלֵי צֹאן-קָדְשׁוֹ הַנַּעֲנָה,</p>

<p>מַדּוּעַ לֹא הֶרְאָה גְאוֹנוֹ,</p>

<p>לֹא כִּלָּם, הִשְׁמִידָם בַּחֲרוֹנוֹ?</p>

<p>אוֹ אוּלַי אֵין-אוֹנִים, חָלִילָה,</p>

<p>לִפְנֵיהֶם גַּם נוֹרָא-עֲלִילָה?&#8230;</p>

<br> 

<p>הַגִּידָה, אִם תֵּדַע, חֲבִיבִי,</p>

<p>מַה פִּתְרוֹן כָּל אֵלֶּה סְבִיבִי?&#8230;</p>
</blockquote>

<blockquote>
<br> 
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/18406">https://benyehuda.org/read/18406</a></div></body></html>