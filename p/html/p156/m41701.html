<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[עֵת אֶחֱזֶה קִבְרֵי בְּנֵי הָעָם]</title>
	<meta name="author" content="עמנואל הרומי"/>
</head>
<body>

<p>– – ͝ – – – ͝ – – –</p>

<blockquote>
<p>עֵת אֶחֱזֶה קִבְרֵי בְּנֵי הָעָם / יִמַּס לְבָבִי יַעֲמֹד נִפְעָם</p>

<p>כִּי־אֶזְכְּרָה הַשּׁוֹֽכְבִים שָׁמָּה / אֵיךְ הָיְתָה אָרְחָם וְגַם־רִבְעָם</p>

<p>אֶזְכֹּר יְמֵי שִׁבְתָּם בְּתֵבֵל אַף־ / אֶזְכֹּר נְסִבָּה סִבְּבָה נָסְעָם</p>

<p>בָּהֶם אֲנָשִׁים חָֽכְמוּ לִמְאֹד / עַד כִּי־לְמֶרְחָק נָֽשְׂאוּ דֵעָם</p>

<p>הַדּוֹֽרְשִׁים טוֹבָה אֱלֵי עַמָּם / הַדּוֹֽבְרִים שָׁלוֹם לְכָל־זַרְעָם</p>

<p>בָּם בַּהֲמוֹת שָׂדַי בְּתַבְנִית אִישׁ / וַיְשַׁלְּחֵם הָאֵל בְּיַד־פִּשְׁעָם</p>

<p>בָּם בַּעֲלֵי אַשְׁמָה כְּמוֹ אָמוֹן / אַף בַּעֲלֵי חַטָּאת כְּיָרָבְעָם</p>

<p>הָאוֹֽמְרִים לָעוֹֽבְרִים סוּרוּ / וּמְקַדְּשִׁים הָעָם בְּמַגָּעָם</p>

<p>יִתְהוֹלֲלוּ יִתְמֹלֲלוּ אֵימִים / אַף־הֻמְּכוּ לוּ שָׁמְעוּ שִׁמְעָם</p>

<p>נִלְאָה זְמָן לִרְפֹּא מְשׁוּבוֹתָם / כִּי־הֶחֱלִיף צִבְעָם וְלֹא טִבְעָם</p>

<p>לֹא־נָתְנוּ לִבָּם לְאַחְרִיתָם / הִטּוּ לְבָבָם אַחֲרֵי בִצְעָם</p>

<p>שָׁמָּה רְשָׁעִים חָדְלוּ רֹגֶז / שָׁם יוֹעֲצֵי אֶרֶץ בְּמַדָּעָם</p>

<p>שָׁמָּה עֲבָדִים מֵאֲדֹנֵיהֶם / חָפְשִׁים וְשָׁם כֵּהָה אֱמֶת נִגְעָם</p>

<p>שָׁמָּה יְגֵעִים בַּזְּמָן נָחוּ / שָׁם מָצְאוּ נָפְשָׁם וּמַרְגּוֹעָם</p>

<p>קָטָן וְגָדוֹל שָׁם וְכָל־הַיְקוּם / שָׁם רָבְדוּ עַרְשָׂם וּמַצָּעָם</p>

<p>יַחַד אֲסִירִים שַׁאֲנָנוּ שָׁם / לֹא שָֽׁמְעוּ נוֹגֵשׂ וְקוֹל רַעַם</p>

<p>לֹא־נִכְּרוּ שׁוֹעִים וְנִכְבָּדִים / לִפְנֵי חֲשֻׁכִּים מָלְאוּ זָעַם</p>

<p>הִתְיָאֲשׁוּ הֵם מֵֽרְאוֹת טוֹבָה / לֹא־עוֹד יְקַוּוּ לַחֲזוֹת נֹעַם</p>

<p>לִבִּי סְחַרְחַר בַּחֲזוֹת כָּל־זֹאת / לֹא־אֶשְׂמְחָה עֵת אֶחֱזֶה צַלְעָם</p>

<p>צַר־לִי וְאִם אֶהְיֶה כְמִתְעַלֵּם / יוֹם יוֹם אֲנִי הוֹלֵךְ לְמַסָּעָם</p>

<p>יַנְחֶה זְמָן אוֹתִי וְיִתְפַּלָּא / בִי כַּאֲשֶׁר נָחָם וְהִסִּיעָם</p>

<p>אֵרֵד שְׁאוֹל תַּחְתִּית וְאַגִּיעַ / בִּמְקוֹם אֲשֶׁר יָרָם וְהִגִּיעָם</p>

<p>יַשְׁקֶה זְמַנִּי לַעֲנָה וָרֹאשׁ / לִי כַּאֲשֶׁר הִשְׁקָם וְהִשְׂבִּיעָם</p>

<p>יַשְׁפִּיל גְּאוֹן לִבִּי וְיַכְנִיעַ / עָרְפִּי כְּהִשְׁפִּילָם וְהִכְנִיעָם</p>

<p>לוּלֵי אֲשֶׁר יָעַד אֱלֹהִים חַי / לָשׁוּב לְרַחֵם אֶת־אֲשֶׁר זָעָם</p>

<p>עֵת יִקְצוּ כָּל־שֹׁכְנֵי עָפָר / חַסְדוֹ וְעִזּוּזוֹ לְהוֹדִיעָם</p>

<p>וּלְהַחֲלִיץ עַצְמוֹת מְקֻדָּשָׁיו / אֶת־מַלְאֲכָיו יִשְׁלַח לְהַרְגִּיעָם</p>

<p>זֹאת בַּחֲזוֹתִי יִפְּלוּ פָנָי / יִמַּס לְבָבִי יַעֲמֹד נִפְעָם.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41701">https://benyehuda.org/read/41701</a></div></body></html>