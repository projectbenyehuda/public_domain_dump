<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מעשה בשבוטא</title>
	<meta name="author" content="ש' בן־ציון"/>
</head>
<body>

<h1 id="מַעֲשֶׂהבְּשִׁבּוּטָאשבן-ציון">מַעֲשֶׂה בְּשִׁבּוּטָא / ש' בן-ציון</h1>

<p>מוגש לחולמי הגיטו&#8230;</p>

<br>

<h2 id="א">א</h2>

<blockquote>
<p>מְלַמֵּד דַּרְדְּקֵי <a href="#fn:1" id="fnref:1" title="see footnote" class="footnote"><sup>1</sup></a>שֶׁבְּתַלְמוּד-תּוֹרָה,</p>
</blockquote>

<blockquote>
<p>הוּא וּבַת-זוּגוֹ עִם בַּת יְחִידָה,</p>
</blockquote>

<blockquote>
<p>יָשְׁבוּ בְדִירָה נוֹשָׁנָה בְּדוּלָה</p>
</blockquote>

<blockquote>
<p>בְּעִבּוּרָהּ שֶׁל עִיר <a href="#fn:2" id="fnref:2" title="see footnote" class="footnote"><sup>2</sup></a>מֵאֲחוֹרֵי הַמֶּרְחָץ.</p>
</blockquote>

<blockquote>
<p>וְהָיָה הַמְלַמֵּד אִישׁ תָּם וְחָסִיד</p>
</blockquote>

<blockquote>
<p>וְאִשְׁתּוֹ עַסְקָנִית, מַרְטָנִית לְנוֹצָה</p>
</blockquote>

<blockquote>
<p>וּבִתָּם נַנָּסִית פּוֹזֶלֶת עֵינָיִם,</p>
</blockquote>

<blockquote>
<p>וְהַדִּירָה קְטַנָּה וְתַנּוּר בָּה גָּדוֹל, –</p>
</blockquote>

<blockquote>
<p>וְהַתַּנּוּר הוּא עָשֵׁן מִפִּיו וּמִסְּדָקָיו.</p>
</blockquote>

<br>

<blockquote>
<p>הָיְתָה הָאִשָׁה קוֹבֶלֶת עַל בַּעֲלָהּ,</p>
</blockquote>

<blockquote>
<p>כִּי עָשֵׁן הַתַּנּוּר וּמַחֲרִיךְ לַחַלָּה,</p>
</blockquote>

<blockquote>
<p>וּנְדַן אֵין מְזֻמָּן לַבַּת הַיְחִידָה,</p>
</blockquote>

<blockquote>
<p>וּפְרוּטָה לְפָרְטָה לֹא תָמִיד מְצוּיָה,</p>
</blockquote>

<blockquote>
<p>אַף דָּגָה לְשַׁבָּת יֵשׁ שֶׁהִיא רוֹצָה, –</p>
</blockquote>

<blockquote>
<p>וְהוּא עָנִי – מַה יַּעֲנֶה? היִא צָדְקָה מִמֶּנּוּ&#8230;</p>
</blockquote>

<br> 

<blockquote>
<p>וַיְהִי בֹקֶר יוֹם-שִׁשִּׁי לְשַׁבַּת-נַחֲמו <a href="#fn:3" id="fnref:3" title="see footnote" class="footnote"><sup>3</sup></a>,</p>
</blockquote>

<blockquote>
<p>בְּעוֹד שֶׁהָאִשָּׁה לָשָׁה לַחַלָּה</p>
</blockquote>

<blockquote>
<p>וּפִיהָ מִתְגַּבֵּר וְעָשֵׁן הַתַּנּוּר –</p>
</blockquote>

<blockquote>
<p>הִקֱדִּים הַמְלַמֵּד וְיָצָא לִטְבִילָה;</p>
</blockquote>

<blockquote>
<p>וְאַף כִּי בְּכִיסוֹ לוֹ שֶׁבַע פְּרוּטוֹת</p>
</blockquote>

<blockquote>
<p>וְהַמֶּרְחָץ הוּא קָרוֹב וּמֵפִיק כְּבָר הָבֶל –</p>
</blockquote>

<blockquote>
<p>הוּא הָלַךְ לַנָּהָר, וְלֹא לְבֵי-בַנֵּי <a href="#fn:4" id="fnref:4" title="see footnote" class="footnote"><sup>4</sup></a>,</p>
</blockquote>

<blockquote>
<p>שֶׁאָמָר: &quot;מֵעַתָּה זֶה אֶחְסֹךְ לְ&#8217;תַכְלִית',</p>
</blockquote>

<blockquote>
<p>לֹא אוֹצִיא וְיִהְיוּ הַפְּרוּטוֹת הַלָּלוּ</p>
</blockquote>

<blockquote>
<p>הַתְחָלָה שֶׁל קִמּוּץ לְנַדֵּן הַבַּת!&quot;</p>
</blockquote>

<br> 

<blockquote>
<p>יָצָא מִבֵּיתוֹ, מִצָּר אֶל הַבָּר, –</p>
</blockquote>

<blockquote>
<p>וְזָרַח הַשֶׁמֶשׁ עַל יֶרֶק הַשָּׂדֶה</p>
</blockquote>

<blockquote>
<p>וְעַל עֵדֶר עֲגָלִים, וּלְרוּחַ קַלִּילָה</p>
</blockquote>

<blockquote>
<p>יִרְעַשׁ הַסּוּף עִם זִמְרַת צִפֳּרִים, –</p>
</blockquote>

<blockquote>
<p>וְהַמְלַמֵּד הוּא הוֹלֵךְ וּמְחַשֵּׁב לַתַּכְלִית,</p>
</blockquote>

<blockquote>
<p>מְצָרֵף חֶשְׁבּוֹנוֹת שֶׁל קִמּוּץ עַל קִמּוּץ</p>
</blockquote>

<blockquote>
<p>וּמְמַשְׁמֵש בַּפְּרוּטוֹת הוּא אוֹמֵר: &#8220;כֵּן יִרְבּוּ!&#8221;&#8230;</p>
</blockquote>

<blockquote>
<p>וְהִנֵּה לִקְרָאתוֹ גּוֹי אֶחָד זָקֵן,</p>
</blockquote>

<blockquote>
<p>דַּיָּג שֶׁיָּצָא מִבֵּין סוּף הַנַּחַל</p>
</blockquote>

<blockquote>
<p>וְרִשְׁתּוֹ עַל יָדוֹ – וְעָמַד כְּנֶגְדּוֹ</p>
</blockquote>

<blockquote>
<p>וְהוֹצִיא מֵרִשְׁתּוֹ שִׁבּוּטָא מְפַרְכֵּס.</p>
</blockquote>

<blockquote>
<p>אָמַר לַמְלַמֵּד: &quot;אֶת זֶה לְשַׁבַּתְּךָ</p>
</blockquote>

<blockquote>
<p>קַח נָא, יְהוּדִי, בְּשֶׁבַע פְּרוּטוֹת!&quot;</p>
</blockquote>

<br>  

<blockquote>
<p>נִסְתַּכֵּל הַמְלַמֵּד – וּלְעֵינָיו לֹא הֶאֱמִין:</p>
</blockquote>

<blockquote>
<p>שִׁבּוּטָא כַּזָּהָב שֶׁל שִׁשָּׁה טְפָחִים –</p>
</blockquote>

<blockquote>
<p>וּבְשֶׁבַע פְּרוּטוֹת! כִּבּוּד לַשַׁבָּת</p>
</blockquote>

<blockquote>
<p>וּפִיּוּס לָאִשָּׁה – וּבְשֶׁבַע פְּרוּטוֹת! –</p>
</blockquote>

<blockquote>
<p>והוּא חַי וּמְפַרְכֵּס וּמְנַצְנֵץ עֵינָיִם</p>
</blockquote>

<blockquote>
<p>וּפִיו לוֹ פָּתוּחַ, כְּאוֹמֵר: קָחֵני&#8230;</p>
</blockquote>

<blockquote>
<p>וְשָׁלַט בְּעַצְמוֹ הַמְלַמֵּד וְהוֹצִיא</p>
</blockquote>

<blockquote>
<p>אֶת שֶׁבַע הַפְּרוּטוֹת – וְנָתַן וְאָמָר:</p>
</blockquote>

<blockquote>
<p>&quot;וַתְּרִי-נָא, בִּתִּי, מִנְּדָנֵךְ הַפַּעַם</p>
</blockquote>

<blockquote>
<p>לִכְבוֹד שַׁבַּת-נַחֲמוּ!&quot; – וּבָא לְמִטְפַּחְתּוֹ</p>
</blockquote>

<blockquote>
<p>שִׁבּוּטָא הָרָאוּי לְשֻׁלְחַן גְּבִירִים!</p>
</blockquote>

<br>  

<blockquote>
<p>זָכָה בְמִקָּחוֹ וְדָץ אֶל הַטְּבִילָה.</p>
</blockquote>

<blockquote>
<p>הִגִּיעַ לַנָּהָר – וְנִתְחַבֵּט הַדָּג,</p>
</blockquote>

<blockquote>
<p>וּמִתּוֹךְ הַמִּטְפַּחַת נִשְׁמַע קוֹל דִּבּוּר:</p>
</blockquote>

<blockquote>
<p>&#8220;שָׁלוֹם עֲלֵיכֶם, רַב יְהוּדִי! – אַל תִּירָא&#8230;&#8221;</p>
</blockquote>

<blockquote>
<p>כָּךְ נֶאֱמַר מְפֹרָש וּבְלָשׁוֹן יְהוּדִית –</p>
</blockquote>

<blockquote>
<p>וְנִתְחַלְחַל הַמְלַמֵּד וּפָרְחָה נִשְׁמָתוֹ:</p>
</blockquote>

<blockquote>
<p>מִי הוּא הַמְדַבֵּר? כְּלוּם הַשִּׁבּוּטָא?!&#8230;</p>
</blockquote>

<blockquote>
<p>אִי-אֶפְשָׁר! – בְּרַם מִתּוֹךְ הַמִּטְפַּחַת</p>
</blockquote>

<blockquote>
<p>קוֹל בָּרוּר בִּתְחִנָּה עוֹד מְמַלֵּל וְאוֹמֵר:</p>
</blockquote>

<br>  

<blockquote>
<p>&quot;הַאֲזִינָה, רַב יְהוּדִי, שְׁמַע וַאֲדַבֵּרָה,</p>
</blockquote>

<blockquote>
<p>וּמִפִּי אֶל תּוֹךְ לִבְּךָ יִכָּנְסוּ נָא דְבָרָי! –</p>
</blockquote>

<blockquote>
<p>הֶעָרֵל הַלָּז, מָה הוּא שֶׁיָּבִין?</p>
</blockquote>

<blockquote>
<p>שְׁמָעֵנִי מְדַבֵּר – וְרָקַק וְאָמָר:</p>
</blockquote>

<blockquote>
<p>'תּוּף, מַעֲשֵׂה-כְשָׁפִים! אמְכָּרְךָ, שִׁבּוּטָא,</p>
</blockquote>

<blockquote>
<p>לַטִּפֵּשׁ הָרִאשׁוֹן וּבְזוֹל – שֶׁבַע פְּרוּטוֹת!' – –</p>
</blockquote>

<blockquote>
<p>אַךְ אַתָּה הֲרֵי <strong>יְהוּדִי</strong> – וּבָרוּךְ הַשֵּׁם</p>
</blockquote>

<blockquote>
<p>שֶׁאַתָּה הָרִאשׁוֹן נִזְדַּמַּנְתָּ כְּנֶגְדּוֹ</p>
</blockquote>

<blockquote>
<p>עִם שֶׁבַע פְּרוּטוֹת – וְלֵב לָךְ לִשְׁמֹעַ!</p>
</blockquote>

<blockquote>
<p>וּבְכֵן, הַט אָזְנְךָ, רַבִּי! בִּי, שְׁמָעֵנִי!&quot;&#8230;</p>
</blockquote>

<br>  

<blockquote>
<p>נִתְגַּבֵּר הַמְלַמֵּד וְאָמַר בְּחִילָה:</p>
</blockquote>

<blockquote>
<p>&quot;שׁוֹמֵעַ עַבְדֶּךָ&#8230; כִּי מִי-זֶה לֹא יִשְׁמַע</p>
</blockquote>

<blockquote>
<p>אִם גִלְגּוּל מְדַבֵּר – וְנֶפֶשׁ מִיִּשְׂרָאֵל?&#8230;</p>
</blockquote>

<blockquote>
<p>וּבְדָג כָּשֵׁר, קַבָּלָה <a href="#fn:5" id="fnref:5" title="see footnote" class="footnote"><sup>5</sup></a>, הַגִּלְגּוּל שֶׁל צַדִּיק&#8230;</p>
</blockquote>

<blockquote>
<p>וְאֵיכָכָה לֹא אֶשְׁמַע – וְנֶאֱמַר בְּמִשְׁלֵי:</p>
</blockquote>

<blockquote>
<p>&#8216;פִּי צַדִּיק יָנוּב חָכְמָה&#8217; – וּמִצְוָה לִשְׁמֹעַ&#8230;&quot;</p>
</blockquote>

<br>  

<blockquote>
<p>מִיָּד עָנָה הַדָּג קוֹל בְּרָכָה וְאָמָר:</p>
</blockquote>

<blockquote>
<p>&quot;בָּרוּךְ הַנּוֹתֵן לִירֵאָיו טוּב בִּינָה!</p>
</blockquote>

<blockquote>
<p>וּבָרוּךְ שֶׁלְּחָכָם כְּמוֹתְךָ הִקְרָנִי! –</p>
</blockquote>

<blockquote>
<p>אִישׁ-מֵבִין-דָּבָר מִתּוֹךְ-דָּבָר אֶרְאֶךָ;</p>
</blockquote>

<blockquote>
<p>עַל-כֵּן, רַבִּי, שְׁמַע! שֶׁכְּבָר אָמַר שְׁלֹמֹה:</p>
</blockquote>

<blockquote>
<p>&#8216;יִשְׁמַע חָכָם – וְיוֹסִיף לֶקַח&#8217; – –</p>
</blockquote>

<blockquote>
<p>שְׁמַע, חָכָם, וְדַעַת לְנַפְשְׁךָ יִנְעָם! –</p>
</blockquote>

<br> 

<blockquote>
<p>&quot;דַּע! תַּלְמִיד-חָכָם הָיִיתִי אַף אָנִי,</p>
</blockquote>

<blockquote>
<p>לִיטָאִי <a href="#fn:6" id="fnref:6" title="see footnote" class="footnote"><sup>6</sup></a>– וּמֵעוֹדִי חָשַׁקְתִּי בַּתּוֹרָה;</p>
</blockquote>

<blockquote>
<p>מְשַׁגְּרֵנִי אַבָּא, אוֹ אִמָּא, בִּשְׁלִיחוּת –</p>
</blockquote>

<blockquote>
<p>וַאֲנִי לָהֶם מֵשִׁיב: &#8216;תּוֹרָה עֲדִיפָה!&#8217; –</p>
</blockquote>

<blockquote>
<p>וְכָךְ מִקַּטְנוּתִי, אוֹי לִי, זִלְזַלְתִּי</p>
</blockquote>

<blockquote>
<p>בְּכִבּוּד אֲבוֹתָי!&#8230; וּמִשֶׁגָּדַלְתִּי</p>
</blockquote>

<blockquote>
<p>וַאֲבוֹתַי נִזְדַּקְּנוּ, גַם אָז מֵרֹב תּוֹרָה</p>
</blockquote>

<blockquote>
<p>אֲנִי לֹא שִׁמַּשְׁתִּים כָּרָאוּי לִזְקֵנִים&#8230;</p>
</blockquote>

<blockquote>
<p>בְּתוֹרָתִי – חַטָּאתִי&#8230; וּלְאַחַר מִיתָתִי,</p>
</blockquote>

<blockquote>
<p>הוֹי, יָצָא עָלַי דִּינִי מִבֵּית-דִּין שֶׁלְּמָעְלָה</p>
</blockquote>

<blockquote>
<p>שֶׁאֵלֵךְ וְאֶתְגַּלְגֵּל בְּצוּרַת שִׁבּוּטָא, –</p>
</blockquote>

<blockquote>
<p>וּמַה שֶּׁפָּגַמְתִּי בְּשִׁמּוּשׁ אֲבוֹתַי</p>
</blockquote>

<blockquote>
<p>אֶהְיֶה מְתַקֵּן בְּשַׁמְּשִׁי שָׁלִיחַ</p>
</blockquote>

<blockquote>
<p>לַאֲבִי -כָל הַדָּגִים, <strong>לַלִּוְיָתָן</strong> בְּמֵימָיו,</p>
</blockquote>

<blockquote>
<p>שֶׁבַע בַּשָּׁנִים עִם שִׁבְעָה עוֹד יָמִים!&#8230;</p>
</blockquote>

<br>  

<blockquote>
<p>&quot;וּכְבָר כָּךְ שִׁמַּשְׁתִּי כָּל שֶׁבַע הַשָּׁנִים, –</p>
</blockquote>

<blockquote>
<p>אָץ-שָׁט כָּל הַיָּמִים בְּסַכָּנַת דְּרָכִים,</p>
</blockquote>

<blockquote>
<p>מִנָּהָר לַיָּם וּמִיַּמִּים לַנְּהָרוֹת –</p>
</blockquote>

<blockquote>
<p>וּבָרוּךְ הַמָּקוֹם, כִּי בְשָׁלוֹם עָבָרְתִּי!</p>
</blockquote>

<blockquote>
<p>תַּנִּינִים, חָלִילָה, הֵם לֹא הִזִּיקוּנִי,</p>
</blockquote>

<blockquote>
<p>אַף-לֹא שׁוּם בְּרִיָּה מְשֻׁנָּה שֶׁבַּיָּם –</p>
</blockquote>

<blockquote>
<p>וְהַיּוֹם הוּא יוֹם אַחֲרוֹן לְשֶׁבַע הַשָּׁנִים&#8230;</p>
</blockquote>

<blockquote>
<p>וְאִלּוּ עָמַדְתִּי עוֹד שִׁבְעָה יָמִים</p>
</blockquote>

<blockquote>
<p>בְּתַפְקִידִי עַד סוֹפוֹ – נִתְמָרֵק עֲווֹנִי</p>
</blockquote>

<blockquote>
<p>וְהָיִיתִי לִי נִכְנָס בְּגַן-עֵדֶן לִמְנוּחוֹת – – –</p>
</blockquote>

<blockquote>
<p>אַךְ, אוֹי לִי, בְּחָפְזִי כַּיוֹם בִּשְׁלִיחוּת,</p>
</blockquote>

<blockquote>
<p>הִצְלִיחַ הַשָּׂטָן וְהִטְעַנִי בַדָּרֶךְ –</p>
</blockquote>

<blockquote>
<p>וְנָפַלְתִּי בְּרִשְׁתּוֹ וּבְיָדוֹ שֶׁל עֵשָׂו!&#8230;</p>
</blockquote>

<br>  

<blockquote>
<p>&quot;וָאֶתְחַנֵּן לֶעָרֵל: 'הוֹ, שְׁמַע-נָא, בַּר-נָשׁ!</p>
</blockquote>

<blockquote>
<p>בִּשְׁבִיל שְׁמוֹנָה יָמִים אֲאַבֵּד עוֹלָמִי?'&#8230;</p>
</blockquote>

<blockquote>
<p>אַךְ זֶה עֲרַל-לֵב – חַיֵּי-עוֹלָם מַה לּוֹ?</p>
</blockquote>

<blockquote>
<p>הָבֵא לוֹ טִפֵּשׁ עִם שֶׁבַע פְּרוּטוֹת,</p>
</blockquote>

<blockquote>
<p>כִּי זֶה כָל עוֹלָמוֹ! – וְהִנֵּה זֶה אַתָּה</p>
</blockquote>

<blockquote>
<p>בָּאתָ לְפָנָיו עִם שֶׁבַע הַפְּרוּטוֹת</p>
</blockquote>

<blockquote>
<p>וַתִּתֵּן לוֹ חֶפְצוֹ, – וְאַתָּה, לֵב עִבְרִי –</p>
</blockquote>

<blockquote>
<p>הוֹ, בִּינָה הֲגִיגִי וְחוּס נָא וְרַחֵם!</p>
</blockquote>

<blockquote>
<p>חוּס! הַשְׁלִיכֵנִי חֲזָרָה לַנָּהָר, –</p>
</blockquote>

<blockquote>
<p>וְכָל מַה שֶּׁתִּשְׁאַל אֶתֵּן בְּכָפְרִי!</p>
</blockquote>

<blockquote>
<p>כִּי עַד עֶרֶב-שַׁבָּת הַבָּא, פַּרְשַׁת &#8216;עֵקֶב&#8217;,</p>
</blockquote>

<blockquote>
<p>עוֹד שְׁמוֹנָה יָמִים – אֲנִי לִפְקֻדָּתְךָ;</p>
</blockquote>

<blockquote>
<p>כִּי תָּבֹא וְתַגִּיד מִשְׁאֲלוֹת לְבָבְךָ –</p>
</blockquote>

<blockquote>
<p>אֶת כֻּלָּן, בְּפִדְיוֹנִי, אֲמַלֵּא לְטוֹבָה!!&quot;</p>
</blockquote>

<br>  

<blockquote>
<p>נִתְגַּלְגְּלוּ רַחֲמָיו שֶׁל אוֹתוֹ מְלַמֵּד,</p>
</blockquote>

<blockquote>
<p>וְלִבּוֹ, לֵב עִבְרִי, בּוֹ נִכְמַר – וְאָמָר:</p>
</blockquote>

<blockquote>
<p>&quot;מַה-שַּׁיָּךְ כָּאן כֹּפֶר וּפִדְיוֹן לַנֶּפֶשׁ? –</p>
</blockquote>

<blockquote>
<p>כְּלוּם עוֹשֶׂה יְהוּדִי מִצְווֹת לִמְכִירָה?&#8230;</p>
</blockquote>

<blockquote>
<p>נְשָׁמָה כְּשֵׁרָה! לְכִי בֹּאִי בְשָׁלוֹם!&quot; –</p>
</blockquote>

<blockquote>
<p>כָּךְ עָנָה וְהֵטִיל אֶת דָּגוֹ לַנָּהָר –</p>
</blockquote>

<blockquote>
<p>וְתָלָה לַמָּרוֹם אֶת עֵינָיו בְּדִמְעָה,</p>
</blockquote>

<blockquote>
<p>לָחַשׁ בְּיִרְאָה: &#8220;מִשְׁפָּטֶיךָ – תְּהוֹם רַבָּה!&#8221;&#8230;</p>
</blockquote>

<blockquote>
<p>וּפָשַׁט בְּגָדָיו וְיָרַד בְּדִמְעָה</p>
</blockquote>

<blockquote>
<p>וְטָבַל לְשַׁבָּת בְּכַוָּנָה גְדוֹלָה&#8230;</p>
</blockquote>

<br>  

<h2 id="ב">ב</h2>

<blockquote>
<p>בְּדִמְעָה הוּא יָרַד וּבְחֶדְוַת-לֵב עָלָה,</p>
</blockquote>

<blockquote>
<p>וְעַז קַל כַּנֶּשֶׁר חָשׁ-חָזַר לְבֵיתוֹ,</p>
</blockquote>

<blockquote>
<p>וּבְשִׂמְחַת הַמִּצְוָה שָׂשׂ-סָח לְאִשְׁתּוֹ:</p>
</blockquote>

<blockquote>
<p>&quot;שִׁמְעִי-נָא, פְּלוֹנִית – פִּלְאֵי פְלָאִים!</p>
</blockquote>

<blockquote>
<p>כָּךְ וְכָךְ הָיָה כָּעֵת בִּי הַמַּעֲשֶׂה – –</p>
</blockquote>

<blockquote>
<p>וּבֶאֱמֶת, מִי מוֹכֵר הַמִּצְווֹת בִּמְחִיר?&quot;&#8230;</p>
</blockquote>

<br>  

<blockquote>
<p>שָׁמְעָה הָאִשָּׁה – וְסָפְקָה כַפֶּיהָ:</p>
</blockquote>

<blockquote>
<p>&quot;הוֹ, שׁוֹטֶה מְלַמֵּד! אִי, קַבְּצָן רֵיקָא! –</p>
</blockquote>

<blockquote>
<p>טִפֵּשׁ לְךָ נָתָן, וְאַתָּה לֹא קִבַּלְתָּ?!</p>
</blockquote>

<blockquote>
<p>וְשֶׁבַע הַפְּרוּטוֹת עַל מַה-זֶּה הוֹצֵאתָ?&#8230;</p>
</blockquote>

<blockquote>
<p>לוּ נְדֻנְיָא לַבַּת, מָאתַיִם זְהוּבִים,</p>
</blockquote>

<blockquote>
<p>אוֹ תַּנּוּר לַחֹרֶף, לְפָחוֹת, שָׁאָלְתָּ! – –</p>
</blockquote>

<blockquote>
<p>שׁוּב חִישׁ – וְיַחַד אֶת שְׁנֵיהֶם תְּבַקֵּשׁ!&quot;</p>
</blockquote>

<blockquote>
<p>בִּקֵּשׁ הֶעָלוּב לְפָרֵשׁ לָאִשָּׁה,</p>
</blockquote>

<blockquote>
<p>שֶׁלֹא מִן-הַדִּין הוּא לִהְיוֹת חוֹזֵר מִדְּבָרוֹ –</p>
</blockquote>

<blockquote>
<p>וְהִיא לוֹ בַּמַּרְדָּה: &quot;בְּלֹם פֶּה וְאַל תַּעֲמֹד!</p>
</blockquote>

<blockquote>
<p>שׁוּב חִיש וּבַקֵּשׁ נְדֻנְיָא עִם תַּנּוּר!&quot;</p>
</blockquote>

<br> 

<blockquote>
<p>נִדְחַף הַמְלַמֵּד, אָץ-רָץ אֶל הַנָּהָר –</p>
</blockquote>

<blockquote>
<p>עֶרֶב-שַׁבָּת הַיּוֹם&#8230; בָּא, עָמַד וְקָרָא:</p>
</blockquote>

<blockquote>
<p>&#8220;עֲנֵנִי, שִׁבּוּטָא! שְׁמָעֵנִי, עֲנֵנִי!&#8221; –</p>
</blockquote>

<blockquote>
<p>מִיָּד חָלְפָה טִיסָה נַעֲלָסָה בַּמָּיִם –</p>
</blockquote>

<blockquote>
<p>וְרֹאש הַשִׁבּוּטָא זֶה מֵצִיץ וְאוֹמֵר:</p>
</blockquote>

<blockquote>
<p>&quot;וּמַה שְׁאֵלָתְךָ, יְדִידִי יַקִּירִי?</p>
</blockquote>

<blockquote>
<p>מַה בַּקָּשָׁתְךָ? הַגִּידָה – וְתֵעָשׂ!&quot;</p>
</blockquote>

<br>

<blockquote>
<p>נִתְחַכֵּךְ הַמְלַמֵּד וְהִתְחִיל מְגַמְגֵּם:</p>
</blockquote>

<blockquote>
<p>&quot;אָתִיתִי לְחַנְנָךְ&#8230; <a href="#fn:7" id="fnref:7" title="see footnote" class="footnote"><sup>7</sup></a>כְּלוֹמַר, שֻׁלָּחְתִּי&#8230;</p>
</blockquote>

<blockquote>
<p>כִּי כְלוּם עוֹשֶׂה יְהוּדִי סְחוֹרָה בְּמִצְווֹת?&#8230;</p>
</blockquote>

<blockquote>
<p>אַךְ כָּמוֹנִי כָּמוֹךָ, הוֹ, רַבִּי שִׁבּוּטָא!&#8230;</p>
</blockquote>

<blockquote>
<p>מַה אַתָּה שָׁלִיחַ לוֹ שָׁם, לַלִּוְיָתָן,</p>
</blockquote>

<blockquote>
<p>אַף אֲנִי-כָאן שָׁלִיחַ לְמָרַת זוּגָתִי&#8230;</p>
</blockquote>

<blockquote>
<p>וְהִיא, בִּמְחִילָה, סוֹף-סוֹף רַק אִשָׁה&#8230;</p>
</blockquote>

<blockquote>
<p>וְעָלָה בְדַעְתָּה, שֶׁאֵלֵךְ לְבַקֵּשׁ – –</p>
</blockquote>

<blockquote>
<p>מָאתַיִם לְנַדֵּן בּתֵּנוּ, שֶׁתִּחְיֶה,</p>
</blockquote>

<blockquote>
<p>וְגַם תַּנּוּר מְחֻדָּשׁ שֶׁיְהֵא טוֹב לַחַלָּה&#8230;</p>
</blockquote>

<blockquote>
<p>אָנָּא! עֲשֵׂה-נָא רְצוֹנָהּ שֶׁל פְּלוֹנִית!&quot;&#8230;</p>
</blockquote>

<blockquote>
<p>כִּשְׁכֵּש הַדָּג לוֹ בִּזְנָבוֹ וְאָמָר:</p>
</blockquote>

<blockquote>
<p>&quot;שָׁלוֹם, אַל תִּדְאָג – וְשׁוּב לָךְ, יְדִידִי,</p>
</blockquote>

<blockquote>
<p>שֶׁהַכֹּל כְּבָר מוּכָן בְּעֶזְרַת הַשֵׁם!&quot;</p>
</blockquote>

<br>  

<blockquote>
<p>אָץ-דָּץ הַמְלַמֵּד – הַשַׁבָּת הִיא קְרוֹבָה –</p>
</blockquote>

<blockquote>
<p>וּבְכִיסוֹ כְבָר קוֹרִין קִישׁ-קִישׁ הַזְּהוּבִים&#8230;</p>
</blockquote>

<blockquote>
<p>בָּא לְתוֹךְ בֵּיתוֹ – וְהַתַּנּוּר הוּא חָדָשׁ!</p>
</blockquote>

<blockquote>
<p>הוּא חָלָק וּמְסֻיָּד, וְהָאִשָּׁה – הִיא רוֹדָה</p>
</blockquote>

<blockquote>
<p>בַּמַּרְדָּה מִתּוֹכוֹ – וְהָחַלָּה מַה נָּאָה!</p>
</blockquote>

<blockquote>
<p>רֵיחָנִית, מַבְהִיקָה – תַּאֲוָה לָעֵינָיִם –</p>
</blockquote>

<blockquote>
<p>אַךְ אוֹי לָאָזְנָיִם! – –</p>
</blockquote>

<blockquote>
<p>מְחָרְפָה הָאִשָּׁה:</p>
</blockquote>

<blockquote>
<p>&quot;מְלַמֵּד בֶּן שׁוֹטֶה! אִי, זָנָב לַשּׁוּעָלִים!</p>
</blockquote>

<blockquote>
<p>צְרִיף קָטָן וְנוֹשָׁן מִיָּמָיו שֶׁל תֶּרַח –</p>
</blockquote>

<blockquote>
<p>וְזֶהוּ מְקוֹמוֹ שֶׁל תַּנּוּר מְכֻבָּד?!</p>
</blockquote>

<blockquote>
<p>וְלֹא יָכֹלְתָּ עוֹד לְשְׁאֹל – אִי, חָסִיד שׁוֹטֶה! –</p>
</blockquote>

<blockquote>
<p>גַּם בַּיִת מְרֻוָּח, שֶׁיְּהֵא נָאֶה לַתַּנּוּר?!&quot;</p>
</blockquote>

<br>  

<blockquote>
<p>נִתְבָּהֵל הַמְלַמֵּד: &quot;מָה עוֹד לָךְ, הָאִשָּׁה?!</p>
</blockquote>

<blockquote>
<p>הַחֲזִיקֵי הַסִּנָּר – הֲרֵי גַם מָאתָיִם!</p>
</blockquote>

<blockquote>
<p>רְאִי, בִּמְזֻמָּנִים זִקּוּקִין <a href="#fn:8" id="fnref:8" title="see footnote" class="footnote"><sup>8</sup></a>הֵבֵאתִי!&quot;</p>
</blockquote>

<blockquote>
<p>וְהָאִשָּׁה בַּחֲמָתָהּ כָּאֵשׁ מִתְלַקַּחַת,</p>
</blockquote>

<blockquote>
<p>פִּיהָ כַּגָּפְרִית וְהִיא מְנִיפָה בַּמַּרְדָּה:</p>
</blockquote>

<blockquote>
<p>&quot;וּמָה הֵם מָאתַיִם לְנַנָּסִית פּוֹזֶלֶת?!</p>
</blockquote>

<blockquote>
<p>וּלְוָאי שֶׁבְּאַלְפַּיִם יִמָּצֵא לָהּ חָתָן!</p>
</blockquote>

<blockquote>
<p>וְהֵיכָן הַלְבָּשָׁה? – הוֹי, אָב אַכְזָרִי!</p>
</blockquote>

<blockquote>
<p>וְכָרִים וּכְסָתוֹת? – אִי, גֶּבֶר לֹא-יִצְלָח! –</p>
</blockquote>

<blockquote>
<p>וְעוֹד אַתָּה עוֹמֵד? – שׁוּב פְּרָח וְהָבֵא</p>
</blockquote>

<blockquote>
<p>בַּיִת וּמְלוֹאוֹ עִם פֻרְנָה <a href="#fn:9" id="fnref:9" title="see footnote" class="footnote"><sup>9</sup></a>לַבְּתוּלָה,</p>
</blockquote>

<blockquote>
<p>כְּיָאוֹת בְּיִשְׂרָאֵל לְבַת בַּעַל-הַבָּיִת –</p>
</blockquote>

<blockquote>
<p>וִיהֵא הַכֹּל מוּכָן כַּיּוֹם לִכְבוֹד שַׁבָּת!</p>
</blockquote>

<blockquote>
<p>אִם לָאו – הַבַּיְתָה לֹא תָבֹא! שָׁמָעְתָּ?&quot;&#8230;</p>
</blockquote>

<br>  

<blockquote>
<p>נָס-טָס הַמְלַמֵּד מֵאֵימַת הַמַּרְדָּה,</p>
</blockquote>

<blockquote>
<p>אָץ-רָץ לַנָּהָר – שֶׁעוֹד מְעַט שַׁבָּת:</p>
</blockquote>

<blockquote>
<p>&#8220;עֲנֵנִי, שִׁבּוּטָא! עֲנֵנִי, רַחֲמֵנִי!&#8221;&#8230;</p>
</blockquote>

<blockquote>
<p>נִתְבַּעְבְּעוּ הַמָּיִם – וְצָף הַדָּג אוֹמֵר:</p>
</blockquote>

<blockquote>
<p>&quot;מַה לָּךְ, יְדִידִי, שֶׁכָּכָה זָעָקְתָּ?</p>
</blockquote>

<blockquote>
<p>מַה בַּקָּשָׁתְךָ? הַגִּידָה – וְתֵעָשׂ!&quot;</p>
</blockquote>

<br>  

<blockquote>
<p>עָנָה הַמְלַמֵּד בִּנְשִׁיפָה וּנְשִׁימָה:</p>
</blockquote>

<blockquote>
<p>&quot;מָה עוֹד אֲדַבֵּר וּמָה עוֹד אֶצְטַדֵּק?&#8230;</p>
</blockquote>

<blockquote>
<p>הָאִשָּׁה הִיא אִשָּׁה – וַאֲנִי רַק שְׁלִיחָהּ,</p>
</blockquote>

<blockquote>
<p>כְּשֵׁם שֶׁגַּם אַתָּה לַלִּוְיָתָן שָׁלִיחַ&#8230;</p>
</blockquote>

<blockquote>
<p>עֶרֶב-שַׁבָּת, הֲכָנוֹת – וְהִיא מְשַׁלַּחְתַּנִי:</p>
</blockquote>

<blockquote>
<p>בַּיִת וּמְלוֹאוֹ וּבַת לָהּ מֻפְרָנָה <a href="#fn:10" id="fnref:10" title="see footnote" class="footnote"><sup>10</sup></a></p>
</blockquote>

<blockquote>
<p>בַּכֹּל וּמִכֹּל, כִּלְאַחַת הַנְּגִידוֹת,</p>
</blockquote>

<blockquote>
<p>מִיָּד לָהּ יְהֵא, עוֹד הַיּוֹם עִם חֲשֵׁכָה&quot;&#8230;</p>
</blockquote>

<blockquote>
<p>&quot;אַל תִּדְאַג, יְדִידִי! – הַדָּג זֶה מְשִׁיבוֹ:</p>
</blockquote>

<blockquote>
<p>&#8220;שֶׁהַכֹּל כְּבָר מוּכָן – וְשַׁבָּת לְךָ שָׁלוֹם!&#8221;</p>
</blockquote>

<br>  

<blockquote>
<p>וְאָץ-אָץ לוֹ הַמְלַמֵּד – הַחַמָּה יוֹרֶדֶת –</p>
</blockquote>

<blockquote>
<p>מִסְתַּכֵּל, מַתְמִיהַּ: הֵיכָן הוּא בֵיתוֹ?&#8230;</p>
</blockquote>

<blockquote>
<p>בֵּית-חוֹמָה שָׁם לָבָן עִם מְרֻוְחֵי חַלוֹנוֹת,</p>
</blockquote>

<blockquote>
<p>מֵעַל גַּבֵּי מַרְתֵּף מִתְנַשֵּׂא בְּמַעֲלוֹת</p>
</blockquote>

<blockquote>
<p>תּוֹךְ חָצֵר נִרְחָבָה, וּבָה – פָּרָה הוֹלָנְדּית</p>
</blockquote>

<blockquote>
<p>עוֹמֶדֶת נֶחֱלֶבֶת… וְהַבַּת הִיא מַחֲזִיקָה</p>
</blockquote>

<blockquote>
<p>לָעֵגֶל בְּאָזְנָיו – וְהוּא רַךְ וְאַדְמוֹנִי</p>
</blockquote>

<blockquote>
<p>כָּאן, מַשְׁמָע, בֵּיתוֹ – מְקוֹם מִשְׁכַּן זוּגָתוֹ…</p>
</blockquote>

<br>  

<blockquote>
<p>וְנֶחְפָּז הַבַּעַל – בַּדְּרָגוֹת הוּא עוֹלֶה –</p>
</blockquote>

<blockquote>
<p>וַהֲרֵי שֻׁלְחָן עָרוּךְ, שְׁתֵּי מְנוֹרוֹת שֶׁל כֶּסֶף,</p>
</blockquote>

<blockquote>
<p>וְהָאִשָּׁה מְקֻשָּׁטָה מְקַפְּלָה רֹב פֻרְנָה:</p>
</blockquote>

<blockquote>
<p>גַּם כָּרִים גַּם סְדִינִים וּשְׂמִיכָה שֶׁל שָׁנִי…</p>
</blockquote>

<blockquote>
<p>וָלוֹ – בִּגְדֵי שַׁבָּת לָאָדוֹן מוּכָנִים:</p>
</blockquote>

<blockquote>
<p>אִצְטְלָא שֶׁל אַטְלַס וְאֶשְׁטְרַיְמֶל שֶׁל זְנָבוֹת:</p>
</blockquote>

<blockquote>
<p>&quot;לֵךְ הָרֵק הַכֶּסֶף וּנְעֹל כָּאן בַּשִּׁדָּה</p>
</blockquote>

<blockquote>
<p>וּלְבַשׁ שַׁבָּת – וְלֵךְ לְבֵית-הַמִּדְרָשׁ כָּאָדָם! –</p>
</blockquote>

<blockquote>
<p>וּבְנוֹגֵעַ לָעִנְיָן – בְּלִי נֵדֶר שַׁבָּת –</p>
</blockquote>

<blockquote>
<p>בְּמוֹצָאֵי הַשַּׁבָּת עוֹד דַּבֵּר נְדַבֵּר&quot;…</p>
</blockquote>

<blockquote>
<p>כֹּה אָמְרָה הָאִשָּׁה וְקָרְבָה לַשֻּׁלְחָן,</p>
</blockquote>

<blockquote>
<p>לַעֲרֹךְ וּלְהַדְלִיק אֶת נֵרוֹת הַשַּׁבָּת.</p>
</blockquote>

<br> 

<blockquote>
<p>וּמִתְעַטֵּף הַמְלַמֵּד כְּאַחַד הַנְּגִידִים – –</p>
</blockquote>

<blockquote>
<p>הָאִשָּׁה מְצַוָּה – וְאֵיך יַמְרֶה פִיהָ?</p>
</blockquote>

<blockquote>
<p>וּכְנָגִיד בְּעַמּוֹ לְבֵית-הַמִּדְרָשׁ הוּא הוֹלֵךְ…</p>
</blockquote>

<br>  

<h2 id="ג">ג</h2>

<blockquote>
<p>כָּל אוֹתוֹ יוֹם שַׁבָּת בְּכָל הָעֲיָרָה,</p>
</blockquote>

<blockquote>
<p>כַּמּוּבָן, אַךְ דִּבְּרוּ בְּאוֹתוֹ מְלַמֵּד</p>
</blockquote>

<blockquote>
<p>שֶׁבְּנֵס הוּא נִתְעַשֵּׁר וּכְהֶרֶף הֶעָיִן.</p>
</blockquote>

<blockquote>
<p>תָּמָהוּ – וּמָקוֹם בַּמִּזְרָח לוֹ נּתַּן</p>
</blockquote>

<blockquote>
<p>וַעֲלִיָּה בְּשִׁשִּׁי, שֶׁיַּכִּיר בְּנִסּוֹ.</p>
</blockquote>

<blockquote>
<p>וְעַל בֵּיתוֹ נִקְהֲלוּ כַּקָּטֹן כַּגָּדוֹל,</p>
</blockquote>

<blockquote>
<p>מַבִּיטִים וּתְמֵהִים, מִסְתַּכְּלִים וּמַעֲרִיכִים:</p>
</blockquote>

<blockquote>
<p>בֵּית-חוֹמָה לָרְוָחָה עִם שַׁעַר מְצֻבָּע</p>
</blockquote>

<blockquote>
<p>וּגְזֹזְרָה רְחָבָה עִם סֹרֶג הַיָּרֹק,</p>
</blockquote>

<blockquote>
<p>וַחֲרוּזֵי מַרְגָּלִיּוֹת עַל צַוַּאר הָאִשָּׁה</p>
</blockquote>

<blockquote>
<p>וּנְזָמִים בְּאָזְנֵי הַבַּת הַנַּנָּסִית,</p>
</blockquote>

<blockquote>
<p>וּפָרָה בָּרֶפֶת – עַיִן לֹא רָאָתָה!</p>
</blockquote>

<br> 

<blockquote>
<p>נִכְנָסִים לַבָּיִת: &#8220;הִתְכַּבְּדוּ, מְכֻבָּדִים!&#8221; –</p>
</blockquote>

<blockquote>
<p>אוֹמֶרֶת הָאִשָּׁה: &quot;הֲרֵי קוּגֶל בִּדְבָשׁ</p>
</blockquote>

<blockquote>
<p>וֶאֱגוֹזֵי פֶרֶךְ, אוֹ קְלָיוֹת מִי רוֹצֶה</p>
</blockquote>

<blockquote>
<p>וּמֵי פֵרוֹת לִלְגִימָה? – הָרוֹצֶה יֵהָנֶה,</p>
</blockquote>

<blockquote>
<p>אַךְ-נָא הִזָּהֵרוּ בַּמַּפָּה הָרְקוּמָה!&quot;&#8230;</p>
</blockquote>

<br>  

<blockquote>
<p>וּבָאִים שַׁדְּכָנִים לְדַבֵּר &#8216;נִכְבָּדוֹת&#8217;: <a href="#fn:11" id="fnref:11" title="see footnote" class="footnote"><sup>11</sup></a></p>
</blockquote>

<blockquote>
<p>אִם חֲתַן-תּוֹרָה – הֲרֵי בֶּן הַשּׁוּ&quot;ב,</p>
</blockquote>

<blockquote>
<p>וְאִם חָתָן לִסְחוֹרָה – הֲרֵי בֶּן חֶנְוָנִי, –</p>
</blockquote>

<blockquote>
<p>חֶנְוָנִי הַמֵּבִיא סְחוֹרָתוֹ מִלַּיְפְּצִיג! – –</p>
</blockquote>

<blockquote>
<p>וְיִשְׂמַח הָאָב: הַכֹּל טוֹבִים בְּעֵינָיו;</p>
</blockquote>

<blockquote>
<p>אַךְ בַּעֲלַת הַבַּיִת הִיא הַמְּבִינָה</p>
</blockquote>

<blockquote>
<p>וּפִיהָ הַמְדַבֵּר: &quot;נֶכֶד שֶׁל &#8216;בַּעַל-שֵׁם&#8217;</p>
</blockquote>

<blockquote>
<p>לְבִתִּי זּו אֶקָּח&quot;&#8230; &#8220;הֵיאַךְ כָּךְ, זוּגָתִי?!&#8221; –</p>
</blockquote>

<blockquote>
<p>&#8220;שַׁבָּת הִיא מִלְּדַבֵּר עִמְּךָ, חַכִּימִי&#8221; –</p>
</blockquote>

<blockquote>
<p>כָּךְ הִיא מְשִׁיבָה, וְעֵינָהּ זוּ מַתְרָה</p>
</blockquote>

<blockquote>
<p>בַּבַּעַל הַמַּקְשָׁן&#8230; <a href="#fn:12" id="fnref:12" title="see footnote" class="footnote"><sup>12</sup></a>כִּי מָה הוּא כָאן נִדְחָק</p>
</blockquote>

<blockquote>
<p>בְּעִנְיָן שֶׁאֵין הוּא יוֹדֵעַ בּוֹ לִשְׁאֹל? – – –</p>
</blockquote>

<br>  

<blockquote>
<p>וּבְמוֹצָאֵי יוֹם מְנוּחָה הֻתְחַל הַדִּבּוּר.</p>
</blockquote>

<blockquote>
<p>מְסַפֶּרֶת הָאִשָּׁה עִם בַּעְלָהּ בַּלָּיְלָה, –</p>
</blockquote>

<blockquote>
<p>מְסַפֶּרֶת – מְנַסֶּרֶת הִיא אוֹתוֹ בִּדְבָרִים</p>
</blockquote>

<blockquote>
<p>וּמְסַדֶּרֶת לוֹ תְּבִיעוֹת בְּאַשְׁמֹרֶת הַבֹּקֶר:</p>
</blockquote>

<blockquote>
<p>&#8220;לֵךְ!&#8221; – הִיא אוֹמֶרֶת: &#8220;וְאַל תְּדַבֵּר כִּמְלַמֵּד!&#8221;</p>
</blockquote>

<br>

<blockquote>
<p>הִיא שִׁגְּרָה – וְכָבַשׁ הוּא פָנָיו וְהָלַךְ.</p>
</blockquote>

<blockquote>
<p>בָּא – וְהַנָּהָר מִתְרַגֵּשׁ בְּהֶמְיָה,</p>
</blockquote>

<blockquote>
<p>וְהַדָּג בָּא, מִסְתַּכֵּל אֵלָיו, בִּתְמִיהָה&#8230;</p>
</blockquote>

<blockquote>
<p>וּפָתַח הֶעָלוּב: &quot;שְׁלִיחוֹ שֶׁל לִוְיָתָן!</p>
</blockquote>

<blockquote>
<p>לִשְׁלִיחָהּ שֶׁל אִשָּׁה אִם תָּשׁוּב עוֹד תִּשְׁמָע?&#8230;</p>
</blockquote>

<blockquote>
<p>וּבֶאֱמֶת, מָה אֹמַר? וּכְבָר אָמַר שְׁלֹמֹה <a href="#fn:13" id="fnref:13" title="see footnote" class="footnote"><sup>13</sup></a></p>
</blockquote>

<blockquote>
<p>עַל טַעְמָה שֶׁל זוּ, כִּי מַר הוּא מִמָּוֶת&#8230;</p>
</blockquote>

<blockquote>
<p>שֶׁעַכְשָׁו הִיא רוֹצָה – בּוּשָׁה לְהַגִּיד –</p>
</blockquote>

<blockquote>
<p>שֶׁתְּהֵא לָהּ קַנְטוֹרָה <a href="#fn:14" id="fnref:14" title="see footnote" class="footnote"><sup>14</sup></a>עִם יַעֲרוֹת הַסְּבִיבָה,</p>
</blockquote>

<blockquote>
<p>שֶׁהִיא תִשְׁלַט בַּ&#8217;פְּרִיצִים', וַאֲנִי – עַל הַקָּהָל&#8230;</p>
</blockquote>

<blockquote>
<p>&#8216;מִי אָנוּ, מָה אָנוּ?&#8217; – אֲנִי לָהּ בְּטַעֲנָה:</p>
</blockquote>

<blockquote>
<p>&#8216;הָאָנֹכִי הַמְלַמֵּד – עַל רָאשֵׁי עַם-קֹדֶשׁ?&#8217;&#8230;</p>
</blockquote>

<blockquote>
<p>אַךְ הִיא לִי בְאָחָת: 'בְּצֵל כֶּסֶף גַּם חָכְמָה!</p>
</blockquote>

<blockquote>
<p>הֱוֵי גְבִיר לְאַחֶיךָ, הֱוֵי פַּרְנַס-חֹדֶשׁ!' – – <a href="#fn:15" id="fnref:15" title="see footnote" class="footnote"><sup>15</sup></a></p>
</blockquote>

<blockquote>
<p>&#8220;אַל-נָא תִצְטָעֵר&#8221; – הַדָּג עָנָה רַכּוֹת:</p>
</blockquote>

<blockquote>
<p>&#8220;לֵךְ שָׁלוֹם, יְדִידִי, שֶׁהַכֹּל כְּבָר עָשׂוּי!&#8221;</p>
</blockquote>

<br>  

<blockquote>
<p>הָלַךְ וּבָא – וּכְבָר הַכֹּל מֵאֵלָיו</p>
</blockquote>

<blockquote>
<p>עַל מְכוֹנוֹ זֶה נִצָּב, כְּאִלּוּ מִבְּרֵאשִׁית:</p>
</blockquote>

<blockquote>
<p>לֹא בַיִת אַךְ אַרְמוֹן – שְׁתֵּי קוֹמוֹת וּמֶחֱצָה –</p>
</blockquote>

<blockquote>
<p>וְקַנְטוֹרָה כַּהֲלָכָה פְּתוּחָה לִלְקוֹחוֹת!</p>
</blockquote>

<blockquote>
<p>וּבָאִים שָׁם יְהוּדִים, סוֹחֲרִים חֲשׁוּבִים:</p>
</blockquote>

<blockquote>
<p>&#8220;גְּבִירָה, גְּבִרְתֵּנוּ!&#8221; – שֶׁהִיא הַנּוֹתֶנֶת,</p>
</blockquote>

<blockquote>
<p>וְהַכֹּל מְבַקְשִׁים, &#8216;עַל תְּנַאי הֶתֵּר עִסְקָא&#8217;, <a href="#fn:16" id="fnref:16" title="see footnote" class="footnote"><sup>16</sup></a></p>
</blockquote>

<blockquote>
<p>וּשְׁטָרוֹת כַּתִּקּוּן מִימִינָהּ וּמִשְּׂמֹאלָהּ,</p>
</blockquote>

<blockquote>
<p>וּפַנְקָס מֵאֲחוֹרָהּ מְחַשֵּׁב בַּקֹּלְמוֹס,</p>
</blockquote>

<blockquote>
<p>וְהַשַּׁמָּשׁ לְפָנֶיהָ עוֹמֵד וּמְרַתֵּת.</p>
</blockquote>

<blockquote>
<p>וּמִנְהָגָהּ בִּשְׂרָרָה, בִּנְזִיפָה וּגְעָרָה,</p>
</blockquote>

<blockquote>
<p>וְהַכֹּל לָהּ שׂוֹחֲקִים, שֶׁזָּכוּ לְנְזִיפָה&#8230;</p>
</blockquote>

<br>  

<blockquote>
<p>וּבָאִים גַּם &#8216;פְּרִיצִים&#8217;: &#8220;אֲדוֹנָה, אֲדוֹנָה!&#8221; –</p>
</blockquote>

<blockquote>
<p>הִיא מוֹכְרָה וְהִיא קוֹנָה יְעָרוֹת לַחֲטִיבָה,</p>
</blockquote>

<blockquote>
<p>הֵם נוֹתְנִים מַשְׁכּוֹנוֹת, וְהִיא – בְּרִבִּית קְצוּצָה</p>
</blockquote>

<blockquote>
<p>עוֹשָׂה רֹב טוֹבוֹת בְּפָנִים מַסְבִּירוֹת.</p>
</blockquote>

<blockquote>
<p>יָמִינָה וּשְׂמֹאלָה תִּתֵּן רֹב כְּסָפִים,</p>
</blockquote>

<blockquote>
<p>כְּסָפִים לַאֲצִילִים כְּצָרְכֵיהֶם הַמְרֻבִּים;</p>
</blockquote>

<blockquote>
<p>לִקְלָפִים, לְסוּסִים, לְנָשִׁים וּכְלָבִים, –</p>
</blockquote>

<blockquote>
<p>וְהַכֹּל לָהּ כּוֹרְעִים בְּנִשּׁוּק גַב כַּפָּה</p>
</blockquote>

<blockquote>
<p>וּמוֹדִים וְאוֹמְרִים: &#8220;יְהוּדִית רֹאשׁ-סוֹחֵר!&#8221; – –</p>
</blockquote>

<br>  

<blockquote>
<p>וְעוֹמֵד הַבַּעַל תּוֹהֶה וּבוֹהֶה:</p>
</blockquote>

<blockquote>
<p>שֶׁלּוֹ הַקַּנְטוֹרָה – וְהוּא כָאן מַה יַּעֲשֶׂה?</p>
</blockquote>

<blockquote>
<p>אֶפְשָׁר וְיִתֵּן דְּבַר-עֵצָה בְּחָכְמָה?&#8230;</p>
</blockquote>

<blockquote>
<p>אַךְ הָאִשָּׁה כְּבָר נָתְנָה בוֹ עַיִן וָקוֹל:</p>
</blockquote>

<blockquote>
<p>&quot;מַה תַּעַן כִּכְסִיל לְלֹא שְׁאֵלוּךָ?!</p>
</blockquote>

<blockquote>
<p>וּמַה לָּךְ מְהַלֵּךְ &#8216;כְּסֶנְדֶּר בַּיְרִיד&#8217; <a href="#fn:17" id="fnref:17" title="see footnote" class="footnote"><sup>17</sup></a>כָּאן?</p>
</blockquote>

<blockquote>
<p>בֵּית-מִדְרָשׁ מְיֻחָד לָךְ, – לֵךְ-שֵׁב עַל הַתּוֹרָה!&quot;</p>
</blockquote>

<br>  

<blockquote>
<p>מִיָּד זֶה נִתְפַּטֵּר לֶחָצֵר הַפְּנִימִית, –</p>
</blockquote>

<blockquote>
<p>בֵּית-מִדְרָשׁ שָׁם עוֹמֵד, לוֹ וּלְמִנְיָנוֹ.</p>
</blockquote>

<blockquote>
<p>וּבָאִים הָעוֹסְקִים בְּצָרְכֵי הַצִּבּוּר:</p>
</blockquote>

<blockquote>
<p>&quot;הֵיאַךְ וְהָכֵיצַד? הַצֹּאן בְּלֹא רוֹעֶה!</p>
</blockquote>

<blockquote>
<p>שֶׁאִם לֹא כְבוֹדוֹ – מִי יִפְעָל, מִי יַמְלִיץ?</p>
</blockquote>

<blockquote>
<p>כִּי מִי לָנוּ יֵלֵךְ בְּהִשְׁתַּדְּלוּת לָרָשׁוּת?</p>
</blockquote>

<blockquote>
<p>וְהַשָּׂרִים כְּפוּתִים אַךְ לִכְבוֹדוֹ בִּשְׁטָרוֹת&quot;.–</p>
</blockquote>

<br>  

<blockquote>
<p>וְעוֹד בּוֹ בַּלַּיְלָה נִתְמַנָּה בְּכָבוֹד</p>
</blockquote>

<blockquote>
<p>וּבְשִׂמְחָה וּמִשְׁתֶּה וּנְגִינוֹת-חֲסִידִים</p>
</blockquote>

<blockquote>
<p>זֶה גְבִיר הָעֲיָרָה לְפַרְנַס הַקְּהִלָּה, –</p>
</blockquote>

<blockquote>
<p>וְאַשְׁרֵי הַקָּהָל שֶׁזֶּהוּ פַּרְנָסוֹ!</p>
</blockquote>

<br>  

<blockquote>
<p>וְהִתְבַּשְּׂרוּ בְּמַזָּל טוֹב! – הָעִיר כְּמֶרְקָחָה;</p>
</blockquote>

<blockquote>
<p>בַּחֲצַר הַגְּבִיר רַקָּחוֹת וְטַבָּחוֹת, –</p>
</blockquote>

<blockquote>
<p>בִּתּוֹ יְחִידָתוֹ שֶׁל הַפַּרְנָס נִתְאָרְסָה,</p>
</blockquote>

<blockquote>
<p>וְרַבָּה הַתְּכוּנָה לִסְעֻדַּת הַ&#8217;תְּנָאִים'.</p>
</blockquote>

<blockquote>
<p>עֻגוֹת שֶׁל דְּבָשׁ בִּגְזָרִים גְּדוֹלִים,</p>
</blockquote>

<blockquote>
<p>מִרְקַחַת שֶׁל צְנוֹן וְיַ&quot;שׂ בֶּן-שְׁמוֹנִים, <a href="#fn:18" id="fnref:18" title="see footnote" class="footnote"><sup>18</sup></a></p>
</blockquote>

<blockquote>
<p>אֲוָזִים אֲבוּסִים צְלוּיִים בְּשְׁלֵמוּת</p>
</blockquote>

<blockquote>
<p>עִם יַיִן <strong>מִקְּרִים</strong> בַּקְבּוּקֵי בַקְבּוּקִים. –</p>
</blockquote>

<br>  

<blockquote>
<p>וְאַשְׁרֵי הָעַיִן רָאֲתָה כָל אֵלֶּה</p>
</blockquote>

<blockquote>
<p>לְאוֹר הַנִּבְרָשׁוֹת, מִמָּחֳרַת הַלַּיְלָה,</p>
</blockquote>

<blockquote>
<p>עִם כְּבוֹד שְׁנֵי הַצְּדָדִים עַל חָתָן וְכַלָּה!</p>
</blockquote>

<blockquote>
<p>צַד חָתָן – מְחֻתָּנִים מִ&#8217;דֶּגֶל הַזָּהָב', <a href="#fn:19" id="fnref:19" title="see footnote" class="footnote"><sup>19</sup></a></p>
</blockquote>

<blockquote>
<p>וְהֶחָתָן הוּא דוֹמֶה לְמֶלֶךְ בְּאֶשְׁטְרַיְמֶל, –</p>
</blockquote>

<blockquote>
<p>הוּא נֶכֶד הָאֹפְּטִי <a href="#fn:20" id="fnref:20" title="see footnote" class="footnote"><sup>20</sup></a> וּפִיו מֵפִיק דְּרָשָׁה&#8230;</p>
</blockquote>

<blockquote>
<p>וְצַד כַּלָה – עַל תְּכֵלֶת וְשָׁנִי רֹב זָהָב</p>
</blockquote>

<blockquote>
<p>עִם אַבְנֵי מִלּוּאִים מְשַׂקְּרוֹת עֵינָיִם, –</p>
</blockquote>

<blockquote>
<p>מֵרֹב הַתַּכְשִׁיטִין סַנְוֵרִים לַמְחֻתָּנוֹת,</p>
</blockquote>

<blockquote>
<p>וּמִי זֶה יִסְתַּכֵּל עוֹד בְּעֵינֵי הַכַּלָּה?..</p>
</blockquote>

<blockquote>
<p>וּמִי זֶה לֹא יִשְׂמַח עַל שְׁנֵי הַשֻּׁלְחָנוֹת, <a href="#fn:21" id="fnref:21" title="see footnote" class="footnote"><sup>21</sup></a></p>
</blockquote>

<blockquote>
<p>מְקוֹם תּוֹרָה וּגְדֻלָּה נִזְדַּמְּנוּ כְּאַחַת</p>
</blockquote>

<blockquote>
<p>עַל עֹשֶׁר וְכָבוֹד! – גְּדוֹלָה הַנַּחַת!</p>
</blockquote>

<blockquote>
<p>וַחֲסִידִים יְרַנֵּנוּ, עַל כּוֹסוֹת יָגִילוּ.</p>
</blockquote>

<br>  

<blockquote>
<p>וְהַגְּבִיר הַמְחֻתָּן – הוּא יָגֵל <strong>בִּרְעָדָה</strong>,</p>
</blockquote>

<blockquote>
<p>שֶׁכֵּן הַמְחֻתֶּנֶת זוּ תָקְעָה בוֹ מַאֲמָר:</p>
</blockquote>

<blockquote>
<p>&#8220;מַה תִּשְׁתֶּה לְשָׁכְרָה? – עוֹד לָנוּ לְדַבֵּר&#8221;&#8230;</p>
</blockquote>

<br>  

<blockquote>
<p>הוֹי, יוֹצֵר הָאָדָם! מִי יָבִין לֶב אִשָּׁה, <a href="#fn:22" id="fnref:22" title="see footnote" class="footnote"><sup>22</sup></a></p>
</blockquote>

<blockquote>
<p>מִי יָרַד סוֹף דַּעְתָּה שֶׁל &#8216;שֶׁעָשָׂה כִרְצוֹנוֹ&#8217;?!</p>
</blockquote>

<blockquote>
<p>מַה הִיא חֲסֵרָה, כִּי <strong>עוֹד</strong> לָהּ לְדַבֵּר?&#8230;</p>
</blockquote>

<br>  

<h2 id="ד">ד</h2>

<blockquote>
<p>יָצְאוּ הַקְּרוּאִים עִם צֵאת הַשַּׁחַר –</p>
</blockquote>

<blockquote>
<p>וְיָצָא הַדִּבּוּר: &quot;הִנֵּה יוֹם שְׁלִישִי –</p>
</blockquote>

<blockquote>
<p>הֶחָשַׁבְתָּ בַדָּבָר? מַה בְּעוֹד יומָיִם?&quot;&#8230;</p>
</blockquote>

<blockquote>
<p>וּמֵשִׁיב הַבַּעַל בְּשִׂמְחָה לַיָּמִים:</p>
</blockquote>

<blockquote>
<p>&#8220;אָז יָבֹא יוֹם שִׁשִּׁי, בְּעֶזְרַת הַשֵּׁם!&#8221; –</p>
</blockquote>

<blockquote>
<p>&quot;וְאַתָּה עוֹד תַּחֲרִישׁ, חָכָם בַּעַל עֵצָה?!</p>
</blockquote>

<blockquote>
<p>וּבְעוֹד יוֹם וְעוֹד יוֹם, כְּבֹא יוֹם הַשִּׁשִּׁי,</p>
</blockquote>

<blockquote>
<p>הֲרֵי יֵלֵךְ לוֹ אוֹתוֹ שִׁבּוּטָא לִיטָאִי&quot;. –</p>
</blockquote>

<blockquote>
<p>&quot;פְּשִׁיטָא וּפְשִׁיטָא! – וַהֲרֵי אֲנִי לֵילֵךְ</p>
</blockquote>

<blockquote>
<p>וְלוֹמַר מִשְּׁמֵנוּ לוֹ: יִישַׁר כֹּחֶךָ!&quot; – –</p>
</blockquote>

<br>  

<blockquote>
<p>נִתְלַקְּחָה הָאִשָּׁה, הַגֵּיהִנֹּם בְּפִיהָ:</p>
</blockquote>

<blockquote>
<p>&quot;מְלַמֵּד בֶּן-בַּטְלָן, אֲבוֹי לְרֹאשֶׁךָ!</p>
</blockquote>

<blockquote>
<p>בְּעוֹד שְׁלֹשָׁה יָמִים וְהַלִּיטָאִי אֵינֶנּוּ –</p>
</blockquote>

<blockquote>
<p>וְאֵין לְךָ דְּאָגָה רַק לְיַשֵּׁר אֶת כֹּחוֹ!?&quot; –</p>
</blockquote>

<blockquote>
<p>נִתְבָּהֵל הַבַּעַל, מְרַתֵּת וְאוֹמֵר:</p>
</blockquote>

<blockquote>
<p>&quot;וּמָה אַתְּ חֲסֵרָה, זוּגָתִי הַגְּבִירָה?</p>
</blockquote>

<blockquote>
<p>הֶחָתָן כְּלִי יָקָר, נֶכֶד הָאֹפְּטִי,</p>
</blockquote>

<blockquote>
<p>וַאֲנִי פַּרְנַס-חֹדֶשׁ – וּמָה עוֹד אַתְּ רוֹצָה?&quot;&#8230;</p>
</blockquote>

<blockquote>
<p>&#8220;שֶׁלֹא תְהֵא בַּטְלָן – וְאֶהְיֶה <strong>בָּרוֹנִית</strong>!&#8221; –</p>
</blockquote>

<blockquote>
<p>&quot;הַשֵּׁם יִשְׁמְרֵנוּ!&#8230; הֲיִתָּכֵן בָּרוֹנִית??&#8230;</p>
</blockquote>

<blockquote>
<p>מֵאֲחוֹרֵי הַתַּנּוּר, מִמְּרִיטַת הַנּוֹצוֹת,</p>
</blockquote>

<blockquote>
<p>תְּהִי אַתְּ שַׁלֶּטֶת וּמַלְוָה לִמְלוּכוֹת?!&quot; –</p>
</blockquote>

<blockquote>
<p>&quot;מְלַמֵּד בֵּן בַּהֶלְפֶר <a href="#fn:23" id="fnref:23" title="see footnote" class="footnote"><sup>23</sup></a>! אֵיךְ תִּפְתַּח פֶּה אָתוֹן? –</p>
</blockquote>

<blockquote>
<p>לֵךְ, אַל תַּעֲמֹד! לֵךְ אֱמוֹר לַלִּיטָאִי:</p>
</blockquote>

<blockquote>
<p>&#8216;הִבְטַחְתָּ – תְּקַיֵּם; תְּהֵא אִשְׁתִּי בָּרוֹנִית!&#8217;</p>
</blockquote>

<blockquote>
<p>לֵךְ, כִּי שְׁלַחְתִּיךָ!&quot; – –</p>
</blockquote>

<blockquote>
<p>וְאָץ-רָץ הֶעָלוּב</p>
</blockquote>

<blockquote>
<p>מְבֹהָל וְנִדְחָף מִפַּחַד פִּי אִשְׁתּוֹ&#8230;</p>
</blockquote>

<blockquote>
<p>הוּא בָא אֶל הַנָּהָר וְהִתְחִיל מְחַכְּחֵךְ</p>
</blockquote>

<blockquote>
<p>וּמְגַמְגֵּם בִּכְלִמָּה: &#8220;שִׁבּוּטָא רְחִימָא!&#8221; – –</p>
</blockquote>

<blockquote>
<p>וְהַנָּהָר לְגַלָּיו זֶה נִגְרָשׁ מִזְדָּעֵף –</p>
</blockquote>

<blockquote>
<p>וּבִצְבֵּץ מִקִּצְפּוֹ רֹאשׁ הַדָּג, עָנָה:</p>
</blockquote>

<blockquote>
<p>&#8220;וּמָה עוֹד תְּבַקֵּשׁ?&#8221; – &quot;עוֹד זֹאת הַבַּקָּשָׁה&#8230;</p>
</blockquote>

<blockquote>
<p>כְּלוֹמַר, לֹא אָנִי, אַךְ בְּשֵׁם הַמְשַׁלַּחַת&#8230;</p>
</blockquote>

<blockquote>
<p>כִּי כָמוֹהָ כַּלִּוְיָתָן, וַאֲנִי – רַק שָׁלִיחַ&#8230;</p>
</blockquote>

<blockquote>
<p>וְהִיא רוֹצָה, מִתְאַוָּה – שֶׁלֹא אֶחֱטָא בִשְׂפָתַי –</p>
</blockquote>

<blockquote>
<p>לֹא חָסֵר לָהּ אֶלָּא – – לִהְיוֹת בָּרוֹנִית&quot;&#8230;</p>
</blockquote>

<br>  

<blockquote>
<p>&#8220;בָּרוֹנִית?!&#8221; – נִשְׁתּוֹמֵם אַף הַדָּג עַצְמוֹ,</p>
</blockquote>

<blockquote>
<p>וְחָזַר וְאָמָר: &#8220;וִיהִי כִדְבָרֶיהָ!&#8221;</p>
</blockquote>

<br>  

<blockquote>
<p>וְהָאִישׁ נֶחְפָּז לִרְאוֹת, בָּרוֹנִית זוֹ אֵיך הִיא? –</p>
</blockquote>

<blockquote>
<p>רִבּוֹנוֹ שֶׁל עוֹלָם! מַה גָּדוֹל הַכָּבוֹד!</p>
</blockquote>

<blockquote>
<p>בִּירַת שַׁיִשׁ וּמְרַמָר – בִּנְיַן הֹרְדוֹס בִּשְׁעָתוֹ,</p>
</blockquote>

<blockquote>
<p>תּוֹךְ גַּן כֻּלּוֹ כַּרְכֹּם שֶׁאֵין סוֹפוֹ נִרְאֶה, –</p>
</blockquote>

<blockquote>
<p>וּמִתְעַטֵּשׁ מֵרֵיחוֹ הָאִישׁ וּמִשְׁתָּאֶה:</p>
</blockquote>

<blockquote>
<p>בְּתוֹךְ גַּן הַכָּרְכֹּם בְּאֵר מְזַלֶּפֶת –</p>
</blockquote>

<blockquote>
<p>וְלֹא מַיִם תִּזְרֹק, אַךְ <strong>כֶּסֶף-חַי</strong> מַמָּשׁ!</p>
</blockquote>

<blockquote>
<p>וּמִסָּבִיב עֲבָדִים כִּנְמָלִים יִרְחָשׁוּ,</p>
</blockquote>

<blockquote>
<p>מְלַקְּטִים הַכַּרְכֹּם לְקֻפְסוֹת שֶׁל פַּחִים,</p>
</blockquote>

<blockquote>
<p>וּבַכַּסְפִּית מְמַלְּאִים דַּרְדּוּרֵי נְחשֶׁת.</p>
</blockquote>

<blockquote>
<p>וְיוֹצְאִים בְּשׁוּרוֹת וְנוֹשְׂאִים הַסְּחוֹרָה, –</p>
</blockquote>

<blockquote>
<p>מַטְעִינִים קְרוֹנוֹת בְּשַׁעַר הַמַּעֲרָב.</p>
</blockquote>

<blockquote>
<p>וּמִשַּׁעַר הַמִּזְרָח מְבִיאִים מְחִירָהּ,</p>
</blockquote>

<blockquote>
<p>הַבָּא מִמְּדִינוֹת וּמֵאִיִּים רְחוֹקִים:</p>
</blockquote>

<blockquote>
<p>נִכְנָסִים בְּשׁוּרוֹת עִם גֻּלוֹת כְּבֵדוֹת,</p>
</blockquote>

<blockquote>
<p>אִישׁ אַחַר אִישׁ בָּא וְכִכָּר עַל רֹאשׁוֹ, –</p>
</blockquote>

<blockquote>
<p>כִּכָּרִים שֶׁל זָהָב מוֹרִידִים לַמַּרְתֵּף!</p>
</blockquote>

<blockquote>
<p>וְעַל הַכֹּל פְּקִידִים מַשְׁגִּיחִים וּמוֹנִים&#8230;</p>
</blockquote>

<br>  

<blockquote>
<p>וּבְעוֹד זֶה מִשְׁתָּאֶה: בַּנְּעָלִים אֵיךְ יִדְרֹךְ? –</p>
</blockquote>

<blockquote>
<p>שֶׁעַל כָּל הַשְּׁבִילִים טַפֵּיטֵי רְקָמוֹת</p>
</blockquote>

<blockquote>
<p>שְׁטוּחִים בַּשְּׂדֵרוֹת אֶל פִּתְחֵי הַהֵיכָל, –</p>
</blockquote>

<blockquote>
<p>וּבָא קוֹל שׁוֹט מַצְלִיף וּשְׁעָטָה מֻבְלַעַת</p>
</blockquote>

<blockquote>
<p>בְּרֹךְ הַטַּפֵּיטִין עַל שְׁבִיל שַׁעַר הַכָּבוֹד, –</p>
</blockquote>

<blockquote>
<p>בְּרֶכֶב שֶׁל כֶּסֶף בָּא בָא <strong>הַשֻּׂלְטָן</strong>!</p>
</blockquote>

<blockquote>
<p>וְעַד שֶׁהַתּוֹגֶר נִכְנַס לוֹ פְּנִימָה –</p>
</blockquote>

<blockquote>
<p>הֲרֵי זֶה גַם &#8216;פוֹנְיָא&#8217;, <a href="#fn:24" id="fnref:24" title="see footnote" class="footnote"><sup>24</sup></a> הַקֵּיסָר הַ&#8217;צַּר' בָּא!</p>
</blockquote>

<blockquote>
<p>בְּרֶתֶם מְשֻׁלָּשׁ בָּא וּבְצִלְצוּל פַּעֲמוֹנִים</p>
</blockquote>

<blockquote>
<p>וּלְפָנָיו בַּפַּמַּלְיָא דּוֹרָן יִנָּשֵׂא,</p>
</blockquote>

<blockquote>
<p>שַׁי לַבָּרוֹנִית – חֲזִיר לָהּ שֶׁל זָהָב,</p>
</blockquote>

<blockquote>
<p>וְהוּא כְּמוֹ חַי נוֹחֵר רוּסִית: &#8220;זְדוֹרוֹבָא!&#8221;&#8230; <a href="#fn:25" id="fnref:25" title="see footnote" class="footnote"><sup>25</sup></a></p>
</blockquote>

<br>

<blockquote>
<p>וּמִתְגַּנֵּב הַבַּעַל בְּפֶתַח אֲחוֹרִי</p>
</blockquote>

<blockquote>
<p>וּבָא אֶל הַהֵיכָל, לִשְׁמֹע מֶה חָדָשׁ</p>
</blockquote>

<blockquote>
<p>שָׁם בַּפּוֹלִיטִיקָא עַל מְדִינוֹת יֵאָמֵר?&#8230;</p>
</blockquote>

<blockquote>
<p>&#8220;שָׁלוֹם עֲלֵיכֶם, הוֹד כְּבוֹד הַבָּרוֹן!&#8221; –</p>
</blockquote>

<blockquote>
<p>מַכְנִיסִין גַּם אוֹתוֹ לֵישֵׁב בַּחֲבוּרָה, –</p>
</blockquote>

<blockquote>
<p>הֵם אָמְנָם מְלָכִים, אַךְ הוּא בַּעַל הַבָּיִת!</p>
</blockquote>

<blockquote>
<p>וּמַצִיעִין קַתֵּדְרָא לוֹ לֵישֵׁב בָּרֹאשׁ&#8230;</p>
</blockquote>

<br>  

<blockquote>
<p>מְבַקְשִׁים הַמְּלָכִים הַלְוָאוֹת – מִילִיאַרְדִּין.</p>
</blockquote>

<blockquote>
<p>פוֹנְיָא אֶת כִּתְרוֹ עַל כִּסְאוֹ מְמַשְׁכֵּן,</p>
</blockquote>

<blockquote>
<p>וְהַתּוֹגֶר – הַרְמוֹנוֹ עַל כָּל אֶלֶף נָשָׁיו:</p>
</blockquote>

<blockquote>
<p>&#8220;לִשְׁנֵיכֶם אֶתֵּנָה&#8221; – מַסְכִּימָה הַבָּרוֹנִית:</p>
</blockquote>

<blockquote>
<p>&#8220;וּבִלְבָד שֶׁתַּעֲשׂו בֵינֵיכֶם מִלְחָמָה&#8221;. –</p>
</blockquote>

<blockquote>
<p>&#8220;זֶה לָמָּה?!&#8221; – לֹא נִתְאַפֵּק הַבַּעַל וְקָרָא:</p>
</blockquote>

<blockquote>
<p>&quot;מַה לָּךְ מִלְחָמָה? – מוּטָב תִּשְׁאָלִי</p>
</blockquote>

<blockquote>
<p>יְשׁוּעוֹת וְנֶחָמוֹת וְאַךְ טוֹב לְיִשְׂרָאֵל!&quot; –</p>
</blockquote>

<blockquote>
<p>&#8220;וַעֲסָקִים אֵיךְ נַעֲשֶׂה, חָכָם בַּעַל-עֵצָה?&#8221; –</p>
</blockquote>

<blockquote>
<p>מְשִׁיבָה הַבָּרוֹנִית בִּקְפֵידָה לוֹחֶשֶׁת.</p>
</blockquote>

<blockquote>
<p>וְהוּא צוֹעֵק: &#8220;הוֹן קֹרַח – וְעוֹד לָךְ עֲסָקִים?!&#8221; –</p>
</blockquote>

<blockquote>
<p>&#8220;הוֹצִיאוּ לַמְטֹרָף&#8221; – לָעֲבָדִים הִיא רָמְזָה –</p>
</blockquote>

<br>  

<blockquote>
<p>וְהַבָּרוֹן הוּא בַכֶּלֶא, בְּבֵית הַשִּׁגָּעוֹן&#8230;</p>
</blockquote>

<blockquote>
<p>אַךְ בְּאוּר לְיוֹם שִׁשִּׁי שָׁלְחָה הַבָּרוֹנִית,</p>
</blockquote>

<blockquote>
<p>וְהֵבִיאוּ אֶת בַּעֲלָּה לִסְעֻדַּת הָעָרֶב.</p>
</blockquote>

<br>  

<blockquote>
<p>הִיא יוֹשְׁבָה בַּהֲסִבָּה עַל שִׁירָאִים וְזָהָב,</p>
</blockquote>

<blockquote>
<p>וּלְפָנֶיהָ מִי יוֹשֵׁב? – הֲרֵי זֶה רַב אֶלְיָה,</p>
</blockquote>

<blockquote>
<p>הוּא &#8216;שַׁדְכַן הַמְּדִינָה&#8217; הַמְפֻרְסָם מִקְּרַאקוֹ!</p>
</blockquote>

<blockquote>
<p>וּמַה כָּאן עִנְיָנוֹ? – רוֹצֶה הָאִישׁ לִשְׁאֹל</p>
</blockquote>

<blockquote>
<p>אַךְ חוֹשֵׁשׁ הוּא צוֹפֶה בְּעֵינֵי הַגְּבֶרֶת,</p>
</blockquote>

<blockquote>
<p>וְהִיא לוֹ אוֹמֶרֶת: &quot;יִסּוּרִין מְמָרְקִין,</p>
</blockquote>

<blockquote>
<p>וּלְאַחַר שִׁגְעוֹנְךָ – קַבֵּל קְצָת נַחַת&quot;&#8230;</p>
</blockquote>

<blockquote>
<p>וְנִפְתְּחָה דֶלֶת – וְהַבַּת הַיְחִידָה</p>
</blockquote>

<blockquote>
<p>לְבוּשַׁת עֲדָנִים נִכְנֶסֶת מַעֲדַנּוֹת,</p>
</blockquote>

<blockquote>
<p>קְטַנָּה – וְאַחֲרֶיהָ שְׁתֵּים-עֶשְׂרֵה מְשָׁרְתוֹת</p>
</blockquote>

<blockquote>
<p>הַנּוֹשְׂאוֹת אֶת שָׁבְלָה, רְקוּם זָהָב וּפְנִינִים,</p>
</blockquote>

<blockquote>
<p>וּמְשָׁרְתִים בַּשּׁוּרוֹת מִזְדַּקְּפִים לְשַׁמֵּשׁ, –</p>
</blockquote>

<br> 

<blockquote>
<p>מְסַבִּים לַשֻּׁלְחָן בְּלִי נְטִילַת יָדָיִם,</p>
</blockquote>

<blockquote>
<p>(כִּי עַל בֵּיצִים וְשֶׁמֶן הַפַּת כֻּלָּהּ עֲשׂוּיָה).</p>
</blockquote>

<blockquote>
<p>וַהֲרֵי מִינֵי דָגִים עִם צִמּוּקִים וּבְשָׂמִים,</p>
</blockquote>

<blockquote>
<p>מְלוּיִים וּצְלוּיִים וְעִמָּהֶם חֲזֶרֶת;</p>
</blockquote>

<blockquote>
<p>וְיוֹנִים וְשַׂלְוִים וּלְשׁוֹנוֹת בְּחַרְדָּל</p>
</blockquote>

<blockquote>
<p>וּבְשַׂר צְבִי מְטֻגָּן עַל שׁוּם וְעַל פִּלְפֵּל;</p>
</blockquote>

<blockquote>
<p>וְיֵינוֹת שַׁמְפַּנְיָה וַעֲסִיסֵי רִמּוֹנִים</p>
</blockquote>

<blockquote>
<p>וּפַשְׁטִידוֹת בִּדְבָשׁ; וּבָאִים בַּטְּרָפִים</p>
</blockquote>

<blockquote>
<p>כָּל מִינֵי פֵּרוֹת מְהֻבְּלֵי טְלָלִים, –</p>
</blockquote>

<blockquote>
<p>וְהַכֹּל הוּא מֻגָּשׁ בִּכְלֵי זָהָב וְגָבִישׁ</p>
</blockquote>

<blockquote>
<p>שֶׁזַּעַקְפֵי מְשָׁרְתִים, הָעוֹמְדִים בַּשּׁוּרוֹת,</p>
</blockquote>

<blockquote>
<p>מוֹשִׁיטִים הַמְּלֵאִים וּמַחֲזִירִים הָרֵיקִים</p>
</blockquote>

<blockquote>
<p>כְּמַרְאֵה הַבָּזָק מִמְּשָׁרֵת לַחֲבֵרוֹ;</p>
</blockquote>

<blockquote>
<p>וּמְנִיפִים בִּמְנִיפוֹת לְגָרֵשׁ הַזְּבוּבִים</p>
</blockquote>

<blockquote>
<p>(וְאִם כִּי הֵם אֵינָם) וּמְבִיאִים לִקְטֹרֶת</p>
</blockquote>

<blockquote>
<p>צִיגָרוֹת גְּדוֹלוֹת בִּשְׁפוֹפְרוֹת שֶׁל עַנְבָּר, –</p>
</blockquote>

<blockquote>
<p>שְׁפוֹפְרוֹת גְּדוֹלוֹת כְּקַרְנֵי רְאֵמִים! – –</p>
</blockquote>

<blockquote>
<p>וְהַשַּׁדְכָן בֵּינְתַיִם מְסַפֵּר בְּנַחַת</p>
</blockquote>

<blockquote>
<p>עַל פִּלְאֵי הַתֵּבֵל, – כְּגוֹן הַלִּוְיָתָן</p>
</blockquote>

<blockquote>
<p>הַכָּבוּשׁ בַּתְּהוֹם וּמַקִּיף לַיַּבָּשָׁה –</p>
</blockquote>

<blockquote>
<p>וּבְמִלֵּי-דְעָלְמָא וְדִבְרֵי-הַיָּמִים, –</p>
</blockquote>

<blockquote>
<p>כְּגוֹן הָרְקִיעִים שֶׁל כָּל מִינֵי זָהָב</p>
</blockquote>

<blockquote>
<p>שֶׁעָשָׂה בְּעָשְׁרוֹ מֶלֶךְ צֹר, חִירָם&#8230;</p>
</blockquote>

<br>  

<blockquote>
<p>וְהֵרִיחָה הַבָּרוֹנִית קַמְצוּץ שֶׁל טַבְּקָא</p>
</blockquote>

<blockquote>
<p>מִקֻּפְסַת הַזָּהָב מְמֻלְאַת תַּרְשִׁישִׁים,</p>
</blockquote>

<blockquote>
<p>וְרָמְזָה רְמִיזָה – וְנִתְפַּנָּה הַטְּרַקְלִין:</p>
</blockquote>

<blockquote>
<p>&#8220;וְאַתָּה עֲמוֹד פֹּה&#8221; – כָּךְ אָמְרָה לְבַעֲלָּה</p>
</blockquote>

<blockquote>
<p>וְהִנְעִימָה לוֹ סֵבֶר-פָּנִים שֶׁל נַחַת&#8230;</p>
</blockquote>

<br> 

<h2 id="ה">ה</h2>

<blockquote>
<p>בְּרַם, גְּדוֹלָה הַנַּחַת! כַּנִּרְאֶה, סוֹף-סוֹף</p>
</blockquote>

<blockquote>
<p>גַּם דַּעְתָּהּ שֶׁל הָאִשָּׁה נִתְקָרְרָה בַּנַּחַת,</p>
</blockquote>

<blockquote>
<p>וַהֲרֵיהִי לְהַטּוֹת כַּנָּהָר טוּב חַסְדָּהּ</p>
</blockquote>

<blockquote>
<p>בְּשָׁלוֹם לְבַעֲלָהּ, שְׁלִיחָהּ הַנֶּאֱמָן&#8230;</p>
</blockquote>

<blockquote>
<p>בָּרוּךְ הַמָּקוֹם הַמְשַׁנֶּה בְּרִיּוֹתָיו</p>
</blockquote>

<blockquote>
<p>וְגוֹמֵל חֲסָדִים גַּם לַחַיָּבִים! –</p>
</blockquote>

<blockquote>
<p>הִיא בְּנִמּוּס פּוֹלִיטִי כַּף יָדָהּ הִנִּיחָה</p>
</blockquote>

<blockquote>
<p>עַל שֶׁכֶם בַּעֲלָהּ, אַף שָׂחֲקָה נְעִימוֹת</p>
</blockquote>

<blockquote>
<p>וְהוֹשִׁיטָה לְחָטְמוֹ אֶת קֻפְסַת הַטַּבְּקָא,</p>
</blockquote>

<blockquote>
<p>שֶׁיִתְכַּבֵּד בַּהֲרָחָה – וְחִכְּכָה לַדִּבּוּר&#8230;</p>
</blockquote>

<br>  

<blockquote>
<p>&#8220;מָחָר יוֹם שִׁשִּׁי&#8221; – כָּךְ פָּתְחָה בָּעִנְיָן&#8230;</p>
</blockquote>

<blockquote>
<p>וּמָהוּ הָעִנְיָן? – תְּסַמֵּרְנָה הַשְּׂעָרוֹת!</p>
</blockquote>

<blockquote>
<p>הַתְּנָאִים הֻחְזְרוּ לַנֶּכֶד הָאֹפְּטִי,</p>
</blockquote>

<blockquote>
<p>וְחָתָן מְשֻׁבָּח מִזֶּה כְּבָר מִתְבַּקֵּשׁ</p>
</blockquote>

<blockquote>
<p>בְּהִשְׁתַּדְּלוּת הַשַּׁדְכָן רַב אֶלְיָה מִקְּרַאקוֹ&#8230;</p>
</blockquote>

<blockquote>
<p>&#8220;וְהֵיךְ כָּךְ, זוּגָתִי?! הַצַּדִּיק מַה יֹּאמַר?&#8221;&#8230;</p>
</blockquote>

<blockquote>
<p>וְהִיא לוֹ שׂוֹחֶקֶת אוֹמֶרֶת: &quot;דַּיֵּנִי</p>
</blockquote>

<blockquote>
<p>שֶׁאַתָּה הוּא בַטְּלָן, וּמַה לִי עוֹד שֵׁנִי? –</p>
</blockquote>

<blockquote>
<p>בֵּן יָחִיד לרֹת-שִׁלְדְּ, וּבוֹ אֲנִי רוֹצָה;</p>
</blockquote>

<blockquote>
<p>לַבַּת הַיְחִידָה זֶה חָתָן כַּהֲלָכָה!&quot; –</p>
</blockquote>

<blockquote>
<p>&quot;אֲבָל, אִשָּׁה, מַה תֹּאמְרִי? וּבִתֵּנוּ, שֶׁתִּחְיֶה,</p>
</blockquote>

<blockquote>
<p>נַנָּסִית, בִּמְחִילָה – וְרֹת-שִׁלְדְּ כְּלוּם יַסְכִּים?</p>
</blockquote>

<blockquote>
<p>זִכְרִי, זֶה רֹת-שִׁלְדְּ! וּמָה אַתְּ אוֹמֶרֶת?&quot;</p>
</blockquote>

<blockquote>
<p>&quot;אָנֹכִי אוֹמֶרֶת: שֶׁאַתָּה הוּא בַטְּלָן</p>
</blockquote>

<blockquote>
<p>וְרֹת-שִׁלְדְּ אִישׁ סוֹחֵר, וְיָבִין וְיַסְכִּים,</p>
</blockquote>

<blockquote>
<p>אִם יִרְאֶה כָאן עשֶׁר שֶׁלֹּא חָלַם מֵעוֹדוֹ&quot;&#8230;</p>
</blockquote>

<blockquote>
<p>&quot;אִי, אִשָּׁה תוֹלָעַת! הֲיָצָאת מִן הַדַּעַת?</p>
</blockquote>

<blockquote>
<p>הַלְרֹת-שִׁלְדְּ תַּפְלִיאִי בְּעשֶׁר וּבְכָבוֹד?!</p>
</blockquote>

<blockquote>
<p>מִי אָתְּ וּמִי רֹת-שִׁלְדְּ?&quot;&#8230; נִזְדַּעֲפָה הַגְּבֶרֶת:</p>
</blockquote>

<blockquote>
<p>&quot;בְּלוֹם פִּיךָ, בַּהֶלְפֶר! פְּלִיט-בֵּית-שִׁגָּעוֹן,</p>
</blockquote>

<blockquote>
<p>עִם מִי כֹה תְדַבֵּר?! – עֲבָדִים, קָחֻהוּ!&quot;</p>
</blockquote>

<br>  

<blockquote>
<p>אָז יִפֹּל הֶעָלוּב לְרַגְלֵי זוּגָתוֹ:</p>
</blockquote>

<blockquote>
<p>&#8220;הוֹ, חוּסִי! – חָטָאתִי! רְצוֹנֵךְ – רְצוֹנִי!&#8221;</p>
</blockquote>

<blockquote>
<p>וּבְ&#8217;נַעֲשֶׂה וְנִשְׁמַע' עַל נַפְשׁוֹ יִתְחַנֵּן:</p>
</blockquote>

<blockquote>
<p>&#8220;מַה בֶּצַע בְּרִדְתִּי אֶל בֵּית הַמְשֻׁגָּעִים?&#8221; –</p>
</blockquote>

<blockquote>
<p>&quot;כִּי עַל-כֵּן אַל תִּשְׁאַל וְלֵךְ בַּשְּׁלִיחוּת!</p>
</blockquote>

<blockquote>
<p>לֵךְ דַּבֵּר לַדָּג, לַלִּיטָאִי הַלָּז,</p>
</blockquote>

<blockquote>
<p>וְאִמְרָה לוֹ כָכָה: 'בְּפִדְיוֹן נַפְשֶׁךָ</p>
</blockquote>

<blockquote>
<p>עוֹד זֹאת לִי תַעֲשֶׂה עַד לֶכְתְּךָ לִמְנוּחוֹת:</p>
</blockquote>

<blockquote>
<p>הַעֲלֵה לְאִשְׁתִּי מִגִּנְזֵי הָאֲדָמָה</p>
</blockquote>

<blockquote>
<p>אֶת רְקִיעֵי הַזָּהָב שֶׁל מֶלֶךְ-צֹר, חִירָם,</p>
</blockquote>

<blockquote>
<p>וַהֲכִינוֹתָ בָם מִשְׁתֶּה לְכָל מַלְכֵי אֶרֶץ,</p>
</blockquote>

<blockquote>
<p>וְרֹת-שִׁלְדְּ עִמָּהֶם; וּבְרֹאשׁ כָּל תַּבְשִׁילִין</p>
</blockquote>

<blockquote>
<p>דָּג יֻתַּן לַקְּרוּאִים – דָּג מֻפְלָא בְמִינוֹ,</p>
</blockquote>

<blockquote>
<p>דָּג שֶׁבַּדָּגִים – גִּזְרֵי לִוְיָתָן!&quot; –</p>
</blockquote>

<blockquote>
<p>&#8220;<strong>לִוְיָתָן</strong>?!!&#8221; – נִרְתַּע הָאִישׁ וַיִּלָּפֵת. –</p>
</blockquote>

<blockquote>
<p>&#8220;לִוְיָתָן! לִוְיָתָן! – שָׁמָעְתָּ?&#8221; – &#8220;אֲבָל&#8221; –</p>
</blockquote>

<blockquote>
<p>&#8220;הַעוֹד תַּעַן, כְּסִיל, <strong>וּפֹה</strong> עוֹדְךָ עוֹמֵד?!&#8221;&#8230;</p>
</blockquote>

<br> 

<blockquote>
<p>שְׁחוֹחַ וְנִדְכֶּה וְנִדְחָף בְּעַל כָּרְחוֹ</p>
</blockquote>

<blockquote>
<p>הוּא הוֹלֵךְ בְּאֵימָה וּבְלֵב הַמַּכֵּהוּ,</p>
</blockquote>

<blockquote>
<p>וּבְאַשְׁמֹרֶת הַבֹּקֶר בָּא עָמַד הֶעָלוּב,</p>
</blockquote>

<blockquote>
<p>שָׁחָה נַפְשׁוֹ לַנָּהָר וּשְׂפָתָיו מַרְעִידוֹת:</p>
</blockquote>

<blockquote>
<p>&#8220;בִּמְחִילָה, דָּג גִּלְגּוּל! בִּמְחִילָה מִכְּבוֹדָךְ&#8221;&#8230;</p>
</blockquote>

<blockquote>
<p>וְעַל מִשְׁבְּרֵי מַיִם עֲכוּרִים שׁוֹאֲגִים</p>
</blockquote>

<blockquote>
<p>הִתְשׁוֹטֵט הַדָּג וּבִשְׁאָט אֵלָיו נָאָם:</p>
</blockquote>

<blockquote>
<p>&#8220;הַלְבִרְכַּת הַפְּרִידָה תְּבַקֵּשׁ עוֹד מָה?&#8221; –</p>
</blockquote>

<blockquote>
<p>&quot;הָאִשָּׁה – אַךְ הִיא&#8230; כְּלוּם אֲנִי הַמְבַקֵּשׁ?&#8230;</p>
</blockquote>

<blockquote>
<p>אֲנִי אַךְ לִרְצוֹנָהּ&#8230;&quot; – &#8220;אֲבָל דַּבֵּר וְאֶשְׁמָע!&#8221; –</p>
</blockquote>

<blockquote>
<p>&#8220;בַּקָּשׁוֹת, אוֹי, שְׁתָּיִם – אֲדַבְּרָה וְיִרְוַח לִי&#8221;&#8230;</p>
</blockquote>

<blockquote>
<p>&quot;פְּתַח בָּרִאשׁוֹנָה! – &quot;הִיא – מִשְׁתֶּה הִיא רוֹצָה</p>
</blockquote>

<blockquote>
<p>לְכָל מַלְכֵי אֶרֶץ עִם רֹת-שִׁלְדְּ בָּאֶמְצָע&#8230;</p>
</blockquote>

<blockquote>
<p>וּ&quot;בִרְקִיעֵי הַזָּהָב שֶׁל חִירָם הַמֶּלֶךְ –</p>
</blockquote>

<blockquote>
<p>שֶׁתַּעֲלֶה לְאִשְׁתִּי&#8230;&quot;</p>
</blockquote>

<blockquote>
<p>וְקִרְטַע הַדָּג,</p>
</blockquote>

<blockquote>
<p>וּלְקוֹל רַעַם מְפָרֵק בָּא חֹשֶךְ – וַיֵאוֹר,</p>
</blockquote>

<blockquote>
<p>אוֹר חָדָשׁ מְסַנְוֵר מְשַׁנֶּה פְּנֵי תֵבֵל:</p>
</blockquote>

<br> 

<blockquote>
<p>נִתְכַּסּוּ שָׁמַיִם מֵעַל שְׂפַת הַנָּהָר</p>
</blockquote>

<blockquote>
<p>בְּכִפּוֹת שֶׁל זָהָב עִם כּוֹכָבִים-מַזָּלוֹת</p>
</blockquote>

<blockquote>
<p>שֶׁל אֲבָנִים יְקָרוֹת מַזְהִירוֹת גְוָנִים,</p>
</blockquote>

<blockquote>
<p>וַעֲלֵיהֶן גַם שֶׁמֶשׁ, אֶקְדָּח רַב בּוֹעֵר, –</p>
</blockquote>

<blockquote>
<p>חַמָּה מְאָדָּמָה מַבְרִיקָה קַרְנָיִם&#8230;</p>
</blockquote>

<blockquote>
<p>גַּם נְהַר-דִּי-נוּר מֵאִיר, וְהוּא נָגֵד וְנָפֵק <a href="#fn:26" id="fnref:26" title="see footnote" class="footnote"><sup>26</sup></a></p>
</blockquote>

<blockquote>
<p>בְּזִיו אֵשׁ-לְבָנָה, שֶׁלִּבְנַת סַפִּירִים</p>
</blockquote>

<blockquote>
<p>וּפְזוּר מַרְגָּלִיּוֹת בַּאֲפִיקוֹ יְפַכּוּ,</p>
</blockquote>

<blockquote>
<p>יֶהֱמוּ-יֶחֱמָרוּ&#8230; וּבֵין גַּלֵּי נֹגַהּ</p>
</blockquote>

<blockquote>
<p>שָׁם כְּרוּבִים וְחַיּוֹת שֶׁל כֶּסֶף וְזָהָב</p>
</blockquote>

<blockquote>
<p>בְּמַנְגָּנוֹן מְדַלְּגִים מִכּוֹכָב אֶל כּוֹכָב</p>
</blockquote>

<blockquote>
<p>כְּמַרְאֵה הַבָּזְק בְּרָצוֹא וָשׁוֹב&#8230;</p>
</blockquote>

<blockquote>
<p>וְכִסֵּא פָז נִשָּׂא, עַל אוֹפַנָּיו מִתְרָעֵשׁ,</p>
</blockquote>

<blockquote>
<p>טָס עַל כְּנָפַיִם כְּגַדְפֵי <a href="#fn:27" id="fnref:27" title="see footnote" class="footnote"><sup>27</sup></a>הַטַּוָּס,</p>
</blockquote>

<blockquote>
<p>כְּנָפַיִם הַנֶּחְפּוֹת יְרַקְרַק זְמָרַגְדִּין –</p>
</blockquote>

<blockquote>
<p>וְעָלָיו – אוֹי! – הָאִשָּׁה מִתְרַגְּשָׁה בַּקּוֹל:</p>
</blockquote>

<blockquote>
<p>&quot;רְאֵה, כָּל הַמְּלָכִים שָׁם נוֹסְעִים, אוֹי, בַּטְּלָן! –</p>
</blockquote>

<blockquote>
<p>וְדָג <strong>אֵין</strong> עוֹד לַסְּעֻדָּה, – שְׁאַל חִישׁ וְיִנָּתֵן!&quot; –</p>
</blockquote>

<blockquote>
<p>וּבְאַבְקַת הַזָּהָב דוֹהֲרוֹת מִתְרוֹצְצוֹת</p>
</blockquote>

<blockquote>
<p>מַרְכְּבוֹת מְלָכִים בְּצִלְצוּל וּתְרוּעָה&#8230;</p>
</blockquote>

<br>  

<blockquote>
<p>&#8220;שְׁאַל חִישׁ וְיִנָּתֵן! מָה אַתָּה מְמַהְמֵהַּ?!&#8221;</p>
</blockquote>

<blockquote>
<p>וְתָפְסָה בִזְקָנוֹ נִזְעָמָה אֲיֻמָּה:</p>
</blockquote>

<blockquote>
<p>&#8220;שְׁאַל!!&#8221; – –</p>
</blockquote>

<br>

<blockquote>
<p>וְשַׁח הוּא לַנָּהָר, מְרַתֵּת</p>
</blockquote>

<blockquote>
<p>וּמְלַחֵשׁ: &quot;וְלַסְּעֻדָּה – אֲבוֹי! – דָּג הִיא שׁוֹאֶלֶת&#8230;</p>
</blockquote>

<blockquote>
<p>בְּתָרִים&#8230; גְּזָרִים&#8230; מִבְּשַׂר הַלִוְיָתָן&quot; –</p>
</blockquote>

<br>  

<blockquote>
<p>&quot;לִוְיָתָן??!! – וַחֲבָטָה בְּרֹאשׁוֹ הֲמָמָתְהוּ</p>
</blockquote>

<blockquote>
<p>וְנָפָל – – – – – – – – –</p>
</blockquote>

<blockquote>
<p>– – וּכְקוּמוֹ מָה רָאָה? – הַמַּרְדָּה –</p>
</blockquote>

<blockquote>
<p>כְּלוּם הִיא פָגְעָה רֹאשׁוֹ?&#8230; וְאֵי כָל הַכָּבוֹד?&#8230;</p>
</blockquote>

<blockquote>
<p>הָהּ! עָשַׁן הַתַּנּוּר מִפִּיו וּמִסְּדָקָיו,</p>
</blockquote>

<blockquote>
<p>וּפְרוּעַת הַשֵּׂעָר בַּת נַנָּסִית פּוֹזֶלֶת,</p>
</blockquote>

<blockquote>
<p>וְסוֹפְדָה הָאִשָּׁה וּבוֹכָה מִצַּעַר</p>
</blockquote>

<blockquote>
<p>אַף <strong>תָּנִיף בַּמַּרְדָּה</strong> וְתִזְעַק מִכַּעַס:</p>
</blockquote>

<blockquote>
<p>&quot;הַחַלָּה נִתְחָרְכָה – תֶּחֱרָכְךָ גֵּיהִנֹם!</p>
</blockquote>

<blockquote>
<p>וְאֵי דָגָה לַשַּׁבָּת? הוֹ, בַּטְּלָן מְלַמֵּד!</p>
</blockquote>

<blockquote>
<p>אֵי שֶׁבַע הַפְּרוּטוֹת? מַה תַּעֲמֹד כְּחוֹלֵם? –</p>
</blockquote>

<blockquote>
<p>כָּל רָעֵי חֲלוֹמוֹת עַל רֹאשְׁךָ יָחוּלוּ!&quot; –</p>
</blockquote>

<br>  

<blockquote>
<p>הָהּ, גָּז תַּם הֶחָזוֹן! – הַכֹּל כְּשֶׁהָיָה,</p>
</blockquote>

<blockquote>
<p>אַךְ שֶׁבַע הַפְּרוּטוֹת – הֵן אֵינָן, <strong>אָבָדוּ</strong>.</p>
</blockquote>

<br>  

<div class="footnotes">
<hr />
<ol>

<li id="fn:1">
<p>דרדקי – תינוקות. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>עִבּוּרה של עיר – פרבר יוצא מקצה העיר. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>שבת&#8211;נחמו – שבת שלאחר תשעה באב שמפטירין בה בנבואה &#8220;נחמו, נחמו עמי&#8221; (ישעיה פ'). <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>בֵּי&#8211;בַני – בית המרחץ. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>קבלה –דבר ידוע ומקובל מדורות קדמונים (ואמרו, שנפשו של צדיק, אם יש לה לתקן חטא שהוא, מתגלגלת בּדג כשר שיהא עולה לסעודת שבת). <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>ליטאי – בני ליטא ידועים היו כלמדנים ואוהבי תורה. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>אתיתי לחננך – באתי לבקש ממך. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>זִקוקין – מטבעות כסף טהור. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>פורנה – הלבשה וצרכי מיטה לכלה. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>מֻפרנה – שיש לה פורנה לחתונתה. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>&#8216;נכבדות&#8217;– שדוכים. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>מקשן –שואל קושיות. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>אמר שלמה – בקֹהלת ז', כ&quot;ו. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>קנטורה – משרד. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>פרנס&#8211;חדש – ראש לקהל (י&quot;ב פרנסים היו מתמנים על הקהלה, שכל אחד יהא מנהיג את עניניה, איש בחדשו). <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>התר עסקא – רבית שתהא מותרת, שמקבלים בהערמה ע&quot;י שטר. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>&#8216;סנדר ביריד&#8217;– דבר משל לאיש המהלך ואינו מוצא לו מקום ומעשה. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>י&quot;ש בן שמונים – יין שרוף חזק ששמונים אחוז בו כוהל. <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>דגל הזהב – כנוי למשפחה חשובה בישראל. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>האֹפטי – כך נקרא צדיק ידוע מראשוני &#8216;החסידים&#8217;, והוא ר' יהושע הֶשיל, שישב בעיירה הפולנית אֹפּטא. <a href="#fnref:20" title="return to body" class="reversefootnote">&#160;&#8617;</a></p>
</li>

<li id="fn:21">
<p>שני שלחנות – כנוי לתורה וגדוּלה. <a href="#fnref:21" title="return to body" class="reversefootnote">&#160;&#8617;</a></p>
</li>

<li id="fn:22">
<p>&#8216;שעשה כרצונו&#8217;– כנוי לאשה על שם ברכת&#8211;נשים אחת. <a href="#fnref:22" title="return to body" class="reversefootnote">&#160;&#8617;</a></p>
</li>

<li id="fn:23">
<p>בהלפר – ריש&#8211;דוכן, שמש למלמד דרדקי. <a href="#fnref:23" title="return to body" class="reversefootnote">&#160;&#8617;</a></p>
</li>

<li id="fn:24">
<p>&#8216;פוניא&#8217;– כינוי לעם הרוסי וגם למלכו הצר. <a href="#fnref:24" title="return to body" class="reversefootnote">&#160;&#8617;</a></p>
</li>

<li id="fn:25">
<p>''זדורובא' – (בריאות) ברכת שלום ברוסית. <a href="#fnref:25" title="return to body" class="reversefootnote">&#160;&#8617;</a></p>
</li>

<li id="fn:26">
<p>נהר&#8211;די&#8211;נור נגד ונפק (דניאל ז&#8216; י&#8217;) – נהר של אש נמשך ויוצא. <a href="#fnref:26" title="return to body" class="reversefootnote">&#160;&#8617;</a></p>
</li>

<li id="fn:27">
<p>גדפי – כנפי. <a href="#fnref:27" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8541">https://benyehuda.org/read/8541</a></div></body></html>