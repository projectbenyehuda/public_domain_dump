<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אמת לאל אשר]</title>
	<meta name="author" content="שמואל הנגיד"/>
</head>
<body>

<blockquote>
<p>U – – – U – – – U //– – U – – – U – – – U – –</p>
</blockquote>

<blockquote>
<p>אֱמֶת, לָאֵל אֲשֶׁר אֵין לוֹ תְּחִילָּה // וְאֵין לוֹ אַחֲרִית, תֵּאוֹת תְּהִילָּה,</p>

<p>אֲשֶׁר תַּגִּיד יְצִירָתוֹ כְּבוֹדוֹ // בְּלִי אֹמֶר, וְתִתֵּן לוֹ גְּדֻלָּה,</p>

<p>לְרִאשׁוֹן, כֹּל אֲשֶׁר יִיצֶר יְכַלֶּה, // וְכֹל יָצַר בְּרֵאשִׁית – שָׁב וְכִלָּה,</p>

<p>וְנִשְׁאַר אַחֲרֵי כָל מִפְעֲלוֹתָיו // וְנִבְרָאָיו, אֲשֶׁר חִדֵּשׁ וּבִלָּה,</p>

<p>אֲשֶׁר אֵין לוֹ מְקוֹם שֶׁבֶת בְּעוֹלָם – // וְעוֹלָם מִכְּבוֹד הוֹדוֹ מְמֻלָּא,</p>

<p>וְעָבִים שָׁת לְסֵתֶר לוֹ, וְאִם לֹא // נְשׁוּרֵהוּ – גְּבוּרָתוֹ מְגֻלָּה.</p>

<p>בְּחֵי מֵבִין צְפוּנֵי הַלְּבָבוֹת // וְעַל כָּל לֵב וְסוֹדָיו שָׁת חֲתֻלָּה,</p>

<p>אֲהַבְתִּיךָ, אֲהוּב נַפְשִׁי, כְּנַפְשִׁי, // וְשַׂמְתִּיהָ לְךָ לָעַד סְגֻלָּה,</p>

<p>לְבָבָךְ שַׂר וְאַתָּה עָל, וְלָכֵן // בְּיִשְׂרָאֵל לְךָ מִשְׂרָה מְעֻלָּה,</p>

<p>וְאַתְּ נִקְלֶה בְּעֵינֶיךָ – וְגָדוֹל // לְאֵל, שָׁת לָךְ גְּדֻלָּה לֹא נְקַלָּה,</p>

<p>וְלֵב מֵבִין בְּךָ, וּשְׁתֵּי כְלָיוֹת // לְמוֹעֵצוֹת, כְּמוֹ זֵיתִים וְגֻלָּה,</p>

<p>וְאֶל בֵּיתָךְ, אֲשֶׁר בּוֹ הַתְּבוּנָה, // לְכָל דּוֹרֵשׁ תְּבוּנָה יֵשׁ מְסִילָה,</p>

<p>וְלָךְ פִּתְרוֹן בְּתַלְמוּדָךְ, יְיַשֵּׁר // עֲקֻבּוֹתָיו וְיַשְׁוֶה כָל מְחִלָּה,</p>

<p>וְחָכְמָה, תַּעֲנֶה כִּי כַמְּחוּגָה // שְׁמֵי שַׁחַק וְהָאָרֶץ עֲגֻלָּה,</p>

<p>וְיֵשׁ לָךְ מַעֲלָה עַל כָּל נְקִי כַף // וּפַעַם בַּחֲסִידֵי הַפְּעֻלָּה,</p>

<p>בְּיָדַיִם קְשׁוּרוֹת בַּתְּפִילִין // וְרַגְלַיִם מְהִירוֹת לַתְּפִלָּה.</p>

<p>קְחָה אָחִי דְּבָרִים, נִבְחֲרוּ מִן // בְּדֹלַחִים, חֲרוּזִים עַל מְגִלָּה,</p>

<p>וְיֵשׁ מִלָּה בְּצַד מִלָּה שְׂנוּאָה // וְאַחֶרֶת אֲהוּבָה הִיא לְמוּלָהּ,</p>

<p>וְכָל מִלַּי אֲשֶׁר אֶבְחַר אֲהוּבִים // בְּמַחְבֶּרֶת, כְּמוֹ חָתָן וְכַלָּה.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25190">https://benyehuda.org/read/25190</a></div></body></html>