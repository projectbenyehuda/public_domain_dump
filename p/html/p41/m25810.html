<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ד. קִדּוּשׁ הַלְּבָנָה</title>
	<meta name="author" content="נפתלי הרץ אימבר"/>
</head>
<body>

<blockquote>
<br />
</blockquote>

<blockquote>
<p>הַלַּיִל בָּא לַשָּׁפֶל,</p>

<p>פָּרַשׂ כַּנְפֵי עֲרָפֶל;</p>

<p>וַיְכַס עִיר וּמְלֹאָהּ;</p>

<p>מִבֵּינוֹת הַשְּׂדֵרוֹת,</p>

<p>מִבֵּינוֹת הַגְּדֵרוֹת,</p>

<p>יִשָּׁמַע קוֹל מִשְׁמָרוֹת,</p>

<p>הַמַּחֲנֶה אָז בְּבוֹאָהּ.</p>

<br />
</blockquote>

<blockquote>
<p>כֻּלָּם שׁוֹכְבִים הוֹזִים,</p>

<p>נֵעוֹרוּ רַק הַחוֹזִים</p>

<p>בְּכוֹכְבֵי שְׁמֵי רָקִיעַ;</p>

<p>מִבֵּין חַשְׁרַת עָבִּים,</p>

<p>יָאִירוּ הַכּוֹכָבִים,</p>

<p>כְּמוֹ רָצִים וְשָׁבִים,</p>

<p>וּבֵינָם הַלְּבָנָה תּוֹפִיעַ.</p>

<br />
</blockquote>

<blockquote>
<p>בַּבָּתִּים אֵין נֵרוֹת,</p>

<p>בָּרְחוֹבוֹת אֵין מְאוֹרוֹת,</p>

<p>רַק בְּבָתֵּי הַמִּדְרָשִּׁים</p>

<p>יָאִיּרוּ הַלַּפִּידִים</p>

<p>בִּידֵי הַיְּהוּדִים,</p>

<p>נֶאֶסְפוּ לַגְּדוּדִים</p>

<p>כַּהֲמוֹן יָם נִרְעָשִׁים.</p>

<br />
</blockquote>

<blockquote>
<p>שָׁם בְּבֵית הַתְּפִלָּה,</p>

<p>יִסְתָּעֲרוּ בְּקוֹל הֲמוּלָה,</p>

<p>זִקְנֵי הַתַּנָּאִים;</p>

<p>מוֹרִים עִם תַּלְמִידֵיהֶם</p>

<p>לַקְּרָב יְלַמְּדוּ יְדֵיהֶם,</p>

<p>יִמְרְקוּ אֶת שִׁלְטֵיהֶם</p>

<p>לִלְחֹם עִם רוֹמָאִים.</p>

<br />
</blockquote>

<blockquote>
<p>וּבַל יֵדְעוּ אוֹתוֹתָם,</p>

<p>עַל לִבָּם שָׂמוּ אוֹתָם</p>

<p>אוֹת סֵמֶל הַיָּרֵחַ,</p>

<p>לִגְדוּדִים אָז גָדָדוּ,</p>

<p>לְמַחֲנוֹת הֵם נִפְרָדוּ,</p>

<p>עַל מַאֲרָב שָׁקָדוּ,</p>

<p>עַל הָרוֹמִי הָרוֹצֵחַ.</p>

<br />
</blockquote>

<blockquote>
<p>כֵּן אָז הַיְּהוּדִים</p>

<p>נֶאֶסְפוּ לִגְדוּדִים,</p>

<p>עַתָּה אֶשְׁאַל אַיָּם?</p>

<p>שְׁתֵּי מַחֲנוֹת נִפְגָּשׁוּ</p>

<p>כָּאַרְבֶּה יִרְעָשׁוּ,</p>

<p>יַחַד יִתְלֶחָשׁוּ:</p>

<p>&#8220;עוֹד דָוִד חַי וְקַיָּם&#8221;!</p>

<br />
</blockquote>

<blockquote>
<p>עֵת הִכִּירוּ אוֹתוֹתָם,</p>

<p>כִּי הֵמָּה לְצִבְאוֹתָם</p>

<p>רוֹם נָשְׂאוּ יְדֵיהֶם;</p>

<p>&quot;כְּמוֹ לַלְּבָנָה מוֹפַעַת,</p>

<p>לֹא נוּכַל גַּעַת</p>

<p>כֵּן יַד הַמַּרְשַׁעַת</p>

<p>לֹא תִּגַּע עֲדֵיהֶם&quot;.</p>

<br />
</blockquote>

<blockquote>
<p>&quot;כַּיָּרֵחַ יִכּוֹן עוֹלָם</p>

<p>— כֵּן נָתְנוּ קוֹלָם —</p>

<p>כֵּן תִּכּוֹן מַלְכוּתֵנוּ,</p>

<p>מַלְכוּת דָּוִד וִירוּשָׁלַיִם;</p>

<p>כִּימֵי אֶרֶץ וְשָׁמַיִם</p>

<p>תִּמְשֹׁל עַד אַפְסַיִם</p>

<p>כַּאֲשֶׁר חָזוּ חוֹזֵינוּ&quot;.</p>

<br />
</blockquote>

<blockquote>
<p>&quot;סִימָן טוֹב וּמַזָּל טוֹב</p>

<p>&quot;כֵּן נִפְרֹץ לָרֹב</p>

<p>— בְּקוֹלָם קָרָאוּ —</p>

<p>&quot; &#8216;שָׁלוֹם עֲלֵיכֶם&#8217;</p>

<p>&quot;עֲלֵיכֶם וְעַל בְּנֵיכֶם</p>

<p>&#8220;פֶּרֶץ אֵין בְּמַחֲנֵיכֶם&#8221;</p>

<p>וּמוּל רוֹמִים יַחַד נָסָעוּ.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25810">https://benyehuda.org/read/25810</a></div></body></html>