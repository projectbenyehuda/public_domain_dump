<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ה. מוֹת הַגִּבּוֹר</title>
	<meta name="author" content="נפתלי הרץ אימבר"/>
</head>
<body>

<blockquote>
<br />
</blockquote>

<blockquote>
<p>סָבִיב בֵּיתֵּר הָרֹכֶלֶת,</p>

<p>הָרוֹמִים צָנְפוּ צְנֵפָה;</p>

<p>בַּחוּץ — חֶרֶב מְשַׁכֶּלֶּת,</p>

<p>בַּבָּיִת — פַּחַד וּמַגֵּפָה.</p>

<br />
</blockquote>

<blockquote>
<p>שָׁוְא בַּר-כּוֹכְבָא הַנּוֹצֵחַ,</p>

<p>יִבְצֹר רוּחַ נְגִידִים;</p>

<p>הָרוֹמִי בַּסּוֹלְלוֹת צוֹלֵחַ,</p>

<p>נָבְקָה רוּחַ הַיְּהוּדִים.</p>

<br />
</blockquote>

<blockquote>
<p>חַיִל אַחַר חַיִל נָפָלוּ,</p>

<p>גְדוּד אַחַר גְדוּד כָּרָעוּ;</p>

<p>דָמָם כַּמַּיִם נָזָלוּ,</p>

<p>כַּצֹּאן לָטֶבַח הָכְרָעוּ,</p>

<br />
</blockquote>

<blockquote>
<p>הַפְּלִיטִים מִנִּי חֶרֶב</p>

<p>אוֹ מִמֹרֶךְ-לֵב כַּשָּׁפָן;</p>

<p>בַּמַּגֵּפָה נִגָּפוּ בַּקֶּרֶב</p>

<p>אוֹ מֵתוּ מֵרָעָב וְכָפָן.</p>

<br />
</blockquote>

<blockquote>
<p>כַּחֲצַר מָוֶת נִדְמָתָה</p>

<p>הָעִיר הַגְּדוֹלָה, הַבְּצוּרָה;</p>

<p>מְשׂוֹשׂ הָאָרֶץ הָיָתָה,</p>

<p>עַתָּה מֵרוֹמִים נְצוּרָה.</p>

<br />
</blockquote>

<blockquote>
<p>בַּר-כּוֹכָב מְפַקֵּד צְבָאֶיהָ,</p>

<p>יַעֲצֹר כֹּחַ בְּיָדוֹ;</p>

<p>אַךְ — שׁוֹמְרִים עַל חוֹמוֹתֶיהָ</p>

<p>מְעַטִּים הֵמָּה עִמָּדוֹ.</p>

<br />
</blockquote>

<blockquote>
<p>בְּמַחֲנֵה הָרוֹמִים הוֹלֵלוֹת,</p>

<p>יְהַלְּלוּ אֲשֵׁרִים וְחַמָּנִים;</p>

<p>תַּחַת מִבְצְרֵי סוֹלֵלוֹת,</p>

<p>יִתְעַנְּגוּ עַל מִשְׁתֵּה שְׁמָנִים.</p>

<br />
</blockquote>

<blockquote>
<p>יַיִן יָרִיקוּ מִכַּדִּים,</p>

<p>יִשְׁתַּפְּכוּ לְחֵךְ גְרוֹנָם;</p>

<p>וְסֵמֶל תִּפְלַצְתָּם &#8220;עַל-בַּדִּים&#8221;</p>

<p>יִשְּׂאוּ בִּתְרוּעַת גְּאוֹנָם.</p>

<br />
</blockquote>

<blockquote>
<p>מִי זֶה פֶּתַע בּוֹדֵד</p>

<p>יִפְתַּח הַשַּׁעַר בְּגַפּוֹ;</p>

<p>יִתְהַלֵּךְ כְּצֵל נוֹדֵד,</p>

<p>יְפַלֵּס נְתִיב לְאַפּוֹ?</p>

<br />
</blockquote>

<blockquote>
<p>עַל פָּנָיו מַסְוֶה כָּעֲלָטָה,</p>

<p>חַרְבּוֹ מִתַּחַת לְמַדָּיו;</p>

<p>נַפְשׁוֹ, רוּחוֹ קֻמָּטָה,</p>

<p>אַךְ — לֹא כֵן בַּדָּיו&#8230;</p>

<br />
</blockquote>

<blockquote>
<p>בַּר-כּוֹכְבָא הוּא הַנּוֹצֵחַ,</p>

<p>רָאָה בָּאוּ יָמָיו;</p>

<p>וּלְנֹגַהּ אוֹר הַיָּרֵחָ</p>

<p>לְמַחֲנֵה הָרוֹמִים פְּעָמָיו.</p>

<br />
</blockquote>

<blockquote>
<p>לְשׁוֹמְרֵי מַחֲנֵה הָרוֹמִים</p>

<p>יֹאמַר: יוֹדֵעַ פֶּרֶץ בַּקִּיר;</p>

<p>וּפָלִיט בִּבְרִית שְׁלוֹמִים</p>

<p>בָּא לְהַסְגִּיר הָעִיר.</p>

<br />
</blockquote>

<blockquote>
<p>וַתַּעֲבֹר בַּמַּחֲנֶה הָרִנָּה</p>

<p>כִּי פָּלִיט בָּא מֵהָעִיר;</p>

<p>וּמִכָּל עֵבֶר וּפִנָּה</p>

<p>לִגְיוֹנִים בָּאוּ בְּשִׁיר.</p>

<br />
</blockquote>

<blockquote>
<p>יַיִן הֵרִיקוּ מִכַּדִּים,</p>

<p>הִשְׁתַּפְּכוּ לְחֵק גְרוֹנָם;</p>

<p>וְסֵמֶל תִּפְלַצְתָּם &#8220;עַל-בַּדִּים&#8221;</p>

<p>נָשְׂאוּ בִּתְרוּעַת שְׁאוֹנָם.</p>

<br />
</blockquote>

<blockquote>
<p>&quot;מַה-נָּאוֶה הַגִּבּוֹר בִּגְאוֹנוֹ —</p>

<p>הָרוֹמִי נָתַן אִמְרָתוֹ —</p>

<p>קַשְׂקַשִּׂים עַל שִׁרְיוֹנוֹ</p>

<p>עָלָיו תִּרְנֶה אַשְׁפָּתוֹ.</p>

<br />
</blockquote>

<blockquote>
<p>מִתַּחַת לְמַדָּיו הַחֶרֶב,</p>

<p>וּבְרֹאשׁוֹ כּוֹבַע יְשׁוּעָה&quot;;</p>

<p>כֹּה אָז בָּעֶרֶב</p>

<p>הָרוֹמִים הִלְּלוּהוּ בִּתְרוּעָה.</p>

<br />
</blockquote>

<blockquote>
<p>וּמִקְּטַנָם עַד גְּדוֹלָם</p>

<p>הַגִּבּוֹר חָבָקוּ, נָשָׁקוּ;</p>

<p>וּכְמוֹ בְּאַהֲבַת עוֹלָם</p>

<p>בִּשְׂפָתוֹ שְׂפָתָם דָּבָקוּ.</p>

<br />
</blockquote>

<blockquote>
<p>יַיִן בַּכּוֹסוֹת עָרָכוּ,</p>

<p>יַיִן מָלְאוּ הַגְּבִיעִים;</p>

<p>יֵינוֹ בְּיֵינָם מָסָכוּ</p>

<p>&#8220;הֵידָד&#8221; יִשְׁאֲגוּ הַקְּרוּאִים.</p>

<br />
</blockquote>

<blockquote>
<p>פֶּתַע הַגִּבּוֹר יִתְרוֹמָם,</p>

<p>מִפָּנָיו יְגַלֶּה הַמַּסֵּכָה;</p>

<p>כְּפֶסֶל אִלֵּם דּוּמָם</p>

<p>יַעֲמֹד הַגִּבּוֹר כְּמוֹ חֵלֵכָה.</p>

<br />
</blockquote>

<blockquote>
<p>מַה-נּוֹרָא מְאֹד מַבָּטוֹ,</p>

<p>כַּצֵּל יִדּוֹד בִּנְטוֹתוֹ;</p>

<p>יִפְתַּח מֵזַח שְׁלָטוֹ,</p>

<p>כָּאִישׁ יֵאָבֵק בְּמוֹתוֹ.</p>

<br />
</blockquote>

<blockquote>
<p>&quot;רוֹמִים! שִׁמְעוּ לִדְבָרָי!</p>

<p>— הַגִּבּוֹר יִקְרָא בְּזָעַם —</p>
</blockquote>

<blockquote>
<p>בַּר-כּוֹכְבָא אֲנִי, עָרָי! <a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<blockquote>
<p>נָקַמְתִּי מִכֶּם הַפָּעַם.</p>

<br />
</blockquote>

<blockquote>
<p>לֹא לִסְגֹּר הָעִיר בָּאתִי,</p>

<p>לְהִתְעַלֵּס פֹּה בָּאֲסֵפָה;</p>

<p>גִבּוֹרַי לְאַפִּי קָרָאתִי,</p>

<p>חֹלִי רָע וּמַגֵּפָה.</p>

<br />
</blockquote>

<blockquote>
<p>בִּנְשִׁיקוֹת פִּי נָפַחְתִּי,</p>

<p>בָּכֶם רוּחַ הַמַּגֵּפָה;</p>

<p>חִצֵּי שַׁדַּי שָׁלַחְתִּי</p>

<p>לִצְנֹף אֶתְכֶם צְנֵפָה.</p>

<br />
</blockquote>

<blockquote>
<p>הַיַּיִן בְּכוֹס מִשְׁתֵּיכֶם,</p>

<p>בְּרַעַל הַמַּחֲלָה הִרְעַלְתִּי;</p>

<p>יָבוֹא כַּמַּיִם בְּעַצְמוֹתֵיכֶם</p>

<p>רַעַל הַמָּוֶת סָבַלְתִּי&quot;.</p>

<br />
</blockquote>

<blockquote>
<p>בִּלְשׁוֹנוֹ עוֹד מִלָּתוֹ,</p>

<p>לְרוֹמִים יְדַבֵּר רְתֵת;</p>

<p>וַיִּפֹּל מְלֹא קוֹמָתוֹ</p>

<p>לָאָרֶץ חָלָל מֵת — — —</p>

<br />
</blockquote>

<blockquote>
<p>הָרוֹמִים חֲרָדוֹת לָבָשׁוּ,</p>

<p>לָאָרֶץ הִשְׁלִיכוּ אֲזֵנֵיהֶם;</p>

<p>יָנוּסוּ — יְמַהֵרוּ — יִרְעָשׁוּ</p>

<p>וְהַמַּגֵּפָה תִּדְלֹק אַחֲרֵיהֶם.</p>

<br />
</blockquote>

<p>(דנוור 1899)</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>כְּמוֹ וַיְּהִי עָרֶיך (שמואל) <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25811">https://benyehuda.org/read/25811</a></div></body></html>