<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּעֶגְלַת-הַבַּרְזֶל</title>
	<meta name="author" content="מיכה יוסף ברדיצ'בסקי"/>
</head>
<body>

<p>(במסע מסילת-הברזל שבין שתי ערים גדולות במחלקה השלישית. יום סגריר בין-ערבּים. עששית המחלקה מאירה בתוך עשן הקיטור. יהודים יושבים זה בצד זה על הספסלים ומדבּרים. אנכי יושב בפינה סמוך אל החלון, שני סוחרים מתיעצים בעניני מסחר-יער. לעומתי יושב איש זקן כשהוא ישן ורגליו תלויות וסרוחות על גבי קרקע. נער כבן ארבע-עשרה, דל-פנים ובעל עינים חרוצות, עומד אצלי ומסלסל בפיאה אחת, בלי הרף. ציציות טליתו הקטן מלוכלכות וסרוחות על מכנסיו, ובהן אני מכיר חוט של תכלת.)</p>

<p>אני: מאין אתה נוסע, עלם?</p>

<p>הוא: אני בורח.</p>

<p>אני: מפני מי אתה בורח?</p>

<p>הוא: אחרי שנעשיתי בר-מצוה מסרני אבי לעבוד אצל סוחר. עשיתי אצלו שני ירחים וברחתי.</p>

<p>אני: מדוע ברחת מנו?</p>

<p>הוא: נפשי חשקה בתורה.</p>

<p>אני: ולפני זה מה עשית?</p>

<p>הוא: למדתי כל הימים גמרא, פוסקים וספרי-יראים. אבי שונא את הרבנוּת ואומר לי: אהב את המלאכה; גם אנכי איני חפץ להשתמש בתגא; לבי נתון אל התורה לשמה.</p>

<p>אני: ומה מגמתך לעשות בבא?</p>

<p>הוא: איני חושב מאומה על עתידותי ואשים באֵל מבטחי.</p>

<p>אני: ובכל זאת, הלא עליך לחשוב לאחריתך.</p>

<p>הוא: אין לי צורך לחשוב. אלמד תורה.</p>

<p>אני: ומה תתן לאלהים בתורתך?</p>

<p>הוא: (כמשתומם): כבודו שואל מה אתן לאלהים? האֵל ציוה אותנו לעסוק בתורה.–</p>

<p>אני: ומה כתוב בתורה?</p>

<p>הוא: אדוני הלא אינו &#8220;עם הארץ&#8221; ולמה זה ישאל אותי?</p>

<p>אני: ומאין תדע כי איני עם-הארץ?</p>

<p>הוא: זאת אני רואה בפני כבודו.</p>

<p>אני: מה אתה רואה?</p>

<p>הוא: אני רואה שהאדון הוא מהאשכנזים האפיקורסים.</p>

<p>אני: מה זה אפיקורס?</p>

<p>הוא: זאת יודע כבודו בעצמו.</p>

<p>אני: והנך יודע מה זה אפיקורס?</p>

<p>הוא: בודאי אדע. אפיקורס הוא זה שכופר בתורה, אינו שומר את המצווֹת ולועג לדברי-חכמים.</p>

<p>אני: ולמה עושה האפיקורס כדבר הזה? האם מרוֹע-לב?</p>

<p>הוא: כל זה עושה &#8220;יצר –הרע&#8221; בו, הוא השטן, הוא המסית&#8230;</p>

<p>אני: ומי ברא את &#8220;יצר-הרע&#8221;?</p>

<p>הוא (חושב מעט): האלהים ברא אותו, כדי לנסות בו את בני-האדם.–</p>

<p>אני:ולמה זה ינסה אותם?</p>

<p>הוא: כדי להרבות להם שכר אם לא ישמעו בקולו, ולענשם – אם יטו אחריו.</p>

<p>אני: נקרא כתוב: ולפני עיור לאד תתן מכשול&#8230;</p>

<p>הוא: אמנם כן, במשפטים&#8230;</p>

<p>אני: ואם אדם אינו תקיף בדעתו להתגבּר על היצר, נמצא הקדוש-ברוך-הוא מכשילוֹ&#8230;</p>

<p>הוא: איני חפץ להשיב לאדוני.</p>

<p>אני: מדוע?</p>

<p>הוא: לכל האפיקורסים ישנן ראָיות ושאלות מן המקרא ומן התלמוד.</p>

<p>אני: אם תשיבני, שמא תחזירני למוּטב.</p>

<p>הוא: כל באיה לא ישובון&#8230;</p>

<p>אני: מי אמר את המקרא הזה?</p>

<p>הוא: שלמה המלך.</p>

<p>אני: וקודם שלמה לא נאמר עוד המקרא הזה?</p>

<p>הוא: היה כתוב בתורה.</p>

<p>אני: ולמה אמרוֹ שלמה?</p>

<p>הוא: אדוני חפץ להביאני בין המצרים, הלא התורה ניתנה על ידי משה, והיא קדמה אלפים שנה לבריאת העולם.</p>

<p>אני: מאין תדע זאת?</p>

<p>הוא: כך כתוב ברש&quot;י.</p>

<p>אני: מי היה רש&quot;י?</p>

<p>הוא: מצחק אדוני.</p>

<p>אני: ולמה אצחק בך?</p>

<p>הוא: כן דרך האפיקורסים לצחק.</p>

<p>אני: מאין תדע את דרך האפיקורסים?</p>

<p>הוא: כשבן-אדם לומד תורה הוא יודע הכל.</p>

<p>אני: בעיניך אתה איש יודע! האין בזה גאוה?</p>

<p>הוא: לתלמיד-חכם הוּתרה מהגאוה שמינית שבשמינית.</p>

<p>אני: גם זו גיאוּת.</p>

<p>הוא: אוֹרייתא דקא מרתחא בי.</p>

<p>אני: איני יודע מה זה אוֹרייתא.</p>

<p>הוא: בגמרא קוראים לתורה &#8220;אורייתא&#8221;.</p>

<p>אני: ולמה ישַׁנו את הכתוב ולא יכנו את התורה &#8220;תורה&#8221;,</p>

<p>הוא: התלמוד כתוב בלשון-תרגום.</p>

<p>אני: ולמה צריכה לשון-הקודש לתרגום?</p>

<p>הוא: גם תרגום לשון-הקודש הוא.</p>

<p>אני: ולמה לנו שתי לשונות קדושות?</p>

<p>הוא: הלא ישנן תפילין של רש&quot;י ותפילין של רבנו תם.</p>

<p>אני: גם על התפילין אני שואל זאת, למה לנו שתים?</p>

<p>הוא: מר כדאית ליה ומר כדאית ליה.</p>

<p>אני: ואם כן, התורה היא כשתי תורות.</p>

<p>הוא: הלא גם החכמים חולקים, הלל ושמאי, והכל ניתן מרועה אחד.</p>

<p>אני: אם ניתן הכל מרועה אחד, למה זה חולקים?</p>

<p>הוא: לולא היו המחלקות לא היו לנו פלפולי דאוֹרייתא.</p>

<p>אני: ולמה לנו הפלפול?</p>

<p>הוא: עונג-תורה הוא זה.</p>

<p>אני: והתענוג, כלום דבר טוב הוא?</p>

<p>הוא: עונג רוחני מוּתר.</p>

<p>אני: שמע מינה, דאיכּא עונג גשמי.</p>

<p>הוא: בודאי איכּא, וזה מעשה היצר-הרע.</p>

<p>אני: מה הוא לפי דעתך עונג גשמי?</p>

<p>הוא: לנסוע בסוסים טובים, במרכבה טובה, לשבת בארמון יפה ולשתות יין, וכן שאר תענוגות בני-אדם.</p>

<p>אני: הלא גם ה&#8220;רבי&#8221; יושב בארמון טוב ונוסע בסוסים דוהרים.</p>

<p>הוא: אבל ה&#8220;רבי&#8221; אינו שותה יין ואינו מתענג.</p>

<p>אני: ולמה לו הארמון הטוב והסוסים הטובים?</p>

<p>הוא: כדי לתקן את העולם.</p>

<p>אני: ומי קילקל את העולם?</p>

<p>הוא: היצר-הרע&#8230;</p>

<p>אני: הקדוש-ברוך-הוא יצר את העלם וברא את היצר-הרע לקלקלו ושלח את ה&#8220;רבי&#8221; לתקנו, – לא יברא את המקלקל ולא יהיה צריך לברוא את המתקן.</p>

<p>הוא: אילמלא יצר-הרע, כי אז היה כל העולם כולו צדיקים, ואי אפשר היה לבני-אדם להיות רשעים, וזה אינו שוה לעולם.</p>

<p>אני: ומדוע אין זה שוה לעולם?</p>

<p>הוא: אמשול לכבודו משל: אדם עובר את הים ואדם עובר את היבשה. מי גדול ממי – הלא זה שעבר את הים.</p>

<p>אני: גם זוהי שאלה בעיני, למה ברא הקדוש-ברוך-הוא את הים והיבשה, ולא עשה הכל אחד?</p>

<p>הוא: הלא אז לא היו לנו מים.</p>

<p>אני: ולמה לנו המים?</p>

<p>הוא: להסיר מבני –האדם את הצמאון.</p>

<p>אני: אם כן לא היה לו להקדוש-ברוך-הוא לברוא את הצמאון.</p>

<p>הוא: ואז הלא לא היתה בתורה הברכה &#8220;שהכל נהיה בדברו.&#8221;</p>

<p>אני: ומה בכך?</p>

<p>הוא: מה בכך, אומר האדון, והלא אז היתה התורה חסרה מצוה אחת.</p>

<p>אני: ואם כן, גם קוֹרח אנוס היה לפלוֹג על משה, כדי שלא תהיה חסרה פרשת קורח בתורה. ולמה זה נענש?</p>

<p>הוא: שאלה זו כבר ידועה בשם &#8220;ידיעה ובחירה&#8221;.</p>

<p>אני: מאין זה תדע אותה?</p>

<p>הוא: מה&#8220;מורה&#8221;.</p>

<p>אני: וכבר עיינת בה&#8220;מורה&#8221;?</p>

<p>הוא: קראתי זה בספר אחד בשם &#8220;המורה&#8221;.</p>

<p>אני: ומה דעתך בשאלת &#8220;הידיעה והבחירה&#8221;?</p>

<p>הוא: אין דרכי לשאול, רק להאמין אחפוץ.</p>

<p>אני: ומה תעשה אם לבך ישאל בקרבך.</p>

<p>הוא: אז אצוהו להאמין.</p>

<p>אני: אתה מצוה את לבך – שמע מינה, שאתה הנך עצם לחוּד ושלבך הוא שוב דבר אחר.</p>

<p>הוא: בודאי, אני דבר אחד ולבי דבר אחד.</p>

<p>אני: מי אתה חוץ מלבך?</p>

<p>הוא: מהוּתי.</p>

<p>אני: ידיך? רגליך? פיך? האם לא אלה חלק ממהוּתך?</p>

<p>הוא: לא, מהוּתי היא אך נפשי.</p>

<p>אני: והלב אינו הנפש?</p>

<p>הוא: אינם כן, הלב ישאר בגוף המת והנפש עולה למעלה.</p>

<p>אני: ומי זה אומר שהנפש עולה למעלה?</p>

<p>הוא: עומדת היא לדין.</p>

<p>אני: ובחיים אין אדם נדון?</p>

<p>הוא: אמנם כן, בראש-השנה, ביום-הכיפורים; אדם נדון גם בכל יום.</p>

<p>אני: ולמה ידונו עוד את הנפש אחר המות?</p>

<p>הוא: כבר נלאיתי משאלות כבודו.</p>

<br>

<p>אני: עוד הפעם: ואולי תחזירני בדבריך למוּטב?</p>

<p>הוא: לוּ היה אדוני איש כשר, כי אז לא היה שואל הרבה&#8230;</p>

<p>אני: אתן לך מתנה בעד תשובתך.</p>

<p>הוא: אין לי צורך בכסף.</p>

<p>אני: תוכל לתת אותו צדקה לעניים.</p>

<p>הוא: עוד יש לי שהוּת לתת צדקה.</p>

<p>אני: (חפץ להשיב, המסע בא לתחנת-פרשת-דרכים ועמד. הנער מיהר לצאת וקרא לי: &#8220;בעולם-הבא לא יהיה אדוני פיקח כל כך&#8221;. העם קם ונדחק לצאת, פעמון התחנה השמיע צלצול. הערבוביה גדולה.)</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2066">https://benyehuda.org/read/2066</a></div></body></html>