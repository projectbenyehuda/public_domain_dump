<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ג: מונטפיורי במדבר</title>
	<meta name="author" content="חיים מיכל מיכלין"/>
</head>
<body>

<p>רבי יצחק קליין, היה ידוע בירושלים בשם &#8220;ר' איטשע שמש&#8221;, איש גבור אדיר,
קומתו זקופה, ושרירי גוו מוצקים כברזל, ענק ממש. כי על כן בחר בו הגאון רבי
ישראל פרוש זצ&#8220;ל בין שומרי ראשו, כי כן היה נוהג הרב ז&#8221;ל גם בהיותו בצפת,
להיות מסובב על ידי חבר צעירים גבורים עושי דברו, שהיו מכונים בפי ההמון
ה&#8220;שאבאב של רבי ישראל&#8221;. וכן נהג גם בהיותו בירושלים. וכולם היו מסורים לו
ואל מוצא פיו ייחלו.</p>

<p>מהחבר ההוא הכרתי בילדותי רק שרידים שנים: את ר' שמואל מוני קרמר (כנויו:
בלוטין וגם שטייגראד) אשר על אודותיו פרסמתי מאמר באחת מחוברותיו של ר'
פנחס שלנו<a href="#fn:1" id="fnref:1" title="see footnote" class="footnote"><sup>1</sup></a>, ואת ר' יצחק קליין שעל אודותיו חפץ אני לספר מה ששמעתי
ממנו.</p>

<p>רבי יצחק קליין האריך ימים עד למאת שנה. ועד ימי זקנה ושיבה היה בריא אולם
והולך בקומה זקופה. כח דבורו היה שוטף. וכמה ידע לספר ספורים יפים מהעבר
הרחוק ומהעבר הקרוב, ספורים שהיו מושכים לבבנו בהדר קסמם.</p>

<p>פעם אחת שכב חולה קצת בביה&#8220;ח בקור חולים בהעיר העתיקה. זה היה לפני כחמשים
וחמש שנה. הלכתי לבקרהו, ואז ספר לי הספור המענין מנסיעת סיר משה מונטפיורי
לדמשק בדבר עלילת הדם של שנת ת&#8221;ר.</p>

<p>בכל פעם שהיה מונטפיורי בא לאה&quot;ק שם את ר' יצחק קליין לבן לויתו וגם לשומר
ראשו. וגם בנסיעתו לדמשק לקחהו עמו, יחד עם עוד שיירה קטנה בני לויה.</p>

<p>מונטפיורי נסע באלונקי (בערבית: תחתריואן) בנויה מעץ ושני חלונות קרועים לה
משני צדדיה, והיתה נשאת בבדים על ידי ששה אנשים גבורי כח.</p>

<p>המה הגיעו במדבר עד גולן בבשן, והנה קבוצת בידואים שודדים תחת פקודת &#8220;שיך&#8221;
צעיר התנפלה עליהם, השיך הצעיר היה זקוף כתומר, ועיניו כעיני נמר, הוא
התפרץ על האלונקה, ויפתח בחזקה את החלון ויסתכל בעיניו החודרות במונטפיורי
וישאלהו: מי אתה? מה שמך? ולאן אתה נוסע? והכל בחוצפה גדולה. פתאם השתרע ר'
יצחק הנז' עליו וירביץ בו סטירת לחי מצלצלת אשר קולה נשמע מרחוק. השודדים
חפצו להתנפל על הנועז הזה ולקרעהו כדג, אבל השיך עצר בעדם, ונגש אל
מונטפיורי ובקש סליחתו, ואל ר' יצחק פנה ואמר: הבידואי מכבד את העז! וילחץ
ידו.</p>

<p>ר' יצחק במליצתו הערבית המשולהבת השפיע עליהם וכולם נכנעו הנוסע המכובד הוא
יד ימינה של המלכה בבריטניה, אשרי מי שיעזרהו לנסוע בשלום למטרתו, שכרו
הרבה מאד, ואוי לו למי שיגע באצבעו הקטנה בו לרעה, כי אז נקמת אנגליא
תשיגהו בכל מקום שהוא. ועתה, בידואים בחרו לכם באחת משתי הדרכים, ודעו וראו
כי &#8220;אללה־אל־כביר&#8221; משקיף עתה ממרומים, ומשגיח אל כל תנועותיכם.</p>

<p>ר' יצחק במליצתו הערבית המשולהבת השפיע עליהם וכולם נכנעו ובקשו
ממונטיפיורי, ויבטיחוהו לשרתהו וללוות אותו בדרכו עד בואו למקום מחנותם של
בידואים אחרים, והמה ימסרוהו תחת השגחתם, וכן יהיה עד בואו לדמשק.</p>

<p>מונטפיורי פקד לשלם להשיך שכר טרחתו 25 לירא זהב, ועוד הבטיחהו ר' יצחק
שהמלכה תעניק לו ביחוד איזה סכום אחרי שוב השר ללונדון.</p>

<p>והשודדים שמרו הבטחתם, ויהיו בין שומרי השר עד בואם לגבולם של בידואים
אחרים, וגם שמה בשמעם מפי הקודמים כל מה שקרה אותם, נלוו גם הם אליו בכבוד
גדול, ור' יצחק בשפתו הערבית הצחה מנצח עליהם ושובה את לבבם בספוריו היפים,
וכן היה עד בואם שלום לדמשק.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>פנחס גרייבסקי. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16426">https://benyehuda.org/read/16426</a></div></body></html>