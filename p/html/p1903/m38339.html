<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל פא: חֹלֶה וּבִתּוֹ וְרֹפֵא</title>
	<meta name="author" content="ברכיה הנקדן"/>
</head>
<body>

<blockquote>
<p>חֹשְׁבִים לְהַכְשִׁיל בְּתַחְבֻּלּוֹתָם / יִפְּלוּ בְמוֹעֲצוֹתָם</p>

<br />

<p>רֹפֵא הִקִּז דָּם מֵחֹלֶה / וַיֹּאמֶר לוֹ אֶת
הַדְּבָרִים הָאֵלֶּה / הַדָּם יְהִי בְיָדְךָ לְמִשְׁמֶרֶת / עַד יוֹם
שְׁלִישִׁי בְּאַשְׁמֹרֶת / וְהָיָה בַּיּוֹם הַשְּׁלִישִׁי / אֶרְאֶה אִם
תֵּצֵא חָפְשִׁי מִן הֶחֳלִי אֲשֶׁר מֹשְׁלָךְ / וְאֵיךְ יֵקַל מֵעָלֶיךָ /
בַּדָּם אַכִּיר כָּל מַכְשֵׁלָה / כָּל נֶגַע וְכָל מְקוֹר מַחֲלָה / כִּי
כָל סִבּוֹת הַנְּגָעִים / הַדָּמִים מוֹדִיעִים / יָרֹק שָׁחוֹר לָבָן
אֲדַמְדָּם / כִּי נֶפֶשׁ כָּל בָּשָׂר הַדָּם / הַחֹלֶה צִוָּה לְבִתּוֹ /
לָשֵׂאת הַדָּם מֵאִתּוֹ / וּלְשָׁמְרוֹ כְּבָבַת עֵינָהּ / פֶּן
יִשָּׁפֵךְ אָנֶה וְאָנָה / כִּי כָל אֲשֶׁר הַכְּלִי הֹפֵךְ / בָּאָדָם
דָּמוֹ יִשָּׁפֵךְ / הַדָּם לָקְחָה וַתִּשָּׂאֵהוּ / תַּחַת תֵּבָתָהּ
שָׂמָתְהוּ / חָתוּל הָלַךְ לְפִי תֻּמּוֹ / וְשָׁפַךְ אֶת דָּמוֹ / אָז
רָפוּ יָדֶיהָ כָּהֲתָה רוּחָהּ / וַתֹּאמַר: אוֹי אָבַד נִצְחָהּ / אֵיךְ
אֹמַר לְאָבִי אֵינֶנּוּ / וְכִי יִפְקֹד מָה אֲשִׁיבֶנּוּ / אֲשֶׁר
שְׁפָכוֹ יִטְרְפֶנּוּ הָאַרְיֵה / אִם בְּהֵמָה אִם אִישׁ לֹא יִחְיֶה /
סְעִפֶּיהָ לְחָצוּהָ / כִּלְיוֹתֶיהָ יְעָצוּהָ / לְהָרִיק בַּכְּלִי
מִדָּמָהּ / כַּמִּדָּה אֲשֶׁר הָיָה שָׁמָּה / זָמֲמָה מַקִּיז
וַתְּבִיאֵהוּ / בַּחֲדָרֶיהָ וַתְּצַוֵּהוּ / לְהַקִּיז מִדָּמָהּ
בַּכֶּלִי / וְלָדַעַת מְקוֹר הֶחֳלִי / הָרֹפֵא בָא בִזְמַנּוֹ /
וְהַחֹלֶה הִגִּיד לוֹ עִנְיָנוֹ / וְזֶה שָׁאַל אֹתוֹ לֵאמֹר / הַדָּם
אֲשֶׁר צִוָּה לִשְׁמֹר / וְהַחֹלֶה הֵשִׁיב כִּי לֹא נִגְרָשׁ / וְגַם
דָּמוֹ הִנֵּה נִדְרָשׁ / בִּתּוֹ אֶת הַדָּם הֵבִיאָה / וְכַאֲשֶׁר
הָרֹפֵא רָאָה / אֹדֶם הַדָּם וּמַרְאֵהוּ / דָּם יֵחָשֵׁב לָאִישׁ הַהוּא
/ חָרָה אַפּוֹ וַיִּתְעַבָּר / וַיֹּאמֶר לוֹ: הִנְּךָ מְעֻבָּר / לֹא
יִהְיֶה כָזֹאת וְלֹא נִהְיָה / בְּגוּף זָכָר וָלָד וְשִׁלְיָה / לֹא
אֶתְמַהּ אִם אַתָּה חֹלֶה / עֲווֹנוֹתֶיךָ הִטּוּ אֵלֶּה / לְאִישׁ
כָּמוֹךָ רִשְׁעֶךָ / וְשַׂמְתָּ שַׂכִּין בְּלֹעֶךָ / הָרֹפֵא שָׁב אֶל
נְתִיבוֹ / וַיִּתְעַצֵּב אֶל לְבָבוֹ / הַחֹלֶה כִּי לִבּוֹ תָעָה /
בִּתּוֹ קָרָא וְהִשְׁבִּיעָהּ / פְּעָמִים רַבּוֹת לָדַעַת / אִם דָּמוֹ
בְּלֹא מִגְרַעַת / הֵבִיאָה כַּאֲשֶׁר קִבְּלַתּוּ / אוֹ אִם עַל הָאָרֶץ
שְׁפָכַתּוּ / וְדַם אַחֵר שָׂמָה בִּמְקוֹמוֹ / עַל כֵּן לֹא עָמַד בּוֹ
טַעְמוֹ / הַנַעֲרָה עָנְתָה: לֹא שָׁפַכְתִּי / הַדָּם וְשֹׁפְכוֹ לֹא
יָדַעְתִּי / אַךְ מָצָאתִי הַכְּלִי נֶהְפָּךְ / וְכָל הַדָּם מִתּוֹכוֹ
נִשְׁפָּךְ / וּפֶן יֶחֱרֶה אַפְּךָ עִמִּי / תַּחַת דָּמְךָ שַׂמְתִּי
דָּמִי / וַיֹּאמַר: חֲשַׁבְתִּיךְ חוֹמָה וְאַתְּ דֶלֶת / מִסֻּבִּין
קִוִּיתִי סֹלֶת / הִנֵּה חֲשַׁבְתִּיךְ מְסֻגֶּרֶת / וְאַתְּ מֵאִישׁ
מְעֻבֶּרֶת / וַתִּזָּרְעִי מֵאֲנָשִׁים זֶרַע / קִוִּיתִי טוֹב וַיָּבֹא
רָע / הַרְבֵּה הִשְׁבַּעְתִּיךְ בַּחֲדָרִים / לְבִלְתִּי לֶכֶת אַחֲרֵי
הַבַּחוּרִים / אַךְ בְּחֶבְלֵי עָרְמָתֵךְ נוֹקַשְׁתְּ / הוֹד וְהָדָר לֹא
לָבַשְׁתְּ.</p>

<br />

<p>וְהַמָּשָׁל בְּחֹשְׁבִים לְהַכְשִׁיל אֲחֵרִים
בְּתַחְבֻּלוֹתָם / פִּתְאֹם יִהְיוּ מַכּוֹתָם וּבַמַּאֲרָב אֲשֶׁר הֵם
יֶאֱרֹבוּ / יִתָּפְשׂוּ בִּמְזִמּוֹת זוּ חָשָׁבוּ / וְתִגָּלֶה רָעָתָם
וּמַעֲלָם / בְּרֶשֶׁת זוּ טָמָנוּ נִלְכְּדָה רַגְלָם / חֹשֵׁב לִלְכֹּד
בְּחַבְלֵי שָׁוְא עֲמִיתוֹ / שָׁוְא תִּהְיֶה תְמוּרָתוֹ / כַּאֲשֶׁר
קָרָה לַנַּעֲרָה בְמַעֲלָהּ / כִּי אָבִיהָ חֲשָׁבָהּ לִבְתוּלָה /
וַיֵּדַע כִּי אִישׁ מְקוֹרָהּ הֶעֱרָה / וַיִּבֶז הַנֶּפֶשׁ אֲשֶׁר
הָיְתָה בְעֵינָיו יְקָרָה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38339">https://benyehuda.org/read/38339</a></div></body></html>