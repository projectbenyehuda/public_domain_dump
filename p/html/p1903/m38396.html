<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל ק: שֵׁד וָאֳנִיָּה</title>
	<meta name="author" content="ברכיה הנקדן"/>
</head>
<body>

<blockquote>
<p>מְשַׁלְּחֵי מְדָנִים / יַשְׁחִיתוּ עָצְמָה וְאוֹנִים</p>

<p>הַשֵּׁד עִם אִמּוֹ אָרַח עַל אֶרֶץ רַבָּה / לָשׁוּט
בָּאָרֶץ וּלְהִתְהַלֵּךְ בָּהּ / עַד אֲשֶׁר עַל שְׂפַת הַיָּם בָּאוּ /
וַיִּשְׂאוּ עֵינֵיהֶם וַיִּרְאוּ / אֳנִיָּה מְלֵאָה סוּס וְגָבֶר /
וְהָאֳנִיָּה חִשְּׁבָה לְהִשָּׁבֵר / כִּי הִתְגֹּעֲשׁוּ וַיִּרְעֲשׁוּ
שְׁאוֹן יָם וְגַלֵּיהֶם / וַיָּטִילוּ אֶת הַכֵּלִים אֲשֶׁר בָּאֳנִיָּה
אֶל הַיָּם לְהָקֵל מֵעֲלֵיהֶם / וּמִפַּחַד הַיָּם כָּל בְּשָׂרָם סָמַר /
וְקָרָא זֶה אֶל זֶה וְאָמַר / לְהַשְׁלִיךְ בַּיָּם מַחְמַד עֵינָיו
וְעֶדְיוֹ / וּלְהִתְוַדּוֹת מִפְּשָׁעָיו וּמֶרְיוֹ / אָז מַחְמַדֵּיהֶם
מֵאַמְתְּחוֹתֵיהֶם יָרִיקוּ / וַיִּירְאוּ הַמַּלָּחִים וַיִּזְעָקוּ /
וְכָל אִישׁ מִכְּלֵי חֶפְצוֹ חָצְנוֹ נֹעֵר / כִּי הַיָּם הֹלֵךְ וְסֹעֵר
/ וַיֹּאמֶר הַשֵּׁד לְאִמּוֹ: אִם כְּהַיּוֹם הָיִית עִמָּהֶם / יֹאמְרוּ
כִּי מִיָּדֵךְ הָיְתָה זֹאת לָהֶם / כֵּן וָכֵן פְּעָמִים רַבּוֹת /
הוֹצִיאוּ עָלַיִךְ דִּבּוֹת / כְּבֹא לָהֶם יוֹם מְבוּכָה וּמְהוּמָה /
עַל לֹא חָמָס עָשִׂית וּמִרְמָה / וְהָאֵם תָּשִׁיב אֲמָרֶיהָ לְמוּלוֹ /
הֵעֵזָה פָנֶיהָ וַתֹּאמַר לוֹ / אִם אֵין אֲנִי שָׁם, הַרְבֵּה מָצָאתִי /
מֵאֲשֶׁר גִּדַּלְתִּי טִפַּחְתִּי וְרִבִּיתִי / אֲשֶׁר שְׁלַחְתִּים שָׁם
רְצוֹנִי יֹאבוּן / מִיָּדִי הָיְתָה זֹאת לָהֶם לְמַעֲצֵבָה יִשְׁכָּבוּן
/ וּמְאֹד מִמַּעֲשַׂי בָּאָרֶץ יִירְאוּ / מְהָרְסִים וּמַחֲרִיבִים
מִמֶּנִּי יֵצֵאוּ.</p>

<p>וְהַמָּשָׁל בִּמְשַׁלְּחֵי מְדָנִים / רְכִילִים
וּמַלְשִׁינִים / מִזַּעַם לְשׁוֹנָם זֶרַע יִזְרְעוּ בֵחֲכָמִים / לְהָרַע
לִבָּם וּפִיהֶם לִשְׁלוֹמִים / וְיֶחֱזוּ מַשְׂאוֹת שָׁוְא וּמַדּוּחִים
שְׁקָרִים / וְכָל אֶחָד מֵהֶם עַל רֵעֵהוּ יַעֲרִים / בְּרָעָתָם
יְשַׂמְּחוּ מֶלֶךְ וּבְכַחֲשֵׁיהֶם שָׂרִים / וְכַאֲשֶׁר יַצְלִיחוּ
בְמַלְשִׁינוּתָם / אָז יִתְהַלֲלוּ בְקֶרֶב עֲדָתָם / וְיֹאמְרוּ כִּי עַל
יְדֵי שָׁלִיחַ / בִּרְכִילוּתוֹ הִצְלִיחַ / וְהֶחָכָם אָמַר בְּחָכְמָתוֹ
/ שְׁלוּחוֹ שֶׁל אָדָם כְּמוֹתוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38396">https://benyehuda.org/read/38396</a></div></body></html>