<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל נז: תַּיִשׁ וְלַיִשׁ</title>
	<meta name="author" content="ברכיה הנקדן"/>
</head>
<body>

<blockquote>
<p>הִזָּהֵר מִן הַיּוֹעֵץ לְפִי דַרְכּוֹ / וְאֹיִבְךָ כִּי יַמְתִּיק חִכּוֹ</p>

<br />

<p>תַּיִשׁ עַל שֵׁן סֶלַע וּמְצוּדָה / תֹּעֶה בְּלִי רוֹעֶה
בְּנִיעָה וְנִידָה / כִּי אֵין שָׁם צֶמַח וְלֹא לַדֶּשֶׁא מוֹצָא /
גָּפְרִית וָמֶלַח שְׂרֵפָה כָל אַרְצָהּ / וְהַלַּיִשׁ בְּתַחְתִּית הָהָר
לְמוּלוֹ / וַיִּתְבּוֹנֵן לַתַּיִשׁ וַיִּקְרָא לוֹ / מַה לְּךָ כִּי
עָלִיתָ מְקוֹם צְמָחִים צְנוּמִים / נִתַּן הַסֶּכֶל בַּמְּרוֹמִים /
בַּאֲשֶׁר יָבְשׁוּ צִמְחֵי שְׁרוֹנֶךָ / עֶלְיוֹן שַׂמְתָּ מְעוֹנֶךָ /
בְּאֶרֶץ בְּלִי מַיִם צְמֵאָה וַעֲיֵפָה / רְדָה אִתִּי בְכַר נִרְחָב
וְהָיָה מַאֲכָלְךָ לִתְרוּפָה / מְקוֹם מִרְבַּץ אֵילִים וְעַתּוּדִים
וְכָרִים / מְשׂוֹשׂ פְּרָאִים מִרְעֵה עֲדָרִים / וְיִתְעַנְּגוּ עַל רֹב
שָׁלוֹם גּוּרַי וְגוּרֵיהֶם / יַחְדָּו יִרְבְּצוּ יַלְדֵיהֶם / וְאַל
תֹּאמַר כִּי בִמְקוֹמְךָ עֵשֶׂב וָזֶרַע / הוֹי הָאֹמְרִים לָרַע טוֹב
וְלַטּוֹב רָע / וַיַּעַן הַתַּיִשׁ: יָדַעְתִּי גַּם אֲנִי יָדַעְתִּי /
כִּי לֹא מוֹצָא דֶשֶׁא וָזֶרַע אִתִּי / וּבִמְקוֹמְךָ הֲדַר הַשָּׁרוֹן
וְהַכַּרְמֶל / לְרַפֵּא כָּל שְׁבוּרֵי לֵב וְאָמֵל / וּבְטֶרֶם בָּא
דְבָרְךָ לָרֶדֶת לִרְעוֹת שָׁם בְּלִבִּי תַרְתִּי / אַךְ עַתָּה כַאֲשֶׁר
שָׁמַעְתִּי עֲצָתְךָ נִחָמְתִּי / הַאַתָּה הוּא אֲשֶׁר מָחַץ רֹאשׁ עַל
אֶרֶץ רַבָּה / טוֹב פַּת חֲרֵבָה וְשַׁלְוָה בָהּ / בַּאֲשֶׁר לְקוֹלְךָ
יִרְעֲשׁוּ מִגְרְשׁוֹת / לִשְׁפָּךְ דָּם לְאַבֵּד נְפָשׁוֹת.</p>

<p>וְהַמָּשָׁל תִּלְמַד לְהָבִין וּלְהוֹרוֹת / פֶּן יִהְיוּ
מְזִמּוֹת לִבְּךָ מֵהָבִין עֲקָרוֹת / אִם אֹיִבְךָ לְפַתּוֹתְךָ
יַמְתִּיק חִכּוֹ / הִזָּהֵר מִן הַיּוֹעֶצְךָ לְפִי דַרְכּוֹ / וּרְאֵה
וְהָבֵן בְּמַעֲשֵׂה הַתַּיִשׁ / כִּי לִבּוֹ לֹא נִפְתָּה לַעֲצַת
הַלַּיִשׁ / אֲשֶׁר חָשַׁב לְטָרְפוֹ בְעָרְמָתוֹ / וְהֵבִין כִּי
מִתְאַנֶּה הוּא לוֹ בַעֲצָתוֹ / וְאָמַר הֶחָכָם: עֲשֵׂה וְהַשְׁלֵם עֲצַת
אֹהַבְךָ / וּשְׁמַע וְאַל תַּעֲשֶׂה עֲצַת אֹיִבְךָ / וּדְבַר הָאֹהֵב
תְּקָרֵב כְּסַפִּיר וְנֹפֶךְ / וְדִבְרֵי הָאֹיֵב שְׁמַע וַעֲשֵׂה
לְהֶפֶךְ / וְאִם שְׁכֵנֶיךָ בְלֹא עֵצָה וְיִדְמוּ לָעֵץ / וְלֹא תִמְצָא
בְּמִי הִתְיָעֵץ / סוּר מִן הָעֵצָה הַקְּרוֹבָה אֶל הַתַּאֲוָה /
וּבָטַחְתָּ כִּי יֵשׁ תִּקְוָה.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38118">https://benyehuda.org/read/38118</a></div></body></html>