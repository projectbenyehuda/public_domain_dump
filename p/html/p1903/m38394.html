<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל צח: עֹרֵב וּנְבֵלָה</title>
	<meta name="author" content="ברכיה הנקדן"/>
</head>
<body>

<blockquote>
<p>הַשְּׁתִיקָה לְבַעַל דַּעַת / תּוֹסֶפֶת וְלֹא מִגְרַעַת</p>

<p>עֹרֵב עַל נָהָר לֹא יְדָעוֹ עַיִט / וּבַל תֵּלֶךְ בּוֹ
אֳנִי שַׁיִט / וַיָּעָף אָנֶה וָאָנָה וַיִּרְעַב הָעֹרֵב / וַיִּלְאֶה
לִמְצֹא צֵידוֹ עַד הָעָרֶב / וַיִּפְגַּע בַּמָּקוֹם וַיִּמְצָא שָׁם
נְבֵלָה / וַיִּשְׂמַח עָלֶיהָ שִׂמְחָה גְדוֹלָה / וּמֵרֹב שִׂמְחָתוֹ
אוֹתָהּ יִצֶף / נֹדֵד כָּנָף וּפֹצֶה פֶה וּמְצַפְצֵף / וַיִּפְעַר פִּיו
לִבְלִי חֹק / וְהַקּוֹל נִשְׁמַע עַד לְמֵרָחֹק / וְאָזְנֵי הַנֶּשֶׁר
תְּצִלֶּינָה וַיֹּאמַר: לִרְאוֹת אָחִישָׁה / אִם הַקּוֹל עֲנוֹת
מִלְחָמָה אוֹ קוֹל עֲנוֹת חֲלוּשָׁה / וַיָּבֹא עַד הָעֹרֵב
וַיִּמְצָאֵהוּ עַל הַנְּבֵלָה יְנַתֵּר / וּבָשָׂר מִן הָעֲצָמוֹת יְפָרֵק
וִיבַתֵּר / וַיִּתְמַרְמֵר אֵלָיו בַּחֲמַת רוּחוֹ וַיַּכֵּהוּ / שָׁם
שָׂם לוֹ חֹק וּמִשְׁפָּט וְשָׁם נִסָּהוּ / וּמִן הַיּוֹם הַהוּא
וָהָלְאָה לֹא גָבַהּ קוֹלוֹ / לְהַשְׁמִיעַ בַּחוּץ אֶל הָעוֹפוֹת
שְׁלָלוֹ.</p>

<p>וְהַמָּשָׁל כִּי הַרְבֵּה נִלְכְּדוּ וְנוֹקְשׁוּ / אִם
הִקְרָה לָהֶם הַזְּמָן קְצִירָם לֹא הֶחֱרִישׁוּ / וְכַאֲשֶׁר לֹא
שָׁמְרוּ פִּתְחֵי פִיהֶם / וַיִּשָּׁמַע אֶל הַמּוֹשְׁלִים עֲלֵיהֶם / אָז
כָּל אֶחָד כָּאֲרִי נָהַם / כְּקוֹץ מֻנָד כֻּלָּהַם / לֶאֱרֹב כַּאֲרִי
בְּמִסְתָּרִים / וַיָּשִׂימוּ עֲלֵיהֶם עֲלִילוֹת דְּבָרִים / עַד לֹא
יַשְׁאִירוּ עוֹלֵלוֹת / וְהֵמָּה בִקְשׁוּ מוֹקְשִׁים בְּמַהֲתַלּוֹת /
וְלִמְצֹא שֶׁבֶר וָשֹׁד / אָפֵס הַמֵּץ כָּלָה שֹׁד / בְּמַאֲמַר פֶּה
וּבְחֹסֶר שְׁתִיקָה / רוּחַ אֲנָשִׁים נָבְקָה / וָאֹמַר לַאֲשֶׁר לֹא
אִמְרַת שְׂפָתָיו שְׁמוּרָה וַעֲרוּכָה / הִנּוֹ כְעֻגָּה בְּלִי הֲפוּכָה
/ וְאָמַר קֹהֶלֶת אֲשֶׁר הַתְּבוּנוֹת זָרַע / בְּפֶשַׁע שְׂפָתַיִם
מוֹקֵשׁ רָע / וְהַיִּשְׁמְעֵאלִי אָמַר בְּמוּסָרוֹ לִבְנוֹ בְכוֹרוֹ /
סוֹדְךָ אֲסִירְךָ, וְאִם תְּגַלֵּהוּ תִּהְיֶה אֲסִירוֹ.</p>

<p>וָאֶשָּׂא מְשָׁלִי וָאֹמַר:</p>

<p>מוֹקֵשׁ־רֶגֶל קָטָן מוֹקְשׁוֹ / אַךְ מוֹקֵשׁ־פֶּה יָסִיר רֹאשׁוֹ
דַּע כִּי שֹׁמֵר פִּיו וּלְשׁוֹנוֹ / שֹׁמֵר מִצָּרָה אֶת נַפְשׁוֹ.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38394">https://benyehuda.org/read/38394</a></div></body></html>