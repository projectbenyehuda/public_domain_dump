<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל צו: שְׁפַנִּים וְשָׁפָן</title>
	<meta name="author" content="ברכיה הנקדן"/>
</head>
<body>

<blockquote>
<p>טוֹב שֶׁתִּהְיֶה לְרַגְלֵי אֲצִילִים / מִהְיוֹתְךָ מֶלֶךְ לֶאֱוִילִים</p>

<p>הַשְּׁפַנִּים עַם לֹא עָז / עִמְקֵי שָׂפָה וְעַם נוֹעָז
/ וַיָּשִׂימוּ בַסֶּלַע בֵּיתָם / וַיִּבְזוּ אֲרִי הַמֶּלֶךְ בֵּינוֹתָם
/ וַיֹּאמְרוּ: נִבְחֲרָה מִמִּשְׁפְּחוֹתֵינוּ אֲדֹנִים / סְלָעִים
מַחְסֶה לַשְּׁפַנִּים / וְאִם נָשִׂים מֶלֶךְ עָלֵינוּ / הָאַרְיֵה מַה
יַּעֲשֶׂה לָנוּ / הֲיִרְדֹּף אַחֲרֵינוּ בַחוֹרִים וּבַמְּעָרוֹת /
בַּסְּלָעִים וּבַצְּרִחִים וּבַבֹּרוֹת / וַיִּשְׁלְחוּ מַלְאָכִים בְּכָל
גְּבוּלָם / וַיִּצָּעֲקוּ לְיוֹם מוֹעֵד כֻּלָּם /
וַיִּבְחֲרוּ לָהֶם שָׁפָן גְּבַהּ קוֹמָה / זָקֵן וְגִבּוֹר וּמָלֵא
חָכְמָה / וַיֹּאמְרוּ לוֹ: בְּחַרְנוּךָ לְמֶלֶךְ חֹבֵשׁ וְעֹצֵר /
לַעֲשׂוֹת כָּל הַיּוֹצֵא מִפִּיךָ לֹא יִבָּצֵר / כִּי זֶה הָאֲרִי אֲשֶׁר
תֵּחַת מִקּוֹלוֹ / לֹא יָדַעְנוּ מֶה הָיָה לוֹ / וּבְטֶרֶם יַבְהִילְךָ
וְיִהְיֶה עָרֶךָ / וּפָרַקְתָּ עֻלּוֹ מֵעַל צַוָּארֶךָ / וַיַּעַן לָהֶם:
חָלִילָה לִי לִהְיוֹת מַלְכְּכֶם / וְלֹא אֶמְשֹׁל אֲנִי בָּכֶם / כִּי
לֹא הוֹד מַלְכוּת וְכָבוֹד וּמִשְׂרָה / לַמֹּלֵךְ עַל אֻמָּה שְׁפָלָה
וּמִשְׁפָּחָה צְעִירָה / וּמְאֹד יִסְכַּל הַמְבַקֵּשׁ לְהִשְׂתָּרֵר
עֲלֵיהֶם / נִשְׁמְטוּ בִּידֵי סֶלַע שֹׁפְטֵיהֶם / וְלָמָּה
הִרְגַזְתּוּנִי לַעֲלוֹת / לָלֶכֶת אֳרָחוֹת עֲקַלְקַלּוֹת / כִּי
הַמַּלְכוּת אֲשֶׁר תִּתְּנוּ לִי וְהַמֶּמֶשָׁלָה / מִן הַמַּמְלָכוֹת
תִּהְיֶה שְׁפָלָה / טוֹב לִי לִהְיוֹת אֶחָד מֵעַבְדֵי הָאֲרִי
הַקְּטַנִּים / מִמְּלֹךְ עַל עַם בְּלֹא עָצְמָה וְכֹחַ וְאוֹנִים /
וְאַכְפִּי עֲלֵיכֶם לֹא יִכְבָּד / וְיִהְיֶה כְבוֹדֵנוּ בַּד בְּבָד /
וַיְשַׁסַּע בִּדְבָרָיו אוֹתָם / וַיְסַכֵּל אֶת עֲצָתָם.</p>

<p>וְהַמָּשָׁל כִּי טוֹב הֱיוֹתְךָ לְרַגְלֵי אֲצִילֵי עָם /
מִהְיוֹתְךָ בֵּין אֲנָשִׁים רֵיקִים מַלְכָּם וְרֹעָם / בַּאֲשֶׁר בֵּין
הַגְּדוֹלִים שֵׁם לְךָ תִקְנֶה / וּבַחֲבוּרָתָם תִּכּוֹנֵן וְתִבָּנֶה /
וּבֵין הַנִּבְזִים אֲשֶׁר תִּשְׂתָּרֵר עֲלֵיהֶם / גַּם אַתָּה כְּאֶחָד
מֵהֶם / וּכְבָר אָמְרוּ חֲכָמִים גְּדוֹלִים / הֱוֵי זָנָב לָאֲרָיוֹת
וְאַל תְּהִי רֹאשׁ לַשֻּׁעָלִים / וְחָכָם קָרָא לִבְנוֹ וַיֹּאמֶר לוֹ:
בְּנִי / בְּכוֹרִי אַתָּה וְרֵאשִׁית אוֹנִי / דַּע כִּי הַצּוּר יָעַץ
לְהַגְבִּיהַּ שְׁפָלִים / וּלְהַשְׁפִּיל אֲשֶׁר בִּגְאוֹנָם עוֹלִים /
וְהַשְּׂרָרָה בוֹרַחַת מִכָּל מְבַקֵּשׁ גְּדֻלָּה / עַל כֵּן תַּשְׁפִּיל
עַצְמְךָ וְתִנָּשֵׂא לְמַעְלָה.</p>

<p>וָאְֶשָּׂא מְשָׁלִי וָאֹמַר:</p>

<p>לִבָּךְ שְׂרָרָה לִרְדֹּף טֹרֵחַ / אַל תִּתְמַהּ אִם נִרְדָּף בֹּרֵחַ</p>

<p>דּוֹד, נַפְשְׁךָ תַּשְׁפִּיל וְתִנָּשֵׂא שָׁם / כִּי לַעֲנָוִים חֵן וְעֹז פֹּרֵחַ</p>

<p>לֹא יִמְצָא כָבוֹד גְּבַהּ לֵב אַךְ דַּע / כִּי עַל נְכֵה רוּחַ יְהִי זֹרֵחַ</p>

<p>תִּבְחַר גְּדֻלָּה תִּבְרַח מִמְּךָ אָז / תַּמְשִׁילְךָ לִשְׁחִין אֲשֶׁר פֹּרֵחַ</p>

<p>תִּדְמֶה הֱיוֹת שֻׁעָל וְהִנָּךְ אַרְיֵה / תַּחְשֹׁב הֱיוֹת אַרְיֵה וְאַתְּ קֵרֵחַ</p>

<p>אִם תֶּאֱהַב לִהְיוֹת בְּיֹשֶׁר וָתֹם / תִּהְיֶה בְעוֹלָמָךְ כְּמוֹ אֹרֵחַ</p>

<p>וּכְפִי אֲשֶׁר תִּשַּׁח וְתִכָּנַע יוֹם / לַיּוֹם הֲדַר כָּבוֹד לְךָ סֹרֵחַ</p>

<p>גֵּאֶה וְגָאוֹן תַּרְחִיק בַּאְשֶׁר רַע / טַעְמוֹ וְעַל דַּרְכּוֹ בְּאוּשׁ הָרֵיחַ</p>

<p>יֵאוֹת לְהִתְגָּאוֹת עֲלֵי כָל מֹשְׁלִים / לִמְשֹׁל וְעַל שֶׁמֶשׁ וְעַל יָרֵחַ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38392">https://benyehuda.org/read/38392</a></div></body></html>