<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַטָּבוּעַ</title>
	<meta name="author" content="אלכסנדר סרגיביץ' פושקין / דוד פרישמן"/>
</head>
<body>

<br>  

<blockquote>
<p>אֶל-סֻכַּת אֲבִיהֶם הַנְּעָרִים חָפָזוּ,</p>

<p>וּבְקוֹל גָּדוֹל וּבְנֶפֶשׁ נִרְעֶשֶׁת:</p>

<p>&quot;אָבִינוּ! אָבִינוּ! לֹא דָגִים נֶאֱחָזוּ,</p>

<p>כִּי פֶגֶר אִישׁ חָלָל הֶעֱלִינוּ בָרֶשֶׁת”.</p>

<p>– הַס, רֵיקִים וּפוֹחֲזִים, רַק שֶׁקֶר, רַק שֶׁקֶר!</p>

<p>כֹּה יֶהֱמֶה אֲבִיהֶם וּפִיו לֹא יִסָּגֶר:</p>

<p>לְרֹעַ לֵב בָּנִים שׁוֹבָבִים אֵין-חֵקֶר –</p>

<p>רַק מַקְלִי יַגֵּדְכֶם וִידַעְתֶּם מַה-פָּגֶר!
<br><br />
הַשּׁוֹפְטִים הֵן יַעֲלוּ אֵלַי לְחָקְרֵנִי –</p>

<p>מִפְּנֵיהֶם עַד-נֶצַח לֹא יִפְטַר חֵלֵכָה;</p>

<p>אֵין עֵצָה, אֵין תְּבוּנָה – הָאִשָּׁה! חִישׁ תֵּנִי</p>

<p>הַמְּעִיל וְאֶתְעַטֵּף, אֵלֵכָה, אֵלֵכָה&#8230;</p>

<p>אֵי נִבְלַת הַפֶּגֶר? – &#8220;שָׁם, שָׁם הִיא מוּטֶלֶת!&#8221;</p>

<p>וְאָמְנָם עַל-שְׂפַת מֵי הַנַּחַל בַּפָּרֶץ,</p>

<p>בִּמְקוֹם שָׁם הָרֶשֶׁת בַּמַּיִם טוֹבֶלֶת,</p>

<p>שָׁם נִרְאָה הֶחָלָל בַּחוֹל עַל-הָאָרֶץ.
<br><br />
מַה-נּוֹרָא הַפֶּגֶר לְמַרְאֶה-עֵינַיִם:</p>

<p>גּוּפָתוֹ בָצֵקָה וְעֵינָהּ עֵין-תְּכֵלֶת,</p>

<p>הַהִשְׁלִיךְ אִישׁ אֻמְלָל אֶת-נַפְשׁוֹ לַמַּיִם</p>

<p>בְּאֶפֶס עוֹד תִּקְוָה וּבְאֵין עוֹד תּוֹחֶלֶת?</p>

<p>אִם דַּיָּג בְּחָתְרוֹ הַגַּלִּים בְּלָעוּהוּ,</p>

<p>אוֹ בָּחוּר כִּי-הֵיטִיב אֶת-לִבּוֹ בַיָּיִן?</p>

<p>אִם סוֹחֵר נוֹסֵעַ גַּנָּבִים בָּאוּהוּ,</p>

<p>וְנִזְהֹר לֹא נִזְהַר וַיּוּמַת וָאָיִן?
<br><br />
מָה אִכָּר כִּי-יַחֲקֹר לִדְבָרִים כָּאֵלֶּה?</p>

<p>הוּא הִבִּיט אֶל-סְבִיבָיו, הוּא הִבִּיט שָׁמַיְמָה&#8230;</p>

<p>וַיֹּאַחז וַיִּמְשׁוֹךְ, וְיָדוֹ לֹא תֵלֶא,</p>

<p>וַיִּסְחַב בְּרַגְלוֹ הַפֶּגֶר הַמַּיְמָה,</p>

<p>וּמְקוֹם שֶׁשָּׁם תָּלוּל הַחוֹף, שָׁם הִדִּיחַ</p>

<p>אֶת-גּוּפַת הֶחָלָל בַּמָּשׁוֹט לַשָּׁחַת,</p>

<p>וַיָּשָׁט שָׁם שֵׁנִית הַגּוּף – הֵגִיחַ</p>

<p>וַיֵּרֶד לְבַקֵּשׁ לוֹ קֶבֶר מִתָּחַת.
<br><br />
עוֹד יָשׁוּט הַפֶּגֶר בֵּין גַּלֵּי הַמַּיִם,</p>

<p>עוֹד יָנוּד וּכְגוּפַת אִישׁ חַי מִתְהַפֶּכֶת.</p>

<p>הָאִכָּר יְשַׁלְּחוֹ רַק עוֹד בְּעֵינַיִם,</p>

<p>וְאַחַר הִתְעוֹרֵר וַיִּפֶן לָלֶכֶת.</p>

<p>&quot;גַּם-אַתֶּם הַנְּעָרִים, הֵחָלְצוּ, עֲבֹרוּ!</p>

<p>וּלְאִישׁ אִישׁ בַּבַּיִת צַפִּיחִית אֶתֵּנָה,</p>

<p>רַק דֹּמּוּ וּמַחֲסוֹם לְפִיכֶם שְׁמֹרוּ,</p>

<p>פֶּן מַכּוֹת אֲחַלֵּק כָּהֵנָּה וָהֵנָּה”.
<br><br />
בַּלַּיְלָה הִתְנַשֵּׂא קוֹל סוּפָה סוֹעֶרֶת,</p>

<p>וּמֵימֵי הַנַּחַל בִּשְׂעָרָה רָעָשׁוּ;</p>

<p>כְּבָר כָּבָה גַם-לַפִּיד הָאֵשׁ הַבּוֹעֶרֶת</p>

<p>בְּסֻכַּת הָאִכָּר וַעֲרִיפִים נִטָּשׁוּ;</p>

<p>הַיְלָדִים נִרְדָּמִים, הָאִשָּׁה שׁוֹכֶבֶת,</p>

<p>הָאִכָּר סָרוּחַ עַל-גַּב הַכִּירָיִם;</p>

<p>עוֹד הוֹמָה הַסְּעָרָה – אָז אָזְנוֹ קַשֶּׁבֶת</p>

<p>קוֹל דּוֹפֵק בַּחַלּוֹן וּבְחֹזֶק יָדָיִם.
<br><br />
&quot;מִי אֵפוֹא זֶה דּוֹפֵק?”– הוֹי, פְּתַח-נָא, אָסְפֵנִי! –</p>

<p>&quot;מִי שָׁמָּה וּמַה-זֶּה הִגִּיעַ עַל-כָּכָה?</p>

<p>מִי אַתָּה, הַנּוֹדֵד, כִּי-לַיְלָה תְעִירֵנִי?</p>

<p>רַק הֵבִיא בְכוֹר-שָׂטָן עַד-הֵנָּה אוֹתָכָה;</p>

<p>אַף-אֵיפֹה אַשְׁכִּיבְךָ, לוּ אֶפְתַּח דְּלָתַיִם?</p>

<p>וְצָרָה סֻכָּתִי כָּרֶפֶת לָעֵדֶר&quot;.</p>

<p>וּבְעָמָל וּכְבֵדוּת וּבְעַצְלוּת יָדַיִם</p>

<p>הִתְנַעֵר וַיִּפְתַּח אֶת-חַלּוֹן הַחֶדֶר.
<br><br />
עוֹד נֹגַהּ הַלְּבָנָה הֶעָבִים יַחְתֹּמוּ –</p>

<p>אַךְ מַה-זֹּאת, הֵן תְּמוּנָה לְפָנָיו עוֹמֶדֶת:</p>

<p>אִישׁ עָרֹם, מִזְּקָנוֹ הַמַּיִם יִזְרֹמוּ,</p>

<p>וּפְקוּחָה גַם-עֵינוֹ, אַךְ לֹא מִתְנוֹדֶדֶת;</p>

<p>וּכְאֶבֶן נֶאֶלְמוּ אֲבָרָיו כֻּלָּהַם,</p>

<p>וּלְמַטָּה לָאָרֶץ הוּרָדוּ יָדֵיהוּ,</p>

<p>וּבְגוּפוֹ, שֶׁכֻּלּוֹ כְבָר בָּצֵק הַפָּעַם,</p>

<p>נֶאֶחְזוּ סַרְטָנִים בְּמַפְּלֵי בְשָׂרֵיהוּ.
<br><br />
אָז הֵגִיף הָאִכָּר חַלּוֹנוֹ בַכֹּחַ</p>

<p>וַיִּסְגֹּר בְּחָפְזָה, כִּי-הִכִּיר הַפָּגֶר;</p>

<p>וַיִּרְעָד. – רַק יֶחֱרַב לְשַׁד לָךְ וָמֹחַ!</p>

<p>כֵּן יֶהֱמֶה בִרְעָדָה וּפִיו לֹא יִסָּגֶר;</p>

<p>וְנַפְשׁוֹ נָבוֹקָה וְרוּחוֹ נִתָּקָה,</p>

<p>אַף-טִלְטֵל בַּלַּיְלָה עַצְמוֹתָיו הַשָּׂעַר –</p>

<p>וְעַד-בֹּקֶר לֹא חָדְלָה הַיָּד וְדָפָקָה</p>

<p>עַל-דַּלְתוֹת הַחַלּוֹן, עַל-דַּלְתוֹת הַשָּׁעַר.
<br><br />
וּבְקֶרֶב הֶהָמוֹן הַשְּׁמוּעָה עוֹבֶרֶת,</p>

<p>וִיסַפְּרוּ: הָאִכָּר הַלָּז הַנָּגוּעַ</p>

<p>יְחַכֶּה כָל-שָׁנָה לִתְקוּפָה חוֹזֶרֶת</p>

<p>אֶל-בֹּא הָאוֹרֵחַ בַּיּוֹם הַקָּבוּעַ;</p>

<p>מִבֹּקֶר כְּבָר רוּחַ הוֹמִיָּה נוֹאֶקֶת,</p>

<p>בַּלַּיְלָה כְּקֶצֶף יִתְחוֹלֵל הַסָּעַר,</p>

<p>אָז יַד הַטָּבוּעַ בַּלַּיְלָה דוֹפֶקֶת</p>

<p>עַל-דַּלְתוֹת הַחַלּוֹן, עַל-דַּלְתוֹת הַשָּׁעַר.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/196">https://benyehuda.org/read/196</a></div></body></html>