<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נְשָׁמָה מִמְּקוֹר</title>
	<meta name="author" content="ששון מרדכי שנדוך"/>
</head>
<body>

<p>שיר בדרך בקשה ותחינה על חשק העבודה ודבקותו בה</p>

<blockquote>
<br />
</blockquote>

<blockquote>
<p>נְשָׁמָה מִמְּקוֹר חַיִּים חֲצוּבָה / זְבַדְתַּנִי לְהִתְעַנֵּג בְּאִבָּה</p>

<p>וְלֹא אַסְפִּיק בְּהוֹדָאָה שְׂגוּבָה / וְלוּ תִהְיֶה מְלֹא עוֹלָם וְרָחְבָּהּ</p>

<p>הֲלֹא חַסְדָּךְ מְאֹד נִשָּׂא וְגָבַהּ / עֲלֵי אַחַת לְאַלְפֵי הָרְבָבָה</p>

<p>וּמַעְנֵה הַלְּשׁוֹן מִמָּךְ שְׁאוּבָה / וּמֵאִתָּךְ עֲרִיכָתָהּ וְנִיבָהּ</p>

<p>גְּמוּלֶךָ לְטוֹב עָלַי נְדָבָה / וְתַשְׁלוּמִי לְרָעָה לֹא לְטוֹבָה</p>

<p>דַּאֲגָתִי מְאֹד גָּדְלָה וְרַבָּה / וְהַבּוּשָׁה בְלִי תַכְלִית וְקִצְבָּה</p>

<p>אֲשֶׁר אֲנִי בְלֹא חַיִל וְצָבָא / בְלֹא טַעַם וְרֵיחַ כָּעֲרָבָה</p>

<p>הֲיֵשׁ לִי פֶה לְהַחְזִיר הַתְּשׁוּבָה / בְעֵת לֶכְתִּי לְמִדְבָּר וַעֲרָבָה</p>

<p>וְאִם אֲנִי בְלִי זְכוּת וְחוֹבָה / הֲלֹא הַלְוַאי לְנַפְשִׁי הָעֲלוּבָה</p>

<p>אֲבָל אֶדְמֶה כְמוֹ סַל וַעֲרֵיבָה / מְלֵאָה תוֹךְ וְהַהַוּוֹת בְּקִרְבָּהּ</p>

<p>וְהַנֶּפֶשׁ אֲשֶׁר בַּשֵּׁם נְקוּבָה / כְגַלְמוּדָה כְמוֹ נִדָּה וְזָבָה</p>

<p>נְסוּגוֹתִי וְשַׂמְתִּיהָ עֲזוּבָה / לְאָן אֶפְנֶה וְעַתָּה אָן אֲנִי בָא</p>

<p>לְבֵיתֶךָ אֲנִי נִבְרַח וְנֶחְבָּה / בְּרַחְמֶיךָ וְיָדָךְ הַנְּדִיבָה</p>

<p>אַהֲבָתְךָ וְעִמָּהּ פַּת חֲרֵבָה / וְלֹא שִׂנְאָה בְשׁוֹר אָבוּס וְאֵיבָה</p>

<p>עֲקִיצָתְךָ מְתוּקָה וַחֲשׁוּבָה / וְאוֹסִיפָה בְךָ אַהְבָה וְחִבָּה</p>

<p>נְדוֹד חִשְׁקָךְ לְהָטַנִי כְלַבָּה / רְצוֹנָךְ אַךְ וְלֹא תֵבֵל וְטוּבָהּ</p>

<p>עֲבוֹדָתָךְ לְנַפְשִׁי הִיא מְשִׁיבָה / וּמַשָּׂאָךְ מְאֹד נַחַת וְשׁוּבָה</p>

<p>וְהַחֹפֶשׁ לְנַפְשִׁי הוּא כְלוּבָהּ / וְכָעֶבֶד וְשׁוֹכֵב מַעֲצֵבָה</p>

<p>וּבַעֲבֹד עֲבוֹדָה הַחֲבִיבָה / בְּעֵינַי אָז כְּמֶלֶךְ בַּמְּסִבָּה</p>

<p>בְּרַוּוֹתִי לְנַפְשִׁי הָרְחָבָה / אֲנִי כַמֵּת וְנַפְשִׁי הִיא שְׁכוּבָה</p>

<p>וְאִם אֶהְיֶה כְאֶרֶץ הַגְּנוּבָה / אֲנִי כֹחִי בְעוֹלָם זֶה וּבַבָּא</p>

<p>יְקַר תֵּבֵל וְכָל חֶמְדַּת זְהָבָהּ / כְּלוּם יוּכְלוּ לְכַבּוֹת הָאַהֲבָה</p>

<p>גְּוִיַּת עַבְדְּךָ וְכָל אֲשֶׁר בָּהּ / אֲנִי מֵכִין לְעָבְדָךְ בַּחֲטִיבָה</p>

<p>וְאֵין תִּקְוָה לְעַבְדֶּךָ וְצָבָא / בְעוֹלָם זֶה וַאֲשֶׁר תּוֹךְ רְחוֹבָהּ</p>

<p>לְבַד רְאוֹת פְּנֵי אָדוֹן וְסִבָּה / בְלִי בוּשָׁה וְלֹא אוֹסִיף לְדַאְבָה</p>

<p>מְאֹד נַפְשִׁי צְמֵאָה גַם רְעֵבָה / לְהִתְקָרְבָהּ בְּתוֹסֶפֶת מְרֻבָּה</p>

<p>בְּדַבְקוּתָךְ קְשׁוּרָה וַעֲנוּבָה / עֲשֵׂה אִתָּהּ כַּאֲשֶׁר עִם לְבָבָהּ</p>

<p>נְעוּרֶיהָ הֲלֹא פָשְׁטָה וְעָזְבָה / עֲדֵי תַחְזֹר לְאָבִיהָ וְשָׁבָה</p>

<p>אֲמָתְךָ הִיא בְכָל שַׁחְרָהּ וְעַרְבָּהּ / וְחֵרוּתָהּ בְּעֵינֶיהָ תְּעוּבָה</p>

<p>וְכָל נְצִירוּת עֲבוֹדָתְךָ עֲרֵבָה / עֲלֵי נַפְשִׁי וְהִיא צֳרִי כְאֵבָה</p>

<p>תְּשׁוּקָתָהּ בְּתוֹךְ לִבִּי כְתוּבָה / וְלֹא יִכְבֶּה לְעוֹלָם שְׁבִיבָהּ</p>

<p>וְלֹא יֵצְרוּ צְעָדַי מִנְּתִיבָה / לְהַלֵּךְ בָּהּ עֲדֵי זִקְנָה וְשֵׂיבָה.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/43030">https://benyehuda.org/read/43030</a></div></body></html>