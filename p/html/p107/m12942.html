<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>איתיאל הכושי</title>
	<meta name="author" content="ויליאם שייקספיר / יצחק אדוארד זלקינסון"/>
</head>
<body>

<h2 id="שמותהמדברים">שמות המדברים</h2>

<p><strong>נשיא הארץ</strong> בוינעציא Duke</p>

<p><strong>פִּיכֹל</strong> יועץ בשער המדינה Brabantio</p>

<p><strong>שני יועצים אחרים</strong> Senators</p>

<p><strong>גֶּתֶר</strong> אחי פיכל Gratiano</p>

<p><strong>לוּד</strong> מודע לפיכל Lodovico</p>

<p><strong>אִיתִיאֵל</strong> הכושי Othello the Moor</p>

<p><strong>כֶּשֶׂד</strong> פקידו Cassio</p>

<p><strong>דוֹאֵג</strong> נושא דגלו Jago</p>

<p><strong>רַדַּי</strong> אחד מאצילי ווינעציא Roderigo</p>

<p><strong>קְנַז</strong> הנציב באי כפתור לפני בוא איתיאל Montano</p>

<p><strong>לֵץ</strong> משרת לאיתיאל Clown</p>

<p><strong>מכריז</strong> Herald</p>

<p><strong>אָסְנַת</strong> בת פיכל אשת איתיאל Desdemona</p>

<p><strong>מִלְכָּה</strong> אשת דואג Emilia</p>

<p><strong>עֲנָה</strong> פלגש כשד Bianca</p>

<p>פקידים, אצילים, רצים, מנגנים, מלחים, משרתים ויתר העם.</p>

<p>המחזה בחלק ראשון בוינעציא. ויתר המחזות על חוף הים באי כפתור Cyprus</p>

<blockquote>
<br />
</blockquote>

<h2 id="חלקראשון">חלק ראשון</h2>

<h3 id="מחזהא:וינעציא–רחוברדיודואג">מחזה א': וינעציא – רחוב; רדי ודואג</h3>

<p><strong>רדי</strong></p>

<blockquote>
<p>הַס! אַל תּוֹסֶף דַּבֵּר אֵלַי עוֹד</p>

<p>הֵן כִּיס כַּסְפִּי פָּתוּחַ לְפָנֶיךָ תָּמִיד</p>

<p>וְאַתָּה כָזֹאת יָדַעְתָּ – הֵיטֵב חָרָה לִי.</p>

<br />
</blockquote>

<p><strong>דואג</strong></p>

<blockquote>
<p>אֲבָל מַדּוּעַ, שָׂטָן! לֹא תִשְׁמַע דְּבָרָי</p>

<p>אִם שַׂמְתִּי לִבִּי אֶל הַדָּבָר הַזֶּה</p>

<p>אִם הָגִיתִי כֵן מֵעוֹדִי תַּעֵב תְּתַעֵב אֹתִי.</p>

<br />
</blockquote>

<p><strong>רדי</strong></p>

<blockquote>
<p>הֲלֹא הִגַּדְתָּ לִי כִּי שָׂנֵאתָ אֹתוֹ.</p>

<br />
</blockquote>

<p><strong>דואג</strong></p>

<blockquote>
<p>תְּהִי נַפְשִׁי לָבוּז אִם לֹא כֵן הַדָּבָר.</p>

<p>שְׁלֹשָה גְדוֹלֵי הָעִיר הִפְצִירוּ בוֹ מִיּוֹם לְיוֹם</p>

<p>כִּי יְנַשְּׂאֵנִי וְיִתְּנֵנִי לִהְיוֹת לוֹ לְפָקִיד</p>

<p>וְהִנְנִי נִשְׁבַּע בֶּאֱמוּנָתִי כִּי יָדִי רַב לִי</p>

<p>וְלֹא קָטֹנְתִּי מִשְּׂאֵת מִשְׁמֶרֶת פְּקוּדָה כָּזֹאת</p>

<p>אַךְ הוּא בְגַאֲוָתוֹ רוּחַ אַחֶרֶת אִתּוֹ</p>

<p>וַיָּשֶׁב אֶת פְּנֵיהֶם בְּמַשְׂאוֹת שָׁוְא וּמַדּוּחִים</p>

<p>וַיִּתְנַכֵּל לָהֵם לֵאמֹר עֵת מִלְחָמָה הִיא</p>

<p>וְלֹא יוּכַל לְמַלֵּא אֵת אֲשֶׁר הִפְגִּיעוּ בַּעֲדִי</p>

<p>כִּי כְבָר בָּחַר בְּאִישׁ פָּקִיד כִּלְבָבוֹ.</p>

<p>וּמִי הוּא הַפָּקִיד הַזֶּה? מִי הוּא הָאִישׁ כִּלְבָבוֹ?</p>

<p>אִישׁ כֶּשֶׂד שְׁמוֹ, יְלִיד עִיר פְלָארעֶנְץ</p>

<p>יוֹדֵעַ בִּינָה לָעִתִּים וְעֶבֶד לְפִלֶּגֶשׁ יָפָה</p>

<p>אַךְ לְהוֹלִיךְ גְּדוּד בַּשָּׂדֶה, לְפַקֵּד צְבָא מִלְחָמָה</p>

<p>אֵין לוֹ יִתְרוֹן דַּעַת עַל תֹּמֵךְ פָּלֶךְ.</p>

<p>כִּי לֹא נִסָּה בָאֵלֶּה וַיִּלְמוֹד מִלְחָמָה</p>

<p>רַק מֵעַל הַסֵּפֶר; לֹא עֵצָה וּגְבוּרָה לוֹ</p>

<p>וְלֹא עֲלִילָה בְּיוֹם קְרָב כַּמִּשְׁפָּט לְבֶן חָיִל</p>

<p>בִּלְתִּי לָשׁוֹן וּשְׂפָתַיִם וְזֶה כָּל חֶלְקוֹ.</p>

<p>אָמְנָם הוּא בָּחַר בּוֹ וַיִּתֵּן הַמִּשְׂרָה עַל שִׁכְמוֹ</p>

<p>וַאֲנִי דַל וְאֻמְלָל; אַף כִּי בְּעֵינָיו רָאָה</p>

<p>אֶת יָדִי וּגְבוּרָתִי בְּאִי כַפְתּוֹר וָרוֹדוֹס</p>

<p>בְּחֶלְקַת שְׂדֵה נוֹצְרִים וּבְקֶרֶב בְּנֵי אֵל נֵכָר.</p>

<p>עָלַי לָשׂוּם מַחְסוֹם לְפִי וְלַחֲבֹש פָּנַי בַּטָּמוּן</p>

<p>פֶּן יִלְחָצֵנִי הַמַּלְוֶה וְהַנֹּשֶׁא כִּי כָבֵד מִמֶּנִּי.</p>

<p>הַבֵּט מִשָּׁמַיִם וּרְאֵה כִּי לִישׁוּעָתְךָ קִוִּיתִי!</p>

<p>כֶּשֶׂד הָיָה לְפָקִיד וַאֲנִי נוֹשֵׂא דֶּגֶל הַכּוּשִׁי!.</p>

<br />
</blockquote>

<p><strong>רדי</strong></p>

<blockquote>
<p>לָשֵׂאת אֹתוֹ לִתְלוֹתוֹ טוֹב מִשְּׂאֵת אֶת דִּגְלוֹ.</p>

<br />
</blockquote>

<p><strong>דואג</strong></p>

<blockquote>
<p>אֵין מָזוֹר לְמַחֲלָה זוּ, זֹאת הַמְּאֵרָה לָעוֹבְדִים</p>

<p>כִּי לֹא יֻתַּן לָאִישׁ לַעֲלוֹת בְּסֻלָּם הַמֶּמְשָׁלָה,</p>

<p>מַדְרֵגָה אַחֲרֵי מַדְרֵגָה אִישׁ בַּעֲקֵב אָחִיו,</p>

<p>כִּי אִם בְּהַכֵּר פָּנִים וּלְפִי רוּחַ הַמֹּשֵׁל</p>

<p>זֶה יַעֲלֶה מַעְלָה וְזֶה יַעֲמֹד בִּשְׁפַל הַמַּדְרֵגָה.</p>

<p>וְעַתָּה הַגִּידָה אֲדֹנִי הַאִם עָלַי הַחוֹבָה</p>

<p>לְאַהֲבָה אֶת הַכּוּשִׁי?</p>

<br />
</blockquote>

<p><strong>רדי</strong></p>

<blockquote>
<p>עֲזֹב אֹתוֹ וְאַל תּוֹסֵף לְעָבְדוֹ.</p>

<br />
</blockquote>

<p><strong>דואג</strong></p>

<blockquote>
<p>אַל תִּירָא אֲדוֹנִי, הִנְנִי עֹבֵד אֹתוֹ לְמַעֲנִי</p>

<p>לְמַעַן יְאֻנֶּה לְיָדִי לְהָשִׁיב לוֹ גְּמוּלוֹ גַּם אָנִי.</p>

<p>לֹא נוּכַל לִהְיוֹת אֲדֹנִים כֻּלָּנוּ וְלֹא כָל עֶבֶד</p>

<p>עֹבֵד אֶת אֲדוֹנָיו. יֵשׁ חַסְרֵי לֵב נֶאֱמָנִים</p>

<p>שֶׁיִּכְרְעוּן בֶּרֶךְ וְיִשְׂאוּ עֹל כָּל הַיָּמִים,</p>

<p>יְשָׁרְתוּן אֲדֹנֵיהֶם, כַּחֲמוֹרִים בְּעַד תֶּבֶן וּמִסְפּוֹא,</p>

<p>אֲשֶׁר יְשַׁלְּחוּם לְזִקְנָתָם כְּאִשָּׁה כִי תִמָּאֵס</p>

<p>וַעֲלֵיהֶם יֵאָמֵר: שֵׁבֶט לְגֵו כְּסִילִים.</p>

<p>וּכְמוֹ עֲבָדִים נֶאֱמָנִים אֲחֵרִים יִתְרָאוּ לָעֵינַיִם</p>

<p>וְהֵם נֶאֱמָנִים לְנַפְשָׁם, כִּי בַּעֲבֹדָתָם לְמַרְאֵה עָיִן</p>

<p>יִצְלְחוּ לִפְנֵי אֲדֹנֵיהֶם, יִצְבְּרוּ הוֹן יְמַלְּאוּ שַׂקֵּיהֶם</p>

<p>וּבְאַחֲרִיתָם יִהְיוּ אֲדֹנִים. אֵלֶּה בַּעֲלֵי לֵב הֵם</p>

<p>וַאֲנִי כְּאַחַד מֵהֶם. בְּשִׁמְךָ רַדַּי נִשְׁבָּעְתִּי</p>

<p>לוּ הָיִיתִי אֲנִי הַכּוּשִׁי לֹא עוֹד דּוֹאֵג הָיִיתִי,</p>

<p>וַאֲנִי הוֹלֵךְ אַחֲרָיו לְמַעַן אַגִּיעַ לִמְחוֹז חֶפְצִי</p>

<p>לֹא מֵאַהֲבָה וּמִתָּם־לֵב – שָׂהֳדִי בַּמְּרוֹמִים!</p>

<p>כִּי אִם בְּפֶה חָנֵף עַד בּוֹאִי אֶל הַמַּטָּרָה</p>

<p>כִּי חָלִלָה לִי מֵהַרְאוֹת בְּמַעֲשֵׂה יָדִי וַעֲבֹדָתִי</p>

<p>מַה־מַּאֲוַיֵּי נַפְשִׁי וּמַצְפּוּנֵי לְבָבִי פְּנִימָה,</p>

<p>פֶּן אֲגַלֶּה אֶת לִבִּי בַּקָּהָל נֶגֶד הַשָּׁמֶשׁ</p>

<p>וְיִקְּרוּהוּ עֹרְבֵי נָחַל, לֹא כֵן אָנֹכִי עִמָּדִי</p>

<p>אֵינֶנִּי הָאִישׁ לַלֵּבָב כַּאֲשֶׁר אַתָּה רֹאֵנִי לָעֵינָיִם.</p>

<br />
</blockquote>

<p><strong>רדי</strong></p>

<blockquote>
<p>מָה רַב הוֹן וָעֹשֶר לְבַעַל שְׂפָתַיִם הַלָּזֶה</p>

<p>אִם יְבַצַּע זְמָמוֹ!</p>

<br />
</blockquote>

<p><strong>דואג</strong></p>

<blockquote>
<p>קְרָא אֶת אָבִיהָ, עוֹרְרָה אֹתוֹ מִשְּׁנָתוֹ</p>

<p>אַל תֶּרֶף מִמֶּנּוּ, שִׂים רוֹשׁ בְּתַעֲנוּגָיו</p>

<p>הַשְׁמִיעַ שְׁמוֹ בַּחוּץ וְהָסֵת כָּל בְּנֵי מִשְׁפַּחְתָּהּ.</p>

<p>שַׁלַּח בּוֹ זְבוּבִים וְנָשְׁכוּ אֹתוֹ בִּנְוֵה שָׁלוֹם</p>

<p>וְאִם פָּנָיו צָהֲלוּ מִשָּׂשׂוֹן, תֵּכַהּ מִכַּעַשׂ עֵינוֹ.</p>

<br />
</blockquote>

<p><strong>רדי</strong></p>

<blockquote>
<p>זֶה הוּא בֵּית אָבִיהָ, הִנֵּה אֶקְרָא בְּקוֹל.</p>

<br />
</blockquote>

<p><strong>דואג</strong></p>

<blockquote>
<p>קְרָא בְּקוֹל פְּחָדִים, בְּקוֹל רַעַשׁ גָּדוֹל</p>

<p>כַּקוֹרֵא בַּאֲכוֹל אֵשׁ בְּקִרְיָה שַׁאֲנַנָּה בַּלָּיְלָה.</p>

<br />
</blockquote>

<p><strong>רדי</strong></p>

<blockquote>
<p>הוֹי הוֹי פִּיכֹל! פִּיכֹל אֲדֹנִי, קוּם!.</p>

<br />
</blockquote>

<p><strong>דואג</strong></p>

<blockquote>
<p>קוּמָה פִּיכֹל, הָקִיצָה! גַּנָּבִים, שׁוֹדְדֵי לָיְלָה!</p>

<p>גַּנָּבִים! גַּנָּבִים!</p>

<p>רְאֵה בֵיתְךָ, רְאֵה בִתְּךָ וּצְרוֹרוֹת כַּסְפֶּךָ,</p>

<p>גַּנָּבִים! גַּנָּבִים!.</p>

<p>(פיכל נשקף בעד החלון)</p>

<br />
</blockquote>

<p><strong>פיכל</strong></p>

<blockquote>
<p>מַה־קּוֹל הַצְּעָקָה שָׁם? מַזֶּה אָנֹכִי שֹׁמֵעַ?</p>

<br />
</blockquote>

<p><strong>רדי</strong></p>

<blockquote>
<p>הַאִם בְּנֵי בֵיתְךָ אֲדֹנִי, כֻּלָּם בְּתוֹךְ הַבָּיִת?</p>

<br />
</blockquote>

<p><strong>דואג</strong></p>

<blockquote>
<p>הַאִם הַדְּלָתוֹת סְגוּרוֹת?</p>

<br />
</blockquote>

<p><strong>פיכל</strong></p>

<blockquote>
<p>לָמָּה תִשְׁאֲלוּ כָזֹאת? לָמָּה כָזֹאת תִּשְׁאָלוּ?</p>

<br />
</blockquote>

<p><strong>דואג</strong></p>

<blockquote>
<p>הֲלֹא שֻׁדַּדְתָּ אֲדֹנִי!</p>

<p>(אַךְ לְבַשׁ כֻּתָּנְתְּךָ כִּי עֵירֹם אָתָּה)</p>

<p>לִבְּךָ נִקְרַע לִקְרָעִים וַיֵּאָכֵל חֲצִי בְשָׂרֶךָ</p>

<p>הִנֵּה עַתָּה בְּרֶגַע זֶה, תַּיִשׁ שָׁחֹר זָקֵן</p>

<p>יָדוּשׁ רְחֵלְךָ הַזַּכָּה מֵחָלָב. קוּם לֵךְ</p>

<p>בְּקוֹל שׁוֹפָר וּתְרוּעָה וְהַקְהֵל אֶת בְּנֵי הָעִיר</p>

<p>הַסְּרוּחִים עַל עַרְשׂוֹתָם. אִם תּוֹחִיל עוֹד מְעָט</p>

<p>מַהֵר תְּחַבֵּק אֶת נֶכְדְּךָ, אֶת בֶּן עֲזָאזֵל הַהוּא.</p>

<p>קוּם הֲלֹא הִשְׁמַעְתִּיךָ!</p>

<br />
</blockquote>

<p><strong>פיכל</strong></p>

<blockquote>
<p>הַאִם מְשֻׁגָּעִים אַתֶּם? –</p>

<br />
</blockquote>

<p><strong>רדי</strong></p>

<blockquote>
<p>אַלּוּפִי וַאֲדֹנִי, הֲתַּכִּיר אֶת קוֹלִי?</p>

<br />
</blockquote>

<p><strong>פיכל</strong></p>

<blockquote>
<p>לֹא אַכִּירֶךָ; מִי אָתָּה?</p>

<br />
</blockquote>

<p><strong>רדי</strong></p>

<blockquote>
<p>רַדַּי שְׁמִי.</p>

<br />
</blockquote>

<p><strong>פיכל</strong></p>

<blockquote>
<p>לָכֵן בּוֹאֲךָ הֵנָּה עַל אַפִּי וַחֲמָתִי כִּפְלָיִם,</p>

<p>הֵן הִזְהַרְתִּיךָ לְבַל תֶּאֱרֹב אֶל פֶּתַח בֵּיתִי</p>

<p>וָאַגֵּד בְּאָזְנֶיךָ מְפֹרָשׁ כִּי לֹא לְךָ תִהְיֶה בִּתִּי</p>

<p>וְעַתָּה בָאתָ מִסָּבְאֲךָ מִשְׁתַּגֵּעַ מִיֵּין הָעֶרֶב</p>

<p>וְרוּחַ עִוְעִים מָסוּךְ בְּקִרְבְּךָ לְהַפְרִיעַ מְנוּחָתִי.</p>

<br />
</blockquote>

<p><strong>רדי</strong></p>

<blockquote>
<p>אֲדֹנִי, אֲדֹנִי&#8230;.</p>

<br />
</blockquote>

<p><strong>פיכל</strong></p>

<blockquote>
<p>אָכֵן דַּע לְךָ כִּי יָדִי רַב לִי</p>

<p>וּמָרָה תִּהְיֶה אַחֲרִיתֶךָ.</p>

<br />
</blockquote>

<p><strong>רדי</strong></p>

<blockquote>
<p>בִּי אֲדֹנִי אָנָּא, הוֹחִילָה מְעַט רֶגַע.</p>

<br />
</blockquote>

<p><strong>פיכל</strong></p>

<blockquote>
<p>מָה הִגַּדְתָּ לִי עַל דְּבַר שׁוֹד וָחָמָס?</p>

<p>הֲלֹא זֹאת הָעִיר וִינֶעצְיָא וּבֵיתִי בֵּית חוֹמָה –</p>

<br />
</blockquote>

<p><strong>רדי</strong></p>

<blockquote>
<p>אָדוֹן נִכְבָּד, בְּלֵב תָּמִים וְטָהוֹר בָּאתִי אֵלֶיךָ –</p>

<br />
</blockquote>

<p><strong>דואג</strong></p>

<blockquote>
<p>הֲלֹא אַתָּה אֲדֹנִי, כְּאַחַד מִן הָאֲנָשִׁים</p>

<p>הַמַּמְרִים פִּי הַשָּׂטָן לְעֵת יִפְקֹד עֲלֵיהֶם</p>

<p>לַעֲבֹד אֶת הָאֱלֹהִים. הֵן נַחְנוּ בָאִים לְטוֹבָתְךָ</p>

<p>וְאַתָּה תִּתֵּן אֹתָנוּ לִפְנֵי בְנֵי בְלִיָּעַל.</p>

<p>הֲטוֹב בְּעֵינֶיךָ כִּי יִדְבַּק חֲמוֹר בְּבִתֶּךָ</p>

<p>וְהָיוּ לְבָשָׂר אֶחָד וְעַל זֶרַע הַחֲמוֹר יֵאָמֵר</p>

<p>כִּי זַרְעֲךָ הוּא?</p>

<br />
</blockquote>

<p><strong>פיכל</strong></p>

<blockquote>
<p>מִי אַתָּה? פֶּה דֹּבֵר נְבָלָה?</p>

<br />
</blockquote>

<p><strong>דואג</strong></p>

<blockquote>
<p>אֲנִי הוּא הָאִישׁ אֲשֶׁר בָּאתִי לְהַגֶּד לְךָ:</p>

<p>הִנֵּה זֶה עַתָּה בִּתְּךָ עֹמֶדֶת לִפְנֵי הַכּוּשִׁי</p>

<p>כְּעוֹמֶדֶת לִפְנֵי שׁוֹר פַּר לְרִבְעָהּ.</p>

<br />
</blockquote>

<p><strong>פיכל</strong></p>

<blockquote>
<p>פִּיךָ יַעֲנֶה בְךָ כִּי נָבָל אָתָּה.</p>

<br />
</blockquote>

<p><strong>דואג</strong></p>

<blockquote>
<p>פִּיךָ יַעֲנֶה בְךָ כִּי יוֹעֵץ אָתָּה.</p>

<br />
</blockquote>

<p><strong>פיכל</strong></p>

<blockquote>
<p>לְבַדְּךָ תִּשָּׂא כָּל אֵלֶּה כִּי יְדַעְתִּיךָ, רַדַּי.</p>

<br />
</blockquote>

<p><strong>רדי</strong></p>

<blockquote>
<p>כָּל אֵלֶּה אֶשָּׂא, רַק אָנָּא שְׁמָעֵנִי:</p>

<p>אִם מֵאֵת אֲדֹנִי נִהְיָה הַדָּבָר הַזֶּה</p>

<p>וְחֵפֶץ לִבְּךָ הוּא כִּי בִתְּךָ הָעֲדִינָה</p>

<p>תּוּבַל בְּאִישׁוֹן לַיְלָה וַאֲפֵלָה עַל יַד אַחַד הַמַּלָּחִים</p>

<p>לְהוֹשִׁיבָהּ בְּחֵיק הַכּוּשִׁי, אִישׁ תַּאֲוָה וַעֲגָבִים</p>

<p>לְמַעַן יִתְעַלֵּל בָּהּ; אִם חֵפֶץ לִבְּךָ הוּא</p>

<p>הִנֵּה שָׁגִינוּ הַרְבֵּה מְאֹד וְגָדוֹל עֲוֹנֵנוּ מִנְּשׂוֹא.</p>

<p>אַךְ אִם נֶעְלַם הַדָּבָר מִמֶּךָּ, עַל דַעְתִּי וֶאֱמוּנָתִי</p>

<p>כִּי גַּעֲרָתְךָ בָּנוּ לֹא בְיֹשֶר וְלֹא בְצֶדֶק.</p>

<p>אַל נָא אֲדֹנִי! לֹא חֲסַר דֵּעָה אָנִי</p>

<p>כִּי אָבוֹא לְצַחֶק בָּךְ. וְהִנְנִי מוֹסִיף לֵאמֹר</p>

<p>אִם מִלִּבָּהּ עָשְׂתָה הַנַּעֲרָה וְאֶת פִּיךָ לֹא שָׁאָלָה</p>

<p>אָבִיהָ הִיא מְחַלֶּלֶת. – אֵיךְ בַּת טוֹבַת טָעַם</p>

<p>בַּת יָפָה מַשְׂכֶּלֶת, תִּתְמַכֵּר לְאִישׁ נָכְרִי!</p>

<p>בַּת נָדִיב כָּמוֹהָ, לְנָע וָנָד כְּאַחַד הָרֵקִים!</p>

<p>וְעַתָּה רְאֵה אִם תִּמְצְאֶנָּה בַּבַּיִת אוֹ בֶחָדֶר</p>

<p>תַּרְשִׁיעֵנִי בְשַׁעַר מִשְׁפָּט כִּי בְּכָזָב הֶלְאֵתִיךָ.</p>

<br />
</blockquote>

<p><strong>פיכל</strong></p>

<blockquote>
<p>מַהֲרוּ הוֹצִיאוּ אֵשׁ! – הָבוּ נֵר כְּרָגַע! –</p>

<p>קִרְאוּ לִי כָּל אֲנָשַׁי – הִנֵּה מִקְרֶה זֶה</p>

<p>כַּחֲלוֹם רָע יְפַעֲמֵנִי; יָרֵאתִי פֶּן אֱמֶת הַדָּבָר</p>

<p>חֲלוֹמוֹת לֹא שָׁוְא יְדַבֵּרוּ – נֵר! נֵר! – (הולך מעל החלון)</p>

<br />
</blockquote>

<p><strong>דואג</strong></p>

<blockquote>
<p>הִנְנִי הוֹלֵךְ לִמְקוֹמִי וְאַתָּה שָׁלוֹם לְךָ רַדַּי</p>

<p>לֹא אֶעֱמֹד עִמְּךָ עוֹד פֶּן יִוָּדַע הַדָּבָר</p>

<p>כִּי בְּמִּתְקוֹמְמֵי הַכּוּשִׁי אֲנִי וְשִׁחַתִּי אֶת נַחֲלָתִי.</p>

<p>אֶת נְשִׂיא הָאָרֶץ יָדַעְתִּי כִּי יִכְתֹּב עָלָיו מְרֹרוֹת</p>

<p>אַךְ לֹא יֶהֶדְּפֶנּוּ מִמַּצָּבוֹ בְּעֵת מִלְחָמָה הַזֹּאת.</p>

<p>וּכְבַר נוֹעַד לָרֶדֶת בַּצִּים לִצְבֹּא צָבָא בְּכַפְתּוֹר</p>

<p>כִּי בֶן חַיִל הוּא אֵין כָּמוֹהוּ בָּאָרֶץ.</p>

<p>וְאַף כִּי אָנֹכִי כְּחֶבְלֵי שְׁאוֹל שְׂנֵאתִיהוּ</p>

<p>בְּכָל זֹאת אָחִישׁ לִי כִּי הַדָּבָר נָחוּץ</p>

<p>לְהָרִים הַדֶּגֶל לְאוֹת כִּי דִּגְלוֹ עָלַי אַהֲבָה.</p>

<p>וְאַתָּה תִמְצְאֶנּוּ לְנָכוֹן כִּי תַנְחֶה אֶת הַשֹּׁמְרִים</p>

<p>וּתְבַקְּשֶׁנּוּ בְּבֵית מָלוֹן פְּלוֹנִי אַלְמֹנִי</p>

<p>כִּי שָׁם תִּמְצָא אֹתוֹ וְאֹתִי גַּם יָחַד. (הולך)</p>

<br />
</blockquote>

<p>(פיכל ומשרתים עם לפידים)</p>

<blockquote>
<br />
</blockquote>

<p><strong>פיכל</strong></p>

<blockquote>
<p>רָעָה הַזֹּאת בָּאַתְנִי לְנָכוֹן, הַיַּלְדָּה אֵינֶנָּה</p>

<p>מָה אַחֲרִית יְמֵי חֶלְדִּי בִּלְתִּי רוֹשׁ וָלַעֲנָה.</p>

<p>הַגִּידָה לִי רַדַּי! אֵיפֹה רָאִיתָ אֹתָהּ?</p>

<p>אָנָה נִדְחֲתָה הָאֻמְלָּלָה? עִם הַכּוּשִׁי הִגַּדְתָּ לִי?</p>

<p>מִי יַחְפֹּץ לִהְיוֹת אָב? מִי יְרוֹמֵם בְּתוּלוֹת?</p>

<p>אֵיךְ הִכַּרְתָּ אֹתָהּ, כִּי אֹתָהּ רָאִיתָ שָׁם?</p>

<p>עַתָּה יָדַעְתִּי מְאֹד כִּי כִּחַשְׁתָּ לִי</p>

<p>וַתְּדַבֵּר אֵלַי כְּזָבִים – מַה־דִּבְּרָה אֵלֶיךָ?</p>

<p>הָבִיאוּ נֵרוֹת וְלַפִּידִים – קִרְאוּ לְכָל קְרוֹבָי! –</p>

<p>הֲתַחְשֹׁב רַדַּי כִּי גַּם בְּעוּלָה הִיא?</p>

<br />
</blockquote>

<p><strong>רדי</strong></p>

<blockquote>
<p>כֵּן חָשַׁבְתִּי עַתָּה כִּי בְּעוּלָה הִיא.</p>

<br />
</blockquote>

<p><strong>פיכל</strong></p>

<blockquote>
<p>אֵיכָכָה יָצְאָה הַחוּצָה בַּת נַעֲוַת הַמַּרְדּוּת!</p>

<p>אַל לָכֶם אָבוֹת לִבְטֹחַ עוֹד בִּבְנוֹתֵיכֶם –</p>

<p>הַאִם אֱמֶת הַדָּבָר כִּי בְתוּלָה בִּימֵי נְעוּרֶיהָ</p>

<p>תִּשְׁמַע לְקוֹל מְלַחֲשִׁים לְהַסְגִּיר אֶת כְּבוֹדָהּ?</p>

<p>הַאִם קָרָאתָ רַדַּי, כַּדְּבָרִים הָאֵלֶּה עַל הַסֵּפֶר?</p>

<br />
</blockquote>

<p><strong>רדי</strong></p>

<blockquote>
<p>כֵּן אֲדֹנִי, כֵּן קָרָאתִי בַּסֵּפֶר.</p>

<br />
</blockquote>

<p><strong>פיכל</strong></p>

<blockquote>
<p>קִרְאוּ לִי לְאָחִי – לוּ נָשָׂאתָ אֹתָהּ אָתָּה –</p>

<p>לְכוּ אֵלֶּה לְכֹה וְאֵלֶּה לְכֹה –</p>

<p>הֲיָדַעְתָּ אֵיפוֹ נוּכַל לִלְכֹּד אֹתָהּ וְאֶת הַכּוּשִׁי?</p>

<br />
</blockquote>

<p><strong>רדי</strong></p>

<blockquote>
<p>אָנֹכִי אֶמְצְאֶנּוּ לְנָכוֹן אִם תִּתֵּן שֹׁמְרִים בְּיָדִי</p>

<p>וְגַם פָּנֶיךָ יֵלְכוּ אִתָּנוּ.</p>

<br />
</blockquote>

<p><strong>פיכל</strong></p>

<blockquote>
<p>לֵךְ נְחֵה אֹתָנוּ.</p>

<p>הִנְנִי אָבוֹא לְכָל בַּיִת וְאַף אִם בְּיָד חֲזָקָה!</p>

<p>הָבִיאוּ כְלֵי נֶשֶׁק וְשֹׁמְרִים הַסֹּבְבִים בָּעִיר לָיְלָה –</p>

<p>נְחֵה רַדַּי יְדִידִי, יֵשׁ שָׂכָר לַעֲמָלֶךָ. (הולכים)</p>
</blockquote>

<blockquote>
<br />
</blockquote>

<h3 id="מחזהב:רחובהעירבמקוםאַחראיתיאלדואגומשרתים.">מחזה ב': רחוב העיר במקום אַחר; איתיאל, דואג ומשרתים.</h3>

<p><strong>דואג</strong></p>

<blockquote>
<p>אַף כִּי אֲנָשִׁים הָרַגְתִּי בְּמַעַרְכוֹת הַמִּלְחָמָה</p>

<p>לִבִּי לֹא יִתְּנֵנִי לְהָמִית נֶפֶשׁ בִּצְדִיָּה</p>

<p>כִּי יַד רִשְׁעָתִי קְצָרָה מֵהָרַע אַף לְטוֹבָתִי.</p>

<p>כַּמֶּה פְעָמִים הֵנַפְתִּי יָדִי לְהַכּוֹתוֹ אֶל הַחֹמֶשׁ.</p>

<br />
</blockquote>

<p><strong>איתיאל</strong></p>

<blockquote>
<p>טוֹב כִּי לֹא הִכִּיתָ אֹתוֹ.</p>

<br />
</blockquote>

<p><strong>דואג</strong></p>

<blockquote>
<p>אַךְ מִי יוּכַל לִשְׁמֹעַ לַעַג וּנְאָצָה מִפִּיו</p>

<p>כִּי נִאֵץ שִׁמְךָ וַיְדַבֵּר עָלֶיךָ סָרָה,</p>

<p>נִלְאֵתִי לְהָכִיל דְּבָרָיו לוּלֵי יִרְאַת שָׁמַיִם עֲצָרַתְנִי.</p>

<p>אַךְ אַחַת אֶשְׁאָלְךָ וְהוֹדִיעֵנִי אִם הָיְתָה הַחֲתֻנָה כַדָּת?</p>

<p>יָדַעְתָּ אֶת הַיּוֹעֵץ כִּי יָקָר וְנִכְבָּד הוּא</p>

<p>וְיָדָיו רַב לוֹ בַּשַּׁעַר כִּנְשִׂיא הָאָרֶץ אֲדֹנֵנוּ</p>

<p>וְהוּא יְאַלֵּץ אֹתְךָ לָתֵת סֵפֶר כְּרִיתוּת לְאִשְׁתֶּךָ</p>

<p>אוֹ עֹנֶשׁ יוּשַׁת עָלֶיךָ לְפִי חֻקֵּי הַמְּדִינָה</p>

<p>אֲשֶׁר בְּיָדוֹ לְהַטּוֹתָם אֶל כָּל אֲשֶׁר יַחְפֹּץ.</p>

<br />
</blockquote>

<p><strong>איתיאל</strong></p>

<blockquote>
<p>יַעֲשֶׂה כְּכָל אֲשֶׁר לְאֵל יָדוֹ.</p>

<p>עֲבֹדָתִי לִפְנֵי הַמֶּמְשָׁלָה תַּשְׁבִּיחַ כָּל תְּלוּנוֹתָיו.</p>

<p>גַּם בִּלְבָבִי אֹמֶץ לְהִתְהַלֵּל בְּתוֹךְ קָהָל וָעֵדָה</p>

<p>לוּ יָדַעְתִּי כִּי כָּבוֹד יִנְחַל מִתְהַלֵּל בְּמוֹ פִיו.</p>

<p>גַּם אֲנִי מִמִּשְׁפַּחַת שָׂרִים מִיֶּרֶךְ מְלָכִים יָצָאתִי</p>

<p>וְהַכָּבוֹד אֲשֶׁר לָקַחְתִּי לִי בְּחַרְבִּי וּבְקַשְׁתִּי</p>

<p>רַב מִכְּבוֹד הַיּוֹעֲצִים אֲשֶׁר בְּמִגְבַּעְתָּם יִתְאַמָּרוּ.</p>

<p>וּמִי יִבְזֵנִי לֵאמֹר כִּי נָע וָנָד אָנֹכִי?</p>

<p>הֵן אָהַבְתִּי לָנוּעַ וְלִהְיוֹת חָפְשִׁי בָּאָרֶץ</p>

<p>וְלוּלֵא אַהֲבַת אָסְנַת תַּעַצְרֵנִי לָשֶׁבֶת בָּיִת</p>

<p>טוֹבָה לִי טַלְטֵלָה גָּבֶר מִכֹּל שִׁפְעַת הַיָּם,</p>

<p>אַךְ רְאֵה מַה־לַּפִּידִים אֵלֶּה עֹלִים מִשָּׁם?</p>

<p>(כשד ומשרתים ולפידים בידיהם באים מרחוק)</p>

<br />
</blockquote>

<p><strong>דואג</strong></p>

<blockquote>
<p>אָבִיהָ וּקְרוֹבֶיהָ בָּאִים הֵנָּה בְּחֵמָה וְקֶצֶף גָּדוֹל,</p>

<p>בּוֹאָה נָּא הַבָּיְתָה.</p>

<br />
</blockquote>

<p><strong>איתיאל</strong></p>

<blockquote>
<p>לֹא, כִּי פֹּה אֶעֱמֹד</p>

<p>הַאִישׁ כָּמוֹנִי יִבְרָח? לֹא אָשׁוּב מִפְּנֵי כֹל</p>

<p>אַךְ הַאִם הֵם אֵלֶּה?</p>

<br />
</blockquote>

<p><strong>דואג</strong></p>

<blockquote>
<p>חֵי אֲדֹנִי כִּי לֹא אֵלֶּה הֵם.</p>

<br />
</blockquote>

<p><strong>איתיאל</strong></p>

<blockquote>
<p>הֲלֹא הֵם עַבְדֵי הַנָּשִׂיא עִם כֶּשֶׂד פְּקִידִי.</p>

<p>שָׁלוֹם בּוֹאֲכֶם אַחַי! מֶה חֲדָשׁוֹת בְּפִיכֶם?</p>

<br />
</blockquote>

<p><strong>כשד</strong></p>

<blockquote>
<p>הַנָּשִׂיא פֹּקֵד לִשְׁלוֹמְךָ שַׂר הַצָּבָא</p>

<p>וּמְבַקֵּשׁ לִרְאוֹת אֶת פָּנֶיךָ כְּרָגַע.</p>

<br />
</blockquote>

<p><strong>איתיאל</strong></p>

<blockquote>
<p>הֲיָדַעְתָּ מַה חֶפְצוֹ?</p>

<br />
</blockquote>

<p><strong>כשד</strong></p>

<blockquote>
<p>לְפִי דַעְתִּי בִּדְבַר כַּפְתּוֹר הוּא</p>

<p>כִּי עַל כֵּן הָיָה הַדָּבָר נָחוּץ.</p>

<p>צִיר אַחֲרֵי צִיר וְרָץ אַחֲרֵי רָץ בַּלַּיְלָה</p>

<p>יָצְאוּ מְבֹהָלִים וּדְחוּפִים מֵאֵת אַנְשֵׁי הַצִּיִּים</p>

<p>וְהַיּוֹעֲצִים נִקְרְאוּ וְנֶאֱסָפוּ לִפְנֵי הַנָּשִׂיא בְּהֵיכָלוֹ</p>

<p>וְגַם אֵלֶיךָ שָׁלַח וְלֹא נִמְצֵאתָ בַּבָּיִת</p>

<p>לָכֵן שָׁלְחוּ עוֹד מַלְאָכִים אֲחֵרִים מִבֵּית הַמֹּעֵצָה</p>

<p>אֲשֶׁר שָׂמוּ שְׁלֹשָׁה רָאשִׁים לְבַקֶּשְׁךָ בְּכָל הָעִיר.</p>

<br />
</blockquote>

<p><strong>איתיאל</strong></p>

<blockquote>
<p>טוֹב כִּי אַתָּה מְצָאתַנִי.</p>

<p>הוֹחִילָה מְעַט רֶגַע וַאֲצַוֶּה מַה־בַּבַּיִת</p>

<p>וְאַחֲרֵי כֵן נֵלְכָה יַחְדָּו. (הולך אל הבית)</p>

<br />
</blockquote>

<p><strong>כשד</strong></p>

<blockquote>
<p>הַגֵּד בַּעַל הַנֵּס, מָה הוּא עֹשֶׂה הֲלֹם?</p>

<br />
</blockquote>

<p><strong>דואג</strong></p>

<blockquote>
<p>הוּא לָכַד צִי אַדִּיר בַּלַּיְלָה הַזֶּה</p>

<p>וְאִם מַעֲשֵׂהוּ כַּדָּת וְכַדִּין אִישׁ מַצְלִיחַ יֶהִי.</p>

<br />
</blockquote>

<p><strong>כשד</strong></p>

<blockquote>
<p>נִפְלְאוּ מִמֶּנִּי דְּבָרֶיךָ לֹא אָבִין שְׂפָתֶךָ.</p>

<br />
</blockquote>

<p><strong>דואג</strong></p>

<blockquote>
<p>אִשָּׁה נָשָׂא הַלַּיְלָה.</p>

<br />
</blockquote>

<p><strong>כשד</strong></p>

<p>וּבַת מִי הִיא? (איתיאל שב מן הבית)</p>

<blockquote>
<br />
</blockquote>

<p><strong>דואג</strong></p>

<blockquote>
<p>הֲתֵלֵךְ שַׂר הַצָּבָא? הֲתֵלֵךְ זֶה עָתָּה?</p>

<br />
</blockquote>

<p><strong>איתיאל</strong></p>

<blockquote>
<p>הִנְנִי הוֹלֵךְ וּמִי זֶה יַעַצְרֵנִי.</p>

<br />
</blockquote>

<p><strong>כשד</strong></p>

<blockquote>
<p>הִנֵּה גְּדוּד אַחֵר בָּא הֲלֹם לְבַקֶּשְׁךָ.</p>

<p>(פיכל, רדי ושומרים הסבבים בעיר עם לפידים וכלי נשק)</p>

<br />
</blockquote>

<p><strong>דואג</strong></p>

<blockquote>
<p>הִנֵּה פִּיכֹל בָּא, הִשָּׁמֵר מִפָּנָיו שַׁר הַצָּבָא</p>

<p>כִּי הוּא חֹרֵשׁ רָעָה.</p>

<br />
</blockquote>

<p><strong>איתיאל</strong></p>

<blockquote>
<p>הֶרֶף, עֲמֹד!</p>

<br />
</blockquote>

<p><strong>רדי</strong></p>

<blockquote>
<p>פִּיכֹל אֲדֹנִי, הִנֵּה זֶה הַכּוּשִׁי.</p>

<br />
</blockquote>

<p><strong>פיכל</strong></p>

<blockquote>
<p>הִנֵּה זֶה הַשּׁוֹדֵד! הַשְׁמֵד, הַשְׁמֵד!</p>

<p>(שולפים חרבותם אלה מזה ואלה מזה)</p>

<br />
</blockquote>

<p><strong>דואג</strong></p>

<blockquote>
<p>הִכּוֹן נָא רַדַּי, בּוֹא וְנִתְרָאֶה פָּנִים.</p>

<br />
</blockquote>

<p><strong>איתיאל</strong></p>

<blockquote>
<p>הָשִׁיבוּ אִישׁ חַרְבּוֹ אֶל נְדָנָהּ</p>

<p>לְבַל יָבוֹא רָקָב בַּלַּהַב, מֵרְסִיסֵי טָל.</p>

<p>וְאַתָּה פִיכוֹל, אָמַרְתִּי רֹב יָמִים יְדַבֵּרוּ</p>

<p>כִּי פִי זָקֵן כָּמוֹךָ, טוֹב מִפִּי חַרְבֶּךָ.</p>

<br />
</blockquote>

<p><strong>פיכל</strong></p>

<blockquote>
<p>גֹּנֵב נֶפֶשׁ, פָּרִיץ נִמְאָס! אֵיפֹה הִסְתַּרְתָּ בִּתִּי?</p>

<p>בְּחַבְלֵי קֶסֶם מָשַׁכְתָּ אֹתָהּ אַחֲרֶיךָ אִישׁ חֶרְמִי</p>

<p>כִּי אִם יָדֶיהָ לֹא אֲסֻרוֹת בַּעֲבוֹתוֹת כְּשָׁפִים</p>

<p>מִי נְבוֹן דָּבָר יַאֲמִין, כִּי עַלְמָה רַכָּה וַעֲנֻגָּה</p>

<p>אֲשֶׁר מֵעוֹדָהּ לֹא שָׁתָה לֵב לְהִנָּשֵּׂא לְאִישׁ</p>

<p>וַאֲשֶׁר הִסְתִּירָה פָּנֶיהָ מִבַּחוּרֵי חֶמֶד נִכְבַּדֵּי עַמֵּנוּ;</p>

<p>עַלְמָה נֶחֱמָדָה כָּזֹאת, תִּגְנֹב אֶת לֵב אָבִיהָ</p>

<p>וְתִבְרַח לִכְלִמַּת עוֹלָם, לִשְׁכַּב בְּחֵיקְךָ כּוּשִׁי נִבְזֶה</p>

<p>אֲשֶׁר פָּנֶיךָ כְּכִבְשָׁן, לְהַטִּיל אֵימָה עַל יְלָדִים</p>

<p>וַעֲלָמוֹת לֹא יֶאֱהָבוּךָ? – הַשְׂכִּילוּ שׁוֹפְטֵי אֶרֶץ</p>

<p>אִם לֹא כֵן דִּבַּרְתִּי, כִּי בִלְחָשִׁים בָּא אֵלֶיהָ</p>

<p>וַיַּשְׁקֶהָ כּוֹס סַמִּים, אוֹ מֶסֶךְ מִסַּף רַעַל</p>

<p>אֲשֶׁר יִקַּח לֵב נַעֲרָה וְיַצִּית בָּהּ אֵשׁ הַחֵשֶׁק.</p>

<p>בָּזֶה הוֹכַחְתִּי לְמַדַּי, כִּי יֵשׁ רַגְלַיִם לַדָּבָר</p>

<p>וְגַם אוֹת נֶאֱמָן, כִּי עָשָׂה הַנְּבָלָה הַזֹּאת</p>

<p>וְלָכֵן בָּאתִי לְאָסְרוֹ, כְּפֹרֵץ חֻקֵּי הַמְּדִינָה</p>

<p>וּכְעֹשֶׂה בִמְלֶאכֶת הַכְּשָׁפִים אֲשֶׁר לֹא תֵעָשֶׂה</p>

<p>תִּפְשׂוּ אֹתוֹ מְהֵרָה וְאִם יִתְיַצֵּב בִּפְנֵיכֶם</p>

<p>שִׁלְחוּ בוֹ יָד, כִּי דָּמוֹ בְרֹאשׁוֹ.</p>

<br />
</blockquote>

<p><strong>איתיאל</strong></p>

<blockquote>
<p>הַחֲרִישׁוּ, הֵרָגְעוּ כֻּלְּכֶם, אִישׁ אַל יָרִים יָדוֹ</p>

<p>גַּם מֵעֵבֶר מִזֶּה וּמִזֶּה. לוּ חָפַצְתִּי לְהִלָּחֵם</p>

<p>תּוֹשִׁיעַ לִי זְרוֹעִי וְלֹא אֶקְרָא לְעֶזְרָה</p>

<p>אַךְ בַּחֲרוּ לָכֶם אַתֶּם, אָנָה עָלַי לָלֶכֶת</p>

<p>לָתֵת מַעֲנֶה לַשֹּׁפְטִים, עֲלֵי פִשְׁעִי וְחַטָּאתִי?</p>

<br />
</blockquote>

<p><strong>פיכל</strong></p>

<blockquote>
<p>לְבֵית הַכֶּלֶא תֵּלֵךְ, עַד בֹּא יוֹם נָכוֹן</p>

<p>וְעָמַדְתָּ לִפְנֵי הַשֹּׁפְטִים, לְהִצְטַדֵּק עַל נַפְשֶׁךָ.</p>

<br />
</blockquote>

<p><strong>איתיאל</strong></p>

<blockquote>
<p>אִם אֵלֵךְ כִּדְבָרְךָ, מַה־יַּעֲנֶה הַנָּשִׂיא אֲדוֹנֵנוּ</p>

<p>אֲשֶׁר שָׁלַח אֵלַי מַלְאָכִים, הָעֹמְדִים פֹּה אֶצְלִי</p>

<p>לַהֲבִיאֵנִי לְפָנָיו, לְמַעַן יְדַבֵּר אִתִּי דָּבָר</p>

<p>עַל אֹדוֹת דִּבְרֵי הַמְּדִינָה?</p>

<br />
</blockquote>

<p><strong>הפקיד</strong></p>

<blockquote>
<p>כֵּן הַדָּבָר אָדוֹן נִכְבָּד</p>

<p>הַנָּשִׂיא יוֹשֵׁב בָּזֶה, בְּסוֹד שָׂרֵי עֲצָתוֹ</p>

<p>וְגַם אַתָּה נִקְרֵאתָ לָבוֹא בְּתוֹךְ הַקְּרוּאִים.</p>

<br />
</blockquote>

<p><strong>פיכל</strong></p>

<blockquote>
<p>הַנָּשִׂיא בְּסוֹד עֲצָתוֹ יוֹשֵׁב בַּלַּיְלָה הַזֶּה</p>

<p>הָבִיאוּ אֹתוֹ לְפָנָיו. רִיבִי אֵינֶנּוּ רִיב קָטָן</p>

<p>גַּם הַנָּשִׂיא בְנַפְשׁוֹ גַּם אַחַי יוֹעֲצֵי הַמְּדִינָה</p>

<p>יַחְשְׁבוּ חֲמָסִי זֶה כְּחָמָס וָשׁוֹד לְנַפְשָׁם.</p>

<p>אִם מַעֲשִׂים כָּאֵלֶּה יֵעָשׂוּ וְאֵין עֹמֵד בַּפָּרֶץ</p>

<p>עֲבָדִים וְנָכְרִים יִמְשְׁלוּ עַד מְהֵרָה בָּאָרֶץ. (הולכים כלם)</p>
</blockquote>

<blockquote>
<br />
</blockquote>

<h3 id="מחזהג:ביתהמועצה">מחזה ג': בית המועצה</h3>

<p>(הנשיא והיועצים יושבים אל השלחן ומשרתים עומדים עליהם)</p>

<blockquote>
<br />
</blockquote>

<p><strong>הנשיא</strong></p>

<blockquote>
<p>הַשְּׁמֻעוֹת הַבָּאוֹת אֵינָן מַקְבִּילוֹת אַחַת אֶל אֶחָת</p>

<p>וְכִמְעַט אֵין לְהַאֲמִין בָּהֶן.</p>

<br />
</blockquote>

<p><strong>יועץ א'</strong></p>

<blockquote>
<p>זֹאת אֹמֶרֶת בְּכֹה וְזֹאת בְּכֹה</p>

<p>בְּאִגְּרוֹתַי כָּתוּב מֵאָה וְשִׁבְעָה צִיִּים.</p>

<br />
</blockquote>

<p><strong>הנשיא</strong></p>

<blockquote>
<p>וּבְאִגְרוֹתַי, מֵאָה וְאַרְבָּעִים.</p>

<br />
</blockquote>

<p><strong>יועץ ב'</strong></p>

<blockquote>
<p>וּבְאִגְרוֹתַי שֶׁלִּי, מָאתָיִם;</p>

<p>אֶפֶס אִם הַמִּסְפָּר אֵינֶנּוּ שָׁוֶה כְּדֶרֶךְ הַשְּׁמֻעוֹת</p>

<p>בְּכָל זֹאת פֶּה אֶחָד לָהֶן כִּי הַתּוֹגַרְמִים</p>

<p>יוֹרְדִים בָּאֳנִיּוֹת לְכַפְתּוֹר.</p>

<br />
</blockquote>

<p><strong>הנשיא</strong></p>

<blockquote>
<p>הַמֵּבִין דָּבָר לַאֲשֻׁרוֹ, יוֹדֶה כִּי כֵן הוּא</p>

<p>וּמִי יִסְמֹךְ עַל שִׁגְגּוֹת הַמִּסְפָּר לָשֶׁבֶת בֶּטַח</p>

<p>דַּי לָנוּ בַּשְּׁמֻעָה זֹאת, לְהָחִישׁ וְלָשִׁית לֵב.</p>

<p>(מלח דופק מבחוץ) פִּתְחוּ לִי הַדֶּלֶת. (משרת אחד מביא את המלח)</p>

<br />
</blockquote>

<p><strong>המשרת</strong></p>

<blockquote>
<p>הִנֵּה זֶה צִיר שָׁלוּחַ מֵאֵת אַנְשֵׁי הַצִּיִּים.</p>

<br />
</blockquote>

<p><strong>הנשיא</strong></p>

<blockquote>
<p>מַה־בְּפִיו?</p>

<br />
</blockquote>

<p><strong>המלח</strong></p>

<blockquote>
<p>חֵיל הַתּוֹגַרְמִים פְּנֵיהֶם מוּעָדוֹת לְרוֹדוֹס</p>

<p>כֵּן צִוַּנִי שַׂר הָאֶלֶף לְהַגִּיד לִפְנֵי הַנָּשִׂיא.</p>

<br />
</blockquote>

<p><strong>הנשיא</strong></p>

<blockquote>
<p>מַה־תְּחַשְּׁבוּן אֶל דָּבָר חָדָשׁ הַזֶּה?</p>

<br />
</blockquote>

<p><strong>יועץ א'</strong></p>

<blockquote>
<p>אֵין הַדָּבָר כֵּן רַק מִרְמָה הוּא לָעֵינַיִם</p>

<p>לְמָשְׁכֵנוּ בְּרֶסֶן מַתְעֶה אֶל עֵבֶר אַחֵר.</p>

<p>נִתְבּוֹנֵן נָא תְּחִלָּה בְּטוּב טַעַם וָדַעַת</p>

<p>מַה־נֶּחְשָׁב אִי כַפְתּוֹר לִפְנֵי הַתּוֹגַרְמִים</p>

<p>וּמַה־מְּאֹד נַעֲלָה עֶרְכּוֹ מִן רוֹדוֹס בְּעֵינֵיהֶם</p>

<p>כִּי נָקֵל לָהֶם לָצוּר עָלָיו וּלְכָבְשׁוֹ</p>

<p>אַחֲרֵי אֲשֶׁר יוֹשֵׁב הָאִי עַם שֹׁקֵט וּבֹטֵחַ</p>

<p>וְאֵין שָׁם חַיִל וָנֶשֶׁק לְהִתְיַצֵּב בִּפְנֵי הַצָּר.</p>

<p>לֹא כֵן רוֹדוֹס מְקוֹם מִבְצָר וּכְלֵי מִלְחָמָה</p>

<p>וְלָכֵן אִם לֹא נִסְרְחָה חָכְמַת הַתּוֹגַרְמִים</p>

<p>לֹא יַעַזְבוּ אֶת הָאִי אֲשֶׁר נָקֵל לָהֶם לְרִשְׁתּוֹ</p>

<p>לָלֶכֶת לְנַסּוֹת דָּבָר לְהַבְקִיעַ אֶל רוֹדוֹס</p>

<p>אֲשֶׁר תִּכְבַּד עֲבֹדָתָם וְשָׂכָר לֹא יִמְצְאוּ שָׁם.</p>

<br />
</blockquote>

<p><strong>הנשיא</strong></p>

<blockquote>
<p>סָמוּךְ לִבִּי כִּי לֹא לְרוֹדוֹס מְגַמַּת פְּנֵיהֶם.</p>

<br />
</blockquote>

<p><strong>המשרת</strong></p>

<blockquote>
<p>הִנֵּה שָׁלִיחַ אַחֵר.</p>

<br />
</blockquote>

<p><strong>השליח</strong></p>

<blockquote>
<p>בִּי אֲדוֹנִים נִכְבָּדִים! אֳנִיּוֹת הַתּוֹגַרְמִים</p>

<p>אֲשֶׁר הָלְכוּ לְנֹכַח פְּנֵי הָאִי רוֹדוֹס</p>

<p>הִתְחַבְּרוּ שָׁמָּה עִם אֳנִיּוֹת אֲחֵרוֹת.</p>

<br />
</blockquote>

<p><strong>יועץ א'</strong></p>

<blockquote>
<p>יָדַעְתִּי כִּי כָאֵלֶּה תִּקְרֶאנָה –</p>

<p>מַה־מִּסְפַּר הָאֳנִיּוֹת הַנּוֹסָפוֹת?</p>

<br />
</blockquote>

<p><strong>השליח</strong></p>

<blockquote>
<p>כִּשְׁלֹשִׁים. וְהִנֵּה עַתָּה שָׁבוּ וְהָפְכוּ פְנֵיהֶן</p>

<p>הָלוֹךְ וָשׁוֹב לְכַפְתּוֹר.</p>

<p>וּקְנַז אַמִּיץ בַּגִּבּוֹרִים וְעֶבֶד נֶאֱמָן לְהַמֶּמְשָׁלָה</p>

<p>פָּקַד לִשְׁלוֹמְכֶם לֵאמֹר כִּי תִסְמְכוּ עַל דְּבָרָיו.</p>

<br />
</blockquote>

<p><strong>הנשיא</strong></p>

<blockquote>
<p>בָּרוּר הַדָּבָר לְפָנֵינוּ כִּי לְכַפְתּוֹר מְגַמָּתָם –</p>

<p>הַאִם מַרְקוֹס בָּעִיר?</p>

<br />
</blockquote>

<p><strong>יועץ א'</strong></p>

<blockquote>
<p>הוּא הָלַךְ לִפְלָארֶעְנץ.</p>

<br />
</blockquote>

<p><strong>הנשיא</strong></p>

<blockquote>
<p>כְּתֹב אֵלָיו בִּשְׁמִי לְהָחִישׁ וְלָשׁוּב עַל כַּנְפֵי הָרָכֶשׁ.</p>

<br />
</blockquote>

<p><strong>יועץ א'</strong></p>

<blockquote>
<p>הִנֵּה פִיכֹל בָּא עִם הַכּוּשִׁי גִּבּוֹר הֶחָיִל.</p>

<br />
</blockquote>

<p>(פיכל איתיאל דואג רדי ומשרתים)</p>

<blockquote>
<br />
</blockquote>

<p><strong>הנשיא</strong></p>

<blockquote>
<p>אִיתִיאֵל גִּבּוֹר הַחַיִל! רְאֵה הִנֵּה הִפְקַדְתִּיךָ</p>

<p>לָצֵאת לִקְרַאת חֵיל הַתּוֹגַרְמִים בַּעֲלֵי מִלְחַמְתֵּנוּ</p>

<p>(אל פיכל) שָׁלוֹם בּוֹאֲךָ פִּיכֹל הַיָּקָר!</p>

<p>לֹא רְאִיתִיךָ בָזֶה לְבַקֵּשׁ עֵצָה וְתוּשִׁיָּה מִפִּיךָ.</p>

<br />
</blockquote>

<p><strong>פיכל</strong></p>

<blockquote>
<p>גַּם אֲנִי לֹא רְאִיתִיךָ לְבַקֵּשׁ כָּאֵלֶּה מִפִּיךָ</p>

<p>שָׂא נָא נְשִׂיא עַמֵּנוּ! לֹא מַשָּׂא מִשְׁמַרְתִּי</p>

<p>וְלֹא שְׁמוּעַת מִלְחָמָה הֱבִיאַתְנִי פֹּה מִמִּשְׁכָּבִי</p>

<p>וְגַם לְדַאֲגַת הַמְּדִינָה לֹא אוּכַל לָשִׁית לֵב</p>

<p>כִּי צָרַת נַפְשִׁי שְׁטָפַתְנִי כְּזֶרֶם קִיר</p>

<p>וְכָל צָרוֹת אֲחֵרִים צָלְלוּ בְיַם צָרָתִי</p>

<p>וַאֲנִי לֹא אֵדַע מָה, בִּלְתִּי מַכְאֹב לְנֶגְדִּי.</p>

<br />
</blockquote>

<p><strong>הנשיא</strong></p>

<blockquote>
<p>מַה־לְךָ? מַה־נִּהְיָתָה?</p>

<br />
</blockquote>

<p><strong>פיכל</strong></p>

<blockquote>
<p>בִּתִּי, בִּתִּי! אֲהָהּ פְּרִי בִטְנִי!</p>

<br />
</blockquote>

<p><strong>יועץ</strong></p>

<blockquote>
<p>הַאִם מֵתָה הִיא?</p>

<br />
</blockquote>

<p><strong>פיכל</strong></p>

<blockquote>
<p>עָלַי הִיא מֵתָה</p>

<p>כִּי הִיא טְמֵאָה וַחֲלָלָה גְּנֻבְתִי לָיְלָה</p>

<p>עַל יְדֵי קְסָמִים וְיֵין רַעַל חֹבְרֵי חָבֶר</p>

<p>כִּי נֶפֶשׁ תְּמִימָה מַשְׂכֶּלֶת וְטוֹבַת טַעַם כָּמוֹהָ</p>

<p>לֹא תוּכַל לִשְׁגּוֹת לַעֲשׂוֹת תַּעְתּוּעִים כָּאֵלֶּה</p>

<p>בִּלְתִּי עַל יְדֵי כְשָׁפִים.</p>

<br />
</blockquote>

<p><strong>הנשיא</strong></p>

<blockquote>
<p>חַי אָנִי! כִּי הָאִישׁ הַהוּא</p>

<p>אֲשֶׁר הִשִּׁיא בִתְּךָ וְהִדִּיחַ אֹתָהּ מֵאַחֲרֶיךָ</p>

<p>יִשָּׂא עֲוֹנוֹ בִּפְלִילִים כְּסֵפֶר הַחֹק וְהַמִּשְׁפָּט</p>

<p>אֲשֶׁר תִּקְרְאֶנּוּ אַתָּה בָּאֵר הֵיטֵב בְּאָזְנָיו,</p>

<p>וְאִם יֶשְׁנוֹ בִּבְנִי לֹא יִנָּקֶה.</p>

<br />
</blockquote>

<p><strong>פיכל</strong></p>

<blockquote>
<p>אֶמְצָא חֵן בְּעֵינֶיךָ אֲדֹנִי כִּי נִחַמְתָּנִי.</p>

<p>הָאִישׁ, הוּא הַכּוּשִׁי הַזֶּה הָעֹמֵד לְפָנֶיךָ</p>

<p>כִּי קָרָאתָ לוֹ עַל אֹדֹת דִּבְרֵי הַמְּדִינָה.</p>

<br />
</blockquote>

<p><strong>הנשיא והיועצים</strong></p>

<blockquote>
<p>צַר לָנוּ מְאֹד.</p>

<br />
</blockquote>

<p><strong>הנשיא</strong></p>

<blockquote>
<p>(אל איתיאל) מַה־יֵּשׁ בְּפִיךָ לְהַצְדִיק נַפְשֶׁךָ?</p>

<br />
</blockquote>

<p><strong>פיכל</strong></p>

<blockquote>
<p>אֵין דָּבָר בִּלְתִּי לְהִתְוַדּוֹת אֶת עֲוֹנוֹ.</p>

<br />
</blockquote>

<p><strong>איתיאל</strong></p>

<blockquote>
<p>שָׂרִים נִכְבָּדִים, שׁוֹפְטֵי צֶדֶק וָאֱמֶת,</p>

<p>יוֹדְעֵי דָת וָדִין! הֵן אֱמֶת הַדָּבָר</p>

<p>בַּת הַזָּקֵן הַזֶּה לְקַחְתִּיהָ לִי לְאִשָּׁה</p>

<p>וְזֶה כָל פִּשְׁעִי וְחַטָּאתִי מִשֹּׁרֶשׁ וְעַד עָנָף</p>

<p>וְעָוֹן אַחֵר אָיִן. לֹא אִישׁ דְּבָרִים אָנֹכִי</p>

<p>וּלְדַבֵּר צַחוֹת כִּבְנֵי מְנוּחוֹת שַׁאֲנַנֹּת לֹא יָדָעְתִּי</p>

<p>כִּי מִימֵי שַׁחֲרוּתִי בִּהְיוֹתִי בֶּן שֶׁבַע שָׁנִים</p>

<p>עַד לִפְנֵי תִשְׁעָה חֳדָשִׁים אֲשֶׁר נַחְתִּי בָּהֶם</p>

<p>הִתְהַלַּכְתִּי מֵאֹהֶל לָאֹהֶל לְלַמֵּד יָדַי לַקְּרָב</p>

<p>עַל פְּנֵי הַשָּׂדֶה וְלֹא יָדַעְתִּי דָבָר בָּאָרֶץ</p>

<p>כִּי אִם שְׁאוֹן כְּלֵי נֶשֶׁק וְרַעַשׁ מִלְחָמָה</p>

<p>וְלָכֵן לֹא בְּחֵן שְׂפָתַיִם בָּאתִי לְהִצְטַדֵּק פֹּה.</p>

<p>אַךְ אִם תִּתְּנוּ לִי פִּתְחוֹן פֶּה בְּחַסְדַכֶם</p>

<p>אֲסַפֵּר אָרְחוֹת אַהֲבָה בְּשָׂפָה יְשָׁרָה וּתְמִימָה</p>

<p>לְמַעַן תֵּדְעוּ אֶת הַקְּסָמִים וְאֶת הַלְּחָשִׁים וְהַנְּחָשִׁים</p>

<p>סִתְרֵי פְּלִיאוֹת הַכְּשָׁפִים אֲשֶׁר נֶחְשְׁבוּ לִי לְאַשְׁמָה</p>

<p>וַאֲשֶׁר עַל פִּיהֶן פִּתֵּיתִי לִי לֵב הַנַּעֲרָה.</p>

<br />
</blockquote>

<p><strong>פיכל</strong></p>

<blockquote>
<p>נַעֲרָה אֲשֶׁר עַזּוּת לֹא יָדְעָה מֵעוֹדָהּ</p>

<p>כִּי תַצְנֵע לֶכֶת בְּרוּחַ עֲנָוָה וְהַשְׁקֵט</p>

<p>עַד גַּם לְקוֹל צְעָדָהּ יַאֲדִימוּ פָנֶיהָ מִבּוּשָׁה;</p>

<p>הַהִיא תַשְׁלִיךְ אֶת נַפְשָׁהּ – נֶפֶשׁ רַכָּה וַעֲדִינָה</p>

<p>לִשְׁכֹּחַ אֶת בֵּית אָבִיהָ וְאֶת אֶרֶץ מוֹלַדְתָּהּ</p>

<p>וְאֶת כָּל מַחֲמֻדֶּיהָ, לְדָבְקָה בְּאַהֲבַת אִישׁ</p>

<p>אֲשֶׁר יָרְאָה לְהַבִּיט בְּפָנָיו? לֹא נִרְאֲתָה כָּזֹאת</p>

<p>לֹא נִהְיְתָה כָּזֹאת וְהָיֹה לֹא תִהְיֶה;</p>

<p>וְרַק סָר טַעַם חֲסַר דֵּעָה וְהַשְׂכֵּל</p>

<p>יַאֲמִין זָרוֹת כָּאֵלֶּה כִּי תַהֲפֻּכוֹת בְּלִבּוֹ</p>

<p>וְעַל יְדֵי תַּחֲבּוּלוֹת שָׁוְא, נִכְלֵי בְנֵי שַׁחַת</p>

<p>יֹאמַר לְהוֹכִיחַ לְעֵינֵי הַשֶּׁמֶשׁ כִּי כֵן הַדָּבָר.</p>

<p>וְלָכֵן אַחַת אָמַרְתִּי: זֹאת תְּעוּדַת פִּי</p>

<p>כִּי בְמֶזֶג אֲשֶׁר יַבְעִיר אֵשׁ בַּדָּם</p>

<p>אוֹ בְמַיִם מְאָרְרִים הִדִּיחַ אֹתָהּ מֵאַחֲרָי.</p>

<br />
</blockquote>

<p><strong>הנשיא</strong></p>

<blockquote>
<p>תְּעוּדַת פֶּה כָּזֹאת אֵינֶנָּה כְּעֵדוּת נֶאֱמָנָה;</p>

<p>אַךְ אוּלַי יֵשׁ לְךָ מוֹפְתִים נֶאֱמָנִים וַחֲזָקִים</p>

<p>מִתְּעוּדָה קַלָּה וְרָזָה זֹאת אֲשֶׁר אֵין לָהּ שָׁחַר.</p>

<br />
</blockquote>

<p><strong>יועץ א'</strong></p>

<blockquote>
<p>הַגֶּד נָא אִיתִיאֵל</p>

<p>הַאִם שָׁבִיתָ נֶפֶשׁ הַנַּעֲרָה בַּאֳרְחוֹת עֲקַלְקַלּוֹת</p>

<p>וַתִּלְחַץ אֹתָהּ בְּיַד חֲזָקָה לָתֵת לְךָ דֹּדֶיהָ</p>

<p>אוֹ מָשַׁכְתָּ אֹתָהּ בְּדִבְרֵי רָצוֹן וְתַחֲנוּנִים</p>

<p>כְּחָק־נֶפֶשׁ לַנֶּפֶשׁ וּכְדֶרֶךְ גֶּבֶר בָּעַלְמָה?</p>

<br />
</blockquote>

<p><strong>איתיאל</strong></p>

<blockquote>
<p>קִרְאוּ נָא לָאִשָּׁה מִבֵּית פְּלֹנִי אַלְמֹנִי</p>

<p>וְשַאֲלוּ אֶת פִּיהָ נֶגֶד אָבִיהָ וְנֶגֶד הַשָּׁמֶשׁ</p>

<p>אִם לְפִי דְבָרֶיהָ תִּמְצְאוּ בִי עָוֹן</p>

<p>לֹא לְבַד מִמַּצָּבִי תִשְׁפְּטוּ לְהוֹרִיד אֹתִי,</p>

<p>כִּי אִם גַּם לְהוֹרִיד אֶת נַפְשִׁי שְׁאוֹלָה.</p>

<br />
</blockquote>

<p><strong>הנשיא</strong></p>

<blockquote>
<p>הָבִיאוּ אֶת אָסְנַת הֵנָּה.</p>

<br />
</blockquote>

<p><strong>איתיאל</strong></p>

<blockquote>
<p>לֵךְ דּוֹאֵג עִמָּהֶם כִּי יָדַעְתָּ אֶת מְקוֹמָהּ. (דואג ומשרתים
הולכים)</p>

<p>אַךְ בְּטֶרֶם תָּבוֹא אַגִּיד דִּבְרֵי אֱמֶת בְּאָזְנֵיכֶם</p>

<p>לֹא אֲכַחֵד דָּבָר כְּמִפְּנֵי אֵל בַּשָּׁמָיִם</p>

<p>לְמַעַן תֵּדְעוּ בַּמֶּה קָנִיתִי, אֶת לֵב אֵשֶׁת חֵן</p>

<p>וּבַמֶּה קָנְתָה הִיא, אֶת לִבִּי אָנִי.</p>

<br />
</blockquote>

<p><strong>הנשיא</strong></p>

<blockquote>
<p>דַּבֵּר.</p>

<br />
</blockquote>

<p><strong>איתיאל</strong></p>

<blockquote>
<p>אָבִיהָ אָהַב אֹתִי וַיִּקְרָאֵנִי לָבוֹא לְבֵיתוֹ</p>

<p>לֹא אַחַת וְלֹא שְׁתַּיִם, כִּי חָפֵץ לִשְׁמֹעַ מִפִּי</p>

<p>כָּל דִּבְרֵי הַיָּמִים מִתּוֹלְדוֹת יְמֵי שְׁנֵי חַיָּי</p>

<p>כֹּל הַמִּלְחָמוֹת וְהַמְּצוּרוֹת וְהַתְּלָאוֹת הַמֹּצְאוֹת אֹתִי</p>

<p>וְכֵן מִלֵּאתִי רְצוֹנוֹ וַאֲסַפֵּר לוֹ כָּל הָעִתִּים</p>

<p>אֲשֶׁר עָבְרוּ עָלַי מִימֵי יַלְדוּתִי הָחֵל וְכַלֵּה;</p>

<p>כָּל אָסוֹן וָפֶגַע וְכָל הַמּוֹרָאִים הַגְּדוֹלִים</p>

<p>בֵּין בַּיָּם בֵּין בַּיַּבָּשָׁה; אֵיךְ נִמְלַטְתִּי מִשִּׁנֵּי
הַמָּוֶת</p>

<p>לְעֵת עָמַדְתִּי בַּפָּרֶץ; אֵיךְ נָפַלְתִּי בְּיַד צָר</p>

<p>וְנִמְכַּרְתִּי כִּשְׁבוּי חֶרֶב וְאֵיךְ נִפְדֵּיתִי מִבֵּית עֲבָדִים.</p>

<p>מִלְּבַד אֲשֶׁר רָאוּ עֵינַי בְּכָל מַסַּע וָמַסַּע</p>

<p>מְעָרוֹת גְּדוֹלוֹת נוֹרָאוֹת וְתֹהוּ יְלֵל יְשִׁימוֹן</p>

<p>מַקֶּבֶת צוּרִים רְכָסִים כֵּפִים וְהַרְרֵי עַד</p>

<p>אֲשֶׁר שִׂיאָם לָעָב יַגִּיעַ. וְכֵן הוֹדַעְתִּי נֶאֱמָנָה</p>

<p>כִּי נִדְרַשְׁתִּי לַאֲשֶׁר שְׁאָלוּנִי עַל פְּרָאִים בַּמִּדְבָּר</p>

<p>אֹכְלֵי נֶפֶשׁ אָדָם וְאִישׁ עַל בְּשַׂר רֵעֵהוּ יִחְיוּן</p>

<p>וַאֲנָשִׁים זָרִים אֲשֶׁר פְּנֵיהֶם כִּפְנֵי גִּבֵּן</p>

<p>וְרֹאשָׁם מִתַּחַת לְשִׁכְמָם. דְּבָרִים זָרִים הָאֵלֶּה</p>

<p>מָשְׁכוּ אֹזֶן אָסְנַת לְשָׁמְעָם מִפִּי בְּחֵפֶץ לִבָּהּ</p>

<p>וְכַאֲשֶׁר קָרְאוּ לָהּ לָשׂוּם עַיִן לַהֲלִיכוֹת בֵּיתָהּ</p>

<p>כֵּן עָשְׂתָה בְּחִפָּזוֹן כָּל מַעֲשֶׂיהָ וּמְלַאכְתָּהּ</p>

<p>וְעַד מְהֵרָה שָׁבָה כַּצְּמֵאָה לִשְׁמֹעַ דְּבָרָי.</p>

<p>זֹאת רָאֲתָה עֵינִי וְלֹא אֵחַרְתִּי גַם אָנִי</p>

<p>לִמְצוֹא עֵת רָצוֹן וּמְנוּחָה וְלָתֵת לָהּ יָדַיִם</p>

<p>עַד אֲשֶׁר עָמְדָה וַתִּפְצַר בִּי בְּחֹם לְבָבָהּ</p>

<p>לְסַפֵּר לָהּ שֵׁנִית כָּל תּוֹלְדוֹת חַיַּי וְקֹרוֹתַי</p>

<p>אֲשֶׁר לֹא שָׁמְעָה דָּבָר דָּבֻר עַל אָפְנָיו</p>

<p>כִּי אִם חֲלָקִים נִפְרָדִים קְרָעִים קְרָעִים.</p>

<p>וְאָנֹכִי נֶעְתַּרְתִּי לָהּ וְכַמֶּה פְעָמִים הִשְׂכַּלְתִּי</p>

<p>לְהוֹצִיא בְּנִטְפֵי שְׂפָתַי נִטְפֵי מַיִם מֵעֵינֶיהָ</p>

<p>כִּי מָלְאָה חֶמְלָה בְּשָׁמְעָה עָנְיִי וּמְרוּדִי מִנְּעוּרָי</p>

<p>כַּאֲשֶׁר תַּמּוּ דְבָרַי נָתְנָה לִי דֵי שְׂכָרִי</p>

<p>כִּי נֶאֶנְחָה מִקִּירוֹת לִבָּהּ וַתִּפְרֹשׂ כַּפֶּיהָ לֵאמֹר:</p>

<p>חֵי נַפְשִׁי זָרוֹת הֵנָה – זָרוֹת הֵנָה עַד לְהַפְלִיא –</p>

<p>לִבִּי דָוֶה לִשְׁמֹעַ כָּזֹאת – דָּוֶה לִבִּי עַד מְאֹד –</p>

<p>לוּ לֹא שָׁמַעְתִּי כָזֹאת – לוּ מָצָאתִי אִישׁ כָּזֶה!</p>

<p>אַחַר נָתְנָה יָדָהּ לְהוֹדוֹת לִי עַל חַסְדִּי</p>

<p>וַתֹּסֶף לֵאמֹר לִי: אִם יֵשׁ לִי רֵעַ וָמוֹדַע</p>

<p>אֲשֶׁר נַפְשׁוֹ חָשְׁקָה בָהּ, טוֹב לִי לְהוֹרוֹתוֹ</p>

<p>לְסַפֵּר תּוֹלְדוֹת חַיַּי בְּאָזְנֶיהָ וְאָז תִּפֹּל בְּגוֹרָלוֹ.</p>

<p>וַאֲנִי מִהַרְתִּי לְהִתְבּוֹנֵן מַה־יִּרְזְמוּן מִלֶּיהָ</p>

<p>וָאֶשָּׂא עֵינַי אֵלֶיהָ וַתִּדְבַּק נַפְשִׁי בְנַפְשָׁהּ;</p>

<p>הִיא אֲהֵבַתְנִי, עַל עָבְרִי כַגֶּבֶר בְּיַם צָרָה</p>

<p>וַאֲנִי אֲהַבְתִּיהָ, עַל אֲשֶׁר נִכְמְרוּ רַחֲמֶיהָ עָלָי.</p>

<p>זֶה הוּא הַלַּחַשׁ וְזֶה הַקֶּסֶם אֲשֶׁר קָסָמְתִּי</p>

<p>וְהִנֵּה הָאִשָּׁה בָּאָה לְפָנֵינוּ תָּקוּם וְתַעֲנֶה בִי.</p>

<br />
</blockquote>

<p>(אסנת דואג ומשרתים)</p>

<blockquote>
<br />
</blockquote>

<p><strong>הנשיא</strong></p>

<blockquote>
<p>חֶלְקַת לְשׁוֹן מְלִיצָה כָזֹאת רַב כֹּחָהּ</p>

<p>לְפַתּוֹת גַּם אֶת בִּתִּי.</p>

<p>פִּיכֹל יְדִידִי אִיעָצְךָ, כֶּלְיְךָ נִשְׁבַּר לִשְׁנָיִם</p>

<p>קַח לְךָ הַחֲצִי הַטּוֹב מִתּוֹךְ שְׁנֵי הַשְּׁבָרִים</p>

<p>טוֹב כְּלִי נֶשֶׁק נִשְׁבָּר מִיָּדַיִם רֵקוֹת בַּמִּלְחָמָה.</p>

<br />
</blockquote>

<p><strong>פיכל</strong></p>

<blockquote>
<p>אָנָּא הוֹאֶל נָא לִשְׁמֹעַ עֵדוּת פִּיהָ</p>

<p>אִם תּוֹדֶה לְפָנֶיךָ כִּי גַם יָדָהּ בַּקֹּשְׁרִים</p>

<p>תָּמוּת נַפְשִׁי אִם אָשִׁית עָוֹן עַל רֹאשׁוֹ.</p>

<p>שִׁמְעִי בִתִּי יְחִידָתִי! רְאִי פְנֵי הַנֶּאֱסָפִים פֹּה</p>

<p>לְמִי מִשֶּׁלָּנוּ תִּשְׁמְעִי בְקוֹלוֹ מִקוֹל זוּלָתוֹ?</p>

<br />
</blockquote>

<p><strong>אסנת</strong></p>

<blockquote>
<p>שְׁתֵּי סְעִפִּים לְפָנַי וְעָלַי לִפְסֹחַ עַל שְׁתֵּיהֶן</p>

<p>לְךָ אֲנִי וְכָל אֲשֶׁר לִי, כִּי נָתַתָּ לִי חַיִּים</p>

<p>וְגַם גִּדַּלְתָּ אֹתִי וְלָכֵן כַּבֵּד אֲכַבֶּדְךָ</p>

<p>כְּפִי הַתּוֹרָה וְהַמִּצְוָה; אַתָּה אָדוֹן לְרֹאשִׁי</p>

<p>וַאֲנִי בִּתְּךָ אֲמָתֶךָ. אָכֵן שָׁם בַּעֲלִי כְּנֶגְדִּי</p>

<p>וְלָכֵן כָּל הַכָּבוֹד אֲשֶׁר עָשְׂתָה לְךָ אִמִּי</p>

<p>כִּי שָׁכְחָה בֵּית אָבִיהָ וַתֵּלֶךְ אַחֲרֵי אֲדֹנֶיהָ</p>

<p>כַּכָּבוֹד הַזֶּה גַּם אֲנִי אֶעֱשֶׂה לַכּוּשִׁי אֲדֹנִי.</p>

<br />
</blockquote>

<p><strong>פיכל</strong></p>

<blockquote>
<p>לְכִי אַחֲרָיו בְּשָׁלוֹם – אֵין מִלָּה עוֹד בִּלְשׁוֹנִי –</p>

<p>הָבָה נָּא הַנָּשִׂיא! פְּנֵה לְדִבְרֵי הַמְּדִינָה.</p>

<p>טוֹב לִי לֶאֱסֹף בֵּן מִשּׁוּק מֵהוֹלִיד זֶרַע מִבָּטֶן.</p>

<p>גְּשָׁה לִי הַכּוּשִׁי! הִנְּנִי נֹתֵן לְךָ בִּתִּי</p>

<p>אַחֲרֵי אֲשֶׁר קָנִיתָ אֹתָהּ לְאִשָּׁה בַּסָּתֶר,</p>

<p>שֶׁלּוּלֵא קִדַּמְתָּ לִקְנוֹתָהּ, לֹא נְתַתִּיהָ לְךָ עָתָּה.</p>

<p>וְאַתְּ בַּת שַׁעֲשׁוּעִים נָתַתְּ שִׂמְחָה בְּלִבִּי</p>

<p>עַל כִּי יְחִידָה אַתְּ וְאֵין לִי בַת אַחֶרֶת</p>

<p>כִּי מְנוּסָתֵךְ מִבֵּיתִי שָׂמַתְנִי לְאַכְזָר לַאֲחוֹתֵךְ</p>

<p>לָצוּר עָלֶיהָ לוּחַ אָרֶז. – כָּלוּ דְבָרָי.</p>

<br />
</blockquote>

<p><strong>הנשיא</strong></p>

<blockquote>
<p>הֶרֶף וְאַעֲרִיךְ מִלִּים לִהְיוֹת לְעֵזֶר מְעָט</p>

<p>כִּמִבוֹא לִמְעוֹן הַשָּׁלוֹם לְהָשִׁיב לֵב אָב לַבָּנִים:</p>

<p>בְּאֶפֶס אֲרֻכָה לַשֶּׁבֶר תָּסוּר דְּאָגָה וּמְחִתָּה</p>

<p>כִּי יִתְאַזֵּר הַגֶּבֶר לָשֵׂאת הַצָּרָה בְעִתָּהּ;</p>

<p>לַאֲשֶׁר עָבַר וְאֵינֶנּוּ אַל תִּזְעַק בְּנֶפֶשׁ מָרָה</p>

<p>כִּי זֹה הַדֶּרֶךְ לְהָקִים פַּעֲמַים צָרָה;</p>

<p>אִם אָזְלָה הַכִּבְשָׂה וְאֵין לְהָשִׁיב הַנִּדָּחָה</p>

<p>בְּאֹרֶךְ אַפַּיִם יִתְהַפֵּךְ הַנֵּזֶק לִרְוָחָה;</p>

<p>שָׁדוּד כִּי יִשְׂחַק חֹמֵס חֵלֶק מֵהַשּׁוֹלֵל</p>

<p>וְהוּא חֹמֵס נַפְשׁוֹ אִם יִצְעַק כְּמִשְׁתּוֹלֵל.</p>

<br />
</blockquote>

<p><strong>פיכל</strong></p>

<blockquote>
<p>כֵּן אִם הַתּוֹגַרְמִים לַעֲלוֹת לְכַפְתּוֹר יָהִינוּ</p>

<p>לֹא תִקָּרַע מִמֶּנּוּ כִּי יִמָּלֵא שְׂחֹק פִּינוּ;</p>

<p>אַשְׁרֵי הַשָּׂמֵחַ בְּדִינוֹ וּמִתְעַנֵּג גַּם בַּתֹּפֶת</p>

<p>מֵרוֹשׁ יוֹצִיא לוֹ מָתוֹק מִלַּעֲנָה יָמֹץ נֹפֶת;</p>

<p>וְאוֹי לַאֲשֶׁר לוֹ לֵב רַגָּז וּלְרוּחוֹ אֵין אֹרֶךְ</p>

<p>כִּי יִתְעַנֶּה בְּהִשָּׁפְטוֹ מִפְּנֵי מַכְאֹב וָמֹרֶךְ;</p>

<p>וּמְשָׁלִים הֲלֹא הֵמָּה חַדִּים כְּדָרְבָן וּמַסְמֵרָה</p>

<p>לְאֶחָד כִּקְנֵה דְבַשׁ לַשֵּׁנִי מַר מִמְּרֵרָה;</p>

<p>אַךְ מַה־לִּדְבַר שְׂפָתַיִם כִּי יֵיטִיב גֵּהָה?</p>

<p>הֲיַעֲלֶה דֶרֶךְ אָזְנַיִם אֲרֻכָה לְרוּחַ נְכֵאָה? –</p>

<p>עַתָּה אָנָּא הוֹאֵל לָשִׁית לֵב לְדִבְרֵי הַמְּדִינָה.</p>

<br />
</blockquote>

<p><strong>הנשיא</strong></p>

<blockquote>
<p>הַתּוֹגַרְמִים בְּחַיִל כָּבֵד יֹרְדִים לִקְרַאת כַּפְתּוֹר</p>

<p>וְאַתָּה אִיתִיאֵל יָדַעְתָּ הֵיטֵב מִבְצַר הַמָּקוֹם הַהוּא</p>

<p>וְהַנְּצִיב אֲשֶׁר לָנוּ, אַף כִּי בֶּן חַיִל הוּא</p>

<p>יֹאמְרוּ כֻלָּם פֶּה אֶחָד כִּי לְךָ יֶתֶר שְׂאֵת וָעָז</p>

<p>וְלָכֵן יָמִים אֲחָדִים תֶּחְדַּל מֵהִתְעַנֵּג בְּאוֹרְךָ</p>

<p>הַזֹּרֵחַ לְךָ כְּכוֹכָב חָדָשׁ, לְמַעַן תָּשִׂים פְּעָמֶיךָ</p>

<p>לְדֶרֶךְ מוֹקְשִׁים וּרְכָסִים וְלִשְׂדֵה שָׁאוֹן וּתְרוּעָה</p>

<p>כִּי תֵלֵךְ בְּרֹאשׁ הַחַיִל לְפַקֵּד צְבָא הַמִּלְחָמָה.</p>

<br />
</blockquote>

<p><strong>איתיאל</strong></p>

<blockquote>
<p>יַד הַזְּמָן הָאַכְזָר לִמְּדַתְנִי כָּאֹמֶנֶת מִנֹּעַר</p>

<p>לִשְׁכַּב בִּשְׂדֵה מִלְחָמָה עַל עֶרֶשׂ בַּרְזֶל וָעֹפֶרֶת</p>

<p>כְּעַל כַּר שֵׂעָר וָנוֹצָה, וְרוּחַ עֹז וּגְבוּרָה</p>

<p>יְפַעֲמֵנִי לַעֲבֹד כָּל עֲבֹדָה, אַף כִּי לְהִלָּחֵם בַּתּוֹגַרְמִים.</p>

<p>וְלָכֵן הִנְנִי מַפִּיל תְּחִנָּתִי לִפְנֵי כְבוֹד הַמֶּמְשָׁלָה</p>

<p>לִהְיוֹת לְמָגֵן וּלְמַחֲסֶה לְאִשְׁתִּי הַנִּצֶבֶת פֹּה</p>

<p>לְכַלְכֵּל אֹתָהּ בְּבַיִת נָכוֹן כְּנָכוֹן לְבֵית מוֹלַדְתָּהּ.</p>

<br />
</blockquote>

<p><strong>הנשיא</strong></p>

<blockquote>
<p>אִם יֵשׁ אֵת נַפְשְׁךָ תֵּשֵׁב בְּבֵית אָבִיהָ.</p>

<br />
</blockquote>

<p><strong>פיכל</strong></p>

<blockquote>
<p>מֵאֵן אָבִיהָ לְתִתָּהּ לָשׁוּב לְבֵיתוֹ.</p>

<br />
</blockquote>

<p><strong>איתיאל</strong></p>

<blockquote>
<p>כֵּן גַּם אָנִי.</p>

<br />
</blockquote>

<p><strong>אסנת</strong></p>

<blockquote>
<p>וְכֵן גַּם אָנִי; כִּי אֵין לִי חֵפֶץ</p>

<p>לְהַפְרִיעַ שְׁלוֹם אָבִי מִדֵּי יִרְאֵנִי בְבֵיתוֹ.</p>

<p>וְאֵלֶיךָ הַנָּשִׂיא נָשָׂאתִי עֵינִי כִּי תִהְיֶה לִי לְמֵלִיץ</p>

<p>לְהַחֲזִיק אֶת שְׁאֵלָתִי אֲשֶׁר אֶשְׁאַל בְּתָם־לֵב.</p>

<br />
</blockquote>

<p><strong>הנשיא</strong></p>

<blockquote>
<p>מַה־בַּקָּשָׁתֵךְ אָסְנַת?</p>

<br />
</blockquote>

<p><strong>אסנת</strong></p>

<blockquote>
<p>כִּי אָהַבְתִּי אֶת הַכּוּשִׁי לְמַעַן אֶחְיֶה עִמּוֹ</p>

<p>מוּדַעַת בְּכָל הָאָרֶץ, אַחֲרֵי אֲשֶׁר אָבִי עָזַבְתִּי</p>

<p>וּבִסְעָרָה יָצָאתִי מִבֵּיתוֹ, כִּי לִלְבַב בַּעֲלִי רָאִיתִי</p>

<p>וַתִּדְבַּק נַפְשִׁי בְּנַפְשׁוֹ, עַד אֲשֶׁר נָשִׁיתִי מוֹלַדְתִּי</p>

<p>וְכָל מַחֲמֻדַּי מִקֶּדֶם, לְמַעַן יִקָּרֵא שְׁמוֹ עָלַי</p>

<p>לְהִתְפָּאֵר בְּתִפְאֶרֶת עֻזּוֹ וּבְכבוֹדוֹ יֵחַד כְּבוֹדִי.</p>

<p>וְעַתָּה שָׂרִים נִכְבָּדִים! אִם הוּא הוֹלֵךְ לַמִּלְחָמָה</p>

<p>וְאָנֹכִי אֶשָּׁאֵר פֹּה כְּצִפּוֹר בּוֹדֵד עַל גָּג</p>

<p>מַה־נִּשְׁאַר עִמָּדִי מִכָּל חֶפְצִי וְאַהֲבָתִי?</p>

<p>אֵיכָה אֵשֵׁב יָמִים רַבִּים, בְּאֵין אָב, בְּאֵין בַּעַל</p>

<p>גַּלְמוּדָה עֲזוּבָה כִיתוֹמָה וּכְאַלְמָנָה אַלְמְנוּת חַיּוּת?</p>

<p>תְּנוּ לִי לָלֶכֶת עִמּוֹ.</p>

<br />
</blockquote>

<p><strong>איתיאל</strong></p>

<blockquote>
<p>אָנָּא הוֹאִילוּ שָׂרִים! לָתֵת לָהּ חֶפְצָהּ;</p>

<p>עֵדִי בַשָּׁמַיִם! כִּי לֹא אוֹחִילָה לִפְנֵיכֶם</p>

<p>בַּעֲבוּר כִּי חָשַׁקְתִּי לְמַלֵּא רַעֲבוֹן נַפְשִׁי</p>

<p>וְלִשְׁתּוֹת מִכַּרְמִי שֶׁלִּי יַיִן חָדָשׁ כִּי צָמֵאתִי,</p>

<p>אֵין זֹאת, כִּי אִם לְמַלֵּא מִשְׁאֲלוֹתֶיהָ שָׁאָלְתִּי.</p>

<p>וְחָלִלָה לָכֶם לֵאמֹר כַּאֲשֶׁר תֵּלֵךְ עִמָּדִי</p>

<p>פֶּן אֶעֱזֹב אֶת הַמְּלָאכָה אֲשֶׁר נְתַתֶּם בְּיָדִי.</p>

<p>אִם הִתְמַכַּרְתִּי לְתַעֲנֻגוֹת בְּנֵי אָדָם שִׁדָּה וְשִׁדּוֹת</p>

<p>וָאֶהְיֶה כַּמַּטָּרָה לְחִצֵּי אַהֲבָה מִיַּד רֹבֶה קַשָּׁת</p>

<p>אֲשֶׁר יִקַּח לֵב בְּעָלָיו וְיַפִּיל עַצְלָה בְּשַׁעֲשֻׁעָיו</p>

<p>לִבְלִי עֲשׂוֹת בַּמְּלָאכָה, אֲשֶׁר תְּחַיֶּה אֶת בְּעָלֶיהָ,</p>

<p>תִּטְחַן לְאַחֵר אִשְׁתִּי; כְּבוֹדִי יֵהָפֵךְ לְקָלוֹן;</p>

<p>וְכוֹבַע נְחֹשֶת עַל רֹאשִׁי, יְהִי לְסִיר הַמְּבַשְּׁלוֹת!</p>

<br />
</blockquote>

<p><strong>הנשיא</strong></p>

<blockquote>
<p>רְאֵה הִנֵּה בְיָדְךָ לִבְחֹר כַּטּוֹב בְּעֵינֶיךָ</p>

<p>אַךְ מַהֵר בְּחַר לָךְ, אִם תֵּלֵךְ וְאִם תֶּחְדָּל</p>

<p>כִּי הַדָּבָר נָחוּץ מְאֹד וּבַלַּיְלָה אַתָּה הוֹלֵךְ.</p>

<br />
</blockquote>

<p><strong>אסנת</strong></p>

<blockquote>
<p>בַּלַּיְלָה?</p>

<br />
</blockquote>

<p><strong>הנשיא</strong></p>

<blockquote>
<p>בַּלַּיְלָה הַזֶּה.</p>

<br />
</blockquote>

<p><strong>איתיאל</strong></p>

<blockquote>
<p>הִנְנִי הוֹלֵךְ בְּכָל לְבָבִי.</p>

<br />
</blockquote>

<p><strong>הנשיא</strong></p>

<blockquote>
<p>לְמָחָר בְּאַשְׁמֹרֶת הַבֹּקֶר נִתְאַסֵּף פֹּה עוֹד</p>

<p>הַצִּיגָה נָא אִיתִיאֵל, אֶחָד מֵאֲנָשֶׁיךָ אַחֲרֶיךָ</p>

<p>וְהוּא יָבִיא לְיָדְךָ כְּתַב הַתְּעוּדָה שֶׁלָּנוּ</p>

<p>עִם יֶתֶר הַחֲפָצִים הַדְּרוּשִׁים לְךָ עַל הַדָּרֶךְ.</p>

<br />
</blockquote>

<p><strong>איתיאל</strong></p>

<blockquote>
<p>הִנְנִי לְהַצִּיג נוֹשֵׂא דִגְלִי, אִישׁ יָשָׁר וְנֶאֱמָן</p>

<p>אֲשֶׁר אֶמְסֹר עַל יָדוֹ, לְהָבִיא לִי אֶת אִשְׁתִּי</p>

<p>עִם יֶתֶר הַדְּבָרִים אֲשֶׁר תִּשְׁלְחוּ כַּטּוֹב בְּעֵינֵיכֶם.</p>

<br />
</blockquote>

<p><strong>הנשיא</strong></p>

<blockquote>
<p>יְהִי כֵן – לְכוּ לְשָׁלוֹם אִישׁ לְבֵיתוֹ.</p>

<p>וְאַתָּה פִיכֹל הַנָּדִיב! שְׁמַע מְשַׁל הַמֹּשֵל</p>

<p>אִישׁ חַיִל כַּבֵּד אֲכַבְּדֶנּוּ, כָּל עוֹד בִּי חוּשִׁי</p>

<p>וְעַל חֲתָנְךָ הִנְנִי אֹמֵר: קָרַן עוֹר פְּנֵי הַכּוּשִׁי.</p>

<br />
</blockquote>

<p><strong>יועץ א'</strong></p>

<blockquote>
<p>לֵךְ לְשָׁלוֹם אִיתִיאֵל, הֵיטִיבָה לְאָסְנַת אִשְׁתֶּךָ.</p>

<br />
</blockquote>

<p><strong>פיכל</strong></p>

<blockquote>
<p>שִׂים עֵינְךָ עָלֶיהָ כּוּשִׁי, כִּי מִרְמָה בְּפִיהָ</p>

<p>פֶּן תַּעֲקֹב בַּעֲלָהּ כַּאֲשֶׁר עָקְבָה אָבִיהָ. (הנשיא והיועצים
והמשרתים הולכים)</p>

<br />
</blockquote>

<p><strong>איתיאל</strong></p>

<blockquote>
<p>אֶת אִשְׁתִּי בְּנַפְשִׁי אֶעֶרְבֶנָּהּ – דּוֹאֵג יַקִּירִי!</p>

<p>דַּע כִּי עַל יָדְךָ הִנֵּה אֲנִי נֹתֵן אֹתָהּ</p>

<p>צַו אֶת אִשְׁתְּךָ לַעֲמֹד וּלְשָׁרֵת לְפָנֶיהָ</p>

<p>וְאַתָּה תָבִיא אֶת שְׁתֵּיהֶן כְּיָדְךָ הַטּוֹבָה אֵלָי.</p>

<p>בּוֹאִי אֵלַי אָסְנַת, רַק רְגָעִים אֲחָדִים</p>

<p>נְתֻנִים לָנוּ לְעֵת דֹּדִים, כִּי אֵין לְהַעֲבִיר הַמּוֹעֵד. (איתיאל
ואסנת הולכים)</p>

<br />
</blockquote>

<p><strong>רדי</strong></p>

<blockquote>
<p>דּוֹאֵג!</p>

<br />
</blockquote>

<p><strong>דואג</strong></p>

<blockquote>
<p>מָה אַתָּה מְדַבֵּר נְדִיב לֵב?</p>

<br />
</blockquote>

<p><strong>רדי</strong></p>

<blockquote>
<p>הַגֵּד לִי, מַה אֶעֱשֶׂה עָתָּה?</p>

<br />
</blockquote>

<p><strong>דואג</strong></p>

<blockquote>
<p>לֵךְ לְבֵיתְךָ וּשְׁכַב עַל מִשְׁכַּבֶךָ.</p>

<br />
</blockquote>

<p><strong>רדי</strong></p>

<blockquote>
<p>הִנְנִי הוֹלֵךְ לִטְבֹּעַ בַּנָּהָר כְּרָגַע.</p>

<br />
</blockquote>

<p><strong>דואג</strong></p>

<blockquote>
<p>אִם כֵּן תַּעֲשֶׂה, לֹא אוֹסִיף עוֹד</p>

<p>לְאַהֲבָה אֶת נַפְשֶׁךָ. אַךְ מַדּוּעַ פֶּתִי יַקִּירִי?</p>

<br />
</blockquote>

<p><strong>רדי</strong></p>

<blockquote>
<p>יַעַן כִּי פְתַיוּת הִיא, לְהַחֲיוֹת אֶת נַפְשִׁי</p>

<p>בַּאֲשֶׁר הַחַיִּים חֳלִי רַע וְהַמָּוֶת הוּא הָרֹפֵא.</p>

<br />
</blockquote>

<p><strong>דואג</strong></p>

<blockquote>
<p>כְּאַחַד הַנְּבָלִים תְּדַבֵּר.</p>

<p>כְּאַרְבַּע פְּעָמִים שֶׁבַע שָׁנִים עָבְרוּ עַל רֹאשִׁי</p>

<p>וּמִיּוֹם הַחִלּוֹתִי לְהַבְדִּיל בֵּין טוֹב וּבֵין רָע</p>

<p>לֹא מָצָאתִי אִישׁ אֶחָד הַיּוֹדֵעַ לְהוֹקִיר נַפְשׁוֹ.</p>

<p>וַאֲנִי תַּחַת לֶכְתִּי לִטְבֹּעַ בִּגְלַל תַּרְנְגוֹלֶת יָפָה</p>

<p>הָיִיתִי הוֹלֵךְ לְהָמִיר חַיַּי בְּחַיֵּי אַחַד הַקֹּפִים.</p>

<br />
</blockquote>

<p><strong>רדי</strong></p>

<blockquote>
<p>אֲבָל לֹא אֵדַע מָה אֶעֱשֶׂה –</p>

<p>בְּבֹשֶת פָּנִים אוֹדֶה כִּי אַהֲבָתִי גָבְרָה מִכֹּחַ הַסַּבָּל</p>

<p>וְאֵין בִּי עוֹד רוּחַ לְכַבּוֹת אֶת הַתַּבְעֵרָה.</p>

<br />
</blockquote>

<p><strong>דואג</strong></p>

<blockquote>
<p>רוּחֲךָ הֶבֶל הוּא;</p>

<p>כִּי הַכֹּחַ בְּיָדֵינוּ הוּא, לִהְיוֹת כֵּן אוֹ כֵן.</p>

<p>גּוּף הָאָדָם הוּא גַן וּבַעַל הַגָּן הוּא הָרָצוֹן;</p>

<p>בְּיָדִי לִנְטֹעַ בּוֹ חֲרֻלִּים וְלִזְרֹעַ בּוֹ יָרֶק,</p>

<p>בִּרְצוֹתִי יַעֲלֶה אֵזוֹב וּבִרְצוֹתִי יֵעָקֵר מַטַּע יָדִי,</p>

<p>בִּרְצוֹתִי אֶזְרַע מִין אֶחָד, אוֹ מִינִים מִמִּינִים שׁוֹנִים,</p>

<p>בְּיָדִי לַעֲשׂוֹתוֹ כִּשְׂדֵה אִישׁ עָצֵל, לֹא יִזָּמֵר, לֹא יֵעָדֵר</p>

<p>אוֹ כְגַן אִישׁ חָרוּץ מָלֵא פְּרִי בְרָכָה,</p>

<p>כָּל אֵלֶּה תִּהְיֶינָה לְפִי רְצוֹנִי הַשַּלִּיט בַּכֹּל.</p>

<p>אֹרַח חַיִּים אִם תְּפַלֵּס וְאֵין שֵׂכֶל בְּכַף הַמֹּאזְנַיִם</p>

<p>לְהַכְרִיעַ אֶת הַכָּף הַמְּלֵאָה תַאֲוָה וַעֲגָבִים</p>

<p>מִי יַעֲמֹד לִפְנֵי יֵצֶר הַלֵּב הָרָע מִנְּעוּרָיו!</p>

<p>אָכֵן שִׂכְלֵנוּ אִתָּנוּ וְהַכֹּחַ בְּיָדֵינוּ הוּא</p>

<p>לְכַבּוֹת אֵשׁ הַתְּשׁוּקָה וְתַאֲוַת חַיֵּי בְשָׂרִים.</p>

<p>וְלָכֵן חֵשֶׁק לִבְּךָ, אֲשֶׁר בְּשֵׁם אַהֲבָה קָרָאתָ</p>

<p>סְעִיף נֵכָר הוּא בְגַנְּךָ וּזְמֹרַת זָר.</p>

<br />
</blockquote>

<p><strong>רדי</strong></p>

<blockquote>
<p>חָלִלָה, אַל תֹּאמַר כֵּן.</p>

<br />
</blockquote>

<p><strong>דואג</strong></p>

<blockquote>
<p>נֶפֶשׁ הַתַּאֲוָה בַּדָּם הִיא וְהָרָצוֹן יִמְשָׁל בָּהּ,</p>

<p>קוּמָה הֱיֵה לְאִישׁ וְאַל תְּבַטֵּא כַּסָּכָל</p>

<p>לְאַבֵּד נַפְשְׁךָ בְּיָדַיִם; הַשְׁלֵךְ שֶׁקֶץ וְעַכְבָּר בַּמָּיִם</p>

<p>אוֹ יַלְדֵי כְלָבִים, יְלָדִים בְּלִי עֵינָיִם.</p>

<p>וַאֲנִי נַפְשִׁי קְשׁוּרָה בְךָ בַּעֲבוֹתוֹת לֹא יִנָּתֵקוּ</p>

<p>וְעַתָּה בָּא הַמּוֹעֵד לְהוֹעִיל לְךָ בְּאַהֲבָתִי.</p>

<p>שִׂים כֶּסֶף בְּכִיסְךָ וְלֵךְ אַחֲרֵי צְבָא הַמִּלְחָמָה,</p>

<p>הִתְחַפֵּשׂ בְּזָקָן אָרוּךְ וְאַל תִּשְׁכַּח צְרוֹר כַּסְפֶּךָ,</p>

<p>הֵן לֹא לְאֹרֶךְ יָמִים, תֶּאֱהַב אָסְנַת אֶת הַכּוּשִׁי</p>

<p>לָכֵן שִׂים כֶּסֶף בְּכִיסֶךָ – וְהוּא לֹא יֶאֱהָבֶנָּה לָעַד</p>

<p>אַהֲבָה מְבֹהֶלֶת בְּרֵאשִׁיתָהּ קְרוֹבָה לָבוֹא אַחֲרִיתָהּ.</p>

<p>וְלָכֵן אַךְ אֶת הַכֶּסֶף תָּשִׂים בְּפִי אַמְתַּחְתֶּךָ</p>

<p>הֲלֹא בְנֵי הַכּוּשִׁיִּים כַּלְּבוּשׁ יַחְלִיפוּ חֵשֶׁק לִבָּם</p>

<p>וַאֲשֶׁר לְזֹאת אֵיפוֹ, מַלֵּא אַמְתַּחְתְּךָ כָּסֶף.</p>

<p>הָאֹכֶל אֲשֶׁר יִמְתַּק לוֹ הַיּוֹם כְּנֹפֶת צוּפִים</p>

<p>יֵמַר לוֹ לְמָחֳרָתוֹ כְּמוֹ רֹאשׁ פְּתָנִים.</p>

<p>וְגַם הִיא רַכָּה בְשָׁנִים, תִּתְאַו לִתְמוּרָה וַחֲלִיפוֹת</p>

<p>כַּאֲשֶׁר תִּשְׂבַּע מִבְּשָׂרוֹ כֵּן תַּכִּיר שִׁגְגָתָהּ</p>

<p>וְלִתְמוּרָה תָּשִׂים עֵינֶיהָ וּתְמוּרָתָהּ בּוֹא תָבוֹא,</p>

<p>לָכֵן אָמַרְתִּי אֵלֶיךָ הָכֵן לְךָ צְרוֹר כַּסְפֶּךָ.</p>

<p>וְאִם חָפֵץ אַתָּה לְהוֹרִיד נַפְשְׁךָ לַאֲבַדּוֹן</p>

<p>בְּחַר לְךָ מוֹת יְשָׁרִים וּבַמְּצוּלָה אַל תֵּרֵד</p>

<p>קוּם לְקֹט כָּל הַכֶּסֶף הַנִּמְצָא תַּחַת יָדֶךָ.</p>

<p>הֵן יָדִי נְטוּיָה וְכָל קְהַל הָרְפָאִים עִמִּי</p>

<p>לְהָפֵר אָת הַקֶּשֶׁר בֵּין הַגֵּר הַלֹּעֵז הַזֶּה</p>

<p>וּבֵין נֶפֶשׁ רְמִיָּה זֹאת בַּת וִינֶעצְיָא הַיָּפָה</p>

<p>וְאִם לֹא אָזְלַת יָדִי, תָּבוֹא אֵלֶיהָ וּבְעַלְתָּהּ</p>

<p>לָכֵן הָכֵן לְךָ כַּסְפֶּךָ – וַעֲצָתְךָ לִטְבֹּעַ בַּנָּהָר</p>

<p>תְּהִי לִמְאֵרָה וְלִקְלָלָה, כִּי זוּ עֵצָה לֹא טוֹבָה.</p>

<p>טוֹב לְךָ לְהִתָּלוֹת בְּשָׁלוֹם וּבְכָבוֹד עַל הָעֵץ</p>

<p>אַחֲרֵי אֲשֶׁר שָׁתִיתָ מִמַּיִם גְּנוּבִים לִרְוָיָה</p>

<p>מִלֶּכֶת לִגְוֹעַ בַּמְּצוּלָה טֶרֶם טָעַמְתָּ דָּבָר.</p>

<br />
</blockquote>

<p><strong>רדי</strong></p>

<blockquote>
<p>אִם אֶעֱשֶׂה כִדְבָרֶךָ</p>

<p>הֲתַעֲמֹד לִימִינִי לְהָפִיק מַאֲוַיַּי לְעֵת מְצוֹא?</p>

<br />
</blockquote>

<p><strong>דואג</strong></p>

<blockquote>
<p>יְהִי נָכוֹן לִבְּךָ כִּי בִי בָטוּחַ.</p>

<p>לֵךְ וְצַרְתָּ הַכֶּסֶף בְּיָדְךָ; הֵן כְּבָר הִגַּדְתִּי</p>

<p>וְעוֹד אֶשְׁנֶה אֲשַׁלֵּשׁ לְהַגֵּדְךָ, כִּי תַכְלִית שִׂנְאָה</p>

<p>שָׂנֵאתִי אֶת הַכּוּשִׁי וְלֹא עַל חִנָּם שְׂנֵאתִיו</p>

<p>כַּאֲשֶׁר גַּם שִׂנְאָתְךָ שֹׁרֶשׁ דָּבָר נִמְצָא בָהּ.</p>

<p>לְכָה וְנִוָּעֲצָה יַחְדָּו לַעֲשׂוֹת נְקָמָה בוֹ,</p>

<p>כִּי תְחַלֵּל יְצוּעוֹ, יִנְעַם לָךְ וַאֲנִי אֶשְׂחָק</p>

<p>וּמִי אֵיפוֹ יוֹדֵעַ עוֹד, מַה־יֵּלֵד יוֹם.</p>

<p>כִּי תַחְבּוּלוֹת רַבּוֹת כָּהֵנָּה וְכָהֵנָּה מִתְרֹצְצוֹת</p>

<p>עַד תֵּצֶאנָה מֵרֶחֶם בִּמְלֹאת יְמֵי הַהֵרָיוֹן.</p>

<p>לְכָה וְהָכֵן כַּסְפְּךָ וּלְמָחָר נוֹסִיף לְדַבֵּר עוֹד.</p>

<br />
</blockquote>

<p><strong>רדי</strong></p>

<blockquote>
<p>אָנָה נִרְאֶה אִישׁ אֶת רֵעֵהוּ לְמָחָר?</p>

<br />
</blockquote>

<p><strong>דואג</strong></p>

<blockquote>
<p>בְּבֵיתִי.</p>

<br />
</blockquote>

<p><strong>רדי</strong></p>

<blockquote>
<p>בַּבֹּקֶר הַשְׁכֵּם אָבוֹא לִרְאוֹתֶךָ.</p>

<br />
</blockquote>

<p><strong>דואג</strong></p>

<blockquote>
<p>לֵךְ לְשָׁלוֹם – הַאִם שְׁמַעְתַּנִי רַדָּי?</p>

<br />
</blockquote>

<p><strong>רדי</strong></p>

<blockquote>
<p>מַה־תְּבַקֵּשׁ מִיָּדִי?</p>

<br />
</blockquote>

<p><strong>דואג</strong></p>

<blockquote>
<p>אַל תֹּאמַר עוֹד לִטְבֹּעַ בַּנָּהָר – הֲשֹּׁמֵעַ אָתָּה?</p>

<br />
</blockquote>

<p><strong>רדי</strong></p>

<blockquote>
<p>נֶהְפַּך לִבִּי בְּקִרְבִּי הִנְנִי לִמְכֹּר שְׂדֵה אֲחֻזָּתִי.</p>

<br />
</blockquote>

<p><strong>דואג</strong></p>

<blockquote>
<p>לֵךְ לְשָׁלוֹם! שִׂים דֵּי כֶסֶף בְּכִיסֶךָ. (רדי הולך)</p>

<p>כֵּן אֶמְצָא לִי צְרוֹר כֶּסֶף, בְּכַנְפֵי אִישׁ בַּעַר זֶה</p>

<p>כִּי חֶרְפָּה לְעָרוּם כָּמוֹנִי לְהַשְׁחִית דְּבָרִים נֶחֱמָדִים</p>

<p>בְּאָזְנֵי כְסִיל כָּמוֹהוּ, אִם לֹא לְיִתְרוֹן וְשַׁעֲשֻׁעִים.</p>

<p>וַאֲנִי שׂוֹנֵא אֶת הַכּוּשִׁי וּמַה־גַּם כִּי רַבִּים אֹמְרִים</p>

<p>כִּי עַל יְצוּעִי עָלָה; וְאַף כִּי לֹא אֵדָע</p>

<p>אִם אֱמֶת נָכוֹן הַדָּבָר, בְּכָל זֹאת אֶגְמֹל עָלָיו</p>

<p>לְמִשְׁמַע אָזְנַי לְבַד, כְּמוֹ אִם רָאִיתִי בְּעֵינָי.</p>

<p>וּמֵרֹב בִּטְחוֹנוֹ בֶּאֱמוּנָתִי, חִישׁ קַל יִפֹּל בִּמְצוּדָתִי</p>

<p>וְכֶשֶׂד הוּא הָאִישׁ אֲשֶׁר יִהְיֶה כִּכְלִי חֵפֶץ בְּיָדִי;</p>

<p>אַךְ בַּמֶּה יִסְכָּן־לִי אִם לֹא לְהוֹרִישׁוֹ</p>

<p>לְמַעַן קַחַת פְּקוּדָתוֹ וּלְהַשְׂבִּיעַ עֵינִי נְקָמָה</p>

<p>כִּי בִכְלִי חֵפֶץ כָּמוֹהוּ אֲבַצַּע מִרְמָה אַחַת כִּפְלָיִם.</p>

<p>אַךְ אֵיךְ תִּצְלַח הַמִּרְמָה? הֶרֶף – אֶתְבּוֹנֵן בַּדָּבָר</p>

<p>כַּעֲבֹר יָמִים אֲחָדִים, אַלְשִׁינוֹ בְּאָזְנֵי הַכּוּשִׁי לֵאמֹר</p>

<p>כִּי רְאִיתִיו מְצַחֵק אֵת אָסְנַת הַגְּבִירָה</p>

<p>וַעֲבָרוֹ רוּחַ קִנְאָה לַחֲשֹׁב כִּי שָׂטְתָה אִשְׁתּוֹ</p>

<p>כִּי חָשְׁקָה נַפְשָׁהּ בַּפָּקִיד, אִישׁ מַחֲלִיק לָשׁוֹן וּשְׂפָתָיִם</p>

<p>בַּאֲשֶׁר גַּם יְפֵה תֹאַר וִיפֵה מַרְאֶה הוּא.</p>

<p>וְהַכּוּשִׁי בְּתָם־לִבּוֹ, אֶת עָרְמָתִי לֹא יַכִּיר</p>

<p>כִּי לְנֶאֱמָן יַחְשְׁבֵנִי, כַּאֲשֶׁר נִרְאָה אֲנִי לְעֵינָיו</p>

<p>וְאֶל אֲשֶׁר אוֹלִיכֶנּוּ יֵלֵךְ, כַּחֲמוֹר הַנִּמְשָׁךְ בְּמֶתֶג.</p>

<p>הֶאָח! זֶה עַתָּה, הָרִיתִי אָוֶן בֶּחָלֶד</p>

<p>וּשְׁאוֹל וְצַלְמָוֶת יַעֲנוּ: הִנֵּה עָמָל יִוָלֶד. (הולך)</p>

<br />
</blockquote>

<p><strong>תם חלק ראשון</strong></p>

<blockquote>
<br />
</blockquote>

<h2 id="חלקשני">חלק שני</h2>

<h3 id="מחזהא:עירעלחוףהיםבכפתור.במהעלפניהחצרקנזושניאנשים.">מחזה א': עיר על חוף הים בכפתור. במה על פני החצר, קנז ושני אנשים.</h3>

<p><strong>קנז</strong></p>

<blockquote>
<p>מָה אַתֶּם רֹאִים שָׁם עַל פְּנֵי הַיָּם?</p>

<br />
</blockquote>

<p><strong>איש א'</strong></p>

<blockquote>
<p>אֵינֶנִּי רֹאֶה מְאוּמָה בִּלְתִּי מִשְׁבְּרֵי יָם סֹעֵר</p>

<p>וְאֵין תֹּרֶן וּסְפִינָה בֵּין שָׁמַיִם לִתְהוֹם.</p>

<br />
</blockquote>

<p><strong>קנז</strong></p>

<blockquote>
<p>הַסַּעַר הוֹלֵךְ הָלוֹךְ וְחָזָק עַל פְּנֵי הַיַּבָּשָׁה</p>

<p>מִפָּנָיו יָחִילוּ מִגְדָּלִים חֵל וָחוֹמָה יִתְגָּעֳשׁוּ</p>

<p>וְאִם יִתְחוֹלֵל עַל הַיָּם יִשָּׁבֵר כָּל תֹּרֶן</p>

<p>חֹסֶן אַלּוֹנִים לֹא יַעֲמֹד וְהַסְּפִינוֹת תִּתְבַּקַעְנָה</p>

<p>מֵחֹמֶר מַיִם אַדִּירִים הָעֹלִים וְנֹפְלִים כְּהָרִים</p>

<p>וּמַה־שְּׁמוּעָה נִשְׁמַע מִן אֳנִיּוֹת הַתּוֹגַרְמִים?</p>

<br />
</blockquote>

<p><strong>איש ב'</strong></p>

<blockquote>
<p>כִּי נִשְׁבְּרוּ בְּלֵב הַיָּם וְהַתּוֹגַרְמִים עוֹד אֵינָם.</p>

<p>עֲמֹד פֹּה עַל הַחֹף אֲשֶׁר פָּנָיו יַלְבִּינוּ מִקָּצֶף</p>

<p>וּרְאֵה אֶת הַתְּהוֹם הַזֹּרֵק מֵימָיו עַד הֶעָבִים</p>

<p>וְגַלָּיו יַעֲלוּ שָׁמַיִם לְכַבּוֹת כִּימָה וּכְסִיל</p>

<p>וְעַיִשׁ עַל בָּנֶיהָ עִם כָּל מַזָּרוֹת שְׁחָקִים</p>

<p>יָם זֹעֵף כָּזֶה מֵעוֹדִי לֹא רָאֲתָה עֵינִי.</p>

<br />
</blockquote>

<p><strong>קנז</strong></p>

<blockquote>
<p>אֳנִיּוֹת הַתּוֹגַרְמִים טֻבְּעוּ אִם לֹא הִגִּיעוּ לַחוֹף</p>

<p>כִּי מִי יַעֲמֹד לִפְנֵי סוּפָה וּסְעָרָה כָזֹאת.</p>

<p>(איש שלישי בא)</p>

<br />
</blockquote>

<p><strong>איש ג'</strong></p>

<blockquote>
<p>בְּשֹרָה טוֹבָה בְּפִי, מִלְחָמָה אֵין לָנוּ עוֹד</p>

<p>הַסַּעַר סֹעַר הַתּוֹגַרְמִים וַיְּסַכֵּל אֶת עֲצָתָם</p>

<p>אַנְשֵׁי הַסְּפִינָה מִוִּינֶעצְיָא רָאוּ אֵידָם מֵרָחוֹק</p>

<p>כִּי הִתְפֹּצְצוּ בַּסְּעָרָה וְרֹב אֳנִיּוֹתָם נִשְׁבָּרוּ.</p>

<br />
</blockquote>

<p><strong>קנז</strong></p>

<blockquote>
<p>מָה הִגַּדְתָּ לָנוּ?</p>

<br />
</blockquote>

<p><strong>איש ג'</strong></p>

<blockquote>
<p>הַסְּפִינָה עֹמֶדֶת בַּחוֹף וְכֶשֶׂד עָלָה מִתּוֹכָהּ,</p>

<p>הוּא הַפָּקִיד לְאִיתִיאֵל הַכּוּשִׁי, אִישׁ גִּבּוֹר חָיִל</p>

<p>וְגַם הוּא עֹבֵר בַּיָּם, לָבוֹא אֵלֵינוּ לְכַפְתּוֹר</p>

<p>כִּי שְׁלָחוֹ הַנָּשִׂיא, לִהְיוֹת פֹּה לְרֹאשׁ.</p>

<br />
</blockquote>

<p><strong>קנז</strong></p>

<blockquote>
<p>שְׁמוּעָה טוֹבָה הִשְׁמַעְתַּנִי, כִּי נִכְבָּד הָאִישׁ מְאֹד.</p>

<br />
</blockquote>

<p><strong>איש ג'</strong></p>

<blockquote>
<p>אֲבָל כֶּשֶׂד הַהוּא, הַמַּגִּיד לָנוּ שֶׁבֶר הַתּוֹגַרְמִים</p>

<p>נֶעֱצַב אֶל הַכּוּשִׁי פֶּן יִקְרֶנּוּ אָסוֹן</p>

<p>אַחֲרֵי אֲשֶׁר נִפְרַד מִמֶּנּוּ בִּסְעָרָה גְּדוֹלָה.</p>

<br />
</blockquote>

<p><strong>קנז</strong></p>

<blockquote>
<p>אַחֲלֵי לִפְנֵי הַשֵּׁם כִּי יִשְׁמְרֵהוּ מִכָּל צָרָה.</p>

<p>אָנֹכִי עָבַדְתִּי בַּצָּבָא עַל דֶּגֶל הַגִּבּוֹר הַזֶּה,</p>

<p>כַּבִּיר כֹּחַ הוּא מְאֹד וּמְפַקֵּד כְּאִישׁ מִלְחָמָה.</p>

<p>אַךְ נֵלְכָה נָּא כֻלָּנוּ לִרְאוֹת אֶת אַנְשֵׁי הַסְּפִינָה</p>

<p>עַל שְׂפַת הַיָּם וְעֵינֵינוּ תִּצְפֶּינָה לְצִי הַכּוּשִׁי</p>

<p>כִּי לֹא נָמוּשׁ מִשָּׁם עַד לֹא נַכִּיר עוֹד</p>

<p>בֵּין עֵין תְּכֵלֶת הָרָקִיעַ וּבֵין עֵין פְּנֵי הַיָּם.</p>

<br />
</blockquote>

<p><strong>איש ג'</strong></p>

<blockquote>
<p>לְכוּ וְנֵלְכָה</p>

<p>כִּי פָנִים חֲדָשִׁים לִרְגָעִים יָבוֹאוּ.</p>

<br />
</blockquote>

<p><strong>כשד</strong></p>

<blockquote>
<p>קְחוּ נָא בִרְכָתִי, אַנְשֵׁי הַחַיִל יוֹשְׁבֵי הָאִי!</p>

<p>כִּי דִבַּרְתֶּם טוֹב עַל אִיתִיאֵל הַכּוּשִׁי</p>

<p>וַאֲנִי עֵינַי לְאֵל עֶלְיוֹן כִּי יִשְׁמְרֵהוּ מֵרַעַשׁ וָפֶגַע</p>

<p>כִּי נִפְרַדְתִּי מִמֶּנּוּ בְּלֵב יָם זֹעֵף מְאֹד.</p>

<br />
</blockquote>

<p><strong>קנז</strong></p>

<blockquote>
<p>הַאִם אֳנִיָּתוֹ טוֹבָה וַחֲזָקָה?</p>

<br />
</blockquote>

<p><strong>כשד</strong></p>

<blockquote>
<p>לוּחוֹתֶיהָ בְּרוֹשִים וְאַלּוֹנִים, וְהַשָּׁטִים וְרַב הַחֹבֵל</p>

<p>כֻּלָּם נְבוֹנִים מְלֻמְּדֵי מְלָאכָה בְּמַיִם רַבִּים</p>

<p>לָכֵן לֹא אָבְדָה תִקְוָתִי כִּי בוֹא יָבוֹא בְּשָׁלוֹם.</p>

<p>(קול מחוץ, אֳנִיָה בָּאָה, אֳנִיָה!)</p>
</blockquote>

<p>איש רביעי בא</p>

<blockquote>
<br />
</blockquote>

<p><strong>כשד</strong></p>

<blockquote>
<p>מָה הַקּוֹל הַזֶּה?</p>

<br />
</blockquote>

<p><strong>איש ד'</strong></p>

<blockquote>
<p>הָעִיר עֲזוּבָה וְרֵיקָה וַהֲמוֹן אֲנָשִׁים רַבִּים</p>

<p>עֹמְדִים עַל שְׂפַת הַיָּם וּמְרִיעִים אֳנִיָּה אֳנִיָּה.</p>

<br />
</blockquote>

<p><strong>כשד</strong></p>

<blockquote>
<p>אוּלַי בָּא שַׂר הַצָּבָא כִּי קִוֵּיתִי לוֹ. (קול כלי המורים)</p>

<br />
</blockquote>

<p><strong>איש ב'</strong></p>

<blockquote>
<p>הִנֵּה קוֹל כְּלֵי הַמּוֹרִים לְקַדֵּם פָּנָיו בְּכָבוֹד,</p>

<p>וְאִם הוּא אֵינֶנּוּ שָׁם, בַּעֲלֵי בְרִיתֵנוּ הֵם הַבָּאִים.</p>

<br />
</blockquote>

<p><strong>כשד</strong></p>

<blockquote>
<p>לֵךְ רְאֵה וְהַגֵּד לָנוּ מִי הֵמָּה הַבָּאִים?</p>

<br />
</blockquote>

<p><strong>איש ב'</strong></p>

<blockquote>
<p>הִנְנִי עַבְדֶּךָ. (הולך)</p>

<br />
</blockquote>

<p><strong>קנז</strong></p>

<blockquote>
<p>הַגֵּד לִי הַפָּקִיד, אִם אֲדֹנְךָ בַּעַל אִשָּׁה הוּא?</p>

<br />
</blockquote>

<p><strong>כשד</strong></p>

<blockquote>
<p>הוּא מָצָא אִשָּׁה טוֹבָה חִין עֶרְכָּהּ אֵין לְמַלֵּל</p>

<p>וּלְהַלֵּל הוֹדָהּ וַהֲדָרָהּ עֵט סֹפֵר אֵין דָּי,</p>

<p>אַחַת הִיא בַנָּשִׁים בִּבְנוֹת הָאָרֶץ אֵין כָּמוֹהָ.</p>

<p>(אל איש ב' בשובו) מִי בָא שָׁם בָּאֳנִיָּה?</p>

<br />
</blockquote>

<p><strong>איש ב'</strong></p>

<blockquote>
<p>אִישׁ דּוֹאֵג שְׁמוֹ, נוֹשֵׂא הַדֶּגֶל לְשַׂר הַצָּבָא.</p>

<br />
</blockquote>

<p><strong>כשד</strong></p>

<blockquote>
<p>הוּא הִקְדִים לַעֲשׂוֹת דַּרְכּוֹ וַיַּצְלִיחַ לָבוֹא בְשָׁלוֹם.</p>

<p>גַּם רוּחַ סְעָרָה יָם זֹעֵף וְרַעַשׁ גָּדוֹל</p>

<p>שִׁנֵּי סְלָעִים מְצוּקִים וַעֲרֵמוֹת חוֹל וָרֶפֶשׁ</p>

<p>הָאוֹרְבִים לָצוּד אֳנִיּוֹת, שָׁכְחוּ לְהַשְׁחִית הַפַּעַם</p>

<p>כִּי נָשְׂאוּ פָנִים לְאִשָּׁה יָפָה טוֹבַת טָעַם</p>

<p>וַיָּנִיחוּ לַעֲבֹר בְּשָׁלוֹם אֶת אָסְנַת הַמְּאֻשָּׁרָה.</p>

<br />
</blockquote>

<p><strong>קנז</strong></p>

<blockquote>
<p>מִי אָסְנַת הַזֹּאת?</p>

<br />
</blockquote>

<p><strong>כשד</strong></p>

<blockquote>
<p>הִיא הָאִשָּׁה אֲשֶׁר אָמַרְתִּי, עֲטֶרֶת לְרֹאשׁ הַכּוּשִׁי</p>

<p>וַאֲשֶׁר נִתְּנָה עַל יַד דּוֹאֵג לַהֲבִיאָהּ הֲלֹם</p>

<p>וְהוּא מִהַר לָבוֹא שָׁבוּעַ בְּטֶרֶם אֲשֶׁר דִּמִּיתִי.</p>

<p>אֱלֹהֵי הַיָּם וְהַיַּבָּשָׁה! תְּנָה מָגֵן יִשְׁעֲךָ לְאִיתִיאֵל</p>

<p>וּבְנִשְׁמַת רוּחֲךָ הַנְּדִיבָה נְחֵה אֶת אֳנִיָּתוֹ בְּשָׁלוֹם</p>

<p>לְמַעַן יַגִּיעַ לְחֹף אֳנִיּוֹת, לִמְחוֹז חֶפְצוֹ הַזֶּה</p>

<p>לְחַבֵּק חֵיק אֲהוּבָתוֹ, לְהִתְעַלֵּס בְּאָסְנַת אִשְׁתּוֹ</p>

<p>וּלְהָשִׁיב רוּחַ חַיִּים לְכֻלָּנוּ, כִּי שָׁחָה לֶעָפָר נַפְשֵׁנוּ</p>

<p>וְלִהְיוֹת לְאוֹת בְּרָכָה, לְכָל יוֹשְבֵי הָאִי הַזֶּה.</p>

<br />
</blockquote>

<p>(אסנת, מלכה, דואג, רדי ומשרתים באים)</p>

<blockquote>
<br />
</blockquote>

<blockquote>
<p>רְאוּ אוֹצַר כְּלִי חֶמְדָה מִן הָאֳנִיָּה בַּיַּבָּשָׁה</p>

<p>כִּרְעוּ בֶרֶךְ לְפָנֶיהָ כָּל יוֹשְׁבֵי הָאִי</p>

<p>בָּרוּךְ בּוֹאֵךְ הַגְּבִירָה! בָּרוּךְ בּוֹאֵךְ לְכַפְתּוֹר!</p>

<p>יָחְנֵךְ אֱלֹהֵי הַשָּׁמַיִם וִיעַטְּרֵכִי חֶסֶד וְרַחֲמִים.</p>

<br />
</blockquote>

<p><strong>אסנת</strong></p>

<blockquote>
<p>תְּשֻׁאוֹת חֵן חֵן לָךְ, כֶּשֶׂד הַיָּקָר וְהַנִּכְבָּד!</p>

<p>הֲיָדַעְתָּ לְהַגִּיד לִי, מִשְּׁלוֹם אִישִׁי אֲדֹנִי?</p>

<br />
</blockquote>

<p><strong>כשד</strong></p>

<blockquote>
<p>לֹא יָדַעְתִּי דָבָר, בִּלְתִּי כִּי שָׁלוֹם לוֹ</p>

<p>וּבוֹא יָבוֹא לֹא יְאַחֵר.</p>

<br />
</blockquote>

<p><strong>אסנת</strong></p>

<blockquote>
<p>לִבִּי חָרֵד בְּקִרְבִּי – אֵיךְ נִפְרַדְתָּ מִמֶּנּוּ?</p>

<br />
</blockquote>

<p><strong>כשד</strong></p>

<blockquote>
<p>סַעֲרוֹת שְׁחָקִים בַּיָּם, הִפְרִידוּ בֵּינִי וּבֵינוֹ.</p>

<p>אַךְ שִׁמְעִי קוֹל הֶהָמוֹן –</p>

<p>(קול מחוץ: אֳנִיָה אֳנִיָה! אחרי כן קול המורים)</p>

<br />
</blockquote>

<p><strong>איש ב'</strong></p>

<blockquote>
<p>קוֹל כְּלֵי הַמּוֹרִים מֵאֳנִיָּה, לְנֹכַח פְּנֵי הַמְּצוּדָה</p>

<p>לְאוֹת כִּי אַנְשֵׁי שְׁלוֹמֵנוּ הֵם.</p>

<br />
</blockquote>

<p><strong>כשד</strong></p>

<blockquote>
<p>לֵךְ רְאֵה מִי הֵם הַבָּאִים? (איש ב' הולך)</p>

<p>הֲשָׁלוֹם נוֹשֵׂא הַדָּגֶל!</p>

<p>(אל מלכה) שָׁלוֹם בּוֹאֵךְ אֵשֶׁת חָיִל! אַל יֵרַע בְּעֵינֶיךָ דּוֹאֵג</p>
</blockquote>

<blockquote>
<p>כִּי אֲכַבֵּד פְּנֵי אִשְׁתְּךָ כִּי כֵן לָמַדְתִּי מִנְּעוּרָי (נושק
אותה)</p>

<br />
</blockquote>

<p><strong>דואג</strong></p>

<blockquote>
<p>לוּ תָשִׁיב לְךָ בִּשְׂפָתֶיהָ, כְּדַרְכָּהּ לְהָשִׁיב לִי בִלְשׁוֹנָהּ</p>

<p>יִהְיֶה לְךָ דַּי וְהוֹתֵר.</p>

<br />
</blockquote>

<p><strong>אסנת</strong></p>

<blockquote>
<p>הֲלֹא אֵין מִלָּה בִלְשׁוֹנָהּ.</p>

<br />
</blockquote>

<p><strong>דואג</strong></p>

<blockquote>
<p>מִלֶּיהָ רַבּוֹת לְאֵין קֵץ;</p>

<p>כִּי מְצָאתִיהָ כֵן, בְּחֶפְצִי לָתֵת שְׁנָת לְעֵינָי</p>

<p>אַךְ לְפָנַיִךְ גְּבִרְתִּי, תִּדְבַּק לְשׁוֹנָהּ לְחִכָּה</p>

<p>וְרַק בִּלְבָבָהּ תִּתְקוֹטֵט וְקוֹלָהּ לֹא יִשָּׁמֵעַ.</p>

<br />
</blockquote>

<p><strong>מלכה</strong></p>

<blockquote>
<p>חִנָּם תִּתְגֹּלֵל עָלַי, כִּי לֹא מָצָאתָ בִי מְאוּמָה.</p>

<br />
</blockquote>

<p><strong>דואג</strong></p>

<blockquote>
<p>אִשָּׁה בַּשְּׁוָקִים וּבָרְחֹבוֹת, דָּמְתָה לִתְמוּנָה עֲלֵי גִּלָּיוֹן</p>

<p>בַּבַּיִת לְצִלְצְלֵי תְרוּעָה וּבְבֵית הַמְּבַשְּׁלוֹת לְחַיָּה רָעָה,</p>

<p>צְנוּעָה הִיא לְיַסֵּר אֲחֵרִים וּבַת בְּלִיַּעַל בְּהִוָּסֵר נַפְשָׁהּ.</p>

<p>מְשַׂחֶקֶת בְּעֵת מְלַאכְתָהּ וְאֵשֶׁת חַיִל הִיא בַמִּטָּה.</p>

<br />
</blockquote>

<p><strong>אסנת</strong></p>

<blockquote>
<p>אֵיךְ לֹא תֵדַע כְּלִמָּה, הוֹלֵךְ רָכִיל!</p>

<br />
</blockquote>

<p><strong>דואג</strong></p>

<blockquote>
<p>יִקָּרֵא שְׁמִי תּוֹגַרְמִי אִם לֹא כֵן הַדָּבָר.</p>

<p>מִשְּׁנַתְכֶן תָּקוֹמְנָה לְצַחֵק וְעַל הַיְצוּעַ תַּעֲלֶינָה
לַמְּלָאכָה</p>

<br />
</blockquote>

<p><strong>מלכה</strong></p>

<blockquote>
<p>לֹא מִיָּדְךָ אֲבַקֵּשׁ לִכְתֹּב תְּהִלָּתִי בַּסֵּפֶר.</p>

<br />
</blockquote>

<p><strong>דואג</strong></p>

<blockquote>
<p>אַל תְּבַקְּשִׁי מִמֶּנִּי, כִּי לֹא אֶעֱשֶׂה זֹאת.</p>

<br />
</blockquote>

<p><strong>אסנת</strong></p>

<blockquote>
<p>מַה־תִּכְתֹּב עָלַי, לוּ חָפַצְתָּ לְהַלֵּל אֹתִי?</p>

<br />
</blockquote>

<p><strong>דואג</strong></p>

<blockquote>
<p>אַל תִּפְגְּעִי בִּי גְּבִרְתִּי, לָבוֹא בְשֵׁבֶט סֹפֵר</p>

<p>כִּי אֵין כֹּחִי, כִּי אִם בְּשֵׁבֶט בִּקֹּרֶת.</p>

<br />
</blockquote>

<p><strong>אסנת</strong></p>

<blockquote>
<p>נַס נָא כְּכָל אֲשֶׁר בְּכֹחֶךָ –</p>

<p>הַאִם הָלַךְ אִישׁ אֶל הַחוֹף?</p>

<br />
</blockquote>

<p><strong>דואג</strong></p>

<blockquote>
<p>הֵן, גְּבִרְתִּי הַיְקָרָה, אִישׁ אֶחָד הָלַךְ מִזֶּה.</p>

<br />
</blockquote>

<p><strong>אסנת</strong></p>

<blockquote>
<p>לִבִּי לֹא יִשְׁקֹט, אַךְ אֶתְחַפֵּשׂ בְּפָנִים שֹחֲקִים</p>

<p>לְבַל יִוָּדַע כִּי עֲצוּבַת רוּחַ אָנִי –</p>

<p>דַּבֵּר מַה־תִּתֵּן לִי שֶׁבַח וּתְהִלָּה בְפִיךָ?</p>

<br />
</blockquote>

<p><strong>דואג</strong></p>

<blockquote>
<p>עַתָּה זֶה הֹגֶה עַבְדֵּךְ, הָגוֹ מִלֵּב עָמֹק</p>

<p>וְהָרוֹ כְאִשָּׁה הָרָה מְצֵרָה וְהִנֵּה בָאתִי עַד מַשְׁבֵּר</p>

<p>וְזֶה הוּא אֲשֶׁר יָלָדְתִּי:</p>

<p>אִם הָאִשָּׁה יָפָה וּמַשְׂכֶּלֶת – הַשְׂכֵּל וְיֹפִי חֲבֵרִים</p>

<p>הַשְׂכֵּל לַנֶּפֶשׁ יִנְעָם וְיֹפִי לְנֶפֶשׁ אֲחֵרִים.</p>

<br />
</blockquote>

<p><strong>אסנת</strong></p>

<blockquote>
<p>נָאוָה תְהִלָּתְךָ, אַךְ אִם הִיא שְׁחוֹרָה וּמַשְׂכָּלֶת?</p>

<br />
</blockquote>

<p><strong>דואג</strong></p>

<blockquote>
<p>אִם הִיא כְּכוּשִׁית שְׁחוֹרָה וְחֵלֶק לָהּ בַּבִּינָה</p>

<p>אִישׁ לָבָן בְּאֶבְרָתוֹ, יָסֶךְ לָהּ כַּצִּנָּה</p>

<br />
</blockquote>

<p><strong>אסנת</strong></p>

<blockquote>
<p>הֶרֶף, פֶּן תֵּצֵא מֵרַע אֶל רָע.</p>

<br />
</blockquote>

<p><strong>מלכה</strong></p>

<blockquote>
<p>וּמַה־תֹּאמַר עַל אִשָּׁה יָפָה וְסָרַת טָעַם?</p>

<br />
</blockquote>

<p><strong>דואג</strong></p>

<blockquote>
<p>אֵין אִשָּׁה יָפָה, בִּבְלִי דַעַת לְהֵיטִיב וּלְהָרַע</p>

<p>כִּי גַם בְּאִוַּלְתָּהּ, תַּשְׂכִּיל לְהַזְרִיעַ זָרַע.</p>

<br />
</blockquote>

<p><strong>אסנת</strong></p>

<blockquote>
<p>מְשָׁלִים יְשָׁנִים הֵם, לִהְיוֹת לִצְחֹק לָאֱוִילִים</p>

<p>וּנְגִינוֹת לְשֹׁתֵי שֵׁכָר; אֲבָל מַה־דִּבָּה רָעָה</p>

<p>תּוֹצִיא בְשׁוֹט לְשׁוֹנְךָ, עַל שְׂנוּאָה וּפְתַיָּה?</p>

<br />
</blockquote>

<p><strong>דואג</strong></p>

<blockquote>
<p>אֵין שְׂנוּאָה וּפְתַיָּה, נְקִיָּה מֵאָוֶן וְאִוֶּלֶת</p>

<p>כִּי מְשָׂרֶכֶת דְּרָכֶיהָ כִּיפַת תֹּאַר מַשְׂכָּלֶת.</p>

<br />
</blockquote>

<p><strong>אסנת</strong></p>

<blockquote>
<p>זֶה דַרְכְּךָ רֶשַׁע כֶּסֶל, כִּי תֶהְדַּר פְּנֵי הָרָעָה</p>

<p>מִן הַטּוֹבָה מִמֶּנָּה, אוּלָם הַגֵּד אַל תְּכַזֵּב</p>

<p>מַה־תְּהִלָּה נָאוָה לְאִשָּׁה כְּבוּדָה מְאֻשָּׁרָה</p>

<p>אֲשֶׁר לִפְנֵי יִשְׁרַת נַפְשָׁהּ, גַּם עַוְלָתָה תִּקְפָּץ פִּיהָ?</p>

<br />
</blockquote>

<p><strong>דואג</strong></p>

<blockquote>
<p>אִשָּׁה כְּלִילַת יֹפִי וּלְגַאֲוָה מוּזָרָה וְנָכְרִיָּה</p>

<p>לְשׁוֹנָהּ לְשׁוֹן לִמּוּדִים וְאֵינֶנָּה סֹרֵרָה וְהֹמִיָּה</p>

<p>הוֹן וָעֹשֶר בְּבֵיתָהּ וְלֹא תַרְבֶּה עֲדִי וְקִשּׁוּרִים</p>

<p>תָּבוּז עִנְבֵי תַאֲוָה וְהַיָּמִים יְמֵי בִכּוּרִים</p>

<p>וְגַם בְּקֶצֶף וְקִנְאָה וּנְקָמָה נֶחֱרָצָה וְכָלָה</p>

<p>תֹּאמַר לְקִצְפָּהּ הֶרֶף וּלְקִנְאָתָהּ גְּשִׁי הָלְאָה</p>

<p>וְלִבָּהּ יִבְחַן לָדַעַת מָה רָמִים וּשְׁפָלִים</p>

<p>כִּי זָנָב לָאֲרָיוֹת טוֹב מֵרֹאשׁ לַשּׁוּעָלִים</p>

<p>וְלָהּ עֵצָה וְתוּשִׁיָּה וְלֹא תְגַלֶּה דְבָרֶיהָ</p>

<p>וְלֹא תַבִּיט אֲחֹרַנִּית אִם בַּחוּרִים אַחֲרֶיהָ –</p>

<p>אִשָּׁה כָזֹאת אַחַת מֵאֶלֶף – וְלָהּ יָאָתָה –</p>

<br />
</blockquote>

<p><strong>אסנת</strong></p>

<blockquote>
<p>וּמַה יָּאֳתָה לָהּ?</p>

<br />
</blockquote>

<p><strong>דואג</strong></p>

<blockquote>
<p>לַחֲלֹץ שַׁד לְהָנִיק אֱוִילִים וּלְשָׁרֵת אֶת שֹׁתֵי שֵׁכָר.</p>

<br />
</blockquote>

<p><strong>אסנת</strong></p>

<blockquote>
<p>מִי שָׁמַע דִּבְרֵי סֶלֶף כָּאֵלֶּה</p>

<p>מִלְכָּה אַל תִּלְמְדִי אָרְחוֹתָיו, אַף כִּי בַעֲלֵך הוּא.</p>

<p>מַה־תֹּאמַר כֶּשֶׂד, לְיוֹעֵץ רָע וּבְלִיַּעַל הַזֶּה?</p>

<br />
</blockquote>

<p><strong>כשד</strong></p>

<blockquote>
<p>יֵשׁ בּוֹטֶה כְּמַדְקְרוֹת חָרֶב; אֲבָל הוּא כְּאִישׁ חַיִל</p>

<p>יָפִיק רָצוֹן מִמֵּךְ גְּבִרְתִּי, וְלֹא כְיוֹדֵעַ סֵפֶר.</p>

<br />
</blockquote>

<p><strong>דואג</strong></p>

<blockquote>
<p>(מדבר אל עצמו) הוּא אֹחֵז בְּיָדָהּ וְלוֹחֵשׁ בְּאָזְנֶיהָ</p>

<p>בְּקוּרֵי עַכָּבִישׁ אֵלֶּה, אָצוּד זְבוּב גָּדוֹל כְּכֶשֶׂד.</p>

<p>הַצְהֵל לָהּ פָּנִים וְהַטֵּף נְעִימוֹת בְּאָזְנֶיהָ</p>

<p>וְהָכֵן לְךָ אֶת הַפַּח, בּוֹ תִלָּכֵד נַפְשֶׁךָ.</p>

<p>לוּ יָדַעְתָּ אַחֲרִיתְךָ כִּי פְקוּדָתְךָ יִקַּח אַחֵר</p>

<p>לֹא נָגַעְתָּ בְיָדָהּ וְלֹא נָשַׁקְתָּ אֶצְבְּעוֹתֶיךָ נִכְחָהּ</p>

<p>וְאַתָּה סָכָל תִּשְׁגֶּה, לְנַשֵּׁק אֶצְבְּעוֹתֶיךָ שֵׁנִית</p>

<p>טוֹב הָיָה לְךָ, לוּ בְהֹנוֹת יָדֶיךָ קֻצָּצוּ.</p>

<p>(קול תרועה)</p>
</blockquote>

<blockquote>
<p>הִנֵּה זֶה הַכּוּשִׁי כִּי יָדַעְתִּי תְּרוּעַת הַקֶּרֶן.</p>

<br />
</blockquote>

<p><strong>כשד</strong></p>

<blockquote>
<p>גַּם אֲנִי יוֹדֵעַ קוֹל הַתְּרוּעָה.</p>

<br />
</blockquote>

<p><strong>אסנת</strong></p>

<blockquote>
<p>לְכוּ וְנֵלְכָה לְקַדֵּם פָּנָיו.</p>

<br />
</blockquote>

<p><strong>כשד</strong></p>

<blockquote>
<p>הִנֵּה הוּא הוֹלֵךְ לִקְרָאתֵנוּ.</p>

<br />
</blockquote>

<p>(איתיאל ואנשיו)</p>

<blockquote>
<br />
</blockquote>

<p><strong>איתיאל</strong></p>

<blockquote>
<p>הֲשָׁלוֹם רַעְיָתִי, בַּת חַיִל בְּיוֹם נָשֶׁק!</p>

<br />
</blockquote>

<p><strong>אסנת</strong></p>

<blockquote>
<p>שָׁלוֹם אִיתִיאֵל יְדִיד נַפְשִׁי!</p>

<br />
</blockquote>

<p><strong>איתיאל</strong></p>

<blockquote>
<p>לְתִמְהוֹן לְבָבִי וּלְשִׂמְחָתִי, קִדַּמְתְּ לָבוֹא הֵנָּה.</p>

<p>רְאִי חֶמְדַת נַפְשִׁי, אִם אַחֲרֵי כָל סְעָרָה</p>

<p>תָּקוּם דְּמָמָה נְעִימָה כָזֹאת, אֶשְׂחַק לְסֹעָה וָסַעַר</p>

<p>לֹא אֶפְחַד בְּהָמִיר אֶרֶץ וּשְׁאוֹל לֹא יְבַעֲתֵנִי</p>

<p>כִּי אֶשְׁקֹט בָּאֳנִיָּתִי, אַף כִּי תַעֲלֶה שָׁמַיִם</p>

<p>תֵּרֵד תְּהוֹמוֹת וְתְחַשֵּׁב לְהִשָּׁבֵר בְּלֶב־יָם.</p>

<p>לוּ בָא קִצִּי הַיּוֹם, בְּשָׁלוֹם אָמוּתָה הַפָּעַם</p>

<p>כִּי יָרֵאתִי מְאֹד פֶּן עֹנֶג רַב כָּזֶה</p>

<p>לֹא אֶרְאֶה עוֹד בְּכָל הַיָּמִים הַבָּאִים.</p>

<br />
</blockquote>

<p><strong>אסנת</strong></p>

<blockquote>
<p>חָלִלָה לְשֹׁכֵן שְׁחָקִים!</p>

<p>בּוֹ בָּטְחָה נַפְשִׁי, כִּי כַאֲשֶׁר יַרְבֶּה יָמֵינוּ</p>

<p>כֵּן יוֹסֵף לָנוּ, רֹב אַהֲבָה בַּתַּעֲנוּגִים.</p>

<br />
</blockquote>

<p><strong>איתיאל</strong></p>

<blockquote>
<p>אָמֵן! – כֵּן יֹאמַר אֱלֹהִים –</p>

<p>אֵיךְ קָצַר לִבִּי מֵהָכִיל הָעֹנֶג הַגָּדוֹל הַזֶּה</p>

<p>וְאֵיךְ רָפָה לְשׁוֹנִי מֵהַגֵּד רִגְשַׁת שִׂמְחָתִי</p>

<p>לֹא אוּכַל דַּבֵּר עוֹד, כִּי כָלְתָה נַפְשִׁי (נושק אותה)</p>
</blockquote>

<blockquote>
<p>מִי יִתֵּן וְלֹא יֵחָלֵק לִבֵּנוּ עַד עוֹלָם</p>

<p>רַק יִשָּׁמַע בִּגְבוּלֵנוּ קוֹל שָׂשׂוֹן וָרִנָּה</p>

<p>קוֹל נְשִׁיקוֹת דּוֹדִים, כָּזֹאת וְכָזֹאת&#8230;</p>

<br />
</blockquote>

<p><strong>דואג</strong></p>

<blockquote>
<p>(מדבר אל עצמו) לִבְּכֶם נָכוֹן לְרַנֵּן וַאֲנִי נִשְׁבַּעְתִּי
בֶּאֱמוּנָתִי</p>

<p>כִּי אֲכוֹנֵן הַמֵּיתָרִים לְקִינָה וְלֹא לְרִנָּה.</p>

<br />
</blockquote>

<p><strong>איתיאל</strong></p>

<blockquote>
<p>נֵלְכָה נָּא אֶל הָאַרְמוֹן, הֲלֹא שְׁמַעְתֶּם אַחַי</p>

<p>מִלְחָמָה אֵין לָנוּ עוֹד, הַתּוֹגַרְמִים טֻבְּעוּ בַיָּם. –</p>

<p>הֲשָׁלוֹם לְרֵעַי מִקֶּדֶם, לְכָל מְיֻדָּעַי בְּאִי הַזֶּה? –</p>

<p>יָדַעְתִּי כִּי בְּאַהֲבָה וְרָצוֹן, יְקַדְּמוּ פָנַיִךְ רַעְיָתִי</p>

<p>כִּי מֵאָז גַּרְתִּי עִמָּהֶם גָּדְלָה אַהֲבָתָם אֵלָי.</p>

<p>רְאִי שֶׁאָהֲבָה נַפְשִׁי, מֵרֹב הֲגִיגִי וְשִׂמְחָתִי בָךְ</p>

<p>שִׂיחִי בְלֹא סְדָרִים וּשְׂפָתַי כְּשִׂפְתֵי יְשֵׁנִים.</p>

<p>לְכָה דוֹאֵג הָבִיאָה אֶת הַכֵּלִים מִן הַסְּפִינָה</p>

<p>גַּם רַב הַחֹבֵל יָבוֹא אִתְּךָ אֶל הָאַרְמוֹן</p>

<p>לְמַעַן אֶעֱשֶׂה עִמּוֹ חֶסֶד וְכִבַּדְתִּיו כְּעֶרְכּוֹ הָרָב.</p>

<p>וְהִנְנִי קֹרֵא עוֹד הַפַּעַם, בָּרוּךְ בּוֹאֵךְ אָסְנַת!</p>

<p>בָּרוּךְ בּוֹאֵךְ לְכַפְתּוֹר!</p>

<p>(איתיאל, אסנת ומשרתיהם הולכים)</p>

<br />
</blockquote>

<p><strong>דואג</strong></p>

<blockquote>
<p>(אל רדי) צֵא אֶל הַחוֹף וְשָׁם נִפָּגְשָׁה יַחְדָּו.</p>

<p>אִם אַמִּיץ לֵב אָתָּה (כַּאֲשֶׁר יֹאמְרוּ הָאֹמְרִים</p>

<p>אַהֲבָה תוֹסִיף אֹמֶץ גַּם בְּלֵב רָע וְנִשְׁחָת)</p>

<p>אָז תָּבִין דְּבָרָי. הִנֵּה כֶּשֶׂד הַפָּקִיד</p>

<p>יַעֲמֹד לִפְנֵי הַמְּצוּדָה עַל מִשְׁמַרְתּוֹ בַלָּיְלָה –</p>

<p>רַק עָלֶיךָ לָדַעַת בַּתְּחִלָּה, כִּי אָסְנַת אֹהֶבֶת אֹתוֹ.</p>

<br />
</blockquote>

<p><strong>רדי</strong></p>

<blockquote>
<p>אֹתוֹ הִיא אֹהֶבֶת – זֹאת לֹא זֹאת.</p>

<br />
</blockquote>

<p><strong>דואג</strong></p>

<blockquote>
<p>שִׂים יָדְךָ עַל פִּיךָ וְלִבְּךָ תָּשִׁית לְדַעְתִּי:</p>

<p>בְּאַהֲבָה עַזָּה וַחֲזָקָה אָהֲבָה אֶת הַכּוּשִׁי</p>

<p>רַק בַּעֲבוּר נִיד שְׂפָתָיו וְדִבְרֵי נִפְלְאוֹת שָׁוְא</p>

<p>וְעַתָּה הֲתַחְשֹׁב אֵיפוֹ, כִּי אַהֲבָתָהּ תִּמָּשֵׁךְ?</p>

<p>אַל יֶהְגֶּה לִבְּךָ כֵּן, אִם נְבֻנוֹתָ מְעָט.</p>

<p>הֵן הָאִשָּׁה הַזֹּאת מְבַקֶּשֶׁת לְהַשְׂבִּיעַ עֵינֶיהָ</p>

<p>וּמַה־תֶּחֱזֶה בַּכּוּשִׁי, מַה־תֶּחֱזֶה בִּפְנֵי הָעֲזָאזֵל?</p>

<p>בִּכְלוֹת אֵשׁ אַהֲבָתָהּ וְדָמָהּ קַר בְּקִרְבָּהּ</p>

<p>תְּבַקֵּשׁ פָּנִים חֲדָשִׁים לְחַדֵּשׁ רַעֲבוֹן נַפְשָׁהּ</p>

<p>וְרַק אִישׁ נַעַר בְּשָׁנִים יְפֵה תֹאַר וּמַרְאֶה</p>

<p>וְהָדוּר בְּחֵן וְתִפְאֶרֶת, הוּא הָאִישׁ אֲשֶׁר תִּבְחַר</p>

<p>וְלֹא הַכּוּשִׁי הַזֶּה אֲשֶׁר יֶחְסַר כָּל אֵלֶּה;</p>

<p>כִּי טוֹבַת טַעַם כָּמוֹהָ תָּקוּץ מִפְּנֵי גֶבֶר</p>

<p>אֲשֶׁר מִגְרָעוֹת בּוֹ וְאֵין לוֹ יִתְרוֹן מְאוּמָה,</p>

<p>וְחִישׁ קַל תִּנָּחֵם וְתֵאָנַח בְּמַר נַפְשָׁהּ</p>

<p>וְתַחַת הַכּוּשִׁי הַנִּמְאָס תְּבַקֵּשׁ לָהּ אִישׁ כִּלְבָבָהּ.</p>

<p>וְעַתָּה מִי הַקָּרוֹב לָהּ אֲשֶׁר יִלְכְּדֶנָּה בְּגֹרָלוֹ</p>

<p>אִם לֹא כֶּשֶׂד הַזֶּה, אִישׁ חָרוּץ וּבְלִיַּעַל,</p>

<p>אִישׁ אֲשֶׁר לְעֵינַיִם, רֹדֵף תֹּם וָיֹשֶר</p>

<p>וּבְקִרְבּוֹ יָשִׂים אָרְבּוֹ, לַעֲשׂוֹת כָּל תּוֹעֲבַת לִבּוֹ?</p>

<p>מִי יִלְכְּדֶנָּה בִּלְתּוֹ? אֵין אִישׁ, אֵין אִישׁ!</p>

<p>כִּי אֵין כָּמוֹהוּ מְהִיר עָרְמָה וְתַחְבּוּלָה</p>

<p>הַיּוֹדֵעַ לִשְׁמֹר מוֹעֲדוֹ וּלְהוֹצִיא דָבָר בְּעִתּוֹ</p>

<p>וְגַם מֵאֶפֶס וָאַיִן יִמְצָא לוֹ יִתְרוֹן וְעֵקֶב רָב.</p>

<p>וְרַק הוּא הַשָּׂטָן לָנוּ כִּי עוֹדֶנּוּ צָעִיר לְיָמִים</p>

<p>יְפֵה עֵינַיִם טוֹב רֹאִי וְכָלִיל הוּא בַּהֲדָרוֹ</p>

<p>אֲשֶׁר עֲלָמוֹת רַכּוֹת פּוֹתוֹת תְּבַקֵּשְׁנָה לְאַהֲבָה</p>

<p>וְהָאִשָּׁה כְּבַר נָשְׂאָה עֵינֶיהָ אֶל בֶּן־בְּלִיַּעַל הַזֶּה.</p>

<br />
</blockquote>

<p><strong>רדי</strong></p>

<blockquote>
<p>לֹא אוּכַל לְהַאֲמִין דִּבָּה רָעָה זוּ עָלֶיהָ</p>

<p>כִּי כְּבוּדָה הִיא וּמְלֵאָה בִּרְכוֹת שָׁמָיִם.</p>

<br />
</blockquote>

<p><strong>דואג</strong></p>

<blockquote>
<p>מְלֵאָה בִּרְכוֹת שָׁוְא –</p>

<p>הַיַּיִן אֲשֶׁר תִּשְׁתֶּה, גַּם הוּא מִיץ עֲנָבִים.</p>

<p>לוּ מָלְאָה בִּרְכוֹת שָׁמַיִם, לֹא דָבְקָה בַכּוּשִׁי;</p>

<p>וּמַה הֵנָּה בִּרְכוֹתֶיהָ? הַאִם לֹא רָאִיתָ</p>

<p>אֵיךְ שָׁתָה אֶצְבְּעוֹתֶיהָ עַל כַּפּוֹ לְמִשְׁעִי?</p>

<p>הֲזֹאת לֹא רָאִיתָ? –</p>

<br />
</blockquote>

<p><strong>רדי</strong></p>

<blockquote>
<p>זֹאת עָשְׂתָה לְאוֹת, כִּי מָצָא חֵן בְּעֵינֶיהָ.</p>

<br />
</blockquote>

<p><strong>דואג</strong></p>

<blockquote>
<p>לְאוֹת זִמָּה וַעֲגָבִים וְזֶה – פֵּתַח דְּבַר עֶרְוָה.</p>

<p>כַּאֲשֶׁר דִּבְּרוּ פֶּה אֶל פֶּה, הִקְרִיבוּ שִׂפְתוֹתֵיהֶם</p>

<p>כְּמוֹ לִנְשִׁיקוֹת דּוֹדִים וְדַי בָּזֶה לְהָבִין רַדַּי,</p>

<p>כִּי הֵם חֹרְשִׁים רָעָה וְאַחֲרֵי אַהֲבָה מְסֻתֶּרֶת</p>

<p>הֲלֹא יְבַצְּעוּ זְמָמָם וְהָיוּ לְבָשָׂר אֶחָד.</p>

<p>וְעַתָּה שְׁמַע בְּקוֹלִי, כִּי לְזֹאת הֵבֵאתִיךָ מֵוִּינֶעצְיָא</p>

<p>עֲמֹד עַל הַמִּשְׁמָר בַּלַּיְלָה הַזֶּה כַּאֲשֶׁר אַרְאֶךָּ</p>

<p>כִּי אֲנִי אֶשְׁמֹר מִנֶּגֶד וְלֹא אֶרְחַק מִמֶךָּ.</p>

<p>וְהָיָה בִּרְאוֹתְךָ אֶת הַפָּקִיד, אֲשֶׁר לְזָר יַחְשְבֶךָּ</p>

<p>תְּבַקֵּשׁ לְךָ תֹּאֲנָה, לְהַמְרוֹת עֵינָיו וּלְהַכְעִיסוֹ</p>

<p>בִּדְבָרִים קָשִׁים וּמָרִים, אוֹ בִשְׂחֹק וּמַהֲתַלּוֹת</p>

<p>כַּאֲשֶׁר תִּמְצָא יָדֶךָ.</p>

<br />
</blockquote>

<p><strong>רדי</strong></p>

<blockquote>
<p>וְאַחֲרֵי כֵן –</p>

<br />
</blockquote>

<p><strong>דואג</strong></p>

<blockquote>
<p>הוּא מְהִיר חֵמָה וְקִצְפּוֹ יַעֲלֶה כְרֶגַע בְּאַפּוֹ</p>

<p>וְכַאֲשֶׁר יָרִים יָדוֹ עָלֶיךָ, הִתְגָּרֶה בוֹ בִּדְבָרִים</p>

<p>לְמַעַן יַכְּךָ בְּמַטֵּהוּ. וַאֲנִי דַּי לִי בְּמַכָּה זוּ</p>

<p>לְעוֹרֵר יוֹשְבֵי כַפְתּוֹר לְהִתְקַשֵּׁר לִמְרֹד מֶרֶד</p>

<p>וְלֹא יִשְׁקְטוּ וְלֹא יָנוּחוּ עַד הִגָּרֵשׁ כֶּשֶׂד מִזֶּה.</p>

<p>וּבָזֹאת תָּבוֹא תִקְוָתְךָ, כִּי הִנְנִי לַעֲזֹר לָךְ</p>

<p>כִּי אַחֲרֵי סוּר הַמּוֹקֵשׁ וְאֵין שָׂטָן וּפֶגַע עוֹד</p>

<p>מִי יַעֲצֹר אֹתִי, לְמַלֵּא כָל תַּאֲוַת נַפְשֶׁךָ.</p>

<br />
</blockquote>

<p><strong>רדי</strong></p>

<blockquote>
<p>כֵּן אֶעֱשֶׂה כִּדְבָרְךָ אִם אֶמְצָא לִי יָדָיִם.</p>

<br />
</blockquote>

<p><strong>דואג</strong></p>

<blockquote>
<p>הֵא לְךָ כַפִּי כִּי תַצְלִיחַ בְּדַרְכֶּךָ.</p>

<p>לֵךְ אֶל הַמְּצוּדָה וְשָׁם נְדַבֵּר עוֹד</p>

<p>וַאֲנִי הִנְנִי הוֹלֵךְ לְהָבִיא כֵלָיו מִן הַסְּפִינָה.</p>

<br />
</blockquote>

<p><strong>רדי</strong></p>

<blockquote>
<p>לֵךְ לְשָׁלוֹם. (רדי הולך)</p>

<br />
</blockquote>

<p><strong>דואג</strong></p>

<blockquote>
<p>מַה־נָּקֵל לְהַאֲמִין, כִּי כֶּשֶׂד מִתְאַוֶּה לְדַעְתָּהּ</p>

<p>וּמִי יֶעֶרְבֶנָּה כִּי לֹא תוּכַל לְהִתְאַוֹּת גַּם הִיא</p>

<p>וְהַכּוּשִׁי הַנִּמְאָס בְּעֵינַי הוּא אִישׁ יָקָר וְתָמִים</p>

<p>וְהַכָּרַת פָּנָיו תַּעֲנֶה בוֹ אַהֲבָתוֹ וֶאֱמוּנָתוֹ לְאִשְׁתּוֹ.</p>

<p>וַאֲנִי הִנְנִי נָכוֹן לְאַהֲבָה אֹתָהּ גַּם אָנִי;</p>

<p>לֹא מֵחֶמְדָה וְתַאֲוָה, כְּפִי חַטְּאוֹת נְעוּרָי</p>

<p>כִּי אִם מֵרוּחַ קִנְאָה, אַחֲרֵי שָׁמְעִי דִבַּת רַבִּים</p>

<p>לֵאמֹר חִלֵּל הַכּוּשִׁי אֶת מִשְׁכָּבִי בַסָּתֶר.</p>

<p>וְרוּחַ קִנְאָה הַזֹּאת נוֹסְסָה כְרָקָב בַּעֲצָמָי</p>

<p>וְלֹא אוּכַל לְהַרְגִּיעַ עַד אֲשֶׁר אֶנָּקֵם מִמֶּנּוּ</p>

<p>בַּסְּאָה אֲשֶׁר מָדַד לִי – אִשָּׁה תַּחַת אִשָּׁה.</p>

<p>וְאִם חֵפֶץ זֶה לֹא יִצְלַח בְּיָדִי</p>

<p>אַצִּית אֵשׁ הַקִּנְאָה בִּלְבַב אִישׁ חֶרְמִי</p>

<p>עַד אֲשֶׁר מֵי תְבוּנָתוֹ לֹא יוּכְלוּ לְכַבּוֹת הַתַּבְעֵרָה.</p>

<p>וְהַכְּסִיל מִוִּינֶעצְיָא, תַּחַת רָדְפוֹ קָדִים</p>

<p>נָכוֹן לְשֵׁבֶט מוּסָר וְהוּא יִהְיֶה הַכְּלִי לִמְזִמָּתִי,</p>

<p>כִּי אִם יַעֲמֹד עַל מִשְׁמַרְתּוֹ כַּאֲשֶׁר הוֹרִיתִיהוּ</p>

<p>יִפֹּל כֶּשֶׂד בִּמְצוּדָתִי, הַנִּצָּב לְשָׂטָן לִי בַּדָּרֶךְ</p>

<p>כִּי אַכֵּהוּ בַלָּשׁוֹן וְאָסִית אֶת הַכּוּשִׁי לְבַלְּעוֹ</p>

<p>וְהוּא יֶאֱהָבֵנִי עוֹד וְנָתַן לִי דֵּי שְׂכָרִי</p>

<p>תַּחַת אֲשֶׁר הִשְׂכַּלְתִּי לְהַנְחוֹתוֹ כַּבְּהֵמָה בַּבִּקְעָה</p>

<p>וּלְהַפְרִיעַ שְׁלוֹמוֹ וּמְנוּחָתוֹ עַד לְהִשְׁתַּגֵּעַ.</p>

<p>פֹּה עוֹד מְזִמָּתִי, נָבוֹכָה בְּשׁוֹאָה וָאָמֶשׁ</p>

<p>כְּכָל מִרְמָה וּנְבָלָה, טֶרֶם תֵּצֵא לְאוֹר הַשָּׁמֶשׁ. (הולך)</p>
</blockquote>

<blockquote>
<br />
</blockquote>

<h3 id="מחזהב:מכריזברחובהעירועםרבלפניו">מחזה ב': (מכריז ברחוב העיר ועם רב לפניו)</h3>

<p><strong>מכריז</strong></p>

<blockquote>
<p>בְּשֵׁם שַׂר הַצָּבָא, אִיתִיאֵל אֲדֹנֵנוּ הָרֹאשׁ</p>

<p>הִתְבַּשְּׂרוּ כִּי אֳנִיּוֹת הַתּוֹגַרְמִים אָבְדוּ בַיָּם</p>

<p>וְלָכֵן הַיּוֹם הַזֶּה לָכֶם, יוֹם מִשְׁתֶּה וְשִׂמְחָה</p>

<p>יוֹם הִלּוּלִים וְתַעֲנֻגִים, מְדוּרוֹת אֵשׁ וּמְחוֹלוֹת</p>

<p>לְאִישׁ אִישׁ כְּאֲוַּת נַפְשׁוֹ. וְשִׂמְחָה זוּ לָכֶם לְמִשְׁנֶה</p>

<p>כִּי בַיּוֹם הַזֶּה תָּחֹגּוּ חַג חֲתֻנַּת שַׂר הַצָּבָא</p>

<p>וְתַעַלְזוּ עִמּוֹ בְּרֹאשׁ שִׂמְחָתוֹ, בְּכָל חַדְרֵי הָאַרְמוֹן</p>

<p>כִּי פְּתוּחִים יִהְיוּ, לִקְרַאת כָּל הַבָּאִים</p>

<p>לֶאֱכֹל לִשְׁתּוֹת וּלְצַחֵק שָׁם, עַד חֲצוֹת הַלָּיְלָה.</p>

<p>יִחְיוּ יוֹשְבֵי כַפְתּוֹר! יְחִי אִיתִיאֵל שַׂר הַצָּבָא! (הולכים)</p>
</blockquote>

<blockquote>
<br />
</blockquote>

<h3 id="מחזהג:דבירבארמוןאיתיאלאסנתכשדומשרתים">מחזה ג': דביר בארמון, (איתיאל, אסנת, כשד ומשרתים)</h3>

<p><strong>איתיאל</strong></p>

<blockquote>
<p>שִׂים עֵינְךָ כֶּשֶׂד, עַל הַמִּשְׁמָר בַּלַּיְלָה</p>

<p>טוֹב לָנוּ לְהִזָּהֵר, לְמַלֵּא כָל עֲבֹדָה וּמִשְׁמֶרֶת</p>

<p>וְגַם בַּתַּעֲנֻגִים בַּל נִשְׁכַּח מַה־פְּקוּדָתֵנוּ.</p>

<br />
</blockquote>

<p><strong>כשד</strong></p>

<blockquote>
<p>אֶת דּוֹאֵג הִפְקַדְתִּי לַעֲשׂוֹת אֵת אֲשֶׁר תֵּעָשֶׂינָה</p>

<p>וְגַם אֲנִי עִמּוֹ וְעֵינַי עַל כָּל דְּרָכָיו.</p>

<br />
</blockquote>

<p><strong>איתיאל</strong></p>

<blockquote>
<p>הוּא אִישׁ נֶאֱמָן בַּעֲבֹדָתוֹ. לֵךְ לְשָׁלוֹם כֶּשֶׂד</p>

<p>לְמָחָר בַּבֹּקֶר הַשְׁכֵּם תָּבוֹא לֵרָאוֹת אֶת פָּנָי.</p>

<p>(אל אסנת) וְאַתְּ שֶׁאָהֲבָה נַפְשִׁי!</p>
</blockquote>

<blockquote>
<p>בּוֹאִי וְנִשְׂבְּעָה מֵעֵץ נָטַעְנוּ בְּזֵעַת אַפָּיִם</p>

<p>הָעֵץ נֶחְמָד לְמַרְאֶה וְהַפְּרִי תַּאֲוָה לָעֵינָיִם.</p>

<p>(איתיאל אסנת ואנשיהם הולכים ודואג בא)</p>

<br />
</blockquote>

<p><strong>כשד</strong></p>

<blockquote>
<p>שָׁלוֹם בּוֹאֲךָ דּוֹאֵג, נָשִׂימָה אֶל הַמִּשְׁמָר פְּעָמֵינוּ.</p>

<br />
</blockquote>

<p><strong>דואג</strong></p>

<blockquote>
<p>לֹא בְאַשְׁמוּרָה זוּ; הַשָּׂר צִוָּנוּ לָלֶכֶת</p>

<p>טֶרֶם בָּא הַמּוֹעֵד, כִּי אַהֲבַת אָסְנַת הֵצִיקַתְהוּ</p>

<p>וַאֲנַחְנוּ לֹא נַרְשִׁיעֶנּוּ בְּנֶשֶׁף חִשְׁקוֹ הַזֶּה</p>

<p>עוֹנַת לַיְלָה הָרִאשׁוֹנָה לְיַעֲלַת חֵן וַאֲהָבִים</p>

<p>אֲשֶׁר חִין עֶרְכָּהּ רַב לְשַׂמַּח אֱלֹהִים וַאֲנָשִׁים.</p>

<br />
</blockquote>

<p><strong>כשד</strong></p>

<blockquote>
<p>הִיא אִשָּׁה יָפָה לְהַלֵּל עַד מְאֹד.</p>

<br />
</blockquote>

<p><strong>דואג</strong></p>

<blockquote>
<p>וְלָהּ לֵב לִצְחֹק וְשַׁעֲשׁוּעִים.</p>

<br />
</blockquote>

<p><strong>כשד</strong></p>

<blockquote>
<p>רַכָּה הִיא וַעֲנֻגָה, כְּשׁוֹשַׁנָּה בְּאִבָּהּ.</p>

<br />
</blockquote>

<p><strong>דואג</strong></p>

<blockquote>
<p>מַה־נָּאֲווּ עֵינֶיהָ, כְּחִצִּים תּוֹרֶה בְּלֵב רֹאֶיהָ.</p>

<br />
</blockquote>

<p><strong>כשד</strong></p>

<blockquote>
<p>עֵינֶיהָ מְפִיקוֹת חֵן וַעֲנָוָה יַחְדָּו.</p>

<br />
</blockquote>

<p><strong>דואג</strong></p>

<blockquote>
<p>וּמַה־נָּעִים מִדְבָּרָהּ, כְּקוֹל קֹרֵא לְאַהֲבָה.</p>

<br />
</blockquote>

<p><strong>כשד</strong></p>

<blockquote>
<p>כֻּלָּהּ יָפָה וּמוּם אֵין בָּהּ.</p>

<br />
</blockquote>

<p><strong>דואג</strong></p>

<blockquote>
<p>יִתְעַנְּגוּ עַל מִשְׁכְּבוֹתָם בְּשָׁלוֹם.</p>

<p>וְעַתָּה הַפָּקִיד שְׁמָעֵנִי, הִנֵּה מְעַט יַיִן אִתִּי</p>

<p>וּבַחוּרֵי חֶמֶד מִבְּנֵי הָעִיר עֹמְדִים שָׁם בַּחוּץ</p>

<p>וּמְבַקְּשִׁים לִשְׁתּוֹת כּוֹס לְחַיֵּי הָאָדוֹן וְהַגְּבִירָה.</p>

<br />
</blockquote>

<p><strong>כשד</strong></p>

<blockquote>
<p>לֹא בַלַּיְלָה הַזֶּה יַקִּירִי; לֹא אוּכַל לִשְׁתּוֹת יָיִן</p>

<p>חָזָק הוּא מִמֶּנִּי. מִי יִתֵּן וְעֹנֶג אַחֵר</p>

<p>יִמָּצֵא תַּחַת יַיִן לְשַׂמַּח חַיִּים.</p>

<br />
</blockquote>

<p><strong>דואג</strong></p>

<blockquote>
<p>אַל תָּשֵׁב פָּנַי; הִנֵּה רֵעִים אֲהוּבִים בַּחוּץ</p>

<p>הֲלֹא תִשְׁתֶּה כוֹס אַחַת וְהַנּוֹתָר אֶשְׁתֶּה אֲנִי תַחְתֶּיךָ.</p>

<br />
</blockquote>

<p><strong>כשד</strong></p>

<blockquote>
<p>הֵן שָׁתִיתִי הַלַּיְלָה כּוֹס אַחַת מָהוּל בַּמַיִם</p>

<p>וּבְקִרְבִּי יִתְהַפֵּךְ כְּמוֹ אֵשׁ כִּי הַיַּיִן יַדְלִיקֵנִי</p>

<p>כּוֹס אַחַת רַב מִמֶּנִּי; גִּבּוֹר לִשְׁתּוֹת אֵינֶנִּי.</p>

<p>זֶה רִפְיוֹן נַפְשִׁי וְלַעֲבֹר חֻקִּי לֹא אוּכָל.</p>

<br />
</blockquote>

<p><strong>דואג</strong></p>

<blockquote>
<p>לָמָּה תְבַטֵּא חִנָּם הֵן הַלַּילָה לֵיל הִלּוּלִים</p>

<p>וּמֵחֵפֶץ בַּחוּרֵי חֶמֶד לֹא תִמְנַע אָתָּה.</p>

<br />
</blockquote>

<p><strong>כשד</strong></p>

<blockquote>
<p>וְאָנָה אֵיפֹה הֵם?</p>

<br />
</blockquote>

<p><strong>דואג</strong></p>

<blockquote>
<p>הֵם עֹמְדִים לַפֶּתַח לְכָה נָא הֲבִיאֵם הַבָּיְתָה.</p>

<br />
</blockquote>

<p><strong>כשד</strong></p>

<blockquote>
<p>בְּלֹא חֶמְדָּה אֶעֱשֶׂה כֵן. (כשד הולך)</p>

<br />
</blockquote>

<p><strong>דואג</strong></p>

<blockquote>
<p>אִם יַעֲלֶה בְיָדִי לְהַשְׁקוֹתוֹ כּוֹס אַחַתנוֹסַף עַל הַכּוֹס
הָרִאשׁוֹנָה אֲשֶׁר שָׁתָה בָּעֶרֶב</p>

<p>יָחִישׁ לָרִיב וּלְהִתְקוֹטֵט כַּכֶּלֶב הַקָּטֹן בְּחֵיק גְּבִרְתִּי</p>

<p>וְרַדַּי אֲשֶׁר בָּחֳלִי אַהֲבָתוֹ יִרְאֶה זָרוֹת וְתַהְפֻּכוֹת</p>

<p>הֵרִיק אֲשִׁישֵׁי יַיִן לְחַיֵּי אָסְנַת לֹא אֶחָד וּשְׁנָיִם</p>

<p>וְהוּא יַעֲמֹד עַל הַמִּשְׁמָר עִם שְׁלֹשֶׁת הַבַּחוּרִים</p>

<p>אֲצִילֵי בְנֵי כַפְתּוֹר עַלִּיזֵי גַאֲוָה וּבַעֲלֵי אָף</p>

<p>אֲשֶׁר כְּבַר הִשְׁקִיתִים עַד כִּי חַם לִבָּם.</p>

<p>וּבֵין עֲדַת שִׁכּוֹרִים אֵלֶּה אָעִיר אֶת כֶּשֶׂד</p>

<p>לַעֲשׂוֹת דָּבָר לְמוֹרַת רוּחַ כָּל בְּנֵי הָאִי.</p>

<p>וְהִנֵּה הִנָּם בָּאִים כֻּלָּם תָּעוּ בַּשֵּׁכָר –</p>

<p>אִם חֲלוֹמִי אֱמֶת וּפִתְרוֹנוֹ יֵצֵא לָאוֹר</p>

<p>יָחִישׁ לָבוֹא כִּכְלִי שַׁיִט בָּרוּחַ וְשֶׁטֶף הַיְאוֹר</p>

<p>(כשד שב עם קנז ובחורי העיר)</p>

<br />
</blockquote>

<p><strong>כשד</strong></p>

<blockquote>
<p>חַי אָנִי! כְּבַר הִשְׁקוּנִי יֶתֶר עַל הַמִּדָּה.</p>

<br />
</blockquote>

<p><strong>קנז</strong></p>

<blockquote>
<p>עַל דְּבָרִי וֶאֱמוּנָתִי! מִדָּה אַחַת קְטַנָּה</p>

<p>לֹא יֶתֶר מִלֹּג.</p>

<br />
</blockquote>

<p><strong>דואג</strong></p>

<blockquote>
<p>הָבוּ יַיִן. – (אוחז כוס בידו ומזמר)</p>

<p>שְׁתוּ מִסְכִּי מָתוֹק מִזֶּמֶר</p>

<p>לְשַׂר הַמַּשְׁקִים אַל תִּהְיוּ לְמֶמֶר;</p>

<p>אִישׁ חַיִל, אִישׁ חֵיךְ וְגַרְגֶּרֶת</p>

<p>וּמִדַּת יְמֵי חַיֵּי אִישׁ, זֶרֶת</p>

<p>וְלָכֵן אִישׁ חַיִל יִשְׁתֶּה חָמֶר. –</p>

<p>הָבוּ יַיִן! (יין מובא)</p>

<br />
</blockquote>

<p><strong>כשד</strong></p>

<blockquote>
<p>מַה־יָּקָר וְנָעִים הַזֶּמֶר.</p>

<br />
</blockquote>

<p><strong>דואג</strong></p>

<blockquote>
<p>זֶמֶר זֶה לָמַדְתִּי בְּעֶנְגְּלַאנְד</p>

<p>כִּי אַנְשֵׁי עֶנְגְלַאנְד גִּבּוֹרִים לִשְׁתּוֹת יָיִן.</p>

<p>לְנֶגְדָּם אַנְשֵׁי אַשְׁכְּנַז דֶּענְמַארְק אוֹ הָאלְלַאנְד</p>

<p>כֻּלָּם כְּאֶפֶס וּכְאָיִן.</p>

<br />
</blockquote>

<p><strong>כשד</strong></p>

<blockquote>
<p>הַאִם אַנְשֵׁי עֶנְגְלַאנְד רַב כֹּחָם בַּשְּׁתִיָּה?</p>

<br />
</blockquote>

<p><strong>דואג</strong></p>

<blockquote>
<p>מִי יַעֲמֹד לִפְנֵי יְלִיד עֶנְגְּלַאנְד?</p>

<p>הֵן אִישׁ דֶּענְמַארְק יָחֹג יָנוּעַ וְיִפֹּל כַּמֵּת</p>

<p>אִישׁ אֶרֶץ אַשְׁכְּנַז יִתְגֹּלֵל תַּחַת הַשֻּלְחָן</p>

<p>וְאִישׁ הָאלְלַאנְד יָקִיא קִיא צוֹאָה בְּלִי מָקוֹם</p>

<p>טֶרֶם יִפְתַּח בֶּן עֶנְגְלַאנְד בַּקְבּוּק הַשֵּׁנִי.</p>

<br />
</blockquote>

<p><strong>כשד</strong></p>

<blockquote>
<p>הִנֵּה אֶשָּׂא כוֹסִי לְחַיֵּי שַׂר הַצָּבָא.</p>

<br />
</blockquote>

<p><strong>קנז</strong></p>

<blockquote>
<p>וְכֵן גַּם אָנִי; פִּי כְפִיךָ לֹא אֲכַזֵּב.</p>

<br />
</blockquote>

<p><strong>דואג</strong></p>

<blockquote>
<p>עֶנְגְלַאנְד יְקָרָה! (מזמר)</p>

<p>אִישׁ רַב פְּעָלִים הָיָה הַמֶּלֶךְ פֶּקַע</p>

<p>וּמִכְנְסֵי בַד לָבַשׁ בְּשֶׁקֶל כֶּסֶף שְׁנָיִם</p>

<p>וַיִּתְאוֹנֵן כִּי הוֹסִיף עַל מְחִירוֹ בֶּקַע</p>

<p>וְכֶלֶב טָמֵא קָרָא לְתֹפֵר הַמִּכְנְסָיִם.</p>

<br />
</blockquote>

<blockquote>
<p>הוּא הָיָה אַדִּיר וְנִשָּׂא בִּמְרֹמֵי קָרֶת</p>

<p>וְאַתָּה יֹשֵב בַּשֶּׁפֶל נוֹלַדְתָּ לְעָמָל וּתְלָאָה,</p>

<p>אֶרֶץ אֶרֶץ אֶרֶץ מִפְּנֵי גַאֲוָה נֶעְכָּרֶת</p>

<p>קוּם לְבַשׁ אַדַּרְתְּךָ אַדֶּרֶת בָּלָה וּמְטֻלָּאָה.</p>

<p>הָבוּ יַיִן. –</p>

<br />
</blockquote>

<p><strong>כשד</strong></p>

<blockquote>
<p>הַמִּזְמוֹר הַזֶּה נָעִים גַּם מִן הָרִאשׁוֹן.</p>

<br />
</blockquote>

<p>**דואג **</p>

<blockquote>
<p>הֲתַחְפֹּץ לְשָׁמְעוֹ שֵׁנִית?</p>

<br />
</blockquote>

<p><strong>כשד</strong></p>

<blockquote>
<p>לֹא חָפַצְתִּי בוֹ –</p>

<p>אִישׁ הָעֹשֶׂה זֹאת לֹא יִכּוֹן לְהִשָּׁאֵר עַל מַעֲמָדוֹ –</p>

<p>הַשָּׁמַיִם מִמַּעַל לָנוּ – רַבִּים יִירְשׁוּ חַיֵּי עוֹלָם</p>

<p>וְרַבִּים לֹא יִירָשׁוּ.</p>

<br />
</blockquote>

<p><strong>דואג</strong></p>

<blockquote>
<p>כֵּן דִּבַּרְתָּ פָּקִיד יַקִּיר וְנָעִים.</p>

<br />
</blockquote>

<p><strong>כשד</strong></p>

<blockquote>
<p>וַאֲנִי מְצַפֶּה לִהְיוֹת אֶחָד מִן הַיּוֹרְשִׁים</p>

<p>לֹא לְמֹרַת רוּחַ שַׂר הַצָּבָא וְלֹא לְאַחַד הַשָּׂרִים.</p>

<br />
</blockquote>

<p><strong>דואג</strong></p>

<blockquote>
<p>וְכֵן גַּם אָנִי.</p>

<br />
</blockquote>

<p><strong>כשד</strong></p>

<blockquote>
<p>לֹא תָבוֹא לִירֻשָׁתְךָ טֶרֶם יָרַשְׁתִּי אָנִי</p>

<p>כִּי הַפָּקִיד רִאשׁוֹן לְנוֹשֵׂא הַדֶּגֶל.</p>

<p>אַךְ רַב לָנוּ – נֵלְכָה נָּא לְדַרְכֵּנוּ</p>

<p>כָּל עָוֹן תִּשָׂא! אִישׁ אִישׁ לִמְלַאכְתּוֹ –</p>

<p>אַל תַּחְשְׁבוּ אַחַי, כִּי מִשְׁתַכֵּר אָנִי,</p>

<p>זֶה נוֹשֵׂא דִגְלִי – זֹאת הִיא יְמִינִי –</p>

<p>וְזֹאת הִיא שְׂמֹאלִי – שֹׁתֶה שִׁכּוֹר אֵינֶנִּי עַתָּה</p>

<p>הֵן אֶעֱמֹד וְלֹא אָנוּעַ וּשְׂפָתַי בָּרוּר תְּמַלֵּלְנָה.</p>

<br />
</blockquote>

<p><strong>כלם</strong></p>

<blockquote>
<p>מִדְבָּרְךָ נָאוֶה אַף נָעִים.</p>

<br />
</blockquote>

<p><strong>כשד</strong></p>

<blockquote>
<p>אִם כֵּן אֵיפוֹ לְמִשְׁתַּכֵּר אַל תַּחְשְׁבוּנִי. (הולך)</p>

<br />
</blockquote>

<p><strong>קנז</strong></p>

<blockquote>
<p>קוּמוּ וְנֵלְכָה הַמַּעֲרָכָה וְעָרַכְנוּ אֶת הַמִּשְׁמָר.</p>

<br />
</blockquote>

<p>דואג</p>

<blockquote>
<p>הֲרָאִיתָ אֶת הָאִישׁ אֲשֶׁר יָצֹא יָצָא מִזֶּה?</p>

<p>הוּא אִישׁ חַיִל לִפְנֵי מְלָכִים יִתְיַצָּב</p>

<p>אַךְ סָבְאוֹ יַשְׁחִיתֶנּוּ, כִּי נַפְשׁוֹ תָכִיל טוֹב וָרָע</p>

<p>כְּאוֹר וְחֹשֶךְ חֲלִיפוֹת, זֶה לְעֻמַּת זֶה –</p>

<p>נִכְמְרוּ נִחוּמַי עָלָיו וְגַם לְשַׂר הַצָּבָא דָאַגְתִּי</p>

<p>פֶּן יֵבוֹשׁ מִמַּבָּטוֹ אֲשֶׁר בָּטַח בּוֹ עַד מְאֹד</p>

<p>כִּי בְמִקְרֶה לֹא טוֹב יַעֲשֶׂה לָאָרֶץ תּוֹעָה.</p>

<br />
</blockquote>

<p><strong>קנז</strong></p>

<blockquote>
<p>הַאִם כֵּן דַּרְכּוֹ כְּפַעַם בְּפַעַם?</p>

<br />
</blockquote>

<p><strong>דואג</strong></p>

<blockquote>
<p>זֶה־דַּרְכּוֹ תָמִיד; טֶרֶם יִשְׁכַּב עַל מִשְׁכָּבוֹ</p>

<p>יֶשׁ לְאֵל יָדוֹ לִשְׁמֹר מִשְׁמֶרֶת מִשְׁנֶה</p>

<p>לוּלֵא תַפִּיל הַשְּׁתִיָּה תְּנוּמָה עַל עַפְעַפָּיו.</p>

<br />
</blockquote>

<p><strong>קנז</strong></p>

<blockquote>
<p>לְדַעְתִּי הַמִּצְוָה עָלֵינוּ לְהוֹדִיעַ הַדָּבָר לְשַׂר הַצָּבָא</p>

<p>אוּלַי נֶעְלָם זֶה מִמֶּנּוּ, אוֹ עֹצֵם עֵינָיו</p>

<p>מֵרְאוֹת בִּקְלוֹן פְּקִידוֹ, תַּחַת הַטּוֹב הַנִּמְצָא בוֹ,</p>

<p>מַה־יֶּהְגֶּה לִבֶּךָ?</p>

<p>(רדי בא)</p>

<br />
</blockquote>

<p><strong>דואג</strong></p>

<blockquote>
<p>(בלחש) מַה־לְּךָ רַדַּי? לֵךְ מַהֵר אַחֲרֵי הַפָּקִיד. (רדי הולך)</p>

<br />
</blockquote>

<p><strong>קנז</strong></p>

<blockquote>
<p>צַר לִי מְאֹד לִרְאוֹת כִּי הַכּוּשִׁי הַנָּדִיב</p>

<p>בָּחַר לְמִשְׁנֶה לוֹ אִישׁ אֲשֶׁר רָעָה חוֹלָה בוֹ</p>

<p>הֲלֹא טוֹב וְיָשָׁר לְגַלּוֹת הַדָּבָר לְאָזְנָיו.</p>

<br />
</blockquote>

<p><strong>דואג</strong></p>

<blockquote>
<p>אִם תִּתֵּן לִי הָאִי בִּשְׂכָרִי לֹא אֶעֱשֶׂה זֹאת</p>

<p>כִּי אֲנִי אֹהֵב לְכֶשֶׂד וּמְבַקֵּשׁ מָזוֹר לְמַחֲלָתוֹ.</p>

<p>אַךְ מָה הַקּוֹל הַזֶּה? –</p>

<p>(קול מחוץ הושיעה, הושיעה! כשד רודף אחרי רדי)</p>

<br />
</blockquote>

<p><strong>כשד</strong></p>

<blockquote>
<p>נָבָל! בְּלִיַּעַל! –</p>

<br />
</blockquote>

<p><strong>קנז</strong></p>

<blockquote>
<p>מַה־לְּךָ הַפָּקִיד? מַזֶּה?</p>

<br />
</blockquote>

<p><strong>כשד</strong></p>

<blockquote>
<p>אֶת הַנָּבָל הַזֶּה אַכֶּה הַכֵּה וּפָצוֹעַ.</p>

<br />
</blockquote>

<p><strong>רדי</strong></p>

<blockquote>
<p>הַכֵּנִי נָא הַכֵּנִי.</p>

<br />
</blockquote>

<p><strong>כשד</strong></p>

<blockquote>
<p>הַעוֹד תַּרְחִיב פִּיךָ נָבָל? (מכה את רדי מכה עזה)</p>

<br />
</blockquote>

<p><strong>קנז</strong></p>

<blockquote>
<p>אַל נָא הַפָּקִיד! הָשֵׁב אֶת יָדֶךָ! (מאחז בידיו)</p>

<br />
</blockquote>

<p><strong>כשד</strong></p>

<blockquote>
<p>הַרְפֵּה, לָמָּה אַכֶּכָּה מַכַּת לֶחִי גַּם אוֹתְךָ?</p>

<br />
</blockquote>

<p><strong>קנז</strong></p>

<blockquote>
<p>צֵא צֵא, הֲלֹא שִׁכּוֹר אָתָּה –</p>

<br />
</blockquote>

<p><strong>כשד</strong></p>

<blockquote>
<p>שִׁכּוֹר אָנִי? (נלחמים יחדו בחרבותם)</p>

<br />
</blockquote>

<p><strong>דואג</strong></p>

<blockquote>
<p>(בלחש אל רדי) צֵא מַהֵר הַחוּצָה וּקְרָא קֶשֶׁר קָשֶׁר! (רדי הולך)</p>

<p>אַל נָא הַפָּקִיד יְדִידִי! אַל נָא אֲדֹנִים! –</p>

<p>עִזְרוּ עִזְרוּ לָנוּ! הֶרֶף כֶּשֶׂד! קְנַז אֲדֹנִי! –</p>

<p>הֶרֶף אֲדֹנִי! – עִזְרוּ הוֹשִׁיעוּ – לָמָּה תַחְרִישׁוּ?</p>

<p>הֲזֶה הוּא הַמִּשְׁמָר? – (קול פעמון המגדל הומה)</p>

<p>מִי מַשְׁמִיעַ קוֹל רַעַשׁ? – הֲלֹא תֵהוֹם כָּל הָעִיר</p>

<p>הֶרֶף כֶּשֶׂד הַנִּיחָה! פֶּן תִּהְיֶה לְבֹשֶת</p>

<p>וְחֶרְפָּתְךָ לֹא תִמָּחֶה.</p>

<p>(איתיאל ואנשיו באים)</p>

<br />
</blockquote>

<p><strong>איתיאל</strong></p>

<blockquote>
<p>מַה־זֹּאת?</p>

<br />
</blockquote>

<p><strong>קנז</strong></p>

<blockquote>
<p>דָּמַי מוּגָרִים אָרְצָה, הוּא דְקָרַנִי מַדְקְרוֹת מָוֶת</p>

<p>מוֹת יָמוּת גַּם הוּא –</p>

<br />
</blockquote>

<p><strong>איתיאל</strong></p>

<blockquote>
<p>הָשִׁיבוּ יְדֵיכֶם, כִּי בְנַפְשְׁכֶם הוּא.</p>

<br />
</blockquote>

<p><strong>דואג</strong></p>

<blockquote>
<p>הָשֵׁב יָדֶיךָ הַפָּקִיד! קְנַז אֲדֹנִי! –</p>

<p>רְאוּ אֲדֹנִים! –</p>

<p>הַאֵין לָכֶם לֵב לָדַעַת, מָה אַתֶּם וּמַעֲשֵׂיכֶם?</p>

<p>וְאֵין לָכֶם עַיִן לִרְאוֹת, לִפְנֵי מִי אַתֶּם עֹמְדִים?</p>

<p>רַב לָכֶם אֲנָשִׁים – שַׂר הַצָּבָא מְדַבֵּר פֹּה –</p>

<p>אֵיךְ לֹא תֵדְעוּ כְלִמָּה –</p>

<br />
</blockquote>

<p><strong>איתיאל</strong></p>

<blockquote>
<p>אֲהָהּ מַה־זֹּאת? מֵאַיִן בָּאַתְנוּ הַצָּרָה הַזֹּאת?</p>

<p>הֲתַחַת הַתּוֹגַרְמִים קַמְנוּ לִבְלוֹעַ אִישׁ אָחִיו</p>

<p>אַחֲרֵי אֲשֶׁר הֵם אָזְלַת יָדָם מֵהָרַע לָנוּ?</p>

<p>בּוֹשׁוּ הִכָּלְמוּ מִמְּשׁוּבֹתֵיכֶם, חִדְלוּ הָרֵעַ</p>

<p>הָאִישׁ הַפֹּרֵעַ פְּרָעוֹת עוֹד, בֶּן מָוֶת הוּא</p>

<p>אִם יָרִים יָדוֹ וְרַגְלוֹ, מוֹת יָמוּת כְּרָגַע.</p>

<p>הוֹרִידוּ אֶת הָאִישׁ הַמְּצַלְצֵל בְּפַעֲמוֹן הַמִּגְדָּל,</p>

<p>הוֹלֶם פַּעֲמוֹן הַזֶּה יַחֲרִיד כָּל יוֹשְבֵי הָעִיר.</p>

<p>וְאַתָּה דוֹאֵג הַיָּקָר, רֹאֶה אֲנִי אֶת פָּנֶיךָ</p>

<p>כִּי נָפְלוּ מֵעֶצֶב וְיָגוֹן, דַּבֵּר מִי בַמַּעַל הַזֶּה</p>

<p>אַל תְּכַחֵד מִמֶּנִּי דָבָר הֲלֹא אָנֹכִי צִוִּיתִיךָ.</p>

<br />
</blockquote>

<p><strong>דואג</strong></p>

<blockquote>
<p>לֹא יָדַעְתִּי מְאוּמָה, בַּתְחִלָּה יָשְׁבוּ יַחְדָּו</p>

<p>חֲבֵרִים כְּחָתָן וְכַלָּה טֶרֶם יֵלְכוּ לְמִשְׁכָּבָם,</p>

<p>וּכְרֶגַע נֶהְפַּךְ הַגַּלְגַּל וַיּוֹלֶךְ אֹתָם שׁוֹלָל</p>

<p>כִּי הֵרִיקוּ בְרַק חַרְבָּם וַיַּכּוּ אִישׁ בְּרֵעֵהוּ</p>

<p>עַד שְׁפָךְ דָּם עֲלֵיהֶם וְחַרְבָּם אָכְלָה בָשָׂר</p>

<p>וְעוֹדֶנִּי לֹא אֵדַע, מַה־דִּין וּדְבָרִים בֵּינֵיהֶם.</p>

<p>מִי יִתֵּן מוּתִי בִשְׂדֵה הַמִּלְחָמָה בְּכָבוֹד</p>

<p>טֶרֶם בָּאתִי לִרְאוֹת עֶרְוַת דָּבָר כָּזֶה בְּמַחֲנֵנוּ.</p>

<br />
</blockquote>

<p><strong>איתיאל</strong></p>

<blockquote>
<p>מֶה הָיָה לְךָ כֶּשֶׂד, כִּי עָשִׂיתָ זֹאת?</p>

<br />
</blockquote>

<p><strong>כשד</strong></p>

<blockquote>
<p>שָׂא נָא אֲדֹנִי! דַּבֵּר לֹא אוּכָל.</p>

<br />
</blockquote>

<p><strong>איתיאל</strong></p>

<blockquote>
<p>קְנַז! הֲלֹא יָקָר וְנִכְבָּד הָיִיתָ מֵאָז</p>

<p>תָּמִים וּבַר־לֵבָב בָּאָרֶץ וְשִׁמְךָ נָשְׂאוּ חֲכָמִים</p>

<p>מֶה הָיָה לְךָ כִּי הִבְאַשְׁתָּ רֵיחֲךָ כְּרָגַע</p>

<p>שִׁמְךָ כַּשֶּׁמֶן הַטּוֹב מִגַּרְתָּ וַתַּעַשׂ לְךָ שֵׁם אַחֵר</p>

<p>כְּאִישׁ מָדוֹן וּמַהֲלֻמּוֹת? הֲלֹא תַעֲנֶה קְנַז!</p>

<br />
</blockquote>

<p><strong>קנז</strong></p>

<blockquote>
<p>רְאֵה אִיתִיאֵל הַנִּכְבָּד, מַכַּת מָוֶת הֻכֵּיתִי</p>

<p>דּוֹאֵג עַבְדְּךָ רָאָה וַהַגֵּד יַגִּיד לְךָ כֹּל</p>

<p>וַאֲנִי אֶעֱצֹר בְּמִלִּין כִּי הַדִּבֵּר קָשֶׁה לִי;</p>

<p>רַק זֹאת אַגִּידָה, כִּי לֹא הֶעֱוֵיתִי הַלָּיְלָה</p>

<p>וְלֹא חָטָאתִי בִּדְבַר פֶּה וְלֹא בְמַעֲשֵׂה יָד</p>

<p>אִם לֹא חֵטְא יֵחָשֵׁב, לְאִישׁ הַמַּצִּיל אֶת נַפְשׁוֹ</p>

<p>וְעָוֹן לַשֹּׁמֵר אֶת חַיָּיו, מִפְּנֵי חָמָס וָרֶצַח.</p>

<br />
</blockquote>

<p><strong>איתיאל</strong></p>

<blockquote>
<p>חַם לִבִּי בְּקִרְבִּי אֵין מַעְצֹר לְרוּחִי עוֹד</p>

<p>וּבִמְקוֹם הַמִּשְׁפָּט שָׁם תַּעֲלֶה רִגְשַׁת נַפְשִׁי;</p>

<p>אִם עַתָּה אָקוּם וְאֶשָּׂא זְרוֹעִי הַנְּטוּיָה</p>

<p>גַּם הַטּוֹב בָּכֶם יֹאבַד, מִגַּעֲרָתִי יְהִי לָאָיִן.</p>

<p>דַּבְּרוּ אֵיךְ פָּרַץ הָרִיב? יַד מִי בַמַּעַל רִאשׁוֹנָה?</p>

<p>וְהָאִישׁ אֲשֶׁר עֲוֹנוֹ בוֹ, אַף אִם אָחִי הוּא</p>

<p>נַקֵּה לֹא אֲנַקֵּהוּ, כִּי אָח וְאֹהֵב לֹא אַכִּיר.</p>

<p>הֲיִתָּכֵן בְּעֵת מִלְחָמָה, בְּעִיר מְלֵאָה מָגוֹר וָפַחַד</p>

<p>לְעוֹרֵר רִיב בַּלַּיְלָה, לִפְנֵי הַשֹּמְרִים בַּמְּצוּדָה?</p>

<p>נְבָלָה הִיא וְשַׁעֲרוּרָה, דּוֹאֵג, מִי הֵחֵל בַּפָּרֶץ?</p>

<br />
</blockquote>

<p><strong>קנז</strong></p>

<blockquote>
<p>אִם מֵאַהֲבָה וָאַחְוָה, תּוֹסִיף עַל דְּבַר אֱמֶת</p>

<p>אוֹ תִגְרַע מִמֶּנּוּ, לֹא אִישׁ חַיִל אָתָּה.</p>

<br />
</blockquote>

<p><strong>דואג</strong></p>

<blockquote>
<p>רַב לָךְ. –</p>

<p>תִּדְבַּק לְשׁוֹנִי לְחִכִּי, אִם אֲדַבֵּר דָּבָר</p>

<p>לְהַכְאִיב לֵב כֶּשֶׂד, חָלִלָה לִּי מֵהָרַע לוֹ</p>

<p>וּבְכָל זֹאת סָמוּךְ לִבִּי, כִּי לֹא אֲכַזֵּב.</p>

<p>וְעַתָּה שְׁמַע הַשָּׂר! כֵּן הָיָה הַדָּבָר:</p>

<p>אֲנִי הָיִיתִי יוֹשֵב וּמְדַבֵּר עִם קְנַז</p>

<p>וְהִנֵּה אִישׁ בָּא פִּתְאֹם, מְצָעֵק לְהוֹשִיעַ לוֹ</p>

<p>וְכֶשֶׂד בְּחֶרֶב שְׁלוּפָה רֹדַף אַחֲרָיו לְהַכּוֹתוֹ</p>

<p>וַיִּגַּשׁ קְנַז וַיִּפְצַר בּוֹ לְהָשִׁיב חַרְבּוֹ אֶל תַּעֲרָהּ</p>

<p>וּבֵין כֹּה וָכֹה וְהָאִישׁ בָּרַח הַחוּצָה</p>

<p>בָּרוֹחַ וּמְצָעֵק בְּקוֹל גָּדוֹל וְאָנֹכִי רַצְתִּי אַחֲרָיו</p>

<p>לְבַל יַשְׁמִיעַ קוֹלוֹ פֶּן יַחֲרִיד יוֹשְבֵי הָעִיר,</p>

<p>אַךְ הוּא קַל בְּרַגְלָיו נָס מִפָּנַי וְאֵינֶנּוּ,</p>

<p>וַאֲנִי נֶחְפָּז הָיִיתִי לָשׁוּב וְלָבוֹא הַבָּיְתָה</p>

<p>אַחֲרֵי אֲשֶׁר שָׁמַעְתִּי קוֹל רִיב וְקוֹל נָשֶׁק</p>

<p>וּנְאָצוֹת וְגִדּוּפִים מִפִּי כֶּשֶׂד, לֹא שָׁמַעְתִּי כֵן מֵעוֹדִי.</p>

<p>וּבְבוֹאִי מָצָאתִי אֶת שְׁנֵיהֶם חֶרֶב אִישׁ בְּרֵעֵהוּ</p>

<p>כַּאֲשֶׁר רָאִיתָ בְּעֵינֶיךָ בְּבוֹאֲךָ גַּם אָתָּה.</p>

<p>בָּזֹאת הִגַּדְתִּי לְפָנֶיךָ כֹּל אֲשֶׁר יָדָעְתִּי</p>

<p>כּי יֶתֶר מִזֹּאת אֵינֶנִּי יוֹדֵעַ מְאוּמָה.</p>

<p>אָמְנָם זֶה דֶרֶךְ אֲנָשִׁים וְגַם הַיָּשָׁר בָּהֶם</p>

<p>יִכָּשֵׁל לְעֵת מְצֹא. הֵן אֱמֶת כִּי כֶּשֶׂד</p>

<p>נָטָה מִדֶּרֶךְ הַיָּשָׁר וְנִמְהַר לְהָרִים יָדוֹ בִּקְנַז</p>

<p>כַּאֲשֶׁר יַעֲשֶׂה גֶבֶר לְרֵעֵהוּ, בְּזַעְמוֹ וַחֲרוֹן אַפּוֹ</p>

<p>בְּכָל זֹאת לְדַעְתִּי, הֶעָוֹן בְּרֹאשׁ הָאִישׁ הַנָּס</p>

<p>אֲשֶׁר הֶעֱלָה אַפּוֹ וַחֲמָתוֹ עַד לְאֵין מַרְפֵּא.</p>

<br />
</blockquote>

<p><strong>איתיאל</strong></p>

<blockquote>
<p>יָדַעְתִּי דוֹאֵג, כִּי בְּאַהֲבָתְךָ וֶאֱמוּנָתְךָ לְכֶשֶׂד</p>

<p>תִּתְאַמֵּץ לְהָקֵל עֲוֹנוֹ. –</p>

<p>שְׁמָעֵנִי נָא כֶּשֶׂד! בְּכָל לִבִּי אֲהַבְתִּיךָ</p>

<p>אַךְ פְּקִידִי לֹא תִהְיֶה עוֹד מֵעַתָּה וְעַד עוֹלָם.</p>

<p>כִּי מוֹפֵת שַׂמְתִּיךָ לָרַבִּים.</p>

<p>(אסנת ומשרתיה)</p>

<br />
</blockquote>

<p><strong>אסנת</strong></p>

<blockquote>
<p>מַה־נִּהְיְתָה פֹּה יַקִּירִי?</p>

<br />
</blockquote>

<p><strong>איתיאל</strong></p>

<blockquote>
<p>הַמְּנוּחָה שָׁבָה לְאֵיתָנָהּ, נָשׁוּבָה נָּא לִמְנוּחָתֵנוּ.</p>

<p>וְאֶת פְּצָעֶיךָ קְנַז, אֲנִי אֶרְפָּא אֹתָם</p>

<p>הוֹלִיכוּ אֶת הָאִישׁ מִזֶּה. – (מוליכים את קנז)</p>

<p>שְׁמֹר דּוֹאֵג עַל הָעִיר, הַשְׁקֵט רִיב וָמָדוֹן.</p>

<p>שׁוּבִי אָסְנַת רַעְיָתִי, נָשׁוּבָה אֶל עַרְשֵׂנוּ. –</p>

<p>זֶה חֵלֶק לָאִישׁ, חֵלֶק לְנוֹשֵׂא נִשְׁקוֹ</p>

<p>קוֹל שָׁאוֹן וּתְרוּעָה, יְעִירֶנּוּ בְּנֶשֶׁף חִשְׁקוֹ.</p>

<p>(כלם הולכים ודואג וכשד נשארים)</p>

<br />
</blockquote>

<p><strong>דואג</strong></p>

<blockquote>
<p>מַה־לְּךָ הַפָּקִיד? הֲיֵשׁ פֶּצַע בִּבְשָׂרֶךָ?</p>

<br />
</blockquote>

<p><strong>כשד</strong></p>

<blockquote>
<p>יֵשׁ וָיֵשׁ וְאֵין מָזוֹר לְפִצְעִי.</p>

<br />
</blockquote>

<p><strong>דואג</strong></p>

<blockquote>
<p>חָלִלָה לְּךָ מֵאלֹהִים.</p>

<br />
</blockquote>

<p><strong>כשד</strong></p>

<blockquote>
<p>שֵׁם כְּבוֹדִי, שֵׁם כְּבוֹדִי, אוֹי כִּי גָלָה מִמֶּנִּי!</p>

<p>תְּהִלָּתִי יְחִידָתִי בַּחַיִּים, אָזְלָה לָהּ וְאֵינֶנָּה</p>

<p>וְהַנּוֹתָר בִּבְשָׂרִי, פִּגּוּל הוּא כִּבְשַׂר בְּהֵמָה</p>

<p>שֵׁם כְּבוֹדִי דּוֹאֵג, הָהּ שֵׁם כְּבוֹדִי!</p>

<br />
</blockquote>

<p><strong>דואג</strong></p>

<blockquote>
<p>חֵי נַפְשִׁי הַנֶּאֱמָנָה! אָמוֹר אָמַרְתִּי כִּי הֻכֵּיתָ</p>

<p>אוֹ נָשָׂאתָ פֶּצַע רָע, הַמַּכְאִיב מִכָּל נֶגַע בַּנָּפֶשׁ.</p>

<p>בַּמֶּה נֶחְשָׁב שֵׁם כָּבוֹד הֲלֹא שָׁוְא וְהֶבֶל הוּא!</p>

<p>רַבִּים יִקְנוּהוּ בְּלֹא מְחִיר וְיִתְנַצְּלוּ אֹתוֹ חִנָּם</p>

<p>וְשֵׁם כְּבוֹדְךָ לֹא סָר לוּלֵא תַשְׁמִיעַ כֵּן אָתָּה.</p>

<p>קוּמָה הֱיֵה לְאִישׁ, רַבִּים דְּרָכִים פְּתוּחִים לָנוּ</p>

<p>לְכַפֵּר פְּנֵי שַׂר הַצָּבָא; הוּא הֲדָפְךָ מִמַּצָּבֶךָ</p>

<p>לֹא מֵאֵיבָה וְשִׂנְאָה, רַק מִסִּבָּה אַחֶרֶת</p>

<p>כְּאִישׁ הַמַּכֶּה אֶת כַּלְבּוֹ אֲשֶׁר לֹא חָטָא לוֹ</p>

<p>רַק לְהַפְחִיד אֶת הָאֲרִי. וְעַתָּה חַל אֶת פָּנָיו</p>

<p>וְהוּא יְחֻנֶּךָּ וְיִרְצֶךָ.</p>

<br />
</blockquote>

<p><strong>כשד</strong></p>

<blockquote>
<p>תְּהִי נַפְשִׁי לְבֹשֶׁת, מִהְיוֹת פָּקִיד לְאִיתִיאֵל</p>

<p>לְחַלֵּל כְּבוֹדוֹ בְּעֶבֶד שִׁכּוֹר, קַל וְנִבְזֶה כָּמוֹנִי.</p>

<p>כִּי מָה אֲנִי עָתָּה? אִישׁ שִׁכּוֹר מְחָרֵף וּמְגַדֵּף</p>

<p>אִישׁ רִיב וּמַהֲלֻמּוֹת, נִלְעַג לָשׁוֹן אֵין בִּינָה</p>

<p>כְּסוּס עָגוּר מְצַפְצֵף בְּפִיו וּכְסָר טַעַם מְשַׂחֵק בְּצִלּוֹ.</p>

<p>הוֹי רוּחַ רָע וּמַשְׁחִית הַמִּסְתַּתֵּר בְּקֶרֶב הַיַּיִן!</p>

<p>הֵן אֲדַמְּךָ אֲכַנְּךָ וְלֹא יְדַעְתִּיךָ בְּשֵׁם</p>

<p>אִם לֹא הַשָּׂטָן שְׁמֶךָ. –</p>

<br />
</blockquote>

<p><strong>דואג</strong></p>

<blockquote>
<p>מִי הָיָה הָאִישׁ אֲשֶׁר רָדַפְתָּ אַחֲרָיו בְּחַרְבֶּךָ?</p>

<p>מֶה עָשָׂה לְךָ רָעָה?</p>

<br />
</blockquote>

<p><strong>כשד</strong></p>

<blockquote>
<p>אֵינֶנִּי יוֹדֵעַ.</p>

<br />
</blockquote>

<p><strong>דואג</strong></p>

<blockquote>
<p>זָר הדָּבָר מְאֹד.</p>

<br />
</blockquote>

<p><strong>כשד</strong></p>

<blockquote>
<p>כַּחֲלוֹם בְּרֹב עִנְיָן וְאֵין דָּבָר בָּרוּר לִי</p>

<p>הִנְנִי זֹכֵר דִּבְרֵי רִיב וְלֹא יָדַעְתִּי עַל מָה.</p>

<p>אֵיךְ יָבִיא אָדָם צַר וְאוֹיֵב אֶל קִרְבּוֹ</p>

<p>אֲשֶׁר יִקַּח אֶת לִבּוֹ? אֵיךְ נָשִׂישׂ בְּמִשְׁתֵּה הַיַּיִן</p>

<p>וּנְפַזֵּז וּנְכַרְכֵּר עַל אֲשֶׁר נִדְמִינוּ לִבְהֵמָה?</p>

<br />
</blockquote>

<p><strong>דואג</strong></p>

<blockquote>
<p>לָמָּה תִּתְאוֹנֵן עוֹד וְהַיַּיִן יָצָא מִמֶּךָּ</p>

<p>רְאֵה אֵיךְ חִישׁ קַל, יָשְׁרָה נַפְשְׁךָ בָּךְ.</p>

<br />
</blockquote>

<p><strong>כשד</strong></p>

<blockquote>
<p>הַיַּיִן, רוּחַ רַע אֶחָד, יָצֹא יָצָא מִמֶּנִּי</p>

<p>וְרוּחַ אַחֵר בָּא תַחְתָּיו, הוּא רֹגֶז וָכַעַס</p>

<p>עֲבֵרָה גֹּרֶרֶת עֲבֵרָה וְלָכֵן מָאַסְתִּי נַפְשִׁי.</p>

<br />
</blockquote>

<p><strong>דואג</strong></p>

<blockquote>
<p>הֶרֶף, רַב לָךְ, אַל תְּיַסֵּר נַפְשְׁךָ יֶתֶר מִדָּי</p>

<p>מִי יִתֵּן וְלֹא קָרָה אֵת אֲשֶׁר קָרָה לָנוּ</p>

<p>אַךְ הַשְׂכִּילָה וַחֲכָם וַהֲפֹךְ הַמִּקְרֶה לְטוֹבָה.</p>

<br />
</blockquote>

<p><strong>כשד</strong></p>

<blockquote>
<p>כִּי אֲחַלֶּה אֶת פָּנָיו, לְהוֹשִׁיבֵנִי עַל כַּנִּי</p>

<p>וְהוּא יֹאמַר אֵלָי: הֲלֹא שִׁכּוֹר אָתָּה:</p>

<p>מָה אָשִׁיב לוֹ בְּפִי? וְאִם אֶלֶף פִּיּוֹת לִי</p>

<p>הֲלֹא יִסָּכֵר כָּל פֶּה, כִּי לֹא אֶמְצָא מַעֲנֶה.</p>

<p>מִלֵּל לְבַעַל דּעַת, כִּי יִתְהַפֵּךְ לְבַעַר!</p>

<p>אֲרוּרָה הַכּוֹס אֲשֶׁר לֹא כַדָּת! יֵינָהּ יֵין תַּנִּינִים!</p>

<br />
</blockquote>

<p><strong>דואג</strong></p>

<blockquote>
<p>אַל נָא כֶּשֶׂד אַל תָּאֹר אֶת הַיַּיִן</p>

<p>כִּי טוֹב הוּא מְאֹד אִם יִתְהַלֵּךְ בְּמֵישָׁרִים.</p>

<p>וְאַתָּה הֲלֹא יָדַעְתָּ כִּי אֲהַבְתִּיךָ בְּלֵב תָּמִים.</p>

<br />
</blockquote>

<p><strong>כשד</strong></p>

<blockquote>
<p>וּלְאוֹת מִלֵּאתִי רְצוֹנְךַ וָאֵשְׁתְּ הַכּוֹס מִיָּדֶךָ.</p>

<br />
</blockquote>

<p><strong>דואג</strong></p>

<blockquote>
<p>כָּזֹאת וְכָזֹאת יִשְׁתַּכֵּר אָדָם פַּעֲמַיִם שָׁלֹש</p>

<p>בְּכָל זֹאת סֹבֵא אֵינֶנּוּ. וְעַתָּה לֵךְ אִיעָצְךָ</p>

<p>הִנֵּה אָסְנַת הַגְּבִירָה מֹשֶלֶת בְּשַׂר הַצָּבָא</p>

<p>כִּי יָפְיָהּ יִקַּח לִבּוֹ וַהֲדָרָהּ כְּקֶסֶם לְנֶגְדוֹ</p>

<p>שְׁפֹךְ לִבְּךָ בְּחֵיקָהּ וְעַל יָדָהּ תִּוָּשֵׁעַ.</p>

<p>כִּי רַבַּת חֶסֶד הִיא וְרוּחָהּ רוּחַ נְדִיבָה</p>

<p>וְאִם תִּפְצַר בָּהּ, לִתְפֹּר קֶשֶׁר הָאַהֲבָה</p>

<p>אֲשֶׁר נִתְּקוּ חוּטָיו, בֵּינְךָ וּבֵין בַּעֲלָהּ</p>

<p>אָנֹכִי עָרַבְתִּי לְךָ, כִּי יִתְחַזֵּק הַקֶּשֶׁר</p>

<p>כִּפְלַיִם מֵאֲשֶׁר הָיָה לְפָנִים.</p>

<br />
</blockquote>

<p><strong>כשד</strong></p>

<blockquote>
<p>עֲצָתְךָ טוֹבָה.</p>

<br />
</blockquote>

<p><strong>דואג</strong></p>

<blockquote>
<p>עֲצָתִי נֹבַעַת מִתֻּמָּתִי, מִמְּקוֹר אַהֲבָה נֶאֱמָנָה.</p>

<br />
</blockquote>

<p><strong>כשד</strong></p>

<blockquote>
<p>כֵּן לְבָבִי יַגִּיד לִי; לְמָחָר בַּבֹּקֶר הַשְׁכֵּם</p>

<p>אָבוֹא לְהִתְחַנֵּן אֵלֶיהָ, לַעֲזָר לִי בְּעָנְיִי</p>

<p>וְאִם לֹא תָבוֹא שְׁאֵלָתִי, אֵדַע כִּי אָבָדְתִּי.</p>

<br />
</blockquote>

<p><strong>דואג</strong></p>

<blockquote>
<p>כֵּן דַּרְכְּךָ לְנֹכַח; לֵךְ אֶל מִשְׁכָּבְךָ בְּשָׁלוֹם.</p>

<p>וַאֲנִי הִנְנִי הוֹלֵךְ אֶל מִשְׁמַרְתִּי.</p>

<br />
</blockquote>

<p><strong>כשד</strong></p>

<blockquote>
<p>לֵךְ לְשָׁלוֹם דּוֹאֵג הַנֶּאֱמָן. (כשד הולך)</p>

<br />
</blockquote>

<p><strong>דואג</strong></p>

<blockquote>
<p>מִי יֹאמַר עָלַי, כִּי בֶן בְּלִיַּעַל אָנִי? –</p>

<p>הֲלֹא עֵצָה טוֹבָה וּנְכוֹנָה נָתַתִּי לוֹ</p>

<p>בַּמֶּה יִתְרַצֶּה אֶל הַכּוּשִׁי, כִּי מַה־נָּקֵל</p>

<p>לְפַתּוֹת אֶת לֵב אָסְנַת אֲשֶׁר תַּפְגִּיעַ בַּעֲדוֹ</p>

<p>וְאִם הִיא תַפְגִּיעַ לֹא יָשִׁיב הַכּוּשִׁי אֶת פָּנֶיהָ</p>

<p>כִּי נִלְכָּד הוּא בְּאַהֲבָתָהּ וְאַחֲרֵי דְבָרֶיהָ לֹא יְשַׁנֶּה.</p>

<p>וְכִי תֹאמַר אֵלָיו, לְהִבָּדֵל מִקְּהַל אֲדֹנָי</p>

<p>אוֹ לְהַשְׁלִיךְ נַפְשׁוֹ מִנֶּגֶד, לֹא יִמְנַע מִמֶּנָּה</p>

<p>כִּי רְפֵה כֹחַ הוּא וְהִיא תִמְשָׁל בּוֹ.</p>

<p>וְאַחֲרֵי אֲשֶׁר יָעַצְתִּי לְכֶשֶׂד, עֵצָה נְכוֹנָה לְעֶזְרָתוֹ</p>

<p>מִי זֶה יַחְשְׁבֵנִי, לְיוֹעֵץ רָע וּבְלִיַּעַל? –</p>

<p>אֶפֶס דַּרְכֵי שְׁאוֹל נְתִיבֹתַי, יוֹרְדוֹת חַדְרֵי מָוֶת</p>

<p>כִּי כַשָּׂטָן כָּמוֹנִי, נִלְבַּשׁ כַּמְּעִיל צְדָקָה</p>

<p>לְמַעַן נוּכַל לְהָרֵעַ. כִּי פֶּתִי הַזֶּה בְּתֻמָּתוֹ</p>

<p>כַּאֲשֶׁר יִתְחַנֵּן אֶל אָסְנַת, לַהֲשִׁיבוֹ עַל כַּנּוֹ</p>

<p>וְהִיא תַפְגִּיעַ בַּעֲדוֹ, אֶל בַּעֲלָהּ הַכּוּשִׁי</p>

<p>אֶלְחַשׁ אָז בְּאָזְנָיו, כִּי רַק מֵאֲשֶׁר חָשְׁקָה בּוֹ</p>

<p>תַּפְגִּיעַ בַּעֲדוֹ כָזֹאת, וְכָל עוֹד אֲשֶׁר תִּתְאַמֵּץ</p>

<p>לִגְמֹל חֶסֶד לְכֶשֶׂד, כֵּן תִּפֹּל בְּעֵינֵי בַעֲלָהּ</p>

<p>וְהַחֶסֶד אֲשֶׁר חָשְׁבָה לַעֲשׂוֹת, יִהְיֶה לָהּ לְמוֹקֵשׁ</p>

<p>וְנֶהְפַּךְ טוּבָהּ לְגָפְרִית וְכָל חַסְדָּהּ לְזֶפֶת</p>

<p>וּמִשָּׁם תֵּצֵא אֵשׁ וְתֹאכַל אֶת כֻּלָּם. –</p>

<p>(אל רדי בבואו) הֲשָׁלוֹם לְךָ רַדַּי?</p>

<br />
</blockquote>

<p><strong>רדי</strong></p>

<blockquote>
<p>הִנְנִי רָץ כֹּה וָכֹה, לֹא כַכֶּלֶב לָצוּד צַיִד</p>

<p>כִּי אִם בִּלְתִּי לִנְבֹּחַ מֵאַחֲרֵי הַצַּיָּדִים.</p>

<p>הֵן הֻכֵּיתִי בַלַּיְלָה הַזֶּה, מַכּוֹת חַדְרֵי בָטֶן</p>

<p>וְכַסְפִּי אָזַל מִכִּיסִי וּמָה אוֹחִיל עוֹד?</p>

<p>הֲזֶה הוּא פְּרִי עֲמָלִי, כִּי אָשׁוּב לְוִינֶעצְיָא</p>

<p>בְּיִתְרוֹן דַּעַת מְעָט, בְּמוּסָר אַכְזָרִי וְאֵין כָּסֶף.</p>

<br />
</blockquote>

<p><strong>דואג</strong></p>

<blockquote>
<p>מֶה אֻמְלָל הָאִישׁ, אִם אֵין לוֹ אֹרֶךְ רוּחַ?</p>

<p>מִי יִרְפָּא אֶת הַחֹלֶה, אִם לֹא עַל יַד עַל יָד?</p>

<p>וְאַתָּה הֲלֹא יָדַעְתָּ, כִּי נוֹצִיא פְעֻלָתֵנוּ לְאוֹר</p>

<p>בְּעֵצָה חָכְמָה וְתַחְבּוּלָה וְלֹא עַל יְדֵי כְשָׁפִים</p>

<p>וְלָכֵן תִּמָּשֵׁךְ פְּעֻלָתֵנוּ וְלֹא מְבֹהֶלֶת תִּהְיֶה</p>

<p>פֶּן לֹא תְבֹרַךְ אַחֲרִיתָהּ. הֲאִם דַּרְכְּךָ לֹא צָלֵחָה?</p>

<p>כּשֶׂד הִכְּךָ מַכָּה קְטַנָּה וְאַתָּה הוֹרַדְתָּהוּ מִמַּצָּבוֹ</p>

<p>וּמַה־לְּךָ כִּי נִזְעָקְתָּ? נְטִיעִים לִפְנֵי שֶׁמֶשׁ יִצְמָחוּ</p>

<p>אַךְ לֹא יַבְשִׁילוּ פִּרְיָם, טֶרֶם יָצִיצוּ וְיַפְרִיחוּ.</p>

<p>הוֹחִילָה מְעַט רֶגַע וּפְרִי מַעֲלָלֶיךָ תֹּאכַל.</p>

<p>אַךְ רְאֵה הַבֹּקֶר אוֹר, בְּרֹב עֲבֹדָה וְשִׂמְחָה</p>

<p>הַלַּיְלָה חָלַף הָלַךְ לוֹ, מַהֵר שׁוּב לִמְקוֹם מִשְׁמַרְתֶּךָ</p>

<p>וְיֶתֶר דִּבְרֵי חֵפֶץ, אַשְׁמִיעֲךָ לְעֵת מוֹעֵד.</p>

<p>לָמָּה תִּתְמַהְמַהּ עוֹד? חוּשָׁה אַל תַּעֲמֹד.</p>

<p>(רדי הולך)</p>
</blockquote>

<blockquote>
<p>בִּשְׁתַּיִם תִּכּוֹן עֲצָתִי, אֶת אִשְׁתִּי אֶשְׁלְחָה</p>

<p>לְדַבֵּר עַל לֵב גְּבִרְתָּהּ, לָצֵאת לְהוֹשִׁיעַ לְכֶשֶׂד</p>

<p>וְאֶת הַכּוּשִׁי אַטֵּהוּ, לְדַבֵּר אִתּוֹ בַּשֶּׁלִי</p>

<p>וְלַהֲבִיאוֹ בִּבְלִי דַעַת, בַּאֲשֶׁר יִמְצָא אֶת כֶּשֶׂד</p>

<p>בְּהִתְחַנְּנוֹ לִפְנֵי אִשְׁתּוֹ. –</p>

<p>זֶה הַדֶּרֶך וְהַשַּׁעַר, לְבַצַּע מְזִמָּה וּרְמִיָּה</p>

<p>וְהֵן הַמּוֹעֵד קָרוֹב וְיָדַי תַּעֲשֶׂינָה תּוּשִׁיָּה.</p>

<p>(הולך)</p>

<br />
</blockquote>

<p><strong>תם חלק שני.</strong></p>

<blockquote>
<br />
</blockquote>

<h2 id="חלקשלישי">חלק שלישי</h2>

<h3 id="מחזהאלפניהמצודה:כשדומנגנים">מחזה א' לפני המצודה: כשד ומנגנים</h3>

<p><strong>כשד</strong></p>

<blockquote>
<p>מְנַגְּנִים אֲנִי אֶתֵּן שְׂכָרְכֶם וְאַתֶּם הֵיטִיבוּ נַגֵּן</p>

<p>לְקַדֵּם פְּנֵי שַׂר הַצָּבָא בְּשִׁיר בִּרְכַת הַשַּׁחַר. (המנגנים
מריעים והלץ יוצא מן הבית)</p>

<br />
</blockquote>

<p><strong>הלץ</strong></p>

<blockquote>
<p>מָה הַכֵּלִים הָאֵלֶּה בְּיֶדְכֶם, הֲמִן נֵיאַפֹּל הֵם</p>

<p>כִּי יִתְּנוּ קוֹלָם כְּקוֹל הַיּוֹצֵא מִן הַנְּחִירַיִם?</p>

<br />
</blockquote>

<p><strong>המנצח</strong></p>

<blockquote>
<p>מַה־לְּךָ רֵעִי, כִּי תִשְׁאַל כָּזֹאת?</p>

<br />
</blockquote>

<p><strong>הלץ</strong></p>

<blockquote>
<p>הַגִּידָה לִּי הַאֵלֶּה כְּלֵי תְרוּעָה נִקְרָאִים?</p>

<br />
</blockquote>

<p><strong>המנצח</strong></p>

<blockquote>
<p>כֵּן רֵעִי, כֵּן הֵם נִקְרָאִים.</p>

<br />
</blockquote>

<p><strong>הלץ</strong></p>

<blockquote>
<p>יָדַעְתִּי כִּי אֲשֶׁר בְּרוּחָם, הֶבֶל הוּא וְאֵין מוֹעִיל.</p>

<br />
</blockquote>

<p><strong>המנצח</strong></p>

<blockquote>
<p>רוּחֵנוּ נָכוֹנָה בְּקִרְבֵּנוּ וְאֵין אָנוּ חֹרְשִׁים רָעָה.</p>

<br />
</blockquote>

<p><strong>הלץ</strong></p>

<blockquote>
<p>כְּלֵי הַתְּרוּעָה כָּל רוּחָם יוֹצִיאוּ וְהֶבֶל יֵצֵא מִפִּיהֶם,</p>

<p>אַךְ הֵא לָכֶם כֶּסֶף דֵּי שְׂכָרְכֶם</p>

<p>וְשַׂר הַצָּבָא אָמַר, כִּי קוֹל זִמְרַתְכֶם עָרֵב מְאֹד</p>

<p>לָכֵן חִשְׂכוּ אוֹתוֹ לְיוֹם אַחֵר וְהַיּוֹם אַל תַּשְׁמִיעוּהוּ.</p>

<br />
</blockquote>

<p><strong>המנצח</strong></p>

<blockquote>
<p>אִם לֹא יִנְעַם לוֹ לֹא נוֹסִיף עוֹד.</p>

<br />
</blockquote>

<p><strong>הלץ</strong></p>

<blockquote>
<p>אִם מִבְּלִי הַשְׁמֵעַ קוֹל לְנַגֵּן תַּשְׂכִּילוּ</p>

<p>עֲשׂוּ כַּטוֹב בְּעֵינֵיכֶם, אַךְ קוֹל זִמְרָה כִּי יִשָּׁמַע</p>

<p>לֹא יֶעֱרַב לְאָזְנֵי שַׂר הַצָּבָא, יוֹדְעָיו יֹאמֵרוּ.</p>

<br />
</blockquote>

<p><strong>המנצח</strong></p>

<blockquote>
<p>לְנַגֵּן כְּחֶפְצְךָ לֹא יָדָעְנוּ.</p>

<br />
</blockquote>

<p><strong>הלץ</strong></p>

<blockquote>
<p>אִם כֵּן אֵיפוֹא שִׂימוּ כְלֵיכֶם בְּאַמְתְּחוֹתֵיכֶם</p>

<p>כִּי אֵלְכָה מִזֶּה וְאַתֶּם רְאוּ וַעֲשׂוּ כָמֹנִי. (המנגנים הולכים)</p>

<br />
</blockquote>

<p><strong>כשד</strong></p>

<blockquote>
<p>שִׁמְעָה נָּא דְּבַר פִּי רֵעִי הַיָּשָׁר.</p>

<br />
</blockquote>

<p><strong>הלץ</strong></p>

<blockquote>
<p>דְּבַר פִּיךָ אֲנִי שֹּׁמֵעַ וְלֹא פִי רֵעֲךָ הַיָּשָׁר.</p>

<br />
</blockquote>

<p><strong>כשד</strong></p>

<blockquote>
<p>הָסֵר צְחֹק וּמַהֲתַלּוֹת וְקַח שֶׁקֶל זֶה מִיָּדִי;</p>

<p>וְאִם הָאִשָּׁה הַמְּשָׁרְתֶת אֶת הַגְּבִירָה קָמָה מִמִּשְׁכָּבָהּ</p>

<p>אֱמֹר אֵלֶיהָ כִּי כֶשֶׂד מְבַקֵּשׁ לִרְאוֹת אֶת פָּנֶיהָ.</p>

<p>הֲתַעֲשֶׂה לִי זֹאת?</p>

<br />
</blockquote>

<p><strong>הלץ</strong></p>

<blockquote>
<p>הִיא קָמָה מִמִּשְׁכָּבָהּ וְכִי תָקוּם לָבוֹא הֵנָּה</p>

<p>הַגֵּד אַגִּיד לָהּ הַדָּבָר.</p>

<br />
</blockquote>

<p><strong>כשד</strong></p>

<blockquote>
<p>לֵךְ עֲשֵׂה כִּדְבָרְךָ יְדִידִי. (הלץ הולך ודואג בא)</p>

<p>בְּעֵת רָצוֹן בָּאתָ הֵנָּה דּוֹאֵג.</p>

<br />
</blockquote>

<p><strong>דואג</strong></p>

<blockquote>
<p>הֲאִם לֹא שָׁכַבְתָּ עַל מִשְׁכָּבְךָ כָּל הַלָּיְלָה?</p>

<br />
</blockquote>

<p><strong>כשד</strong></p>

<blockquote>
<p>לֹא, כִּי הַבֹּקֶר אוֹר טֶרֶם נִפְרַדְנוּ.</p>

<p>הִנֵּה זֶה שָׁלַחְתִּי, לִקְרֹא לִי אֶת אִשְׁתֶּךָ</p>

<p>לְמַעַן אֶשְׁאַל אֶת פִּיהָ, אוּלַי תוּכַל לַהֲבִיאֵנִי</p>

<p>לִרְאוֹת אֶת פְּנֵי אָסְנַת הַגְּבִירָה.</p>

<br />
</blockquote>

<p><strong>דואג</strong></p>

<blockquote>
<p>הִנְנִי אֶשְׁלְחֶנָּה אֵלֶיךָ כְּרָגַע</p>

<p>וְתֹאֲנָה אֲבַקֵּשׁ לְהוֹלִיךְ אֶת הַכּוּשִׁי לְעֵבֶר אַחֵר</p>

<p>לְמַעַן תְּדַבֵּר עִם הַגְּבִירָה, כְּכֹל אֲשֶׁר בְּלִבֶּךָ,</p>

<p>וְאֵין זָר אִתְּכֶם. (הולך)</p>

<br />
</blockquote>

<p><strong>כשד</strong></p>

<blockquote>
<p>בְּכָל לִבִּי אוֹדֶה לְךָ חַסְדְּךָ הַגָּדוֹל הַזֶּה</p>

<p>כִּי אִישׁ רַב חֶסֶד וִידִיד נֶאֱמָן בַּצָּרָה כָּמוֹךָ</p>

<p>גַּם בִּפְלָארֶנְץ עִיר מוֹלַדְתִּי, לֹא מָצָאתִי.</p>

<br />
</blockquote>

<p><strong>מלכה</strong></p>

<blockquote>
<p>בָּרוּךְ בּוֹאֲךָ, פָּקִיד יָקָר!</p>

<p>יְגוֹנְךָ יְגוֹנִי הוּא וּבְצָרָתְךָ לִי צָר</p>

<p>אַךְ מַהֵר תֵּצֵא לַמֶּרְחָב וְנָסוּ יָגוֹן וַאֲנָחָה.</p>

<p>שַׂר הַצָּבָא וְאִשְׁתּוֹ מְדַבְּרִים עַל אֹדוֹתֶךָ</p>

<p>הִיא מִתְאַמֶּצֶת בְּכָל מְאֹדָהּ לְהַצְדִּיק אֶת נַפְשֶׁךָ</p>

<p>וְהוּא מֵשִׁיב כִּי הָאִישׁ אֲשֶׁר הִרְבֵּיתָ פְּצָעָיו</p>

<p>נִכְבָּד הוּא בְּעַמּוֹ וּמִשְׁפַּחְתּוֹ רָמָה בָּאָרֶץ</p>

<p>לָכֵן חָרַץ מִשְׁפָּטוֹ לְהַרְחִיקְךָ עַד יַעֲבֹר זָעַם.</p>

<p>אָכֵן הוּא מַגִּיד כִּי נַפְשְׁךָ יְקָרָה בְעֵינָיו</p>

<p>וְאַהֲבָתוֹ אֵלֶיךָ תַּעְתִּיר בַּעַדְךָ גַּם מִבְּלִי מַפְגִּיעַ</p>

<p>וְחַכֵּה יְחַכֶּה לְיוֹם מוֹעֵד לַהֲשִׁיבְךָ אֶל כַּנֶּךָ.</p>

<br />
</blockquote>

<p><strong>כשד</strong></p>

<blockquote>
<p>אַךְ אִם אַתְּ לוּ שְׁמָעִינִי, עֲשִׂי עִמִּי חָסֶד</p>

<p>וּבַקְּשִׁי לָתֵת לִי יָדַיִם לִרְאוֹת אֶת הַגְּבִירָה</p>

<p>לְמַעַן אוּכַל דַּבֵּר דְּבָרִים אֲחָדִים עִמָּהּ לְבַדָּהּ.</p>

<br />
</blockquote>

<p><strong>מלכה</strong></p>

<blockquote>
<p>בֹּא נָא הַבַּיְתָה הִנְנִי אֶתֵּן לְךָ יָדַיִם</p>

<p>לְמַעַן תִּשְׁפֹּךְ שִׂיחֲךָ כַּאֲשֶׁר עִם לְבָבֶךָ.</p>

<br />
</blockquote>

<p><strong>כשד</strong></p>

<blockquote>
<p>גְּמוּלֵךְ זֶה לֹא אֶשְׁכַּח כָּל הַיָּמִים. (הולכים)</p>
</blockquote>

<blockquote>
<br />
</blockquote>

<h3 id="מחזהב:חדרבמצודהאיתיאלדואגואציליםאחדים">מחזה ב': חדר במצודה (איתיאל, דואג ואצילים אחדים)</h3>

<p><strong>איתיאל</strong></p>

<blockquote>
<p>הַמִּכְתָּבִים הָאֵלֶּה דּוֹאֵג, תֵּן לְרַב הַחֹבֵל</p>

<p>לְמַעַן יִמְסֹר אֹתָם, לִנְשִׂיא הָאָרֶץ אֲדֹנֵנוּ</p>

<p>וַאֲנִי הִנְנִי הוֹלֵךְ לְבַקֵּר חֵל וָחוֹמָה בַּמִּבְצָר</p>

<p>וְשָׁם תִּמְצָאֵנִי.</p>

<br />
</blockquote>

<p><strong>דואג</strong></p>

<blockquote>
<p>הִנְנִי אֲדֹנִי.</p>

<br />
</blockquote>

<p><strong>איתיאל</strong></p>

<blockquote>
<p>הֲתֵלְכוּ עִמִּי שָׂרִים לִרְאוֹת אֶת הַמִּבְצָר?</p>

<br />
</blockquote>

<p><strong>האצילים</strong></p>

<blockquote>
<p>הִנְנוּ הוֹלְכִים אַחֲרֵי אֲדֹנֵנוּ. (הולכים)</p>
</blockquote>

<blockquote>
<br />
</blockquote>

<h3 id="מחזהג:לפניהמצודהאסנתכשדומלכה">מחזה ג': לפני המצודה (אסנת, כשד ומלכה)</h3>

<p><strong>אסנת</strong></p>

<blockquote>
<p>אַל תִּירָא כֶּשֶׂד הַיָּקָר יְהִי לִבְּךָ בָּטוּחַ</p>

<p>כִּי כְּכָל אֲשֶׁר בְּכֹחִי אֶעֱשֶׂה לְהוֹשִׁיעַ לָךְ.</p>

<br />
</blockquote>

<p><strong>מלכה</strong></p>

<blockquote>
<p>עֲשִׂי כֵן גְּבִרְתִּי כִּי צַר לְבַעֲלִי מְאֹד</p>

<p>וְהוּא מִתְעַצֵּב אֶל לִבּוֹ כְּעַל צָרַת נַפְשׁוֹ.</p>

<br />
</blockquote>

<p><strong>אסנת</strong></p>

<blockquote>
<p>עֵדוּת לְבַעֲלֵךְ כִּי נֶאֱמַן רוּחַ הוּא.</p>

<p>וְאַתָּה כֶּשֶׂד אַל תִּירָא, כִּי שָׁלוֹם אֶעֱשֶׂה</p>

<p>בֵּינְךָ וּבֵין בַּעֲלִי וְאֹהֲבִים תִּהְיוּ כְּקֶדֶם.</p>

<br />
</blockquote>

<p><strong>כשד</strong></p>

<blockquote>
<p>גְּבִרְתִּי הַנְּדִיבָה! נִדְבָתֵךְ תַּרְבֵּנִי,</p>

<p>לְעֶבֶד נֶאֱמָן לָךְ תְּשִׂימֵנִי וְיַעֲבֹר עָלַי מָה.</p>

<br />
</blockquote>

<p><strong>אסנת</strong></p>

<blockquote>
<p>תּוֹדָתִי לְךָ נְתוּנָה, כִּי אֹהֵב אַתָּה לְבַעֲלִי</p>

<p>וְאִישׁ סוֹדוֹ וְנֶאֱמַן בֵּיתוֹ הָיִיתָ מִיָּמִים רַבִּים</p>

<p>וְאִם יִתְנַכֵּר לְךָ, לֹא רָחַק לִבּוֹ מִמֶּךָּ</p>

<p>כִּי אִם בִּלְתִּי לְמַרְאֵה עֵינָיִם.</p>

<br />
</blockquote>

<p><strong>כשד</strong></p>

<blockquote>
<p>כֵּן הוּא גְּבִרְתִּי;</p>

<p>אֶפֶס מַרְאֵה עֵינַיִם, יוּכַל לְהִמָּשֵׁךְ לְיָמִים רַבִּים</p>

<p>כִּי יִרְעֶה רוּחַ וִימַלֵּא קָדִים בִּטְנוֹ</p>

<p>אוֹ יִמְצָא תֹּאֲנָה חֲדָשָׁה, לְבִלְתִּי הָשֵׁב אֶת נִדְחוֹ</p>

<p>וְאַחֲרֵי אֲשֶׁר נֶעֱזַבְתִּי וּפְקוּדָתִי יִקַּח אַחֵר</p>

<p>יִשְׁכַּח שַׂר הַצָּבָא אֶת אַהֲבָתִי וַעֲבֹדָתִי לֹא יִזְכָּר־עוֹד</p>

<br />
</blockquote>

<p><strong>אסנת</strong></p>

<blockquote>
<p>חָלִלָה אַל תֹּאמַר כֵּן, הִנֵּה עָרְבָה נַפְשִׁי</p>

<p>לְעֵינֵי מִלְכָּה הַזֹּאת, כִּי תָשׁוּב אֶל כַּנֶּךָ</p>

<p>וְלִבְּךָ יְהִי סָמוּךְ אִם יָצָא דָבָר מִפִּי</p>

<p>כִּי אֶשְׁמֹר לְמַלְּאוֹתוֹ וּמוֹצָא שְׂפָתַי לֹא אֲשַׁנֶּה</p>

<p>כִּי אֶפְצַר בְּבַעֲלִי וְלֹא אֶתֵּן מַרְגּוֹעַ לוֹ</p>

<p>כִּי אֲצִיקֵהוּ בִּדְבָרִים וְאֶעֱשֶׂה מִטָּתוֹ כְּבֵית סֵפֶר</p>

<p>וְשֻׁלְחָנוֹ כְּשֻלְחָן עָרוּךְ מָלֵא מוּסָר וְתוֹכֵחָה</p>

<p>וּבְכָל אֲשֶׁר יִפְנֶה יִשְׁמַע רִיב כֶּשֶׂד מִפִּי,</p>

<p>לָכֵן הֵיטִיבָה לִבְּךָ כִּי תְשׁוּעָתְךָ קְרוֹבָה</p>

<p>כִּי אֶתֵּן לַמָּוֶת נַפְשִׁי, מֵעֲזֹב לָרִיב רִיבֶךָ.</p>

<p>(איתיאל ודואג באים מרחוק)</p>

<br />
</blockquote>

<p><strong>מלכה</strong></p>

<blockquote>
<p>גְּבִרְתִּי הִנֵּה אֲדֹנִי בָּא שָׁמָּה לִקְרָאתֵנוּ.</p>

<br />
</blockquote>

<p><strong>כשד</strong></p>

<blockquote>
<p>גְּבִרְתִּי הִנְנִי הוֹלֵךְ מִזֶּה.</p>

<br />
</blockquote>

<p><strong>אסנת</strong></p>

<blockquote>
<p>וְלָמָּה אַתָּה הוֹלֵךְ? הִתְיַצֵּב וַאֲדַבֵּר עָלֶיךָ.</p>

<br />
</blockquote>

<p><strong>כשד</strong></p>

<blockquote>
<p>לֹא אוּכַל לַעֲמֹד עוֹד, כִּי נַפְשִׁי נִבְהָלָה</p>

<p>וְרוּחִי לֹא נָכוֹנָה בְקִרְבִּי לְהָפֵק רָצוֹן מֵאֲדֹנִי.</p>

<br />
</blockquote>

<p><strong>אסנת</strong></p>

<blockquote>
<p>אִם כֵּן סֹב וְלֶךְ־לְךָ לְפִי חֵפֶץ לִבֶּךָ. (כשד הולך)</p>

<br />
</blockquote>

<p><strong>דואג</strong></p>

<blockquote>
<p>לֹא טוֹב הַדָּבָר הַזֶּה בְּעֵינָי.</p>

<br />
</blockquote>

<p><strong>איתיאל</strong></p>

<blockquote>
<p>מַה־זֶּה אָמַרְתָּ?</p>

<br />
</blockquote>

<p><strong>דואג</strong></p>

<blockquote>
<p>אֵין מְאוּמָה הַשָּׂר, אוֹ לֹא יָדַעְתִּי מָה אָמַרְתִּי.</p>

<br />
</blockquote>

<p><strong>איתיאל</strong></p>

<blockquote>
<p>הַאֵין זֶה כֶּשֶׂד, אֲשֶׁר נִפְרַד שָׁם מֵאִשְׁתִּי?</p>

<br />
</blockquote>

<p><strong>דואג</strong></p>

<blockquote>
<p>כֶּשֶׂד? לֹא אֲדֹנִי! לִבִּי לֹא יִתְּנֵנִי לַחֲשׁוֹב</p>

<p>כִּי בִּרְאוֹתוֹ אֶת פָּנֶיךָ, יִתְגַנֵּב לָצֵאת מִזֶּה</p>

<p>כְּפשֵׁעַ וְאָשֵׁם.</p>

<br />
</blockquote>

<p><strong>איתיאל</strong></p>

<blockquote>
<p>וּלְבָבִי יַגִּיד לִי, כִּי הוּא הָיָה שָׁם.</p>

<br />
</blockquote>

<p><strong>אסנת</strong></p>

<blockquote>
<p>שְׁמָעִֵנִי אִישִׁי אֲדֹנִי! הִנֵּה דִבַּרְתִּי בָּזֶה</p>

<p>עִם אִישׁ נֶעְצָב וְאֻמְלָל, הַנֹּשֵׂא נַפְשׁוֹ אֵלֶיךָ</p>

<p>כִּי נָמֵס הוּא מִגַּעֲרָתְךָ וְגֹוֵע בַּחֲרוֹן אַפֶּךָ.</p>

<br />
</blockquote>

<p><strong>איתיאל</strong></p>

<blockquote>
<p>וּמִי הוּא זֶה, אֲשֶׁר תְּדַבְּרִי עָלָיו?</p>

<br />
</blockquote>

<p><strong>אסנת</strong></p>

<blockquote>
<p>הֲלֹא הוּא כֶּשֶׂד פְּקִידֶךָ. אִם מָצָאתִי חֵן בְּעֵינֶיךָ</p>

<p>וְאִם כֹּחַ בִּי לְהַטּוֹתְךָ, הֲלֹא תִשָּׂא פָנָיו</p>

<p>כִּי הֶעֱוָה בִּשְׁגָגָה וְלֹא בְּזָדוֹן וּבְמִרְמָה</p>

<p>כִּי אִם אֶת לְבָבוֹ לֹא מָצָאתָ נֶאֱמָן לְפָנֶיךָ</p>

<p>מִי הוּא זֶה וְאֵי זֶה הוּא נֶאֱמָן בָּאָרֶץ?</p>

<p>וְעַתָּה אָנָא יַקִּירִי, קְרָא נָא לוֹ לָשׁוּב.</p>

<br />
</blockquote>

<p><strong>איתיאל</strong></p>

<blockquote>
<p>הַאִם הוּא הָלַךְ מִזֶּה?</p>

<br />
</blockquote>

<p><strong>אסנת</strong></p>

<blockquote>
<p>בְּלֵב נִשְׁבָּר הָלַךְ מִמֶּנִּי וַיַּעֲזֹב יְגוֹנוֹ בְּחֵיקִי</p>

<p>וּבְצָרָתוֹ צַר לִי מְאֹד. נָא שֶׁאָהֲבָה נַפְשִׁי</p>

<p>קְרָא לוֹ לָשׁוּב.</p>

<br />
</blockquote>

<p><strong>איתיאל</strong></p>

<blockquote>
<p>לֹא עַתָּה אָסְנַת הַנְּעִימָה, כִּי אִם לְעֵת אַחֶרֶת.</p>

<br />
</blockquote>

<p><strong>אסנת</strong></p>

<blockquote>
<p>אַךְ לְמָתַי? אִם בְּקָרוֹב יָבוֹא?</p>

<br />
</blockquote>

<p><strong>איתיאל</strong></p>

<blockquote>
<p>בִּמְהֵרָה יָבוֹא לְמַעֲנֵךְ.</p>

<br />
</blockquote>

<p><strong>אסנת</strong></p>

<blockquote>
<p>בָּעֶרֶב הַזֶּה לְעֵת הָאֹכֶל?</p>

<br />
</blockquote>

<p><strong>איתיאל</strong></p>

<blockquote>
<p>לֹא בָעֶרֶב הַזֶּה.</p>

<br />
</blockquote>

<p><strong>אסנת</strong></p>

<blockquote>
<p>לְמָחָר אֶל לֶחֶם הַצָּהֳרָיִם?</p>

<br />
</blockquote>

<p><strong>איתיאל</strong></p>

<blockquote>
<p>בַּצָּהֳרַיִם לֹא אֵשֵׁב בַּבָּיִת</p>

<p>כִּי אֶסְעַד עִם חֲלוּצֵי הַצָּבָא בַּמְּצוּדָה.</p>

<br />
</blockquote>

<p><strong>אסנת</strong></p>

<blockquote>
<p>אִם כֵּן אֵיפוֹא, לְמָחָר בָּעֶרֶב</p>

<p>אוֹ בַּיּוֹם הַשְּׁלִישִי בַּבֹּקֶר, בַּצָּהֳרַיִם אוֹ בָּעֶרֶב</p>

<p>אוֹ בַּבֹּקֶר הָרְבִיעִי. נָא הַגְבֵּל אֶת הַמּוֹעֵד</p>

<p>אַךְ אַל תַּרְחִיקֶנּוּ יוֹתֵר מִשְּׁלֹשֶת יָמִים.</p>

<p>חֵי נַפְשִׁי! כִּי מוֹדֶה וְעֹזֵב הוּא בְּכָל לִבּוֹ</p>

<p>אַף כִּי עֲוֹנוֹ קַל הוּא בְּעֵינֵי בְנֵי הָאָדָם.</p>

<p>הֵן אֱמֶת הַדָּבָר, כִּי עֲנֹש לְיָקָר וְנִכְבָּד</p>

<p>טוֹב וְנָכוֹן בְּעֵת מִלְחָמָה, לְתִתּוֹ מוֹפֵת לָרַבִּים</p>

<p>אַךְ דַּי לוֹ הַגְּעָרָה, עֵקֶב שִׁגְגָתוֹ הַקְּטַנָּה.</p>

<p>דַּבֵּר אִיתִיאֵל, מָתַי יָבוֹא? וַאֲנִי אֶתְפַּלָא מְאֹד</p>

<p>לוּ שָׁאַלְתָּ דָּבָר מִמֶּנִּי, אִם יָכֹלְתִּי הָשֵׁב פָּנֶיךָ</p>

<p>וְלִפְנּוֹת כֹּה וָכֹה כָּמוֹךָ. הֲאִם לֹא כֶשֶׂד הוּא</p>

<p>אֲשֶׁר בָּא עִמְּךָ לַהֲבִיאֵנִי בִּבְרִית אַהֲבָתֶךָ</p>

<p>וּבְכָל עֵת אֲשֶׁר מֵאַנְתִּי, הִטָּה אֶת לִבִּי אֵלֶיךָ</p>

<p>וְאֵיךְ כָּבֵד הַדָּבָר לְכַפֵּר עָלָיו עָתָּה?</p>

<p>לוּ הָיִיתִי אֲנִי תַחְתֶּיךָ, הַאֲמֵן לִי –</p>

<br />
</blockquote>

<p><strong>איתיאל</strong></p>

<blockquote>
<p>אָנָּא רַב לָךְ! הֵן יוּכַל לָבוֹא בְּכָל עֵת;</p>

<p>כִּי לֹא אָשִׁיב אֶת פָּנָיִךְ.</p>

<br />
</blockquote>

<p><strong>אסנת</strong></p>

<blockquote>
<p>לֹא חֶסֶד הוּא מִיָּדְךָ; כְּמוֹ לוּ הִפְצַרְתִּי בָךְ</p>

<p>לֶאֱכָל־לֶחֶם, לִלְבֹּש בֶּגֶד וְלִשְׁמֹר נַפְשְׁךָ מִקֹּר</p>

<p>אוֹ לַעֲשׂוֹת דָּבָר לְמַעַן טוֹב לָךְ</p>

<p>מִי יַחְשׁוֹב לְךָ לְחֶסֶד, כִּי עָשִׂיתָ זֹאת?</p>

<p>אֲבָל אִם חֶסֶד וַחֲנִינָה, אָבוֹא לִדְרֹש מִיָּדֶךָ</p>

<p>לְנַסּוֹת כֹּחַ אַהֲבָתֶךָ, לֹא בְּדָבָר קָטֹן אָבוֹאָה</p>

<p>כִּי אִם אַקְשֶׁה לִשְׁאוֹל קָשׁוֹת וְנִכְבָּדוֹת</p>

<p>עַד אֲשֶׁר לְמַלֵּא שְׁאֵלָתִי, תֹּאחַז נַפְשְׁךָ פַּלָּצוּת.</p>

<br />
</blockquote>

<p><strong>איתיאל</strong></p>

<blockquote>
<p>לֹא אֶמְנַע דָּבָר מִמֵּךְ –</p>

<p>רַק אַחַת שָׁאַלְתִּי מֵאִתֵּךְ, תְּנִי לִי שְׁאֵלָתִי זֹאת</p>

<p>חַכִּי לִי מְעַט רֶגַע וְאָשִׂיחָה עִם נַפְשִׁי לְבַדִּי.</p>

<br />
</blockquote>

<p><strong>אסנת</strong></p>

<blockquote>
<p>הַאֲנִי אֶמְנַע דָּבָר מִמֶּךָּ? הִנְנִי הוֹלֶכֶת.</p>

<br />
</blockquote>

<p><strong>איתיאל</strong></p>

<blockquote>
<p>לְכִי לְשָׁלוֹם. חִישׁ מַהֵר אָבוֹא לִרְאוֹת פָּנָיִךְ.</p>

<br />
</blockquote>

<p><strong>אסנת</strong></p>

<blockquote>
<p>עֲשֵׂה בַעֲלִי כִּרְצוֹנֶךָ</p>

<p>כִּי כָל אֲשֶׁר תֹּאמַר נַפְשְׁךָ, כֵּן אֶעֱשֶׂה וְאֶשְׁמָעָה. (הולכת עם
מלכה)</p>

<br />
</blockquote>

<p><strong>איתיאל</strong></p>

<blockquote>
<p>יָפָה וְאֻמְלָלָה! מָוֶת יִקְטְבֵנִי אִם לֹא אֶאֱהָבֵךְ,</p>

<p>אַהֲבָתֵךְ בְּלִבִּי צְפוּנָה, וְאִם לֹא אֶאֱהָבֵךְ עוֹד</p>

<p>אָז יָשׁוּב הַכֹּל לְתֹהוּ.</p>

<br />
</blockquote>

<p><strong>דואג</strong></p>

<blockquote>
<p>אָדוֹן יְקַר רוּחַ –</p>

<br />
</blockquote>

<p><strong>איתיאל</strong></p>

<blockquote>
<p>מָה אַתָּה מְדַבֵּר, דּוֹאֵג?</p>

<br />
</blockquote>

<p><strong>דואג</strong></p>

<blockquote>
<p>הַאִם כֶּשֶׂד יָדַע, בְּטֶרֶם נָשָׂאתָ אֶת הַגְּבִירָה</p>

<p>כִּי חָשַׁקְתָּ בָהּ?</p>

<br />
</blockquote>

<p><strong>איתיאל</strong></p>

<blockquote>
<p>הוּא הָיָה אִישׁ סוֹדִי מֵהָחֵל וְעַד כַּלֵּה.</p>

<p>אַךְ לָמָּה תִּשְׁאַל כָּזֹאת?</p>

<br />
</blockquote>

<p><strong>דואג</strong></p>

<blockquote>
<p>חָפַצְתִּי לָדַעַת זֹאת, לְהַשְׁקִיט מַחְשְׁבוֹת לִבִּי</p>

<p>וְאֵין דָּבָר לְהַפְרִיעַ אֶת רוּחֶךָ.</p>

<br />
</blockquote>

<p><strong>איתיאל</strong></p>

<blockquote>
<p>וּמָה הֵנָּה מַחְשְׁבוֹת לִבֶּךָ?</p>

<br />
</blockquote>

<p><strong>דואג</strong></p>

<blockquote>
<p>לֹא דִמִּיתִי, כִּי כֶשֶׂד יָדַע אֹתָהּ מֵאָז.</p>

<br />
</blockquote>

<p><strong>איתיאל</strong></p>

<blockquote>
<p>כֵּן הוּא, וְגַם הוּא הָיָה הַצִּיר בֵּינֵינוּ</p>

<p>אֲשֶׁר שְׁלַחְנוּהוּ כְּפַעַם בְּפָעַם.</p>

<br />
</blockquote>

<p><strong>דואג</strong></p>

<blockquote>
<p>הוּא הָיָה הַצִּיר? –</p>

<br />
</blockquote>

<p><strong>איתיאל</strong></p>

<blockquote>
<p>הוּא הָיָה הַצִּיר! הוּא וְלֹא אַחֵר –</p>

<p>מַה־זָּרוֹת תִּרְאֶה פֹה? הַאִם לֹא נֶאֱמָן הוּא?</p>

<br />
</blockquote>

<p><strong>דואג</strong></p>

<blockquote>
<p>נֶאֱמָן? –</p>

<br />
</blockquote>

<p><strong>איתיאל</strong></p>

<blockquote>
<p>נֶאֱמָן אָמָרְתִּי.</p>

<br />
</blockquote>

<p><strong>דואג</strong></p>

<blockquote>
<p>לְפִי אֲשֶׁר אָנֹכִי חֹשֵב, אֲדֹנִי –</p>

<br />
</blockquote>

<p><strong>איתיאל</strong></p>

<blockquote>
<p>מָה אַתָּה חֹשֵב?</p>

<br />
</blockquote>

<p><strong>דואג</strong></p>

<blockquote>
<p>מָה אֲנִי חֹשֵב, אֲדֹנִי!</p>

<br />
</blockquote>

<p><strong>איתיאל</strong></p>

<blockquote>
<p>&#8220;חֹשֵב, אֲדֹנִי&#8221;</p>

<p>חַי אָנִי כִּי כְּבַת קוֹל, הוּא שׁוֹנֶה אֶת דְּבָרַי</p>

<p>כְּמוֹ אִם לִבּוֹ מָלֵא מַחֲשָׁבוֹת זָרוֹת וְנוֹרָאוֹת.</p>

<p>אִם מַחֲשָׁבוֹת עָלוּ עַל לִבְּךָ, הַגֵּד לְעֵינֵי הַשָּׁמֶשׁ.</p>

<p>כַּאֲשֶׁר הָלַךְ כֶּשֶׂד מֵאִשְׁתִּי, כֵּן שְׁמַעְתִּיךָ אֹמֵר</p>

<p>כִּי &#8220;לֹא טוֹב הַדָּבָר&#8221; מַה לֹּא טוֹב בְּעֵינֶיךָ?</p>

<p>וְכַאֲשֶׁר שָׁמַעְתָּ, כִּי הוּא הָיָה אִישׁ סוֹדִי בְּאַהֲבָתִי</p>

<p>וְהוּא הָיָה הַצִּיר בֵּינֵינוּ, קָרָאתָ בְּתִמְהוֹן לֵבָב</p>

<p>הוּא הָיָה הַצִּיר? וּפָנֶיךָ קֻמְּטוּ פִּתְאֹם</p>

<p>כְּמוֹ רַעֲיוֹן נוֹרָא עָלָה עַל לִבְּךָ וַיַּתְעֶה עֶשְׁתֹּנוֹתֶיךָ.</p>

<p>אִם אֲהַבְתַּנִי בֶּאֱמֶת וּבְתָמִים, הַגֶּד לִי מַחְשְׁבוֹתֶיךָ.</p>

<br />
</blockquote>

<p><strong>דואג</strong></p>

<blockquote>
<p>אַתָּה אֲדֹנִי יָדַעְתָּ, כִּי אֲהַבְתִּיךָ.</p>

<br />
</blockquote>

<p><strong>איתיאל</strong></p>

<blockquote>
<p>יָדַעְתִּי כִּי כֵן הוּא;</p>

<p>וְיַעַן כִּי בָטוּחַ אֲנִי, כִּי אַהֲבָתְךָ זַכָּה</p>

<p>וְכִי תִשְׁקֹל דְּבָרֶיךָ בְּפֶלֶס, טֶרֶם יַעַבְרוּן שְׂפָתֶיךָ</p>

<p>לָכֵן אוֹתוֹת פָּנֶיךָ וּדְבָרֶיךָ הַמְעַטִים יַפְחִידוּנִי.</p>

<p>עָרוּם וְנָבָל אִם יַעֲשֶׂה כָזֹאת מִרְמָה הִיא</p>

<p>וְאֵלֶּה דְרָכָיו תָּמִיד לְהוֹנוֹת וּלְהַתְעוֹת רֵעֵהוּ;</p>

<p>אָכֵן בְּבַר לֵבָב כָּמוֹךָ, יָעִידוּ עֵדוּת נֶאֱמָנָה</p>

<p>כִּי מִלְחָמָה בְקִרְבְּךָ שֶׁכַּלְכֵּל אוֹתָהּ לֹא תוּכַל.</p>

<br />
</blockquote>

<p><strong>דואג</strong></p>

<blockquote>
<p>בְּכֶשֶׂד אוּכַל לִבְטֹחַ וְגַם לְהַגִּיד בִּשְׁבוּעָה</p>

<p>כִּי נֶאֱמָן הוּא.</p>

<br />
</blockquote>

<p><strong>איתיאל</strong></p>

<blockquote>
<p>כֵּן חֲשַׁבְתִּיהוּ גַּם אָנִי.</p>

<br />
</blockquote>

<p><strong>דואג</strong></p>

<blockquote>
<p>לְעוֹלָם יִהְיֶה אָדָם בַּסֵּתֶר כְּמוֹ בַּגָּלוּי</p>

<p>וְלֹא אֶחָד בַּגָּלוּי וְאִישׁ אַחֵר, בַּסָּתֶר.</p>

<br />
</blockquote>

<p><strong>איתיאל</strong></p>

<blockquote>
<p>לִהְיוֹת אֶחָד בְּפֶה וּבְלֵב, זֹאת תּוֹרַת הָאָדָם.</p>

<br />
</blockquote>

<p>**דואג **</p>

<blockquote>
<p>לָכֵן יַחְשׁוֹב לִבִּי, כִּי כֶשֶׂד נֶאֱמָן הוּא.</p>

<br />
</blockquote>

<p><strong>איתיאל</strong></p>

<blockquote>
<p>אֲבָל זוּלַת זֹאת, יֵשׁ בְּלִבְּךָ נוֹסָפוֹת עוֹד</p>

<p>הַגֶּד נָא לִי, כֹּל אֲשֶׁר יִרְחַשׁ לִבֶּךָ</p>

<p>וְגַם דָּבָר רָע וָמָר, בָּרוּר תַּבַּעְנָה שְׂפָתֶיךָ</p>

<p>כִּי בְשׂוֹרָה רָעָה רַק בִּדְבָרִים מָרִים תִּוָּדֵע.</p>

<br />
</blockquote>

<p><strong>דואג</strong></p>

<blockquote>
<p>שָׂא נָא אֲדֹנִי הַנָּדִיב:</p>

<p>אָמְנָם נָכוֹן אָנֹכִי לִשְׁמֹר אֶת כָּל מִצְוֹתֶיךָ</p>

<p>וְלֹא לַעֲשׂוֹת דָּבָר אֲשֶׁר גַּם עֶבֶד נִבְזֶה לֹא יַעֲשֶׂנּוּ.</p>

<p>הֲגַם אֲגַלֶּה מַצְפּוּנֵי לִבִּי, אִם לִבִּי יַחְשֹׁב הַוֹּת?</p>

<p>וְלֹא אֶכְלָא נִיב שְׂפָתַי, אִם הָרִיתִי שָׁוְא וָאָוֶן?</p>

<p>אַיֵּה הוּא הַהֵיכָל, לֹא עָבַר בּוֹ דָּבָר טָמֵא</p>

<p>אוֹ לֵב טָהוֹר, לֹא נָטָה לְהַרְשִׁיעַ מֵעוֹדוֹ</p>

<p>וּמִשְׁפָּט מְעֻקָּל לֹא הוֹצִיא כְּדַיַּן אֱמֶת וָצֶדֶק?</p>

<br />
</blockquote>

<p><strong>איתיאל</strong></p>

<blockquote>
<p>אִם תֶּהְגֶּה בְלִבְּךָ כִּי אִישׁ עָשָׂה לִי עָוֶל</p>

<p>וְאֵינְךָ גֹלֶה אֶת אָזְנִי, גַּם אַתָּה דּוֹאֵג בַּקֹּשְרִים.</p>

<br />
</blockquote>

<p><strong>דואג</strong></p>

<blockquote>
<p>אוֹדֶה לְפָנֶיךָ הַשָּׂר, עֲלֵי נִגְעִי וּמַכְאֹבִי</p>

<p>כִּי זֶה דַרְכִּי לְעִתִּים, לָתוּר בְּעַיִן רָעָה</p>

<p>וְלִמְצוֹא עָוֹן בְּאֲנָשִׁים, הַנְּקִיִּים מִכָּל עָוֹן</p>

<p>כִּי מֵרֹב קִנְאָתִי לַאֲדֹנִי, או גַּם מֵרֹעַ לֵב</p>

<p>אֶחֱזֶה צֵל הָרִים כְּהָרִים; לָכֵן אוֹחִילָה לְפָנֶיךָ</p>

<p>אַל תָּשִׂים לִבְּךָ לִדְבָרַי וְלֹא תָבִיא עָמָל לְנַפְשֶׁךָ</p>

<p>כִּי דַעְתִּי קַלָּה מְאֹד וְחֶזְיוֹן לִבִּי יַתְעֵנִי</p>

<p>וְלֹא תִמְצָא דְבָרַי לִמְנוּחָה וְגַם לֹא לְהוֹעִיל לָךְ</p>

<p>וְלֹא לְיִתְרוֹן וּלְחָכְמָה לִי, לְהוֹדִיעֲךָ אֶת אֲשֶׁר בַּהֲגִיגִי.</p>

<br />
</blockquote>

<p><strong>איתיאל</strong></p>

<blockquote>
<p>מַה־יִּרְזְמוּן מִלֶּיךָ?</p>

<br />
</blockquote>

<p><strong>דואג</strong></p>

<blockquote>
<p>טוֹב שֵׁם לְאִישׁ וּלְאִשָּׁה, מִכָּל פְּאֵר וַעֲדִי לְנַפְשָׁם.</p>

<p>הַגֹּנֵב צְרוֹר כַּסְפִּי, הוּא גֹנֵב עָפָר וָאָבָק</p>

<p>כִּי כְאֶפֶס וּבְלִימָה הוּא, הַכֶּסֶף הָיָה בְיָדִי</p>

<p>וְעַתָּה בְיָדוֹ הוּא, כַּאֲשֶׁר הָיָה בִּידֵי אֲחֵרִים לְפָנָי.</p>

<p>אַךְ הַמַּבְאִישׁ אֶת רֵיחִי, הוּא חֹמֵס נַפְשִׁי,</p>

<p>כִּי הֶחָמָס לֹא יַעַשְׁרֶנּוּ וְאֹתִי הִצִּיגַנִי כִּכְלִי רִיק.</p>

<br />
</blockquote>

<p><strong>איתיאל</strong></p>

<blockquote>
<p>חַי אָנִי אִם אָסוּרָה, עַד אֵדַע עֶשְׁתֹּנוֹתֶיךָ.</p>

<br />
</blockquote>

<p><strong>דואג</strong></p>

<blockquote>
<p>לֹא תוּכַל לְדַעְתָּן, לוּ גַם הָיָה לִבִּי בְּיָדְךָ</p>

<p>וְאַף כִּי בְעוֹדֶנִּי אֲנִי אָדוֹן לוֹ.</p>

<br />
</blockquote>

<p><strong>איתיאל</strong></p>

<blockquote>
<p>הַאֻמְנָם?</p>

<br />
</blockquote>

<p><strong>דואג</strong></p>

<blockquote>
<p>הִשָּׁמֶר לְךָ מֵרוּחַ קִנְאָה, כִּי כְרָקָב תָּבוֹא</p>

<p>וּכְרִמָּה תְּשַׁקֵּץ אֶת הַלֶּחֶם, אֲשֶׁר תִּחְיֶה עָלָיו.</p>

<p>אַשְׁרֵי הַמַּעֲלִים עֵינָיו מֵאִשְׁתּוֹ, אִם הִיא נֹאָפֶת,</p>

<p>בְּאַהֲבָתָהּ לֹא יִתְחַמָּם וְאֵשׁ קִנְאָה לֹא תֹאכְלֶנּוּ</p>

<p>וְאוֹי לוֹ לַבַּעַל הָאֹהֵב וְהַמְּקַנֵּא אֶת אִשְׁתּוֹ</p>

<p>גַּם אַהֲבָתוֹ וְקִנְאָתוֹ, כַּמָּוֶת וְכַשְּׁאוֹל לִזְבוּל לוֹ.</p>

<br />
</blockquote>

<p><strong>איתיאל</strong></p>

<blockquote>
<p>אוֹי לִי אֻמְלָל!</p>

<br />
</blockquote>

<p><strong>דואג</strong></p>

<blockquote>
<p>דַּל וְשָׂמֵחַ בְּחֶלְקוֹ, הוּא הֶעָשִׁיר הַגָּדוֹל</p>

<p>אַךְ הֶעָשִׁיר הַגָּדוֹל, הַמְּפַחֵד תָּמִיד פֶּן יִדַּל</p>

<p>אֵין דַּל כָּמוֹהוֹ. – אֵל אֱלֹהֵי הָרוּחוֹת!</p>

<p>הַצִּילָה נָא אֶת בְּנֵי בְרִיתִי מֵרוּחַ קִנְאָה.</p>

<br />
</blockquote>

<p><strong>איתיאל</strong></p>

<blockquote>
<p>לָמָּה תְּדַבֵּר דְּבָרֶיךָ? הֲקִנְאָה תִרְעֶה נַפְשִׁי?</p>

<p>אוֹ אֲשַׁנֶּה פָנַי לַבְּקָרִים, כַּחֲלִיפוֹת פְּנֵי הַיָּרֵחַ</p>

<p>לְבַקֵּשׁ כֹּה וָכֹה, אוּלַי אֶמְצָא עֶרְוַת דָּבָר?</p>

<p>לֹא כֵן דּוֹאֵג, אִם אִשְׁתִּי הֵסַבָּה לִי</p>

<p>לְפַחֵד אוּלַי מָעֲלָה בִי, כְּבָר מִשְׁפָּטִי חָרַצְתִּי.</p>

<p>טוֹב לִי לִהְיוֹת, כְּאַחַר הַשְּׂעִירִים בַּיַּעַר</p>

<p>מֵהַבֵּט אַחֲרֵי אִשָּׁה, פֶּן זָנֹה תִזְנֶה מֵאַחֲרָי.</p>

<p>אִם יֵאָמֵר בְּאָזְנַי, כִּי אִשְׁתִּי יָפָה הִיא</p>

<p>אֹהֶבֶת מִשְׁתֶּה וְרֵעִים, פִּיהָ פָּתוּחַ לְדַבֵּר צַחוֹת</p>

<p>וְיוֹדַעַת לְנַגֵּן הֵיטֵב, לָשִׁיר וְלָחוּל בַּמְּחוֹלוֹת</p>

<p>כָּל זֹאת לֹא תְעוֹרֵר רוּחַ קִנְאָה בְּקִרְבִּי</p>

<p>כִּי נוֹסָפוֹת אֵלֶּה, לְאִשָּׁה יְשָׁרָה יוֹסִיפוּ חֵן.</p>

<p>גַּם לֹא מֵאֲשֶׁר קָטֹנְתִּי אָגוּרָה פֶּן תִּבְגֹּד בִּי</p>

<p>לָלֶכֶת אַחֲרֵי זָרִים הַגְּדוֹלִים מִמֶּנִּי בְּעֶרְכִּי</p>

<p>כִּי הִיא רָאַתְנִי בְּעֵינֶיהָ וַתִּבְחַר בִּי בְּאַוַּת נַפְשָׁהּ,</p>

<p>לָכֵן אַחַת אָמַרְתִּי: לֹא יָדוֹן רוּחִי בָהּ</p>

<p>עַד אֲשֶׁר אֶרְאֶה, מַה־שֶּׁמֶץ דָּבָר נִמְצָא בָהּ</p>

<p>וְכַאֲשֶׁר אֶמְצָא בָהּ מְאוּם, כֵּן אֶחְקֹר וְאֶדְרֹש</p>

<p>וְאִם יֵשׁ בָּהּ עָוֹן, אֵין דִּין וּדְבָרִים עוֹד</p>

<p>כִּי כָלָה וְנֶחֱרָצָה וְאֶפֶס אַהֲבָה וְקִנְאָה.</p>

<br />
</blockquote>

<p><strong>דואג</strong></p>

<blockquote>
<p>שָׂמַחְתִּי לִשְׁמֹעַ זֹאת מִפִּיךָ, כִּי עַתָּה הִנְנִי נָכוֹן</p>

<p>לְהַרְאוֹתְךָ אַהֲבָתִי וַעֲבֹדָתִי, בְּלִי מִכְשֹׁל וּמַעְצֹר.</p>

<p>וְעַתָּה שִׁמְעָה דְּבָרִי וְכֹל אֲשֶׁר בְּלִבִּי אַגִּידָה</p>

<p>וְלֹא אָשִׂים דִּבְרָתִי מָה עֵדוּת יֵשׁ בְּיָדִי</p>

<p>כִּי אִם אֹמַר בַּתְּחִלָּה, שִׂים עֵינְךָ עַל אִשְׁתֶּךָ</p>

<p>וְהִתְבּוֹנֵן בָּהּ בְּשִׁבְתָּהּ עִם כֶּשֶׂד יַחְדָּו</p>

<p>לֹא בְעֵין קִנְאָה וְלֹא בְּבִטָּחוֹן יֶתֶר מִדָּי</p>

<p>כִּי חָרֵד אָנֹכִי, לְבַל יֵעָשֶׂה דְּבַר נְבָלָה</p>

<p>לִנְדִיב לֵב כָּמוֹךָ וְלָכֵן אָמַרְתִּי הִשָּׁמֶר לָךְ.</p>

<p>וּבְנוֹת וִינֶעצְיָא, תַּעֲשֶׂינָה מַעֲשִׂים בַּסֵּתֶר</p>

<p>אֲשֶׁר לֹא תַעֲשֶׂינָה לִפְנֵי עֵינֵי בַעֲלֵיהֶן</p>

<p>וְכָל הָגוּת לִבָּן, רַק לְהַסְתִּיר מַעֲשֵׂיהֶן</p>

<p>וְלֹא לְהַרְחִיק אָוֶן.</p>

<br />
</blockquote>

<p><strong>איתיאל</strong></p>

<blockquote>
<p>הֲכֵן עֵדוּת פִּיךָ?</p>

<br />
</blockquote>

<p><strong>דואג</strong></p>

<blockquote>
<p>הֲלֹא אֶת לֵב אָבִיהָ גָּנְבָה, בְּהִנָּשְׂאָהּ לָךְ</p>

<p>וּלְעֵת אֲשֶׁר הִתְנַכְּרָה, כְּמוֹ אִם יָרְאָה</p>

<p>לְהַבִּיט אֵלֶיךָ עַיִן בְּעַיִן, כְּבָר חָשְׁקָה נַפְשָׁהּ בָּךְ.</p>

<br />
</blockquote>

<p><strong>איתיאל</strong></p>

<blockquote>
<p>אֱמֶת הַדָּבָר.</p>

<br />
</blockquote>

<p><strong>דואג</strong></p>

<blockquote>
<p>אִם רַכָּה בְשָׁנִים כָּמוֹהָ, עָמְדָה לָהּ עָרְמָתָהּ</p>

<p>לְכַסּוֹת עֵינֵי אָבִיהָ בַּאֲפֵר, לְבַל יִרְאֶה דָבָר</p>

<p>עַד אֲשֶׁר הֶאֱמִין, כִּי מַעֲשֵׂה כְשָׁפִים הוּא –</p>

<p>אָמְנָם אָגוּרָה מְאֹד, פֶּן חָטָאתִי בִשְׂפָתַי,</p>

<p>סְלַח לִי אֲדֹנִי, כִּי רֹב אַהֲבָתְךָ הֱצִיקַתְנִי.</p>

<br />
</blockquote>

<p><strong>איתיאל</strong></p>

<blockquote>
<p>רֹב אַהֲבָתְךָ וְחַסְדְּךָ, לֹא אֶשְׁכַּח כָּל הַיָּמִים.</p>

<br />
</blockquote>

<p><strong>דואג</strong></p>

<blockquote>
<p>רֹאֶה אֲנִי, כִּי נָפַל לִבְּךָ עָלֶיךָ.</p>

<br />
</blockquote>

<p><strong>איתיאל</strong></p>

<blockquote>
<p>לֹא לֹא, אֵין דָּבָר.</p>

<br />
</blockquote>

<p><strong>דואג</strong></p>

<blockquote>
<p>וַאֲנִי הִנְנִי רֹאֶה, כִּי נֶעֱצַבְתָּ,</p>

<p>אָמְנָם תְּקַוֶּה נַפְשִׁי, כִּי תַשְׂכִּיל לִרְאוֹת</p>

<p>כִּי דְבָרַי נֹבְעִים מִמְּקוֹר אַהֲבָה וִידִידֹת,</p>

<p>אַךְ צַר לִי לִרְאוֹתְךָ, מִתְעַצֵּב אֶל לִבֶּךָ</p>

<p>וְלָכֵן אָנָּא אֲדֹנִי, אַל תַּעֲמֵק לִמְצוֹא בִּדְבָרַי</p>

<p>רַעְיוֹן וּפִתְרוֹן אַחֵר; בִּלְתִּי לְהַזְהִיר נַפְשְׁךָ בָּאתִי.</p>

<br />
</blockquote>

<p><strong>איתיאל</strong></p>

<blockquote>
<p>לֹא אֲבַקֵּשׁ פִּתְרוֹן אַחֵר.</p>

<br />
</blockquote>

<p><strong>דואג</strong></p>

<blockquote>
<p>כִּי פִּתְרוֹן אַחֵר יוֹלִיכְךָ בְּתֹהוּ לֹא דֶרֶךְ</p>

<p>אֲשֶׁר דְּבָרַי לֹא יָכִילוּ וְלֹא עָלְתָה עַל לִבִּי</p>

<p>וְכֶשֶׂד הוּא אֹהֲבִי הַנֶּאֱמָן – אַךְ הִנְנִי רֹאֶה</p>

<p>כִּי נָפְלוּ פְּנֵי אֲדֹנִי וְרוּחֲךָ תִּפָּעֵם בְּקִרְבֶּךָ.</p>

<br />
</blockquote>

<p><strong>איתיאל</strong></p>

<blockquote>
<p>אַךְ מְעַט מִזְעָר –</p>

<p>כִּי לְפִי דַעְתִּי, רוּחַ אָסְנַת נֶאֱמָנָה אִתִּי.</p>

<br />
</blockquote>

<p><strong>דואג</strong></p>

<blockquote>
<p>מִי יִתֵּן וְהָיְתָה כֵן וְכֵן תִּהְיֶה בְעֵינֶיךָ</p>

<p>לְאֹרֶךְ יָמִים.</p>

<br />
</blockquote>

<p><strong>איתיאל</strong></p>

<blockquote>
<p>אַךְ הַלֵּב עָקֹב וְעַל נְקַלָּה יָסוּר מִנִּי אֹרַח.</p>

<br />
</blockquote>

<p><strong>דואג</strong></p>

<blockquote>
<p>זֹאת הִיא אֶבֶן הַנֶּגֶף; וְלָכֵן גַּם אֲנִי אָשִׂיחָה</p>

<p>כִי פְלִיאָה הָאִשָּׁה בְּעֵינַי וְאֹרַח זָר לָהּ.</p>

<p>הֵן בַּחוּרֵי חֶמֶד רַבִּים, בַּעֲלֵי תֹאַר וְהָדָר</p>

<p>מִנִּכְבַּדֵּי אֶרֶץ מוֹלַדְתָּהּ, הִפְצִירוּ בָהּ לְקַחְתָּהּ</p>

<p>וְהִיא פָּנְתָה עֹרֶף וַתְּמָאֵן לְהַבִּיט בָּם</p>

<p>לֹא כְאֹרַח עֲלָמוֹת וְלֹא כְדֶרֶךְ כָּל הָאָרֶץ</p>

<p>וּמִי לֹא יֹאמַר, כִּי רוּחַ עִוְעִים בְּקִרְבָּהּ.</p>

<p>אַךְ שָׂא נָא אֲדֹנִי, לֹא מוֹצִיא דִבָּהּ אָנִי</p>

<p>וְדֹפִי לֹא אֶתֵּן בָּהּ, לוּלֵא דָאַגְתִּי מְאֹד</p>

<p>פֶּן תִּפְקַח אֶת עֵינֶיהָ, לִשְׁקֹל בְּמֹאזְנֵי שִׂכְלָהּ</p>

<p>אֶת אַנְשֵׁי אַרְצָהּ בְּעֶרְכְּךָ וְגָרְעָה מֵעֶרְכֶּךָ.</p>

<br />
</blockquote>

<p><strong>איתיאל</strong></p>

<blockquote>
<p>לֶךְ־לְךָ לְשָׁלוֹם –</p>

<p>אִם תִּמְצָא עוֹד דָּבָר, הַגֵּד תַּגִּיד לִי</p>

<p>צַו אֶת אִשְׁתְּךָ לִשְׁמֹר מִשְׁמַרְתָּהּ בְּעֵינַיִם פְּקֻחוֹת.</p>

<p>וְעַתָּה לֵךְ וַהֲנִיחֵנִי לְבַדִּי.</p>

<br />
</blockquote>

<p><strong>דואג</strong></p>

<blockquote>
<p>הִנְנִי הוֹלֵךְ אֲדֹנִי. (חפץ ללכת)</p>

<br />
</blockquote>

<p><strong>איתיאל</strong></p>

<blockquote>
<p>לָמָּה זֶּה לָקַחְתִּי לִי אִשָּׁה?</p>

<p>וְאִישׁ תָּמִים הַזֶּה, מְגַלֶּה טֶפַח וּמְכַסֶּה טְפָחַיִם</p>

<p>וּמֵאֲשֶׁר רָאָה אוֹ יָדַע, לֹא הִגִּיד לִי הַחֵצִי.</p>

<br />
</blockquote>

<p><strong>דואג</strong></p>

<blockquote>
<p>אָנָּא אֲחַלֶּה פָנֶיךָ, אַל נָא תַעֲמֵק שְׁאָלָה</p>

<p>וְאַל תַּגְבֵּהַּ לְמָעְלָה; כָּל נֶעְלָם יִוָּדַע</p>

<p>וְיִגָּלֶה בְּקֶרֶב הַיָּמִים. וְאִם חָרַצְתָּ אֹמֶר</p>

<p>לְהָשִׁיב אֶת כֶּשֶד, כִּי אִישׁ חַיִל הוּא</p>

<p>וְשׁוֹמֵר מִשְׁמַרְתּוֹ בֶּאֱמוּנָה, טוֹב לְאַחֵר יָמִים אֲחָדִים</p>

<p>לְמַעַן תַּכִּירֶנּוּ בִּדְרָכָיו, כִּי בְּמַעֲלָלָיו יִתְנַכֵּר</p>

<p>וְגַם אֶת אִשְׁתְּךָ תִּבְחָן לְעֵת תַּפְגִּיעַ בַּעֲדוֹ</p>

<p>וְתִתְבּוֹנֵן בָּהּ אֵיךְ תְּצִיקְךָ בְּחָזְקָה לַהֲשִׁיבֹו</p>

<p>כִּי בְאֶבֶן בֹּחַן הַזֹּאת יִבָּחֵן לִבָּהּ הֵיטֵב.</p>

<p>אַךְ טוֹב תַּעֲשֶׂה, אִם לְנִמְהָר תַּחְשְׁבֵנִי</p>

<p>וְתִלְעַג עַל חֶרְדָּתִי, כִּי חָרַדְתִּי חִנָּם,</p>

<p>כִּי נְקִיָּה הִיא וְעָוֹן לֹא נִמְצָא בָהּ</p>

<p>וְעַל זֹאת אֶתְחַנָּן, כִּי תִשְׁמַע בְּקוֹל עַבְדֶּךָ.</p>

<br />
</blockquote>

<p><strong>איתיאל</strong></p>

<blockquote>
<p>יָדַעְתִּי לִמְשׁוֹל בְּרוּחִי, אַל תִּדְאַג לִי.</p>

<br />
</blockquote>

<p><strong>דואג</strong></p>

<blockquote>
<p>עַתָּה הִנְנִי הוֹלֵךְ כִּדְבָרֶךָ. (הולך)</p>

<br />
</blockquote>

<p><strong>איתיאל</strong></p>

<blockquote>
<p>הָאִישׁ הַזֶּה יָשָׁר וְנֶאֱמָן וְלוֹ נֶפֶשׁ רְחָבָה</p>

<p>לְהַשְׂכִּיל דַּרְכֵי בְנֵי אָדָם וַעֲלִילוֹתָם כַּקָּטֹן כַּגָּדוֹל.</p>

<p>אִם אֶמְצָא כִּי שָׂטְתָה אִשְׁתִּי תַחְתָּי</p>

<p>אַף כִּי הִדְבַּקְתִּי אֹתָהּ, כַּחוֹתָם עַל לִבִּי</p>

<p>וָאֶקְשְׁרֶהָ בְּחַבְלֵי אַהֲבָה, כַּטֹּטָפוֹת עַל זְרוֹעִי</p>

<p>אֲנַתֵּק אֶת הַקְּשָׁרִים מֵעַל זְרוֹעוֹתַי כַּחוּט</p>

<p>וְשִׁלַחְתִּיהָ כַּדְּרוֹר לָעוּף אֶל אֲשֶׁר יִהְיֶה שָׁם הָרוּחַ.</p>

<p>אוּלַי כָּל זֹאת בָּאַתְנִי, כִּי שָׁחֹר וְכוּשִׁי אָנִי</p>

<p>וְאֵין דְּבַשׁ תַּחַת לְשׁוֹנִי לְדַבֵּר חֹנֶף וַחֲלָקוֹת;</p>

<p>אוֹ מֵאֲשֶׁר בָּאתִי בַיָּמִים, מֵחֲצִי יָמַי וָמָעְלָה,</p>

<p>אַךְ בְּכָל זֹאת לֹא תִצְדַּק כִּי מָעֲלָה בִי.</p>

<p>אוֹי לִי, אוֹי לִי! הַשּׁוֹבֵבָה לֹא לִי הִיא –</p>

<p>וְכָל נֶחֱמָתִי בְעָנְיִי, כִּי תִגְעַל נַפְשִׁי בָהּ.</p>

<p>לִקְלָלָה לְקַחְתִּיהָ לִי וְיָפְיָהּ לִי לִכְאֵב לֵב</p>

<p>בּוֹשְׁתִּי כִּי בָטַחְתִּי, כִּי לֹא לִי הִיא. –</p>

<p>טוֹב לִי לִהְיוֹת חָגָב, לְנַתֵּר עַל הָאָרֶץ</p>

<p>וְלִחְיוֹת עַל אֵד וְקִיטוֹר, בְּאַחַד בָּתֵּי כְלָאִים</p>

<p>מִשֶּׁבֶת עִם אֲהוּבַת נַפְשִׁי וְיֵשׁ לְזָרִים חֵלֶק בָּהּ</p>

<p>זֶה גוֹרַל הַשָּׂרִים וְנַחֲלָה לִגְדוֹלֵי אָרֶץ,</p>

<p>כִּי לֹא לָנוּ לָשֶׁבֶת בֶּטַח, כַּהֲמוֹן דַּלַּת הָעָם</p>

<p>וְכִמְעַט יָצָאנוּ מֵרֶחֶם, תְּרַדֵּף רָעָה נַפְשֵׁנוּ</p>

<p>וְתֶאֱרֹב כַּמָּוֶת לַפֶּתַח – אַךְ אָסְנַת בַּפֶּתַח.</p>

<p>(אסנת בא עם מלכה)</p>

<p>אִם הִיא בָּגוֹדָה, גַּם שָׁמַיִם לֹא זַכּוּ בְעֵינָי</p>

<p>אַךְ עוֹד לֹא אַחֲרֹש עָלֶיהָ רָעָה חִנָּם.</p>

<br />
</blockquote>

<p><strong>אסנת</strong></p>

<blockquote>
<p>אִיתִיאֵל יְדִיד נַפְשִׁי מַה־לָּךְ?</p>

<p>לֶחֶם הַצָּהֳרַיִם עָרוּךְ וְנִכְבַּדֵּי הָעִיר הַקְּרוּאִים</p>

<p>שׁוֹמְרִים אֶת בּוֹאֶךָ.</p>

<br />
</blockquote>

<p><strong>איתיאל</strong></p>

<blockquote>
<p>לֹא צָדַקְתִּי כִּי אֵחַרְתִּי.</p>

<br />
</blockquote>

<p><strong>אסנת</strong></p>

<blockquote>
<p>מַה־לְּךָ בַּעֲלִי, כִּי תְדַבֵּר בְּכֹבֶד רֹאשׁ?</p>

<p>הַאֵין שָׁלוֹם בַּעֲצָמֶיךָ?</p>

<br />
</blockquote>

<p><strong>איתיאל</strong></p>

<blockquote>
<p>רֹאשִׁי רֹאשִׁי –</p>

<br />
</blockquote>

<p><strong>אסנת</strong></p>

<blockquote>
<p>יַעַן כִּי תִשְׁקֹד הַרְבֵּה וְלֹא תִישַׁן דַּיֶּךָּ,</p>

<p>אֶחְבְּשָׁה רֹאשְׁךָ בְּמִטְפַּחְתִּי וּכְאֵבְךָ יַעֲבֹר כְּרָגַע.</p>

<br />
</blockquote>

<p><strong>איתיאל</strong></p>

<blockquote>
<p>מִטְפַּחְתֵּךְ קְטַנָּה מֵחֲבֹש אֶת רֹאשִׁי</p>

<p>בּוֹאִי נָא הַחַדְרָה, הִנְנִי אָבוֹא אַחֲרַיִךְ,</p>

<p>(מסיר המטפחת מעל ראשו ומפילה ארצה)</p>

<br />
</blockquote>

<p><strong>אסנת</strong></p>

<p>צַר לִי בְמַכְאוֹבֶךָ. (איתיאל ואסנת הולכים)</p>

<blockquote>
<br />
</blockquote>

<p><strong>מלכה</strong></p>

<blockquote>
<p>לְשִׂמְחַת לְבָבִי מָצָאתִי פֹה הַמִּטְפַּחַת הַזֹּאת</p>

<p>הִיא הַמַתָּנָה הָרִאשׁוֹנָה נִתְּנָה לָהּ לְאוֹת בְּרִית.</p>

<p>בַּעֲלִי הֲפַכְפַּךְ וָזָר הִפְצִיר בִּי מֵאָה פְעָמִים</p>

<p>לְגָנְבָהּ וּלְתִתָּהּ לוֹ; אַךְ יְקָרָה הִיא בְעֵינֶיהָ</p>

<p>כִּשְׁבוּעַת הַכּוּשִׁי עָלֶיהָ, לְשָׁמְרָהּ לְמַזְכֶּרֶת עוֹלָם</p>

<p>וְהִיא תִשָּׂאֶנָּהּ בְּחֵיקָהּ תָּמִיד וְתִשְׁמְרֶנָּהּ כִּסְגֻלָּה
יְקָרָה</p>

<p>וְגַם תּוֹצִיא לָהּ מִלִּין וּתְנַשֵּׁק אֹתָהּ בְּאַהֲבָתָהּ</p>

<p>וְעַתָּה כִי מְצָאתִיהָ אֶתְּנֶהָ לְדוֹאֵג בַּעֲלִי.</p>

<p>לֹא אוּכַל לְהָבִין, מַה־יַּעֲשֶׂה אֶת הַגְּנֵבָה</p>

<p>הָאֱלֹהִים לְבַדּוֹ יוֹדֵעַ וַאֲנִי אֵינֶנִּי יוֹדַעַת מָה</p>

<p>אַךְ אֶעֱשֶׂה זֹאת, לְהַשְׁקִיט אֶת רוּחוֹ.</p>

<br />
</blockquote>

<p><strong>דואג</strong></p>

<blockquote>
<p>מַה־תַּעֲשִׂי פֹה לְבַדֵּךְ?</p>

<br />
</blockquote>

<p><strong>מלכה</strong></p>

<blockquote>
<p>אַל תִּתְקוֹטֵט בִּי וּבְיָדִי דָבָר לְתִתּוֹ לָךְ.</p>

<br />
</blockquote>

<p><strong>דואג</strong></p>

<blockquote>
<p>דָּבָר לְמַעֲנִי? דָּבָר אֵין חֵפֶץ בּוֹ –</p>

<br />
</blockquote>

<p><strong>מלכה</strong></p>

<blockquote>
<p>בַּמָּה אֵין חֶפְצֶךָ?</p>

<br />
</blockquote>

<p><strong>דואג</strong></p>

<blockquote>
<p>בְּאֵשֶׁת כְּסִילוּת.</p>

<br />
</blockquote>

<p><strong>מלכה</strong></p>

<blockquote>
<p>וְלָכֵן תִּמְצָא חֵפֶץ, בִּלְשׁוֹן עֲרוּמִים וְדִבְרֵי בָלַע</p>

<p>אַךְ מַה־תֹּאמַר, אִם אֶתֵּן לְךָ הַמִּטְפַּחַת?</p>

<br />
</blockquote>

<p><strong>דואג</strong></p>

<blockquote>
<p>אֵיזוֹ מִטְפַּחַת?</p>

<br />
</blockquote>

<p><strong>מלכה</strong></p>

<blockquote>
<p>הַמִּטְפַּחַת אֲשֶׁר נָתַן הַכּוּשִׁי לְאָסְנַת לְזִכָּרוֹן</p>

<p>וַאֲשֶׁר הִפְצַרְתָּ בִּי, כַּמֶּה פְעָמִים לְגָנְבָהּ.</p>

<br />
</blockquote>

<p><strong>דואג</strong></p>

<blockquote>
<p>וְאַתְּ גָּנַבְתְּ אֹתָהּ.</p>

<br />
</blockquote>

<p><strong>מלכה</strong></p>

<blockquote>
<p>חָלִלָה לִּי מִגְּנֹב, רַק בְּמִקְרֶה נָפָלָה</p>

<p>וְאָנֹכִי נִקְרֵאתִי פֹה וָאֶמְצָא אֶת הָאֲבֵדָה</p>

<p>רְאֵה הִנֶּהָ בְּיָדִי.</p>

<br />
</blockquote>

<p><strong>דואג</strong></p>

<blockquote>
<p>יָדַעְתִּי כִּי אֵשֶׁת חַיִל אָתְּ – תְּנִיהָ לִי.</p>

<br />
</blockquote>

<p><strong>מלכה</strong></p>

<blockquote>
<p>אַךְ הַגֵּד לִי, מַה לְּךָ וְלַמִּטְפַּחַת?</p>

<p>מָה חֶפְצְךָ לַעֲשׂוֹת בָּה, כִּי פִתִּיתַנִי לְהַשִּׂיגָהּ?</p>

<br />
</blockquote>

<p><strong>דואג</strong></p>

<p>מַה־לָּךְ לָדַעַת זֹאת? (יחטף המטפחת מידה)</p>

<blockquote>
<br />
</blockquote>

<p><strong>מלכה</strong></p>

<blockquote>
<p>מַה־בֶּצַע לְךָ בְּמִטְפַּחַת זוּ? הֲשִׁיבֶהָ לִי</p>

<p>פֶּן תִּשְׁתּוֹלֵל גְּבִרְתִּי, בִּרְאוֹתָהּ כִּי אֵינֶנָּהּ.</p>

<br />
</blockquote>

<p><strong>דואג</strong></p>

<blockquote>
<p>רְאִי לְבַל יִוָּדַע לְאִישׁ, פֶּן תִּהְיִי לְבֹשֶת</p>

<p>וַאֲנִי יֶשׁ־לִי חֵפֶץ בָּהּ; קוּמִי וּלְכִי לָךְ. (הולכת)</p>

<p>הַמִּטְפַּחַת הַזֹּאת אַשְׁלִיךְ בַּחֲדַר כֶּשֶׂד בְּאֵין רֹאֶה</p>

<p>וְהוּא יִמְצְאֶנָּהּ שָׁם. בַּעַל קִנְאָה יַאֲמִין</p>

<p>בְּאוֹתוֹת קַלִּים מֵהֶבֶל, כְּמוֹפְתִים נֶאֱמָנִים מִשָּׁמָיִם.</p>

<p>וְזֹאת אֵיפוֹא תוֹעִיל מְעָט וְלֹא תָשׁוּב רֵיקָם,</p>

<p>וְכוֹס הַתַּרְעֵלָה מָסַכְתִּי לַכּוּשִׁי כְּבָר הֵחֵלָה פְּעוּלָתָהּ</p>

<p>כִּי דִבְרֵי רְמִיָּה, כְּמֵי רַעַל עֲרֵבִים לְחֵיךְ</p>

<p>עַד אֲשֶׁר יִתְעָרְבוּ בַדָּם וְנֶהֶפְכוּ לְנַחַל גָּפְרִית.</p>

<p>(איתיאל בא)</p>

<p>הִנֵּה הוּא בָא לִקְרָאתִי – כָּל מֵי רוֹשׁ וּמִמְסָךְ</p>

<p>וְכָל צְרִי וּמַרְפֵּא, לֹא יִתְּנוּ שְׁנָת לְעֵינֶיךָ</p>

<p>וְלֹא תְנוּמָה לְעַפְעַפֶּיךָ, אֲשֶׁר מָתְקָה לְךָ אָמֶשׁ.</p>

<br />
</blockquote>

<p><strong>איתיאל</strong></p>

<blockquote>
<p>הֲבָגוֹד בָּגְדָה בִי? בִּי הִיא בָגָדָה? –</p>

<br />
</blockquote>

<p><strong>דואג</strong></p>

<blockquote>
<p>רַב לְךָ שַׂר הַצָּבָא, לְדַבֵּר בַּדָּבָר הַזֶּה.</p>

<br />
</blockquote>

<p><strong>איתיאל</strong></p>

<blockquote>
<p>גֶּשׁ הָלְאָה! הֲלֹא אַתָּה הֵבֵאתַנִי בַּמְּצָרִים,</p>

<p>בִּי נִשְׁבַּעְתִּי, טוֹב לִי מַעַל הָאִשָּׁה בַּסֵּתֶר</p>

<p>מִשְּׁמוֹעַ דְּבַר הַמַּעַל אֶפֶס קָצֵהוּ וְלֹא כֻלּוֹ.</p>

<br />
</blockquote>

<p><strong>דואג</strong></p>

<blockquote>
<p>מָה אֲדֹנִי דֹבֵר?</p>

<br />
</blockquote>

<p><strong>איתיאל</strong></p>

<blockquote>
<p>מִן נַאֲפוּפֶיהָ בַּמִּסְתָּרִים, לֹא יָדַעְתִּי מְאוּמָה</p>

<p>לֹא שַׂמְתִּי עֵינִי וְלִבִּי וְלֹא חָסַרְתִּי דָבָר,</p>

<p>שָׁלֵו הָיִיתִי כִּתְמוֹל וּשְׁנָתִי עָרְבָה לִי</p>

<p>וּנְשִׁיקוֹת פִּי כֶשֶׂד, לֹא מָצָאתִי עַל שְׂפָתֶיהָ.</p>

<p>שָׁדוּד אֲשֶׁר לֹא יַכִּיר מַה־שֻּׁדַּד מִיָּדוֹ</p>

<p>אֵין זֶה שָׁדוּד, בִּלְתִּי אִם הִגִּיד לוֹ הַמַּגִּיד.</p>

<br />
</blockquote>

<p><strong>דואג</strong></p>

<blockquote>
<p>צַר לִי לִשְׁמֹעַ דְּבָרֶיךָ.</p>

<br />
</blockquote>

<p><strong>איתיאל</strong></p>

<blockquote>
<p>לוּ אַנְשֵׁי הַצָּבָא, כָּל נִקְלֶה וְנִכְבָּד בַּמַּחֲנֶה</p>

<p>טָעֲמוּ לֶחֶם סְתָרִים מִלַּחֲמִי וּמַיִם גְּנוּבִים מִבְּאֵרִי</p>

<p>וְנַפְשִׁי לֹא יָדְעָה מָה שָׁלַוְתִּי וְשָׁקַטְתִּי בְאָשְׁרִי</p>

<p>אַךְ עַתָּה עֲזָבַנִי לִבִּי, לֹא אוֹסִיף לִשְׂמֹחַ בְּחֶלְקִי. –</p>

<p>מַה לִּי וְלָכֶם עוֹד, כָּל נוֹשְׁקֵי רוֹמֵי קָשֶׁת!</p>

<p>מַה־לִּי וְלָכֶם עוֹד, כָּל גְּדוּדֵי תִפְאַרְתִּי</p>

<p>אֲשֶׁר קְרָבוֹת תֶּחְפָּצוּן וּבְחֶרֶב וַחֲנִית תִּתְיַמָּרוּ!</p>

<p>הַרְחִיקוּ הָסִירוּ מִמֶּנִי, קוֹל מִצְהֲלוֹת הַסּוּסִים</p>

<p>קוֹל תֹּף וּמְצַלְתַּיִם וְכָל תְּרוּעַת כְּלֵי מִלְחָמָה.</p>

<p>הָסִירוּ מִמֶּנִּי, נֵס וָדֶגֶל וְכָל שִלְטֵי הַזָּהָב</p>

<p>הָסִירוּ מַרְכְּבוֹת כְּבוֹדִי וְכָל צְבִי תִפְאַרְתִּי,</p>

<p>וְאַתֶּם כְּלֵי מַלְאֲכֵי מָוֶת אֲשֶׁר עָתָק יֵצֵא מִפִּיכֶם</p>

<p>כִּבְרַק אֱלֹהֵי שָׁמַיִם וְכִשְׁאוֹן רַעַם גְּבוּרָתוֹ</p>

<p>סוּרוּ חִדְלוּ מִמֶּנִּי! כִּי כָלוּ גְבוּרוֹת אִיתִיאֵל.</p>

<br />
</blockquote>

<p><strong>דואג</strong></p>

<blockquote>
<p>מִי הֶאֱמִין לִשְׁמֹעַ כָּזֹאת?</p>

<br />
</blockquote>

<p><strong>איתיאל</strong></p>

<blockquote>
<p>ראֵה בֶּן בְּלִיַּעַל! עָלֶיךָ לְהָקִים הַדָּבָר</p>

<p>כִּי אֲהוּבַת נַפְשִׁי מְנָאָפֶת. (יאחז אותו בערפו)</p>

<p>כִּי אִם לֹא זֹאת, בְּחֵי הָעוֹלָם נִשְׁבָּעְתִּי</p>

<p>כִּי מָרָה תִהְיֶה אַחֲרִיתֶךָ. טוֹב טוֹב הָיָה לָךְ</p>

<p>לִהְיוֹת כֶּלֶב מִבָּטֶן, מֵעֲמֹד לִפְנֵי זַעְמִי.</p>

<br />
</blockquote>

<p><strong>דואג</strong></p>

<blockquote>
<p>הֲזֹאת הָיְתָה לָנוּ?</p>

<br />
</blockquote>

<p><strong>איתיאל</strong></p>

<blockquote>
<p>הַרְאֵנִי דְּבַר הַנְּבָלָה; תֶּן־לִי אוֹת נֶאֱמָן</p>

<p>אֲשֶׁר אֵין לְבַקֵּר אַחֲרָיו; וְאִם אֵין זֹאת</p>

<p>אוֹי לְךָ אוֹי לָךְ! –</p>

<br />
</blockquote>

<p><strong>דואג</strong></p>

<blockquote>
<p>אֲדֹנִי הַנָּדִיב! –</p>

<br />
</blockquote>

<p><strong>איתיאל</strong></p>

<blockquote>
<p>אִם הֵבֵאתָ דִּבָּתָהּ רָעָה, בַּעֲבוּר לְעַנּוֹת אֹתִי</p>

<p>אַל תִּתְחַנֵּן עוֹד. לֵךְ שׁוֹבָב בְּדֶרֶךְ לִבֶּךָ!</p>

<p>הוֹסֵף בְּיָד רָמָה שַׁעֲרוּרָה עַל שַׁעֲרוּרָה;</p>

<p>הַרְעֵשׁ שָׁמַיִם הַרְגֵּז אֶרֶץ בַּעֲוֹנֶךָ</p>

<p>וְכָל אֵלֶּה לֹא יוֹסִיפוּ אַשְׁמָה עַל אַשְׁמָתֶךָ.</p>

<br />
</blockquote>

<p><strong>דואג</strong></p>

<blockquote>
<p>מַלְאֲכֵי רַחֲמִים חוּשׁוּ, בּוֹאוּ לְהָגֵן בַּעֲדִי!</p>

<p>הַאִם אִישׁ אָתָּה? הֲיֵשׁ לְךָ נֶפֶשׁ וָרוּחַ?</p>

<p>קַח אֶת פְּקוּדָתִי מִמֶּנִּי – וֵאלֹהִים יִהְיֶה בְּעֶזְרֶךָ.</p>

<p>וַאֲנִי סָכָל וְאֻמְלָל, כִּי חָיִיתִי עַד הַיּוֹם</p>

<p>לִרְאוֹת אֶת אֱמוּנָתִי, נֶחְשְׁבָה לִי לַחֲטָאָה.</p>

<br />
</blockquote>

<p><strong>איתיאל</strong></p>

<blockquote>
<p>אֲבָל חַכֵּה עוֹד מְעַט, אוּלַי יָשָׁר וְנֶאֱמָן אָתָּה.</p>

<br />
</blockquote>

<p><strong>דואג</strong></p>

<blockquote>
<p>אֲבָל לֹא נָבוֹן אָנֹכִי, יַעַן הַיָּשָׁר סָכָל הוּא</p>

<p>וְלֹא יַשִּׂיג אֵת אֲשֶׁר יְבַקֵּשׁ.</p>

<br />
</blockquote>

<p><strong>איתיאל</strong></p>

<blockquote>
<p>פַּעַם אֲנִי מַאֲמִין בְּאִשְׁתִּי, כִּי נֶאֱמָנָה הִיא</p>

<p>וּפַעַם לֹא כֵן; פַּעַם אֲנִי מַאֲמִין בְּךָ</p>

<p>כִּי יָשָׁר אַתָּה וּפַעַם לֹא כֵן.</p>

<p>לָכֵן אַחַת אָמַרְתִּי, עָלֶיךָ לְהוֹכִיחַ הַדָּבָר לְעֵינָי.</p>

<p>הֵן דֵּי כְבָלִים אִתִּי, מַאֲכֶלֶת וַחֲמַת מָוֶת</p>

<p>וְגַם בְּדֵי אֵשׁ וּמַיִם, לִנְקֹם נָקָם מִמְּנַאֲצַי</p>

<p>כִּי נִלְאֵיתִי נְשֹא, לְהָכִיל לֹא אוּכַל עוֹד</p>

<p>רַק בִּקֹּרֶת אֱמֶת, תְּבַקֵּשׁ נַפְשִׁי בַּתְּחִלָּה.</p>

<br />
</blockquote>

<p><strong>דואג</strong></p>

<blockquote>
<p>רְאֵה לִבְּךָ בֹּעֵר כַּתַּנוּר וְאֵשׁ אֹכֶלֶת עַצְמוֹתֶיךָ</p>

<p>נִחַמְתִּי כִּי אֲנִי הִבְעַרְתִּי לְךָ אֶת הַבְּעֵרָה</p>

<p>אַךְ בִּקֹּרֶת אֱמֶת, הֲלֹא תְבַקֵּשׁ נַפְשֶׁךָ.</p>

<br />
</blockquote>

<p><strong>איתיאל</strong></p>

<blockquote>
<p>אֹתָהּ אֲנִי מְבַקֵּשׁ וְלֹא אֶרֶף עַד אֶמְצָאֶנָּה.</p>

<br />
</blockquote>

<p><strong>דואג</strong></p>

<blockquote>
<p>הֵן תִּמְצָא כַּאֲשֶׁר תְּבַקֵּשׁ, אַךְ מַה־יִּשְׂפֹּק לָךְ?</p>

<p>הֲתַעֲמֹד לִרְאוֹת בְּעֵינֶיךָ, לְעֵת כֶּשֶׂד יִכְרַע עָלֶיהָ?</p>

<br />
</blockquote>

<p><strong>איתיאל</strong></p>

<blockquote>
<p>אִי מָוֶת וַאֲבַדּוֹן!</p>

<br />
</blockquote>

<p><strong>דואג</strong></p>

<blockquote>
<p>לֹא עַל נְקַלָּה יֵרָאֶה מַעֲשֵׂה זִמָּה לְעֵינַיִם</p>

<p>אִם תִּמְצָא אֹתָם קְרֵבִים וּבָאִים כַּחֵץ בָּאַשְׁפָּה</p>

<p>הֲלֹא תִדְקֹר אֶת שְׁנֵיהֶם אֶל קֳבָתָם.</p>

<p>מָה אֵיפוֹא אֲדַבֵּר עַתָּה? מַה־נַּעֲשֶׂה לָּנוּ?</p>

<p>הֵן לֹא תוּכַל לִרְאוֹת אֶת עֶרְוָתָם</p>

<p>אַף אִם הִתְמַכְּרוּ לְתַאֲוָה וְעֹנָתָם עֹנַת שְׂעִירִים,</p>

<p>חֹם קֹפִים חֻמָּם וּבְשַׂר זְאֵבִים בְּשָׂרָם</p>

<p>וְגַם נִבְעֲרוּ מִדַּעַת, כְּשִׁכּוֹרִים מִיֵּין עֲגָבִים</p>

<p>לֹא תַשִׂיג עֵינְךָ לִרְאוֹתָם מְצֻמָּדִים יַחְדָּו.</p>

<p>אַךְ אִם אוֹתוֹת וּמוֹפְתִים, הַמַּגִּידִים כְּמוֹ עֵדִים</p>

<p>יַשְׂפִּיקוּ לְהוֹצִיא מִשְׁפָּט, תִּמְצָאֵם כִּי תְבַקְּשֵׁם.</p>

<br />
</blockquote>

<p><strong>איתיאל</strong></p>

<blockquote>
<p>בְּחִינָה צְרוּפָה וּמְזֻקָּקָה אֲנִי דֹרֵשׁ מִיָּדֶךָ</p>

<p>לְמַעַן אֵדַע אֶל נָכוֹן כִּי מָעֲלָה בִי.</p>

<br />
</blockquote>

<p><strong>דואג</strong></p>

<blockquote>
<p>לֹא לְרָצוֹן הַדָּבָר הַזֶּה בְעֵינַי</p>

<p>אָכֵן אַחֲרֵי הַחִלִּי, לְגַלּוֹת שֶׁמֶץ דָּבָר</p>

<p>כִּי הֱצִיקַתְנִי אַהֲבָתִי וֶאֱמוּנָתִי כִּי רַבָּה</p>

<p>אֲכַלֶּה אֵת אֲשֶׁר הַחִלּוֹתִי. פַּעַם אַחַת בַּלַּיְלָה</p>

<p>יָשַׁנְתִּי עִם כֶּשֶׂד בַּמִּטָּה וּמִכְּאֵב שִׁנַּי כִּי חָזַק</p>

<p>לֹא יָכֹלְתִּי לִישׁוֹן. וְהִנֵּה יֵשׁ בְּנֵי אָדָם</p>

<p>אֲשֶׁר יָשִׂיחוּ בִּשְׁנָתָם, סִתְרֵי יֵצֶר לִבָּם</p>

<p>וְכֶשֶׂד כְּאַחַד מֵהֶם. וְכֵן קָרָא בִשְׁנָתוֹ לְאָזְנָי</p>

<p>&quot;אָסְנַת שֶׁאָהֲבָה נַפְשִׁי! נַמְתִּיק סוֹד יַחְדָּו</p>

<p>וְאַהֲבָתֵנוּ מְסֻתֶּרֶת תֶּהִי&quot; אַחֲרֵי כֵן אָחַז בְּיָדִי</p>

<p>וַיִּקְרָא: רַעְיָתִי יָפָתִי! וַיִּשָּׁקֵנִי מִנְּשִׁיקוֹת פִּיהוּ</p>

<p>כְּנשֵׁק שְׂפָתַיִם נֹשְקוֹת וַיַּנַּח שׁוֹקוֹ עַל יְרֵכִי</p>

<p>וַיֵּאָנַח וַיְחַבֵּק וַיְנַשֵּׁק וַיִּקְרָא בְּקוֹל מַר</p>

<p>מִקְרֶה רַע וְאַכְזָרִי נְתָנֵךְ אֶל הַכּוּשׁי.</p>

<br />
</blockquote>

<p><strong>איתיאל</strong></p>

<blockquote>
<p>נַעֲוֵיתִי מִשְּׁמֹעַ.</p>

<br />
</blockquote>

<p><strong>דואג</strong></p>

<blockquote>
<p>אָכֵן לֹא דִּבֵּר זֶה, כִּי אִם בַּחֲלוֹם.</p>

<br />
</blockquote>

<p><strong>איתיאל</strong></p>

<blockquote>
<p>אֲבָל אֵין חֲלוֹם, בְּלֹא עִנְיָן תְּחִלָּה</p>

<p>וַחֲלוֹמוֹת רָעִים כָּאֵלֶּה, לֹא שָׁוְא יְדַבֵּרוּ.</p>

<br />
</blockquote>

<p><strong>דואג</strong></p>

<blockquote>
<p>וְגַם זֶה יְהִי לְהוֹעִיל לְחַזֵּק בְּחִינוֹת אֲחֵרוֹת</p>

<p>לְמַעַן נִסָּמֵךְ עֲלֵיהֶן אַף כִּי קְטַנּוֹת הֵנָּה.</p>

<br />
</blockquote>

<p><strong>איתיאל</strong></p>

<blockquote>
<p>הִנְנִי לְשַׁסַּע אֹתָהּ כְּשַׁסַּע הַגְּדִי –</p>

<br />
</blockquote>

<p><strong>דואג</strong></p>

<blockquote>
<p>אַל תְּהִי נִמְהָר בְּרוּחֲךָ, פֶּן נֶאֱמָנָה הִיא</p>

<p>וְלֹא עָבְרָה בְּרִית קֹדֶשׁ; אַךְ זֹאת הַגֵּד לִי</p>

<p>הֲרָאִיתָ מִטְפַּחַת בְּיָדָהּ וּמִקְלְעוֹת רִמּוֹנִים עָלֶיהָ?</p>

<br />
</blockquote>

<p><strong>איתיאל</strong></p>

<blockquote>
<p>כָּזֹאת נָתַתִּי לָהּ וְהִיא מַתַּת יָדִי הָרִאשׁוֹנָה.</p>

<br />
</blockquote>

<p><strong>דואג</strong></p>

<blockquote>
<p>זֶה לֹא נוֹדַע לִי, אֲבָל הַיּוֹם הִתְבּוֹנַנְתִּי</p>

<p>כִּי בְמִטְפַּחַת מֶשִׁי אֲשֶׁר רָאִיתִי בְיַד אִשְׁתֶּךָ</p>

<p>מָחָה כֶשֶׂד זֵעָה מֵעַל אַפָּיו.</p>

<br />
</blockquote>

<p><strong>איתיאל</strong></p>

<blockquote>
<p>אם רַק זֹאת הִיא? –</p>

<br />
</blockquote>

<p><strong>דואג</strong></p>

<blockquote>
<p>אִם זֹאת הִנֶּהָ, אוֹ אַחֶרֶת אֲשֶׁר לָהּ</p>

<p>לֹא אוּכַל לְהַגִּיד; אֶפֶס בֵּין זֹאת וּבֵין אַחֶרֶת</p>

<p>הֲלֹא הִיא תַעֲנֶה בְּפָנֶיהָ, כִּי אַשְׁמָתָהּ בָּהּ.</p>

<br />
</blockquote>

<p><strong>איתיאל</strong></p>

<blockquote>
<p>מִי יִתֵּן וְהָיָה עֶבֶד נִבְזֶה הַזֶּה</p>

<p>בַּעַל נְפָשׁוֹת רַבּוֹת תַּחַת נֶפֶשׁ אַחַת</p>

<p>כִּי בְאַחַת אֵין דַּי, לְהָנִיחַ חֲמָתִי בוֹ.</p>

<p>עַתָּה יָדַעְתִּי דוֹאֵג, כִּי אֱמֶת הַדָּבָר</p>

<p>וְלָכֵן אֶזְרֶה אַהֲבָתִי לְאַרְבַּע רוּחוֹת הַשָּׁמָיִם</p>

<p>אָפִיחַ בָּהּ וְאֵינֶנָּה –</p>

<p>בּוֹאִי חֲמַת קִנְאָה! עֲלִי מִשְּׁאוֹל תַּחְתִּית</p>

<p>וּמַלְּאִי כָל חַדְרֵי לְבָבִי, שִׂנְאָה תַּחַת ידידֹת</p>

<p>וְאֵיבָה תַּחַת אַהֲבָה, כִּי נָשׁוּךְ אָנֹכִי</p>

<p>וְגַם בִּטְנִי צָבְתָה מֵרֹאשׁ פְּתָנִים אַכְזָר.</p>

<br />
</blockquote>

<p><strong>דואג</strong></p>

<blockquote>
<p>תְּנָה מַעְצֹר לְרוּחֶךָ.</p>

<br />
</blockquote>

<p><strong>איתיאל</strong></p>

<blockquote>
<p>צָמֵא אֲנִי דּוֹאֵג, צָמֵא אֲנִי לְדָם</p>

<br />
</blockquote>

<p><strong>דואג</strong></p>

<blockquote>
<p>הַשְׁבֵּחַ שְׁאוֹן קִצְפֶּךָ, פֶּן תִּנָּחֵם בָּאַחֲרוֹנָה.</p>

<br />
</blockquote>

<p><strong>איתיאל</strong></p>

<blockquote>
<p>לֹא אֶנָחֵם לָנֶצַח; כִּי כְמוֹ יַם פָּאנְטוֹס</p>

<p>הוֹלֵךְ וְשׁוֹטֵף לְפָנָיו בְּזֶרֶם מַיִם אַדִּירִים</p>

<p>לֹא יִשְׁקֹט לֹא יָנוּחַ וְלֹא יָשׁוּב אֲחֹרַנִית</p>

<p>עַד אֲשֶׁר יִשְׁתַּפֵךְ בְּמוֹ אֵילַת פָּאנְט<a href="#fn:1" id="fnref:1" title="see footnote" class="footnote"><sup>1</sup></a></p>

<p>כֵּן שֶׁטֶף רוּחִי יַעֲבֹר בְּשֶׁצֶף קֶצֶף</p>

<p>לֹא יַבִּיט לְאָחוֹר וְלֹא יִזְכֹּר אַהֲבַת נְעוּרִים</p>

<p>עַד אֲשֶׁר יִתְבַּלַּע בְּזַעַף יָם הַגָּדוֹל</p>

<p>הוּא יַם הַנְּקָמָה. וְעַתָּה לְעֵינֵי הַשָּׁמַיִם מִמַּעַל!</p>

<p>(כורע על ברכיו)</p>

<p>הֲרִימוֹתִי יָדִי בְּאָלָה וּשְׁבוּעָה כִּי לֹא אָפִיר דְּבָרִי.</p>

<br />
</blockquote>

<p><strong>דואג</strong></p>

<blockquote>
<p>חַכֵּה לִי מְעָט – (כורע גם הוא)</p>

<p>עֵדִים אַתֶּם הַיּוֹם, מְאוֹרֵי אוֹר בַּשָּׁמָיִם!</p>

<p>וְעֵדָה הָאָרֶץ מִתָּחַת! כִּי דֹאֵג הִקְדִּישׁ נַפְשׁוֹ</p>

<p>וַיִּתְמַכֵּר בְּכָל מְאֹדוֹ לְקַנֵּא קִנְאַת אִיתִיאֵל</p>

<p>וְלָגֹל חֶרְפָּה מֵעָלָיו, לְכָל אֲשֶׁר יְצַוֶּנּוּ</p>

<p>וְגַם מִשְּׁפָךְ דָּם, לֹא יָשִׁיב יָדוֹ.</p>

<br />
</blockquote>

<p><strong>איתיאל</strong></p>

<blockquote>
<p>וְגַם אֲנִי אוֹדְךָ, לֹא בִדְבָרִים רֵקִים</p>

<p>אַהֲבָתְךָ תִּיקַר בְּעֵינַי וְשָׂכָר לִפְעֻלָתְךָ יֵשׁ</p>

<p>וְעַתָּה עֲבוֹדָתְךָ אַל תְּאַחֵר! בְּעוֹד שְׁלֹשֶת יָמִים</p>

<p>הַשְׁמִיעֵנִי כִי כֶשֶׂד נִגְזַר מֵאֶרֶץ חַיִּים,</p>

<br />
</blockquote>

<p><strong>דואג</strong></p>

<blockquote>
<p>כִּדְבָרְךָ כֶּן־הוּא – כֶּשֶׂד אֹהֲבִי מֵת,</p>

<p>אֲבָל חוּסָה עַל אִשְׁתֶּךָ, חוּסָה נָּא וְחָיֹה תִחְיֶה,</p>

<br />
</blockquote>

<p><strong>איתיאל</strong></p>

<blockquote>
<p>הַשְׁמֵד זוֹנָה אֲרוּרָה! הַשְׁמֵד מֵאֵין חֶמְלָה!</p>

<p>לְכָה אִתִּי לְמָקוֹם אַחֵר וְאֶקְחָה לִּי כְּלִי מַשְׁחִית</p>

<p>לְהוֹרִיד בְּדַם שְׁאוֹלָה בַּת שְׁאוֹל יְפֵה פִיָּה.</p>

<p>וַאֲנִי נְתַתִּיךָ הַיּוֹם לְפָקִיד תַּחַת כֶּשֶׂד.</p>

<br />
</blockquote>

<p><strong>דואג</strong></p>

<blockquote>
<p>הִנְנִי עַבְדְּךָ לָנֶצַח. (הולכים)</p>
</blockquote>

<blockquote>
<br />
</blockquote>

<h3 id="מחזהד:אסנתמלכהוהלץ">מחזה ד': (אסנת, מלכה והלץ)</h3>

<p><strong>אסנת</strong></p>

<blockquote>
<p>חוּשָׁה קְרָא לִי לְכֶשֶׂד, הֲיָדַעְתָּ אֶת מְגוּרוֹ?</p>

<br />
</blockquote>

<p><strong>הלץ</strong></p>

<blockquote>
<p>פָּחַדְתִּי לְנַפְשִׁי לֵאמֹר, כִּי יֶשׁ־לוֹ מָגוֹר.</p>

<br />
</blockquote>

<p><strong>אסנת</strong></p>

<blockquote>
<p>וְלָמָּה זֶה תִפְחָד?</p>

<br />
</blockquote>

<p><strong>הלץ</strong></p>

<blockquote>
<p>יַעַן הוּא בֶּן חַיִל וְכִי אֹמַר עַל בֶּן חַיִל</p>

<p>כִּי יֶשׁ־לוֹ מָגוֹר וְחִיַּבְתִּי אֶת רֹאשִׁי.</p>

<br />
</blockquote>

<p><strong>אסנת</strong></p>

<blockquote>
<p>אַל נָא, אֲבָל אַיֵּה הוּא שׁוֹכֵן?</p>

<br />
</blockquote>

<p><strong>הלץ</strong></p>

<blockquote>
<p>כִּי אַגִּיד לָךְ גְּבִרְתִּי, אַיֵּה הוּא שׁוֹכֵן</p>

<p>אֶעֱשֶׂה שֶׁקֶר בְּנַפְשִׁי.</p>

<br />
</blockquote>

<p><strong>אסנת</strong></p>

<blockquote>
<p>הֲיֵשׁ טַעַם וָשֵׂכֶל בְּדִבְרֵי הָאִישׁ הַזֶּה?</p>

<br />
</blockquote>

<p><strong>הלץ</strong></p>

<blockquote>
<p>לֹא יָדַעְתִּי מִשְׁכָּנוֹ וְכִי אֹמַר הוּא שׁוֹכֵן שָׁם</p>

<p>אוֹ שׁוֹכֵן פֹּה, הֲלֹא אוֹצִיא דְּבַר שֶׁקֶר.</p>

<br />
</blockquote>

<p><strong>אסנת</strong></p>

<blockquote>
<p>צֵא וּדְרוֹשׁ לְשִׁכְנוֹ; שְׁאַל אֲחֵרִים וְיֹאמרוּ לָךְ.</p>

<br />
</blockquote>

<p><strong>הלץ</strong></p>

<blockquote>
<p>אֶדְרֹש בְּכָל הָאָרֶץ וְאֶעֱשֶׂה שְׁאֵלוֹת וּתְשׁוּבוֹת לָרֹב.</p>

<br />
</blockquote>

<p><strong>אסנת</strong></p>

<blockquote>
<p>לֵךְ בַּקֵּשׁ אֹתוֹ וַהֲבִיאוֹ הֵנָּה כִּי תִמְצָאֶנּוּ</p>

<p>אֱמוֹר לוֹ כִּי חִלִּיתִי בַעֲדוֹ אֶת פְּנֵי בַעֲלִי</p>

<p>וְשָׁלוֹם אֶעֱשֶׂה בֵּין שְׁנֵיהֶם.</p>

<br />
</blockquote>

<p><strong>הלץ</strong></p>

<blockquote>
<p>הַדָּבָר הַזֶּה לֹא נִשְׂגָּב מֵחָק שֵׂכֶל אֱנוֹשׁ</p>

<p>וְלָכֵן אָחִישׁ לַעֲשׂוֹתוֹ. (הולך)</p>

<br />
</blockquote>

<p><strong>אסנת</strong></p>

<blockquote>
<p>אָן עָזַבְתִּי אֶת מִטְפַּחְתִּי, מִלְכָּה?</p>

<br />
</blockquote>

<p><strong>מלכה</strong></p>

<blockquote>
<p>לֹא יָדַעְתִּי גְּבִרְתִּי.</p>

<br />
</blockquote>

<p><strong>אסנת</strong></p>

<blockquote>
<p>אֲבֵדַת מִטְפַּחְתִּי קָשָׁה בְעֵינַי מִצְּרוֹר שִׁקְלֵי זָהָב</p>

<p>כִּי מַה־נָּקֵל לְבַעֲלִי, לַחְשׁוֹב מַחְשָׁבוֹת זָרוֹת</p>

<p>לוּלֵא בַר לֵבָב הוּא וְרוּחַ קִנְאָה לֹא עֲבָרוֹ.</p>

<br />
</blockquote>

<p><strong>מלכה</strong></p>

<blockquote>
<p>הַאִם לֹא עָבַר עָלָיו רוּחַ קִנְאָה מֵעוֹדוֹ?</p>

<br />
</blockquote>

<p><strong>אסנת</strong></p>

<blockquote>
<p>חָלִלָה לוֹ מִזֹּאת, הַשֶּׁמֶשׁ בְּאֶרֶץ מוֹלַדְתּוֹ</p>

<p>הוֹבִישׁ כָּל לֵחַ קִנְאָה מֵעַצְמוֹתָיו,</p>

<br />
</blockquote>

<p><strong>מלכה</strong></p>

<blockquote>
<p>הַבִּיטִי מִי זֶה בָּא שָׁמָּה?</p>

<br />
</blockquote>

<p><strong>אסנת</strong></p>

<blockquote>
<p>לֹא אֶרֶף מִמֶּנּוּ עַד אֲשֶׁר יָשִׁיב עַתָּה</p>

<p>אֶת כֶּשֶׂד עַל כַּנּוֹ.</p>

<p>(לאיתיאל בבואו) הֲשָׁלוֹם אִישִׁי אֲדֹנִי!</p>

<br />
</blockquote>

<p><strong>איתיאל</strong></p>

<blockquote>
<p>הֲשָׁלוֹם לָךְ רַעְיָתִי? (אל עצמו) קָשֶׁה לְדַבֵּר בְּלֵב וָלֵב</p>

<p>הַאֵין מַחְסֹר לָךְ אָסְנַת?</p>

<br />
</blockquote>

<p><strong>אסנת</strong></p>

<blockquote>
<p>אֵין מַחְסוֹר כָּל דָּבָר אֲדֹנִי.</p>

<br />
</blockquote>

<p><strong>איתיאל</strong></p>

<blockquote>
<p>תְּנִי לִי יָדֵךְ, יָדֵךְ רַכָּה מְאֹד.</p>

<br />
</blockquote>

<p><strong>אסנת</strong></p>

<blockquote>
<p>עוֹד לֹא עָבְרוּ עָלֶיהָ שָׁנִים רַבּוֹת</p>

<p>וְלֹא צָרוֹת רַבּוֹת.</p>

<br />
</blockquote>

<p><strong>איתיאל</strong></p>

<blockquote>
<p>לָכֵן פֹּרִיָּה אַתְּ וְרוּחֵךְ רוּחַ נְדִיבָה</p>

<p>וְיָדֵךְ חַמָּה וְרַכָּה; הֲלֹא טוֹב לָךְ לְהִסָּגֵר</p>

<p>לְמַעַן תֵּשְׁבִי בָדָד לָצוּם לְהִתְעַנּוֹת וּלְהִתְפַּלֵּל</p>

<p>כִּי רוּחַ בֹּגֵדָה שׁוֹכֵן בָּךְ מִנְּעוּרָיִךְ</p>

<p>וְיָדֵךְ טוֹבָה וּנְדִיבָה.</p>

<br />
</blockquote>

<p><strong>אסנת</strong></p>

<blockquote>
<p>כֵּן דִּבַּרְתָּ</p>

<p>בַּאֲשֶׁר קָנִיתָ אֶת יָדִי, קָנִיתָ אֶת לִבִּי.</p>

<br />
</blockquote>

<p><strong>איתיאל</strong></p>

<blockquote>
<p>לְאוֹת כִּי יָדֵךְ נְדִיבָה. קִנְיַן לֵב לְפָנִים</p>

<p>הָיָה רִאשׁוֹן לְקִנְיַן יָד וְעַתָּה יָד יָד וְלֹא לֵב.</p>

<br />
</blockquote>

<p><strong>אסנת</strong></p>

<blockquote>
<p>זֹאת לֹא יָדַעְתִּי; אַךְ אָנָּא הָקֵם הַדָּבָר</p>

<p>אֲשֶׁר הִבְטַחְתָּ לִי.</p>

<br />
</blockquote>

<p><strong>איתיאל</strong></p>

<blockquote>
<p>אֵיזֶה דָבָר, יוֹנָתִי?</p>

<br />
</blockquote>

<p><strong>אסנת</strong></p>

<blockquote>
<p>הֵן שָׁלַחְתִּי לִקְרֹא לְכֶשֶׂד, לָבוֹא וּלְדַבֵּר אִתָּךְ.</p>

<br />
</blockquote>

<p><strong>איתיאל</strong></p>

<blockquote>
<p>כְּאֵב לִי בְּאַפִּי, כִּי הַקֹּר אֲחָזַנִי</p>

<p>הַשְׁאִילִי לִי אֶת מִטְפַּחְתֵּךְ.</p>

<br />
</blockquote>

<p><strong>אסנת</strong></p>

<blockquote>
<p>הֵא לְךָ אֲדֹנִי.</p>

<br />
</blockquote>

<p><strong>איתיאל</strong></p>

<blockquote>
<p>אֹתָהּ אֲשֶׁר נְתַתִּיהָ לָךְ.</p>

<br />
</blockquote>

<p><strong>אסנת</strong></p>

<blockquote>
<p>הִיא אֵינֶנָּה עִמָּדִי.</p>

<br />
</blockquote>

<p><strong>איתיאל</strong></p>

<blockquote>
<p>הִיא אֵינֶנָּה?</p>

<br />
</blockquote>

<p><strong>אסנת</strong></p>

<blockquote>
<p>אֵינֶנָּה עִמָּדִי, אֲדֹנִי.</p>

<br />
</blockquote>

<p><strong>איתיאל</strong></p>

<blockquote>
<p>זֹאת אָשִׁית לְחַטָּאת עָלַיִךְ, הֵן מִטְפַּחַת זוּ</p>

<p>נִתְּנָה לְאִמִּי בַתְּחִלָּה, מִיַּד מְכַשֵּׁפָה מִצְרִית</p>

<p>אֲשֶׁר יָדְעָה לִבְחֹן כְּלָיוֹת וָלֵב בִּכְשָׁפֶיהָ,</p>

<p>וְהִיא אָמְרָה לְאִמִּי, כָּל עוֹד אֲשֶׁר תִּשְׁמְרֶנָּה</p>

<p>תִּמְצָא חֵן בְּעֵינֵי רֹאֶיהָ וְאָבִי יִשְׁגֶּה בְּאַהֲבָתָהּ,</p>

<p>וְאִם אַבֵּד תְּאַבְּדֶנָּה, אוֹ תִתְּנֶנָּה לְאִישׁ זָר</p>

<p>תִּגְעַל בָּהּ נֶפֶשׁ אָבִי וְנָשָׂא עֵינָיו לְנָשִׁים אֲחֵרוֹת</p>

<p>וְאִמִּי לִפְנֵי מוֹתָהּ, נָתְנָה אוֹתָהּ אֵלַי וְתְּצַוֵּנִי</p>

<p>לְתִתָּהּ לְאִשְׁתִּי לִפְנֵי חֲתֻנָּתִי וְכֵן עָשִׂיתִי אָנִי.</p>

<p>לָכֵן שִׁיתִי לִבֵּךְ לְיִקְרָתָהּ, שִׁמְרִי אֹתָהּ כְּבָבַת עֵינֵךְ</p>

<p>כִּי אִם אָבֹד תֹּאבַד וְתִפֹּל בִּידֵי זָרִים וְאָשָׁמְתְּ.</p>

<br />
</blockquote>

<p><strong>אסנת</strong></p>

<blockquote>
<p>הַאִם בֶּאֱמֶת וּבְתָמִים תְּדַבֵּר?</p>

<br />
</blockquote>

<p><strong>איתיאל</strong></p>

<blockquote>
<p>אֱמֶת וְנָכוֹן הַדָּבָר; הָאֶרֶג מַעֲשֵׂה קֶסֶם הוּא,</p>

<p>מְכַשֵּׁפָה אֲשֶׁר רָאֲתָה הַשֶּׁמֶשׁ מָאתַיִם בִּתְקוּפָתוֹ</p>

<p>כְּנוֹחַ עָלֶיהָ הָרוּחַ, תָּפְרָה וְעָשְׂתָה הָרִקְמָה</p>

<p>וְאֶת הַמֶּשִׁי טָווּ, תּוֹלָעִים מִמָּקוֹם קָדוֹשׁ</p>

<p>וּמְשׁוּחָה הִיא בַּשָּׁשַר אֲשֶׁר הֵכִינָה הַמִּצְרִית בְּחָכְמָתָהּ</p>

<p>מִלֵּב הַבְּתוּלוֹת הַחֲנוּטוֹת בָּאָרוֹן.</p>

<br />
</blockquote>

<p><strong>אסנת</strong></p>

<blockquote>
<p>הֲלֹא אַךְ תְּהַתֵּל בִּי.</p>

<br />
</blockquote>

<p><strong>איתיאל</strong></p>

<blockquote>
<p>אֱמֶת יֶהְגֶּה חִכִּי; לָכֵן שִׁיתִי לִבֵּךְ לְעֶרְכָּהּ.</p>

<br />
</blockquote>

<p><strong>אסנת</strong></p>

<blockquote>
<p>מִי יִתֵּן אֵיפוֹא וְלֹא רָאִיתִי מִטְפַּחְתְּךָ מֵעוֹדִי.</p>

<br />
</blockquote>

<p><strong>איתיאל</strong></p>

<blockquote>
<p>וּמַדּוּעַ?</p>

<br />
</blockquote>

<p><strong>אסנת</strong></p>

<blockquote>
<p>מַדּוּעַ תְּדַבֵּר בְּחִפָּזוֹן וְתֶחֱזֶה בִי בְּעַיִן חֹדָרֶת?</p>

<br />
</blockquote>

<p><strong>איתיאל</strong></p>

<blockquote>
<p>דַּבְּרִי הַאִם אָבָדָה? אוֹ אֵינֶנָּה פֹּה בְּיָדֵךְ?</p>

<br />
</blockquote>

<p><strong>אסנת</strong></p>

<blockquote>
<p>הוֹשִׁיעָה אֵל אֱלֹהִים, הוֹשִׁיעָה לָּנוּ מִשָּׁמָיִם!</p>

<br />
</blockquote>

<p><strong>איתיאל</strong></p>

<blockquote>
<p>אֲבָל דַּבֵּרִי –</p>

<br />
</blockquote>

<p><strong>אסנת</strong></p>

<blockquote>
<p>לֹא אָבְדָה מִמֶּנִּי; וְלוּ אַף אִם אָבָדָה?</p>

<br />
</blockquote>

<p><strong>איתיאל</strong></p>

<blockquote>
<p>מָה הִגַּדְתְּ?</p>

<br />
</blockquote>

<p><strong>אסנת</strong></p>

<blockquote>
<p>לֹא אָבְדָה הִגַּדְתִּי.</p>

<br />
</blockquote>

<p><strong>איתיאל</strong></p>

<blockquote>
<p>לְכִי הָבִיאִי אֹתָהּ, לְמַעַן אֶרְאֶנָּה בְעֵינָי.</p>

<br />
</blockquote>

<p><strong>אסנת</strong></p>

<blockquote>
<p>יֵשׁ בְּיָדִי לַעֲשׂוֹת כֵּן וְרַק לֹא אֶעֱשֶׂה עַתָּה</p>

<p>כִּי תֹאֲנָה אַתָּה מְבַקֵּשׁ לְהַרְחִיקֵנִי מִדְּבַר חֶפְצִי.</p>

<p>אָנָּא הָשֵׁב נָא אֶת כֶּשֶׂד פְּקִידְךָ לִמְקוֹמוֹ.</p>

<br />
</blockquote>

<p><strong>איתיאל</strong></p>

<blockquote>
<p>הָבִיאִי לִי אֶת הַמִּטְפַּחַת; לְבָבִי יַגִּיד לִי רָעָה.</p>

<br />
</blockquote>

<p><strong>אסנת</strong></p>

<blockquote>
<p>חֲדַל לָךְ;</p>

<p>פָּקִיד טוֹב מִמֶּנּוּ, לֹא תִמְצָא בְּכָל הָאָרֶץ.</p>

<br />
</blockquote>

<p><strong>איתיאל</strong></p>

<blockquote>
<p>הַמִּטְפַּחַת –</p>

<br />
</blockquote>

<p><strong>אסנת</strong></p>

<blockquote>
<p>עַל אֹדֹת כֶּשֶׂד, חָפַצְתִּי לְדַבֵּר עָתָּה.</p>

<br />
</blockquote>

<p><strong>איתיאל</strong></p>

<blockquote>
<p>הַמִּטְפַּחַת –</p>

<br />
</blockquote>

<p><strong>אסנת</strong></p>

<blockquote>
<p>הֲלֹא הוּא הָאִישׁ, אֲשֶׁר הוֹקִיר נַפְשְׁךָ מִפָּז</p>

<p>אַהֲבָתְךָ נִפְלְאַתָה לוֹ, מִכָּל חֵפֶץ וּסְגֻלָּה</p>

<p>וּבְכָל צָרָה וְצוּקָה, שָׂם נַפְשׁוֹ בְכַפּוֹ לְהַצִּילֶךָ.</p>

<br />
</blockquote>

<p><strong>איתיאל</strong></p>

<blockquote>
<p>הַמִּטְפַּחַת –</p>

<br />
</blockquote>

<p><strong>אסנת</strong></p>

<blockquote>
<p>לֹא צָדַקְתָּ, אֶעֱנֶךָ&#8230;</p>

<br />
</blockquote>

<p><strong>איתיאל</strong></p>

<blockquote>
<p>סוּרִי מִמֶּנִּי! (איתיאל הולך)</p>

<br />
</blockquote>

<p><strong>מלכה</strong></p>

<blockquote>
<p>אִם לֹא הָאִישׁ הַזֶּה, רוּחַ קִנְאָה עֲבָרוֹ?</p>

<br />
</blockquote>

<p><strong>אסנת</strong></p>

<blockquote>
<p>לֹא רָאִיתִי כָזֹאת מֵעוֹדִי בִּלְתִּי הַיּוֹם</p>

<p>וְאֵין זֶה כִּי אִם מַעֲשֵׂה כְשָׁפִים בַּמִּטְפַּחַת</p>

<p>צַר לִי מְאֹד כִּי אָבְדָה מִיָּדִי.</p>

<br />
</blockquote>

<p><strong>מלכה</strong></p>

<blockquote>
<p>לֹא בְשָׁנָה וּשְׁנָתַיִם, נַכִּיר תְּכוּנַת גֶּבֶר</p>

<p>הַגְּבָרִים הֵם כַּקֵּבָה וְנַחְנוּ כֻלָּנוּ כְּמַאֲכָל לָמוֹ</p>

<p>לְרַעֲבוֹן נַפְשָׁם יִבְלְעוּנוּ וְאַחֲרֵי שָׂבְעָם יְקִיאוּנוּ</p>

<p>אַךְ רְאִי הִנֵּה כֶשֶׂד וּבַעֲלִי בָּאִים שָׁמָּה.</p>

<br />
</blockquote>

<p><strong>דואג וכשד</strong></p>

<blockquote>
<br />
</blockquote>

<p><strong>דואג</strong></p>

<blockquote>
<p>אֵין דֶּרֶךְ אַחֶרֶת, בִּלְתִּי יָדָהּ תּוֹשִׁיעַ לָךְ</p>

<p>וְלִתְשׁוּעָתֵנוּ מְצָאנוּהָ פֹּה, קְרַב וְהִתְחַנֵּן לְפָנֶיהָ.</p>

<br />
</blockquote>

<p><strong>אסנת</strong></p>

<blockquote>
<p>הֲיֵשׁ דָּבָר חָדָשׁ בְּפִיךָ כֶּשֶׂד הַיָּקָר?</p>

<br />
</blockquote>

<p><strong>כשד</strong></p>

<blockquote>
<p>הִנְנִי לְחַדֵּשׁ תְּחִנָּתִי, הַפְגִּיעִי בַעֲדִי גְּבִרְתִּי</p>

<p>אַל תְּאַחְרִי עוֹד, לְמַעַן אָשׁוּב לַאֲדֹנִי</p>

<p>אֲשֶׁר אֲהַבְתִּיו כְּנַפְשִׁי וְהָיִיתִי כְּבֶן בְּרִית בְּבֵיתוֹ</p>

<p>לַעֲמֹד לְפָנָיו וּלְשָׁרְתוֹ, כַּאֲשֶׁר הָיִיתִי לְפָנִים,</p>

<p>וְאִם עֲוֹנִי גָדוֹל מִנְּשׂא, אֱמוּנָתִי וַעֲבֹדָתִי לֹא יִזְכֹּר</p>

<p>וְלֹא יַבִּיט עָנְיִי וּמְרוּדִי, כִּי אֵין לוֹ חֵפֶץ בִּי</p>

<p>טוֹב לִי אָז לָדַעַת, כִּי אֵין תִּקְוָה עוֹד</p>

<p>כִּי בָזאֹת אַחֲלִיף כֹּחַ לְכַלְכֵּל אֶת רוּחִי</p>

<p>אֵצֵא וְאֶלְבַּשׁ שְׁחֹרִים וַאֲבַקֵּשׁ אַחַת הַכְּהֻנּוֹת</p>

<p>בַּמָּקוֹם אֲשֶׁר אֶמְצָא, לֶאֱכֹל פַּת לָחֶם.</p>

<br />
</blockquote>

<p><strong>אסנת</strong></p>

<blockquote>
<p>אֲהָהּ כֶּשֶׂד יְקַר רוּחַ! לַשָּׁוְא אַפְגִיעַ הַיּוֹם</p>

<p>תְּפִלָּתִי תִּהְיֶה לַחֲטָאָה; בַּעֲלִי הָיָה לְאִישׁ אַחֵר;</p>

<p>אֵינֶנּוּ בַעֲלִי עוֹד. אִם יַהֲפֹךְ הַכּוּשִׁי עוֹרוֹ</p>

<p>כַּאֲשֶׁר הָפַךְ אֶת לִבּוֹ, לֹא אַכִּירֶנּוּ עוֹד.</p>

<p>יַפְגִּיעוּ כֵן בַּעֲדִי, כָּל מַלְאֲכֵי רַחֲמִים</p>

<p>כַּאֲשֶׁר הֶעְתַּרְתִּי דְבָרִים לְעוֹרֵר רַחֲמָיו עָלֶיךָ</p>

<p>וְלֹא נִמְנַעְתִּי מִדַּבֵּר קָשׁוֹת עַד לְעוֹרֵר זַעְמוֹ עָלָי.</p>

<p>וְעַתָּה לֵךְ הוֹחִילָה עוֹד וְכָל אֲשֶׁר בְּכֹחִי אֶעֱשֶׂה</p>

<p>כִּי אָחוּשׁ לְנַפְשְׁךָ יֶתֶר מֵאֲשֶׁר אָחוּשׁ לְנַפְשִׁי.</p>

<br />
</blockquote>

<p><strong>דואג</strong></p>

<blockquote>
<p>הַאִם חָרָה אַף הַשָּׂר?</p>

<br />
</blockquote>

<p><strong>מלכה</strong></p>

<blockquote>
<p>הוּא הָלַךְ מִזֶּה מָלֵא כַעַס וָקָצֶף.</p>

<br />
</blockquote>

<p><strong>דואג</strong></p>

<blockquote>
<p>הַהוּא יִכְעַס וְיִקְצֹף? הֵן רָאִיתִי קְנֵה הַמּוֹרֶה</p>

<p>אֲשֶׁר הִפִּיל מֵחֵיל שׁוּרוֹתָיו הָמוֹן רָב אָרְצָה</p>

<p>וְגַם אֶת אָחִיו, חָתַף כְּחֶתֶף מִימִינוֹ</p>

<p>וְלֹא זָע וְלֹא זָעַם, וְעַתָּה פָּנָיו זוֹעֲפִים?</p>

<p>הֲלֹא דָבָר הוּא – אֵלְכָה לִקְרָאתוֹ וְאֶרְאֶנּוּ,</p>

<p>כִּי לֹא עַל חִנָּם, יַעֲלֶה עָשָׁן בְּאַפּוֹ.</p>

<br />
</blockquote>

<p><strong>אסנת</strong></p>

<blockquote>
<p>עֲשֵׂה כֵן יְדִידִי – (דואג הולך)</p>

<p>אֵין זֶה כִּי אִם שְׁמוּעוֹת יְבַהֲלוּהוּ מִוִּינֶעצְיָא</p>

<p>אוֹ נֶעְכַּר רוּחוֹ פִּתְאֹם מִקֶּשֶׁר בֹּגְדִים בְּכַפְתּוֹר</p>

<p>כִּי כֵן דֶּרֶךְ גֶּבֶר כַּאֲשֶׁר יַכְעִיסוּהוּ אֲחֵרִים</p>

<p>יִשְׁפֹּךְ חֲמָתוֹ וְכַעֲסוֹ עֲלֵי אַנְשֵׁי בֵיתוֹ.</p>

<p>כֵּן יָדַעְנוּ מְאֹד, מִכְּאֵב אֶצְבַּע קְטַנָּה</p>

<p>כָּל בְּשָׂרֵנוּ יִכְאַב, כִּי אָדָם בָּשָׂר וְלֹא אֵל</p>

<p>וְלֹא נוּכַל לְצַפּוֹת לְעֵת דֹּדִים בְּכָל יוֹם.</p>

<p>רְאִי מִלְכָּה כִּמְעַט לְאֵשֶׁת מְדָנִים הָיִיתִי</p>

<p>כִּי הוֹאַלְתִּי לִצְעֹק חָמָס, עַל אֲשֶׁר הֶעֱצִיבַנִי,</p>

<p>אָכֵן עַתָּה יָדַעְתִּי, כִּי עֵדוּת פִּי לֹא נָכוֹנָה</p>

<p>וְאֵין לִי צְדָקָה, לְהִתְגֹּלֵל עָלָיו חִנָּם.</p>

<br />
</blockquote>

<p><strong>מלכה</strong></p>

<blockquote>
<p>לוּ יְהִי כִדְבָרֵךְ, כִּי מֵעִנְיַן הַמְּדִינָה הוּא</p>

<p>וְלֹא מֵאֲשֶׁר נִפְתָּה לְקַנֵּא אֶת נַפְשֵׁךְ.</p>

<br />
</blockquote>

<p><strong>אסנת</strong></p>

<blockquote>
<p>אֲהָהּ! הֵן מֵאִתִּי לֹא הָיְתָה נְסִבָּה לְקִנְאָתוֹ.</p>

<br />
</blockquote>

<p><strong>מלכה</strong></p>

<blockquote>
<p>אֵין בַּעַל קִנְאָה דֹּרֵשׁ סִבָּה לְקִנְאָתוֹ</p>

<p>כִּי אִם יְקַנֵּא יַעַן בַּעַל קִנְאָה הוּא.</p>

<p>כִּי הַקִּנְאָה תּוֹלַעַת אֲשֶׁר יָרֻם הַבָּשָׂר מִתַּחְתָּיו.</p>

<br />
</blockquote>

<p><strong>אסנת</strong></p>

<blockquote>
<p>אֵלִי! הַצִּילָה מִתּוֹלַעַת זוּ אֶת נֶפֶשׁ אִיתִיאֵל.</p>

<br />
</blockquote>

<p><strong>מלכה</strong></p>

<blockquote>
<p>אָמֵן וְאָמֵן.</p>

<br />
</blockquote>

<p><strong>אסנת</strong></p>

<blockquote>
<p>אֵלְכָה לִּי לְבַקְּשׁוֹ וְאַתָּה כֶשֶׂד הִתְהַלֵּךְ פֹּה</p>

<p>וְאִם אֶמְצְאֶנּוּ בְעֵת רָצוֹן אֶתְאַמֵּץ בְּכָל מְאֹדִי</p>

<p>לְחַלּוֹת אֶת פָּנָיו לְמַלֵּא מִשְׁאֲלוֹת לִבֶּךָ.</p>

<br />
</blockquote>

<p><strong>כשד</strong></p>

<blockquote>
<p>חַסְדֵּי הַגְּבִירָה אוֹדֶה בְּעַנְוַת לִבִּי.</p>

<p>(אסנת ומלכה הולכות)</p>

<br />
</blockquote>

<p><strong>ענה</strong></p>

<blockquote>
<p>שָׁלוֹם כֶּשֶׂד יְדִיד נַפְשִׁי.</p>

<br />
</blockquote>

<p>כשד</p>

<blockquote>
<p>מַה הֱבִיאֵךְ הֲלֹם, עֲנָה הַיָּפָה וְהַנְּעִימָה?</p>

<p>הֲשָׁלוֹם בּוֹאֵךְ? כִּמְעַט הוֹאַלְתִּי לָלֶכֶת לִמְעוֹנֵךְ.</p>

<br />
</blockquote>

<p><strong>ענה</strong></p>

<blockquote>
<p>וַאֲנִי שַׂמְתִּי פְעָמַי, לְבַקֶּשְׁךָ בְּבֵית מְגוּרֶךָ.</p>

<p>זֶה שָׁבוּעַ לֹא רְאִיתִיךָ; שִׁבְעַת יָמִים לַיְלָה וָיוֹם;</p>

<p>מֵאָה שִׁשִּׁים וּשְׁמֹנֶה מַעֲלוֹת בְּצֵל הַמַּעֲלוֹת בַּשֶּׁמֶשׁ</p>

<p>וְכָל מַעֲלָה לְאִשָּׁה בְּאַהֲבָתָהּ, אֲרֻכָּה מִיּוֹם תָּמִים</p>

<p>עָיְפָה נַפְשִׁי מֵחֲשֹׁב כָּל אֵלֶּה.</p>

<br />
</blockquote>

<p><strong>כשד</strong></p>

<blockquote>
<p>סִלְחִי לִי עֲנָה</p>

<p>צָרוֹת גְּדוֹלוֹת אֲפָפוּנִי, זֶה יָמִים אֲחָדִים</p>

<p>וְכִי אֶרְאֶה הָרְוָחָה, אָשִׁיב צֵל הַמַּעֲלוֹת אֲחֹרַנִּית.</p>

<p>(נותן לה מטפחת אסנת)</p>

<p>אַךְ קְחִי זֹאת מִיָּדִי וַעֲשִׂי לִי אַחֶרֶת כָּמוֹהָ.</p>

<br />
</blockquote>

<p><strong>ענה</strong></p>

<blockquote>
<p>זֹאת מֵאַיִן לְךָ כֶּשֶׂד? מִי נָתַן לְךָ זֹאת?</p>

<p>אִם לֹא רַעְיָה חֲדָשָׁה, קָנִיתָ לְךָ מִקָּרֹב</p>

<p>וּמִטְפַּחַת זוּ נָתְנָה לְךָ הִיא לְמַזְכֶּרֶת אַהֲבָה?</p>

<p>עַתָּה יָדַעְתִּי הַנְּסִבָּה מַדּוּעַ לֹא בָאתָ לִרְאוֹתֵנִי.</p>

<br />
</blockquote>

<p><strong>כשד</strong></p>

<blockquote>
<p>גְּשִׁי הָלְאָה אִשָּׁה –</p>

<p>יַד הַשָּׂטָן אִתֵּךְ בְּדִבָּה רָעָה הַזֹּאת</p>

<p>כִּי הוּא הֱסִיתֵךְ בִּי וַיִּפַּח בָּךְ רוּחַ קִנְאָה</p>

<p>לֵאמֹר הָאוֹת בְּיָדִי כִּי בָאתִי בִּבְרִית חֲדָשָׁה,</p>

<p>שָׁגִית עֲנָה שָׁגִית מְאֹד.</p>

<br />
</blockquote>

<p><strong>ענה</strong></p>

<blockquote>
<p>אִם כֵּן אֵיפוֹא,לְמִי הַמִּטְפַּחַת?</p>

<br />
</blockquote>

<p><strong>כשד</strong></p>

<blockquote>
<p>לֹא יָדַעְתִּי בִתִּי, כִּי מְצָאתִיהָ בְּחַדְרִי</p>

<p>וּמְלַאכְתָּהּ יָפָה עַד מְאֹד עַל כֵּן חָפַצְתִּי</p>

<p>כִּי תַעֲשִׂי לִי אַחֶרֶת עַל פִּי הַתַּבְנִית הַזֹאת,</p>

<p>טֶרֶם יָבוֹא בַּעַל הָאֲבֵדָה, לִדְרֹש אֹתָהּ מִיָּדִי.</p>

<p>לְכִי וַעֲשִׂי לִי כֵן וְעִזְבִי אֹתִי לְבַדִּי.</p>

<br />
</blockquote>

<p><strong>ענה</strong></p>

<blockquote>
<p>וְלָמָּה אֱעֶזָבְךָ עָתָּה?</p>

<br />
</blockquote>

<p><strong>כשד</strong></p>

<blockquote>
<p>כִּי מְחַכֶּה אֲנִי פֹּה, לְדַבֵּר אֶת שַׂר הַצָּבָא</p>

<p>וְלֹא לְיִתְרוֹן יַחֲשָׁב־לִי, בִּרְאוֹתוֹ אִשָּׁה לִימִינִי.</p>

<br />
</blockquote>

<p><strong>ענה</strong></p>

<blockquote>
<p>לָמָּה חָשַׁבְתָּ כָּזֹאת?</p>

<br />
</blockquote>

<p><strong>כשד</strong></p>

<blockquote>
<p>לֹא מֵאֲשֶׁר מָשָה אַהֲבָתֵךְ מִמֶּנִּי, חָשַׁבְתִּי כֵן.</p>

<br />
</blockquote>

<p><strong>ענה</strong></p>

<blockquote>
<p>זֶה הוּא הַדָּבָר, כִּי אַהֲבָתִי מָשָׁה מִלִּבֶּךָ;</p>

<p>אַךְ נְחֵנִי בַדֶּרֶךְ מְעָט וֶאֱמֹר אִם תִּרְאֵנִי בָּעָרֶב.</p>

<br />
</blockquote>

<p><strong>כשד</strong></p>

<blockquote>
<p>הִנְנִי לַנְחוֹתֵךְ כִּבְרַת אֶרֶץ, לֹא אֶרְחַק מִזֶּה</p>

<p>וְאִם דָבָר לֹא יַעַצְרֵנִי, אָבוֹא לַאֲרוּחַת הָעָרֶב.</p>

<br />
</blockquote>

<p><strong>ענה</strong></p>

<blockquote>
<p>אִמְרַת פִּיךָ טוֹבָה, אֶת לִבִּי הִשְׁקִיטָה</p>

<p>יָדַעְתִּי כִּי אִשָּׁה כָמוֹנִי, טוֹבָה רַק בְּעִתָּהּ.</p>

<p>(הולכים שניהם)</p>

<br />
</blockquote>

<p><strong>תם חלק שלישי.</strong></p>

<blockquote>
<br />
</blockquote>

<h2 id="חלקרביעי">חלק רביעי</h2>

<h3 id="מחזהא:איתיאלודואג">מחזה א': איתיאל ודואג</h3>

<p><strong>דואג</strong></p>

<blockquote>
<p>הֲיַאֲמִין זֹאת לִבְּךָ הַשָּׂר?</p>

<br />
</blockquote>

<p><strong>איתיאל</strong></p>

<blockquote>
<p>הַאַאֲמִין זֹאת? דּוֹאֵג?</p>

<br />
</blockquote>

<p><strong>דואג</strong></p>

<blockquote>
<p>הֲיִתָּכֵן? לְנַשֵּׁק בַּסֵּתֶר!</p>

<br />
</blockquote>

<p><strong>איתיאל</strong></p>

<blockquote>
<p>נְשִׁיקוֹת סְתָרִים, נְשִׁיקוֹת גְּנוּבוֹת הֵן.</p>

<br />
</blockquote>

<p><strong>דואג</strong></p>

<blockquote>
<p>הֲיִתָּכֵן כִּי אִשָּׁה עֲרוּמָה תִשְׁכַּב עִם זָר בַּמִּטָּה</p>

<p>וְלֵאמֹר כִּי לֹא חָשְׁבוּ רָעָה?</p>

<br />
</blockquote>

<p><strong>איתיאל</strong></p>

<blockquote>
<p>עֲרוּמָה עִם זָר בַּמִּטָּה וְלֵאמֹר לֹא חָשְׁבוּ רָעָה,</p>

<p>גַּם הַשָּׂטָן יִגְעַר בָּם לֵאמֹר כִּי חֲנֻפָה הִיא.</p>

<p>וְאִם נְקִיִּים עֹשִׂים זֹאת, הַשָּׂטָן מְנַסֶּה אֹתָם</p>

<p>וְהֵם מְנַסִּים אֶת יוֹצְרָם.</p>

<br />
</blockquote>

<p><strong>דואג</strong></p>

<blockquote>
<p>אִם זִמָּה וּנְבָלָה לֹא עָשׂוּ וְנִסְלַח לָהֶם;</p>

<p>אָכֵן לוּ נָתַתִּי מִטְפַּחַת לְאִשְׁתִּי –</p>

<br />
</blockquote>

<p><strong>איתיאל</strong></p>

<blockquote>
<p>וְאָז?</p>

<br />
</blockquote>

<p><strong>דואג</strong></p>

<blockquote>
<p>הַמִּטְפַּחַת לָהּ הִיא, וְלָהּ הַמִּשְׁפָּט לְתִתָּהּ לַזָּר.</p>

<br />
</blockquote>

<p><strong>איתיאל</strong></p>

<blockquote>
<p>גַּם כְּבוֹדָהּ לָהּ הוּא, הֲתִתֵּן כְּבוֹדָהּ לַזָּר?</p>

<br />
</blockquote>

<p><strong>דואג</strong></p>

<blockquote>
<p>הַכָּבוֹד לֹא יֵרָאֶה לְעַיִן וְיָד לֹא תְמֻשֶּׁנּוּ</p>

<p>יֵשׁ נוֹחֲלֵי כָבוֹד רַבִּים, וְלָהֶם קָלוֹן יָאָתָה,</p>

<p>אֲבָל הַמִּטְפַּחַת –</p>

<br />
</blockquote>

<p><strong>איתיאל</strong></p>

<blockquote>
<p>מִי יִתֵּן וּשְׁכַחְתִּיהָ מִלֵּב – אַתָּה הִגַּדְתָּ לִי –</p>

<p>כָּעֹרֵב חָשׁ לָעוּף לְצַחֲנַת בָּתֵּי הַחוֹלִים</p>

<p>אֲשֶׁר יִהְיֶה לְאוֹת רָע לְעֵינֵי הַמְּנֻגָּעִים בַּבָּיִת,</p>

<p>כֵּן זִכְרוֹן הַמִּטְפַּחַת לְנֶגְדִּי – כִּי בְיָדוֹ הִנֶּהָ.</p>

<br />
</blockquote>

<p><strong>דואג</strong></p>

<blockquote>
<p>הַעוֹד עֶרְכָּהּ רַב בְּעֵינֶיךָ?</p>

<br />
</blockquote>

<p><strong>איתיאל</strong></p>

<blockquote>
<p>עֶרְכָּהּ כְּאַיִן בְּעֵינָי.</p>

<br />
</blockquote>

<p><strong>דואג</strong></p>

<blockquote>
<p>לוּ שְׁמַעְתַּנִי אֹמֵר: כִּי רְאִיתִיו בְּחַלְּלוֹ יְצוּעֶךָ</p>

<p>אוֹ שָׁמַעְתִּי מִשְּׂפָתָיו, דְּבַר הַנְּבָלָה הַזֹּאת</p>

<p>כְּאֹרַח בְּנֵי בְלִיַּעַל, אֲשֶׁר יְפַתּוּן נְשֵׁי רֵעֵיהֶם</p>

<p>וְהַפֶּשַׁע לֹא יְכַסּוּן, כִּי אִם יְבַטְּאוּ בִּשְׂפָתֵיהֶם –</p>

<br />
</blockquote>

<p><strong>איתיאל</strong></p>

<blockquote>
<p>הַאִם הִגִּיד דְּבַר מַה בְּפִיו?</p>

<br />
</blockquote>

<p><strong>דואג</strong></p>

<blockquote>
<p>הוּא הִגִּיד הַדָּבָר; אַךְ הַאֲמֵן אֲדֹנִי</p>

<p>כִּי כַּאֲשֶׁר הִגִּיד, כֵּן יְכַחֵשׁ בְּאָלָה וּבִשְׁבוּעָה.</p>

<br />
</blockquote>

<p><strong>איתיאל</strong></p>

<blockquote>
<p>וּמָה הִגִּיד?</p>

<br />
</blockquote>

<p><strong>דואג</strong></p>

<blockquote>
<p>כִּי הָיָה אֶצְלָהּ – וַאֲנִי – אֲנִי לֹא אֵדַע יוֹתֶר.</p>

<br />
</blockquote>

<p><strong>איתיאל</strong></p>

<blockquote>
<p>מַה הִגִּיד כִּי עָשָׂה?</p>

<br />
</blockquote>

<p><strong>דואג</strong></p>

<blockquote>
<p>שָׁכַב –</p>

<br />
</blockquote>

<p><strong>איתיאל</strong></p>

<blockquote>
<p>עִמָּהּ?</p>

<br />
</blockquote>

<p><strong>דואג</strong></p>

<blockquote>
<p>עִמָּהּ, עָלֶיהָ, חֲשׁוֹב כְּהָעוֹלֶה עַל רוּחֶךָ.</p>

<br />
</blockquote>

<p><strong>איתיאל</strong></p>

<blockquote>
<p>עִמָּהּ? – עָלֶיהָ? – נְבָלָה! –</p>

<p>יִתְוַדֶּה – מִטְפַּחַת – יִתְוַדֶּה – מִטְפַּחַת –</p>

<p>יִתְוַדֶּה וְיִתָּלֶה עַל הָעֵץ – לֹא! יִתָּלֶה עַל הָעֵץ</p>

<p>וְאַחֲרֵי כֵן יִתְוַדֶּה. וַאֲנִי פַּלָּצוּת בִּעֲתָתְנִי</p>

<p>חָזוּת קָשָׁה הִיא וְלֹא עַל חִנָּם תְּבַעֲתַנִי.</p>

<p>לֹא קוֹל דְּבָרִים, כִּי אִם תְּמוּנָה לְנֶגֶד עֵינָי</p>

<p>אַפַּים – אָזְנַיִם – שְׂפָתַיִם – מַזֶּה אֲנִי רֹאֶה?</p>

<p>הִתְוַדֵּה – מִטְפַּחַת – הוֹי אֲבַדּוֹן! –</p>

<p>(נופל מתעלף)</p>

<br />
</blockquote>

<p><strong>דואג</strong></p>

<blockquote>
<p>פְּעַל פְּעוּלָתְךָ סַמִּי, הַשְׁקֵהוּ כּוֹס שִׁכָּרוֹן,</p>

<p>פְּתָאִים כָּאֵלֶּה וְכָאֵלֶּה יִלָּכְדוּ בְפַח הָרְמִיָּה</p>

<p>וְגַם הַטּוֹבוֹת בִּנְשֵׁי צֶדֶק תִּהְיֶינָה לְבֹשֶת וּכְלִמָּה. –</p>

<p>הוֹי שַׂר הַצָּבָא! מַה־לְּךָ אִיתִיאֵל שַׂר הַצָּבָא!</p>

<p>(כשד בא)</p>

<p>אִיתִיאֵל אֲדוֹנִי! – מַה־בְּפִיךָ כֶּשֶׂד?</p>

<br />
</blockquote>

<p><strong>כשד</strong></p>

<blockquote>
<p>מַה־קָּרָה פֹּה?</p>

<br />
</blockquote>

<p><strong>דואג</strong></p>

<blockquote>
<p>אֲדֹנִי הַשָּׁבָץ אֲחָזָהוּ וַיִּתְעַלֵּף זֶה פַּעֲמָיִם.</p>

<br />
</blockquote>

<p><strong>כשד</strong></p>

<blockquote>
<p>מְשַׁח אֶת רַקָּתוֹ.</p>

<br />
</blockquote>

<p><strong>דואג</strong></p>

<blockquote>
<p>הַנַּח־לוֹ</p>

<p>אֵין טוֹב לְהָעִיר אֹתוֹ עַד תֹּם הַתַּרְדֵּמָה,</p>

<p>פֶּן יוֹצִיא רִירוֹ מִפִּיו וְיִשְׁתַּגַּע כַּחֲסַר טָעַם.</p>

<p>רְאֵה הִנֵּה הוּא מִתְעוֹרֵר וְעַד מְהֵרָה יָקוּם</p>

<p>וְיֵלֵךְ לוֹ לְבֵיתוֹ; לָכֵן צֵא מִזֶּה הַחוּצָה</p>

<p>וְשׁוּב אֵלַי כִּמְעַט קָט, כִּי דָּבָר לִי אֵלֶיךָ.</p>

<p>(כשד יוצא)</p>

<p>מַה־קָּרְךָ שַׂר הַצָּבָא? הַאֵין רֹאשְׁךָ פָּצוּעַ?</p>

<br />
</blockquote>

<p><strong>איתיאל</strong></p>

<blockquote>
<p>הַאַתָּה תִּשְׂחַק עָלָי?</p>

<br />
</blockquote>

<p><strong>דואג</strong></p>

<blockquote>
<p>הֶאָנֹכִי אֶשְׂחָק? חָלִלָה לִי מִשְּׂחֹק</p>

<p>וְרַק כָּל מְגַמָּתִי כִּי תִשָּׂא כַגֶּבֶר חֲלִיפוֹת הַזְּמָן</p>

<p>וְתַעֲמֹד לְגוֹרָלְךָ כָּאִישׁ.</p>

<br />
</blockquote>

<p><strong>איתיאל</strong></p>

<blockquote>
<p>הָאִישׁ אֲשֶׁר אִשְׁתּוֹ מָעֲלָה בוֹ מָעַל</p>

<p>לְשָׂעִיר נִדְמָה וּלְאַחַד הַפְּרָאִים בַּמִּדְבָּר.</p>

<br />
</blockquote>

<p><strong>דואג</strong></p>

<blockquote>
<p>אִם כֵּן אֵיפוֹא, תִּמְצָא שְׂעִירִים רַבִּים וַהֲמוֹן פְּרָאִים</p>

<p>בְּכָל קִרְיָה גְדוֹלָה.</p>

<br />
</blockquote>

<p><strong>איתיאל</strong></p>

<blockquote>
<p>הַאִם הוֹדָה בְּמוֹ פִיו?</p>

<br />
</blockquote>

<p><strong>דואג</strong></p>

<blockquote>
<p>אֲדֹנִי הֶיֵה לְאִישׁ,</p>

<p>נִכְבָּדִים רַבִּים יִשְׂאוּ עֹל אִשָּׁה עַל צַוָּארָם</p>

<p>וְיִמְשְׁכוּ בָעֹל כָּמוֹךָ; אַלְפֵי אֲלָפִים אֲנָשִׁים</p>

<p>יַעֲלוּ בַלַּיְלָה עַל מִשְׁכָּבָם אֲשֶׁר לֹא טָהוֹר</p>

<p>וְהִתְבָּרְכוּ בִּלְבָבָם לֵאמֹר, כִּי מִטָּתָם כְּבוּדָה,</p>

<p>וְאַתָּה גּוֹרָלְךָ טוֹב מֵהֶם, הֵם יְחַבְּקוּן יְנַשְּׁקוּן</p>

<p>אִשָּׁה זוֹנָה וַחֲלָלָה, כְּאִשָּׁה יְשָׁרָה וּצְנוּעָה</p>

<p>לְמַלֵּא פִי הַשָּׂטָן שְׂחֹק וּבְנֵי הַשְּׁאוֹל יִמְחֲאוּ־כָף,</p>

<p>וְאַתָּה טוֹב לְךָ לָדַעַת, מִי הוּא אַתָּה</p>

<p>וּמִי אֵשֶׁת בְּרִיתֶךָ.</p>

<br />
</blockquote>

<p><strong>איתיאל</strong></p>

<blockquote>
<p>כִּי נְבוֹן דָּבָר אַתָּה יוֹדֶה כָל פֶּה.</p>

<br />
</blockquote>

<p><strong>דואג</strong></p>

<blockquote>
<p>לֵךְ הִסָּתֵר מִנֶּגֶד וְהוֹחִילָה שָׁם מְעַט רֶגַע.</p>

<p>כֶּשֶׂד הָיָה פֹה לְעֵת שָׁכַבְתָּ עַל עֶרֶשׂ דְּוָי</p>

<p>כִּי עֻלְּפָה נַפְשְׁךָ מֵרֹב רֹגֶז וָכָעַס</p>

<p>אֲשֶׁר לֹא יָאֳתָה כֵן לְאַמִּיץ לֵב כָּמוֹךָ.</p>

<p>וַאֲנִי כִחַשְׁתִּי לוֹ לֵאמֹר, תַּרְדֵּמָה נָפְלָה עָלֶיךָ,</p>

<p>וְהוּא שׁוֹב יָשׁוּב הֵנָּה, כַּאֲשֶׁר אָנֹכִי צִוִּיתִיו</p>

<p>לָכֵן הִתְחַבֵּא שָׁם לְבַל תֵּרָאֶה לָעָיִן</p>

<p>לְמַעַן תִּשְׁמַע בְּאָזְנֶיךָ, כָּל אֲשֶׁר יְדַבֵּר עִמִּי</p>

<p>וְרָאִיתָ אֶת הַלַּעַג וְאֶת הַקֶּלֶס מִבֵּין עַפְעַפָּיו</p>

<p>וְאֶת הַקִּיקָלוֹן מִשְּׂפָתָיו, אֲשֶׁר יִשְׁפֹּךְ עַל כְּבוֹדֶךָ.</p>

<p>כִּי אֲסַבֵּב בִּדְבָרִים, עַד אֲשֶׁר יְסַפֵּר לִי שֵׁנִית</p>

<p>אֵיךְ בָּא אֶל אִשְׁתְּךָ בְּיוֹם פְּלֹנִי וּבִמְקוֹם פְּלֹנִי</p>

<p>וְכַמֶּה פְעָמִים בָּא וּלְמָתַי יָבוֹא אֵלֶיהָ עוֹד.</p>

<p>אַךְ הִתְבּוֹנֵן אֶל שִׂיחוֹ וְהַכָּרַת פָּנָיו תִּבְחָן</p>

<p>רַק הִתְאַפֵּק מְאֹד וְדוּמָם תֵּשֵׁב תַּחְתֶּיךָ</p>

<p>כִּי אִם לֹא כֵן, יֹאמַר עָלֶיךָ הָרֹאֶה</p>

<p>הֵן רוּחֲךָ סָרָה וְנֶפֶשׁ אָדָם בְּאַפֶּיךָ אָיִן.</p>

<br />
</blockquote>

<p><strong>איתיאל</strong></p>

<blockquote>
<p>שְׁמָעֵנִי דוֹאֵג, אֲנִי אֵשֵׁב דּוּמָם כָּאָבֶן</p>

<p>וְאַחֲרֵי כֵן (הֲלֹא שָׁמַעְתָּ!) אָקוּם כְּאִישׁ דָּמִים.</p>

<br />
</blockquote>

<p><strong>דואג</strong></p>

<blockquote>
<p>כֵּן תַּעֲשֶׂה וְלֹא תֶחֱטָא, אַךְ עֲשֵׂה דָבָר בְּעִתּוֹ.</p>

<p>וְעַתָּה לֵךְ וְהִסָּתֵר (איתיאל מסתתר ודואג מדבר עוד אל עצמו)</p>

<p>וַאֲנִי אֶשְׁאַל אֶת כֶּשֶׂד, עַל עֲנָה הַפִּלֶּגֶשׁ</p>

<p>הַמֹּכֶרֶת לוֹ דֹדֶיהָ, בְּעַד לֶחֶם וְשִׂמְלָה</p>

<p>וְהִיא אֹהֶבֶת אֹתוֹ, בְּכָל חֵשֶׁק לְבָבָהּ</p>

<p>כִּי כֵן מִשְׁפַּט הַזּוֹנָה, הִיא תוֹנֶה רַבִּים</p>

<p>וְאֶחָד יוֹנֶה אוֹתָהּ, וְכַאֲשֶׁר יִשְׁמַע שְׁמָהּ מִפִּי</p>

<p>כֵּן יִלְעַג וִיהַתֵּל וְלֹא יַעֲצֹר פִּיו מִשְּׂחֹק</p>

<p>וְכַאֲשֶׁר הוּא יִשְׂחַק, כֵּן יוֹסֵף אִיתִיאֵל לְהִשְׁתַּגֵּעַ</p>

<p>כִּי הוּא בְקִנְאָתוֹ יַחְשׁוֹב, כִּי כֶשֶׂד הָאֻמְלָל</p>

<p>מְהַתֵּל בְּאָסְנַת אִשְׁתּוֹ. –</p>

<p>(אל כשד בשובו) הֲשָׁלוֹם כֶּשֶׂד הַפָּקִיד?</p>

<br />
</blockquote>

<p><strong>כשד</strong></p>

<blockquote>
<p>אֵין שָׁלוֹם בַּעֲצָמַי וְשֵׁם פְּקוּדָתִי מִפִּיךָ</p>

<p>יַרְבֶּה עִצְבוֹנִי עַד מָוֶת.</p>

<br />
</blockquote>

<p><strong>דואג</strong></p>

<blockquote>
<p>חַל נָא פְנֵי אָסְנַת אִם לֹא תַצְלִיחַ בְּדַרְכֶּךָ.</p>

<p>(בלחש)</p>

<p>לוּ הָיְתָה עֲנָה תַחֲתֶּיהָ, כְּבָר הוֹצִיאָה מִצָּרָה נַפְשֶׁךָ.</p>

<br />
</blockquote>

<p><strong>כשד</strong></p>

<blockquote>
<p>עֶגְלָה פוֹתָה אֵין לֵב –</p>

<br />
</blockquote>

<p><strong>איתיאל</strong></p>

<blockquote>
<p>(אל עצמו) רְאֵה אֵיךְ יִפְעַר פִּיו בִּשְׂחֹק.</p>

<br />
</blockquote>

<p><strong>דואג</strong></p>

<blockquote>
<p>גְּדוֹלָה אַהֲבָתָהּ אֵלֶיךָ, לֹא רָאִיתִי כָמוֹהָ בַּנָּשִׁים.</p>

<br />
</blockquote>

<p><strong>כשד</strong></p>

<blockquote>
<p>עֲנִיָּה זוּ אוּלַי חָשְׁקָה בִי, בֶּאֱמֶת וּבְתָמִים.</p>

<br />
</blockquote>

<p><strong>איתיאל</strong></p>

<blockquote>
<p>(אל עצמו) מְכַחֵשׁ הַדָּבָר כִּמְהַתֵּל וְלַעֲגוֹ יַעֲנֶה בְפָנָיו.</p>

<br />
</blockquote>

<p><strong>דואג</strong></p>

<blockquote>
<p>הֲשּׁוֹמֵעַ אָתָּה?</p>

<br />
</blockquote>

<p><strong>איתיאל</strong></p>

<blockquote>
<p>(אל עצמו) עַתָּה יִפְצַר בּוֹ לְסַפֵּר דִּבְרֵי אֲהָבָיו;</p>

<p>אִישׁ מַשְׂכִּיל הוּא בִּדְרָכָיו.</p>

<br />
</blockquote>

<p><strong>דואג</strong></p>

<blockquote>
<p>הִיא אֹמֶרֶת בָּעִיר, כִּי אַתָּה תִקָּחֶנָּה לְאִשָּׁה</p>

<p>הֶחָפֵץ אַתָּה לְקַחְתָּהּ?</p>

<br />
</blockquote>

<p><strong>איתיאל</strong></p>

<blockquote>
<p>(אל עצמו) הֲכִי תִשְׂחַק עַתָּה, הֲכִי תִשְׂחַק בֶּן פְלָארֶענְץ?</p>

<br />
</blockquote>

<p><strong>כשד</strong></p>

<blockquote>
<p>הַחֲסַר־דֵּעָה אָנִי, כִּי אֶשָּׂא זוֹנָה לְאִשָּׁה?</p>

<p>אָנָּא אַל תְּחַפֵּא עָלַי, דְּבָרִים אֲשֶׁר לֹא כֵן</p>

<p>וְאַל תַּשְׁפִּיל עֶרְכִּי, בִּצְחֹק וּמַהֲתַלּוֹת כָּאֵלֶּה.</p>

<br />
</blockquote>

<p><strong>איתיאל</strong></p>

<blockquote>
<p>(אל עצמו) נֹאֵף אִשָּׁה, יְמַלֵּא שְׂחֹק פִּיהוּ.</p>

<br />
</blockquote>

<p><strong>דואג</strong></p>

<blockquote>
<p>הַשְּׁמוּעָה יָצְאָה בָּעִיר, כִּי נָשֹא תִשָּׂאֶנָּה.</p>

<br />
</blockquote>

<p><strong>כשד</strong></p>

<blockquote>
<p>דַּבֵּר נָא אֱמֶת אַל תְּשַׁקֵּר.</p>

<br />
</blockquote>

<p><strong>דואג</strong></p>

<blockquote>
<p>לְבֶן־בְּלִיַּעַל תַּחְשְׁבֵנִי, אִם לֹא אֱמֶת דִּבַּרְתִּי.</p>

<br />
</blockquote>

<p><strong>איתיאל</strong></p>

<blockquote>
<p>(אל עצמו) לְהַעֲטוֹת עָלַי כְּלִמַּת עוֹלָם תֹּאמַר טּוֹב הַדָּבָר.</p>

<br />
</blockquote>

<p><strong>כשד</strong></p>

<blockquote>
<p>רַק מִפִּי הָאָתוֹן יָצְאָה הַשְּׁמוּעָה הַזֹּאת</p>

<p>מֵאַהֲבָתָהּ כִּי גָדְלָה, תִּתְבָּרֵךְ בְּנַפְשָׁהּ לַשָּׁוְא</p>

<p>כִּי נָשֹא אֶשּׂאֶנָּה וַאֲנִי לֹא דִבַּרְתִּי דָבָר.</p>

<br />
</blockquote>

<p><strong>איתיאל</strong></p>

<blockquote>
<p>(אל עצמו) דּוֹאֵג מֵנִיף לִי יָד לִשְׁמֹעַ, כִּי יָחֵל עַתָּה</p>

<p>לְסַפֵּר זִמַּת זְנוּתוֹ.</p>

<br />
</blockquote>

<p><strong>כשד</strong></p>

<blockquote>
<p>וְגַם פֹּה פָגְשָׁה אֹתִי לִפְנֵי רְגָעִים אֲחָדִים</p>

<p>כִּי תָרוּץ אַחֲרַי תָּמִיד. בְּיוֹם אֶתְמוֹל עָמַדְתִּי</p>

<p>עִם אֹרְחִים מִוִּינֶעצְיָא עַל שְׂפַת הַיָּם</p>

<p>וְהַפְּתַיָּה בָּאָה פִּתְאֹם וַתִּפֹּל עַל צַוָּארִי –</p>

<br />
</blockquote>

<p><strong>איתיאל</strong></p>

<blockquote>
<p>(אל עצמו) וַתִּקְרָא כֶּשֶׂד, אֹהֲבִי, בְּחִירִי&#8230;</p>

<br />
</blockquote>

<p><strong>כשד</strong></p>

<blockquote>
<p>וַתְּחַבֵּק וַתְּנַשֵּׁק אֹתִי וַתֵּבְךְּ עַל צַוָּארִי</p>

<p>וַתִּמְשְׁכֵנִי לָלֶכֶת אַחֲרֶיהָ&#8230;</p>

<br />
</blockquote>

<p><strong>איתיאל</strong></p>

<blockquote>
<p>(אל עצמו) עַתָּה יְסַפֵּר אֵיךְ מָשְׁכָה אֹתוֹ בְּאַהֲבָתָהּ</p>

<p>וַתְּבִיאֵהוּ לַחֲדַר מִטָּתִי. הִנְנִי רֹאֶה עַתָּה</p>

<p>אֶת אַפְּךָ בְּפָנֶיךָ, אַךְ לֹא אֶת הַכֶּלֶב</p>

<p>אֲשֶׁר אַשְׁלִיכֶנּוּ לְפָנָיו.</p>

<br />
</blockquote>

<p><strong>כשד</strong></p>

<blockquote>
<p>וְלָכֵן חָרַצְתִּי לְעָזְבָהּ וּלְנַתֵּק קֶשֶׁר בְּרִיתֵנוּ.</p>

<br />
</blockquote>

<p><strong>דואג</strong></p>

<blockquote>
<p>אַךְ רְאֵה נָא שָׁמָּה, מִי הַבָּאָה לִקְרָאתֵנוּ.</p>

<p>(ענה באה)</p>

<br />
</blockquote>

<p><strong>כשד</strong></p>

<blockquote>
<p>הִנֵּה לִילִית הַזֹּאת בָּאָה מְקֻטֶּרֶת מֹר וּלְבֹנָה –</p>

<p>מַה־לִּי וָלָךְ עֲנָה, כִּי תִרְדְּפִינִי תָּמִיד?</p>

<br />
</blockquote>

<p><strong>ענה</strong></p>

<blockquote>
<p>יִרְדָּפְךָ עֲזָאזֵל וְכָל מַלְאֲכֵי רָעִים;</p>

<p>אַךְ מַה־לְּךָ וְלַּמִּטְפַּחַת אֲשֶׁר נָתַתָּ בְּיָדִי?</p>

<p>אֵיךְ נִסְכַּלְתִּי לְהַאֲמִין כִּי אֲבֵדָה יְקָרָה כָּזֹאת</p>

<p>מָצָאתָ בְּבֵית מְלוֹנְךָ וְלֹא יָדַעְתָּ מִי בְעָלֶיהָ?</p>

<p>הֲלֹא זֹאת מַתְּנַת יַד אִשָּׁה לְמַזְכֶּרֶת אַהֲבָה</p>

<p>וְאֵיךְ תִּתְּנֶהָ לִי, לַעֲשׂוֹת אַחֶרֶת כָּמוֹהָ?</p>

<p>קַח לְךָ וַהֲשִׁיבֶנָּה אֶל הָאִשָּׁה אֲשֶׁר בָּחַרְתָּ בָּהּ</p>

<p>כִּי מְלָאכָה כָזֹאת יָדַי לֹא תַעֲשֶׂינָה.</p>

<br />
</blockquote>

<p><strong>כשד</strong></p>

<blockquote>
<p>אַל נָא עֲנָה, אַל נָא עֲנָה הַנְּעִימָה</p>

<p>לָמָּה זֶּה תִּקְצְפִי חִנָּם?</p>

<br />
</blockquote>

<p><strong>איתיאל</strong></p>

<blockquote>
<p>(אל עצמו) חֵי נַפְשִׁי, מִטְפַּחְתִּי הִיא זֹאת.</p>

<br />
</blockquote>

<p><strong>ענה</strong></p>

<blockquote>
<p>אִם כֵּן אֵיפוֹא, בּוֹא לַאֲרֻחַת הָעֶרֶב הַיּוֹם</p>

<p>וְאִם לֹא חָפַצְתָּ הַיּוֹם, אוֹחִילָה עַד שֶׁתֶּחְפָּץ. (הולכת)</p>

<br />
</blockquote>

<p><strong>דואג</strong></p>

<blockquote>
<p>צֵא וְלֵךְ אַחֲרֶיהָ.</p>

<br />
</blockquote>

<p><strong>כשד</strong></p>

<blockquote>
<p>הִנְנִי הוֹלֵךְ עִמָּהּ, לְבַל תָּשִׂיחַ בִּי בַּחוּץ.</p>

<br />
</blockquote>

<p><strong>דואג</strong></p>

<blockquote>
<p>הֲתֵלֵךְ אֶל בֵּיתָהּ, לֶאֱכֹל עִמָּהּ בָּעָרֶב?</p>

<br />
</blockquote>

<p><strong>כשד</strong></p>

<blockquote>
<p>כֵּן אֶעֱשֶׂה.</p>

<br />
</blockquote>

<p><strong>דואג</strong></p>

<blockquote>
<p>אוּלַי אָבוֹא לִרְאוֹתְךָ שָׁם, כִּי חֲדָשׁוֹת בְּפִי לְהַגֵּדְךָ</p>

<br />
</blockquote>

<p><strong>כשד</strong></p>

<blockquote>
<p>כֵּן תַּעֲשֶׂה רֵעִי, כַּאֲשֶׁר דִּבַּרְתָּ.</p>

<br />
</blockquote>

<p><strong>דואג</strong></p>

<blockquote>
<p>לֶךְ־לְךָ לְשָׁלוֹם עַד נִרְאֶה אִישׁ אֶת רֵעֵהוּ.</p>

<p>(כשד הולך)</p>

<br />
</blockquote>

<p><strong>איתיאל</strong></p>

<blockquote>
<p>בַּמָּה אֶהֶרְגֵהוּ דוֹאֵג?</p>

<br />
</blockquote>

<p><strong>דואג</strong></p>

<blockquote>
<p>הֲרָאִיתָ אֵיךְ שָׂחַק עַל כִּי עָשָׂה אֶת הַנְּבָלָה?</p>

<br />
</blockquote>

<p><strong>איתיאל</strong></p>

<blockquote>
<p>רָאִיתִי.</p>

<br />
</blockquote>

<p><strong>דואג</strong></p>

<blockquote>
<p>וְגַם אֶת הַמִּטְפַּחַת רָאִיתָ?</p>

<br />
</blockquote>

<p><strong>איתיאל</strong></p>

<blockquote>
<p>אַךְ אִם זוּ הִיא?</p>

<br />
</blockquote>

<p><strong>דואג</strong></p>

<blockquote>
<p>מִטְפַּחְתְּךָ הִיא חֵי נַפְשֶׁךָ! וְעַתָּה רְאֵה נָא</p>

<p>בַּמֶּה נֶחְשְׁבָה אִשְׁתְּךָ הַפְּתַיוּת הַזֹּאת בְּעֵינָיו</p>

<p>אִם מַתְּנַת יָדָהּ לָקַח וַיִּתְּנָהּ לְאֶתְנַן זוֹנָה.</p>

<br />
</blockquote>

<p><strong>איתיאל</strong></p>

<blockquote>
<p>לוּ תַשִּׂיג יָדִי לַהֲמִיתוֹ, בַּהֲרֵגָה מְמֻשָּׁכָה תֵשַׁע שָׁנִים.</p>

<p>הֲזֹאת הָאִשָּׁה שֶׁיֹּאמְרוּ, כְּלִילַת יֹפִי הִיא</p>

<p>אַחַת הִיא בַנָּשִׁים וּבָרָה לְבַעַל בְּרִיתָהּ!</p>

<br />
</blockquote>

<p><strong>דואג</strong></p>

<blockquote>
<p>הַעֲבֵר כָּל זֹאת מִלִּבְּךָ וְיָפְיָהּ אַל תִּזְכָּר־עוֹד.</p>

<br />
</blockquote>

<p><strong>איתיאל</strong></p>

<blockquote>
<p>יִרְקְבוּן עַצְמוֹתֶיהָ בַּשַּׁחַת וַאֲבַדּוֹן יְכַסֶּה אַשְׁמָתָהּ</p>

<p>כִּי לֹא תִחְיֶה עוֹד וְלֹא תִרְאֶה אוֹר בֹּקֶר.</p>

<p>וַאֲנִי לְבָבִי קָשֶׁה מִסֶּלַע וּפָנַי שַׂמְתִּי כַּחַלָּמִישׁ –</p>

<p>מִי רָאָה אִשָּׁה יָפָה כָמוֹהָ בְּכָל הָאָרֶץ</p>

<p>מְלָכִים יֶחֱזוּ בָהּ וְיָשִׂימוּ כֶּתֶר מַלְכוּת בְּרֹאשָׁהּ.</p>

<br />
</blockquote>

<p><strong>דואג</strong></p>

<blockquote>
<p>וְאַתָּה הַשָּׂר, לֹא כֵן תֶּחֱזֶה בָהּ.</p>

<br />
</blockquote>

<p><strong>איתיאל</strong></p>

<blockquote>
<p>יִקָּחֶנָּה מֶלֶךְ בַּלֶּהוֹת! רַק חִין עֶרְכָּהּ אֲמַלֵּל,</p>

<p>מַעֲשֵׂי יָדֶיהָ יְהַלְלוּהָ וּנְגִינוֹתֶיהָ תְּנַגֵּן לְהִתְפָּאֵר</p>

<p>לְקוֹלָהּ יֵרַךְ כָּל לֵב וְאֶבֶן הִמֵּס יִמָּס,</p>

<p>גַּם בִּמְלֶאכֶת מַחֲשֶׁבֶת, לָהּ עֶשֶׂר יָדוֹת</p>

<p>וּבְחָכְמָה, בִּינָה וְהַשְׂכֵּל, עָלְתָה עַל כָּל רְעוּתֶיהָ.</p>

<br />
</blockquote>

<p><strong>דואג</strong></p>

<blockquote>
<p>לָכֵן גָּדְלָה אַשְׁמָתָהּ שִׁבְעָתָיִם.</p>

<br />
</blockquote>

<p><strong>איתיאל</strong></p>

<blockquote>
<p>גָּדְלָה שִׁבְעִים וְשִׁבְעָה – אָמְנָם רוּחָהּ נְדִיבָה.</p>

<br />
</blockquote>

<p><strong>דואג</strong></p>

<blockquote>
<p>נְדִיבָה יֶתֶר מִדָּי.</p>

<br />
</blockquote>

<p><strong>איתיאל</strong></p>

<blockquote>
<p>יֶתֶר עַל הַמִּדָּה וְלָכֵן נִכְמְרוּ נִחוּמָי;</p>

<p>אֵיךְ לֹא אָחוּס דּוֹאֵג, אֵיךְ לֹא אֶחְמֹל עָלֶיהָ!</p>

<br />
</blockquote>

<p><strong>דואג</strong></p>

<blockquote>
<p>אִם זִמָּתָהּ טוֹבָה בְּעֵינֶיךָ, הַנַּח לָהּ לַחְטֹא</p>

<p>וְאִישׁ לֹא יָשִׁית אֵלֶיהָ לִבּוֹ וּלְךָ לְבַדְּךָ חָטָאָה</p>

<br />
</blockquote>

<p><strong>איתיאל</strong></p>

<blockquote>
<p>אֲנַתַּח אֹתָהּ לִנְתָחֶיהָ – הֲתַחַת אִישָׁהּ תִּקַּח זָרִים?</p>

<br />
</blockquote>

<p><strong>דואג</strong></p>

<blockquote>
<p>מָה רַבָּה הַנְּבָלָה! –</p>

<br />
</blockquote>

<p><strong>איתיאל</strong></p>

<blockquote>
<p>לִשְׁכַּב אֵת עַבְדִּי –</p>

<br />
</blockquote>

<p><strong>דואג</strong></p>

<blockquote>
<p>נְבָלָה הִיא כִּפְלָיִם.</p>

<br />
</blockquote>

<p><strong>איתיאל</strong></p>

<blockquote>
<p>הָכֵן לִי דּוֹאֵג, כּוֹס רַעַל בַּלַּיְלָה הַזֶּה</p>

<p>לֹא בְדִין וּדְבָרִים, אָבוֹא עִמָּהּ עוֹד</p>

<p>פֶּן יָפְיָהּ יְעַוֵּר עֵינַי וַהֲדָרָהּ יִקַּח לִבִּי</p>

<p>הָכֵן לִי הַכּוֹס הַלָּיְלָה.</p>

<br />
</blockquote>

<p><strong>דואג</strong></p>

<blockquote>
<p>אַל תַּשְׁקֶנָּה כּוֹס רַעַל, בְּחַר מַחֲנַק לְנַפְשָׁהּ</p>

<p>בְּעֶרֶשׂ יְצוּעָהּ, בַּמִּטָּה אֲשֶׁר חִלֵּלָה.</p>

<br />
</blockquote>

<p><strong>איתיאל</strong></p>

<blockquote>
<p>מִשְׁפָּטְךָ אֱמֶת וָצֶדֶק וְכֵן אֶעֱשֶׂה כַּאֲשֶׁר חָרָצְתָּ.</p>

<br />
</blockquote>

<p><strong>דואג</strong></p>

<blockquote>
<p>וְלַעֲשוֹת מִשְׁפָּט בְּכֶשֶׂד, תְּנָה אֹתוֹ בְיָדִי</p>

<p>וְכַחֲצֹת הַלַּיְלָה תִּשְׁמַע אֵיךְ נָפַל הַדָּבָר.</p>

<p>(קול תרועה מחוץ)</p>

<br />
</blockquote>

<p><strong>איתיאל</strong></p>

<blockquote>
<p>טוֹב דְּבָרְךָ מְאֹד – אַךְ מַה קּוֹל הַתְּרוּעָה?</p>

<br />
</blockquote>

<p><strong>דואג</strong></p>

<blockquote>
<p>לוּד מִוִּינֶעצְיָא בָּא הֵנָּה, אֲשֶׁר שְׁלָחוֹ הַנָּשִׂיא</p>

<p>וְהִנֵּה אִשְׁתְּךָ עִמּוֹ.</p>

<br />
</blockquote>

<p><strong>(לוד, אסנת ומשרתים)</strong></p>

<blockquote>
<br />
</blockquote>

<p><strong>לוד</strong></p>

<blockquote>
<p>יְחִי שַׂר הַצָּבָא!</p>

<br />
</blockquote>

<p><strong>איתיאל</strong></p>

<blockquote>
<p>שָׁלוֹם בּוֹאֶךָ!</p>

<br />
</blockquote>

<p><strong>לוד</strong></p>

<blockquote>
<p>הַנָּשִׂיא וְשָׂרֵי הָעֵצָה, פֹּקְדִים לְשָׁלוֹם לָךְ.</p>

<p>(נותן אגרת בידו)</p>

<br />
</blockquote>

<p><strong>איתיאל</strong></p>

<blockquote>
<p>אֱלֹהִים עִמְּךָ צִיר נִכְבָּד, הַמֵּבִיא לִי פְּקוּדָתָם.</p>

<p>(פותח וקורא באגרת)</p>

<br />
</blockquote>

<p><strong>אסנת</strong></p>

<blockquote>
<p>מֶה חֲדָשׁוֹת בְּפִיךָ, לוּד עַצְמִי וּבְשָׂרִי?</p>

<br />
</blockquote>

<p><strong>דואג</strong></p>

<blockquote>
<p>שָׂמַחְתִּי לִרְאוֹת פָּנֶיךָ אֲדֹנִי, שָׁלוֹם בּוֹאֲךָ לְכַפְתּוֹר!</p>

<br />
</blockquote>

<p><strong>לוד</strong></p>

<blockquote>
<p>הֲשָׁלוֹם לְךָ דּוֹאֵג? הֲשָׁלוֹם לְכֶשֶׂד הַפָּקִיד?</p>

<br />
</blockquote>

<p><strong>דואג</strong></p>

<blockquote>
<p>הוּא עוֹדֶנּוּ חָי.</p>

<br />
</blockquote>

<p><strong>אסנת</strong></p>

<blockquote>
<p>רִיב וּמָדוֹן פָּרַץ בֵּינוֹ וּבֵין אִישִׁי אֲדֹנִי</p>

<p>אַךְ אַתָּה קְרוֹבִי, תָּשִׂים שָׁלוֹם בֵּינֵיהֶם.</p>

<br />
</blockquote>

<p><strong>איתיאל</strong></p>

<blockquote>
<p>הֲיָדַעְתְּ זֹאת אֶל נָכוֹן?</p>

<br />
</blockquote>

<p><strong>אסנת</strong></p>

<blockquote>
<p>מָה אֲדֹנִי דֹבֵר?</p>

<br />
</blockquote>

<p><strong>איתיאל</strong></p>

<blockquote>
<p>(קורא באגרת) &#8220;עֲשֵׂה נָא כְּחֶפְצְךָ אַל תָּסוּר מִמֶּנּוּ&#8221;</p>

<br />
</blockquote>

<p><strong>לוד</strong></p>

<blockquote>
<p>לֹא אֵלַיִךְ דִּבֵּר, כִּי הֹגֶה הוּא בָּאִגֶּרֶת,</p>

<p>הֲיֵשׁ דִּבְרֵי רִיבוֹת בֵּין בַּעֲלֵךְ וּבֵין כֶּשֶׂד?</p>

<br />
</blockquote>

<p><strong>אסנת</strong></p>

<blockquote>
<p>בְּמִקְרֶה לֹא טוֹב, יֵשׁ וְיֵשׁ לְמֹרַת רוּחִי;</p>

<p>וְנַפְשִׁי חָשְׁקָה כִּי יַשְׁלִימוּ, מֵרֹב אַהֲבָתִי לְכֶשֶׂד.</p>

<br />
</blockquote>

<p><strong>איתיאל</strong></p>

<blockquote>
<p>הוֹי אֵשׁ וְגָפְרִית?</p>

<br />
</blockquote>

<p><strong>אסנת</strong></p>

<blockquote>
<p>אִישִׁי אֲדֹנִי –</p>

<br />
</blockquote>

<p><strong>איתיאל</strong></p>

<blockquote>
<p>הַאִם עָמַד טַעֲמֵךְ בָּךְ?</p>

<br />
</blockquote>

<p><strong>אסנת</strong></p>

<blockquote>
<p>הַאִם חָרָה לַאֲדֹנִי?</p>

<br />
</blockquote>

<p><strong>לוד</strong></p>

<blockquote>
<p>אוּלַי חָרָה לוֹ, אַחֲרֵי אֲשֶׁר קָרָא בָאִגֶּרֶת</p>

<p>כִּי עָלָיו לָשׁוּב לְוִינֶעצְיָא וְכֶשֶׂד יְמַלֵּא מְקוֹמוֹ.</p>

<br />
</blockquote>

<p><strong>אסנת</strong></p>

<blockquote>
<p>וַאֲנִי שָׂמַחְתִּי לִשְׁמוֹעַ בְּשׂרָה טוֹבָה זֹאת.</p>

<br />
</blockquote>

<p><strong>איתיאל</strong></p>

<blockquote>
<p>הַאִם שָׂמַחְתְּ?</p>

<br />
</blockquote>

<p><strong>אסנת</strong></p>

<blockquote>
<p>אִישִׁי אֲדֹנִי –</p>

<br />
</blockquote>

<p><strong>איתיאל</strong></p>

<blockquote>
<p>אֶשְׂמַח לִרְאוֹתֵךְ סָרַת טָעַם.</p>

<br />
</blockquote>

<p><strong>אסנת</strong></p>

<blockquote>
<p>מַדּוּעַ תְּדַבֵּר כֹּה, אִיתִיאֵל אֲהוּבִי?</p>

<br />
</blockquote>

<p><strong>איתיאל</strong></p>

<blockquote>
<p>בַּת שְׁאוֹל! (מכה אותה בידו)</p>

<br />
</blockquote>

<p><strong>אסנת</strong></p>

<blockquote>
<p>הָהּ! מֶה אַשְׁמָתִי?</p>

<br />
</blockquote>

<p><strong>לוד</strong></p>

<blockquote>
<p>אִם אֲסַפֵּר זֹאת בְּוִינֶעצְיָא, לֹא יַאֲמִינוּ לַשְּׁמוּעָה,</p>

<p>מַעֲשֶׂה זָר אֲשֶׁר לֹא יֵעָשֶׂה, עָשִׂיתָ הַשָּׂר,</p>

<p>וְעַתָּה לֵךְ נָא הִתְרַפֵּס, כִּי בֹכִיָּה הִיא.</p>

<br />
</blockquote>

<p><strong>איתיאל</strong></p>

<blockquote>
<p>הוֹי בַּת שְׁאוֹל וַאֲבַדּוֹן! –</p>

<p>אִם מִדִּמְעוֹת הָאִשָּׁה, תּוֹצִיא הָאָרֶץ זָרַע</p>

<p>מִכָּל דֶּמַע הַנֹּפֵל אָרְצָה, יֵצֵא נָחָשׁ עֲקַלָּתוֹן –</p>

<p>צְאִי מִנֶּגֶד עֵינָי.</p>

<br />
</blockquote>

<p><strong>אסנת</strong></p>

<blockquote>
<p>הִנְנִי אֵצֵאָה, לְבִלְתִּי הַכְעִיסְךָ עוֹד. (יוצאת)</p>

<br />
</blockquote>

<p><strong>לוד</strong></p>

<blockquote>
<p>אַךְ זֹאת הִיא אִשָּׁה, הַשּׁוֹמַעַת בְּקוֹל בַּעֲלָהּ.</p>

<p>אָנָּא שַׂר הַצָּבָא קְרָא לָהּ לָשׁוּב.</p>

<br />
</blockquote>

<p><strong>איתיאל</strong></p>

<blockquote>
<p>שׁוּבִי אִשָּׁה! –</p>

<br />
</blockquote>

<p><strong>אסנת</strong></p>

<blockquote>
<p>הִנְנִי אֲדֹנִי.</p>

<br />
</blockquote>

<p><strong>איתיאל</strong></p>

<blockquote>
<p>הֲיֵשׁ לְךָ לוּד הַנָּדִיב, לְדַבֵּר אִתָּהּ?</p>

<br />
</blockquote>

<p><strong>לוד</strong></p>

<blockquote>
<p>לִי אֵין דָּבָר לְדַבֵּר אִתָּהּ.</p>

<br />
</blockquote>

<p><strong>איתיאל</strong></p>

<blockquote>
<p>הֲלֹא אַתָּה חָפַצְתָּ, כִּי אֶקְרָא לָהּ לָשׁוּב</p>

<p>וְהִיא תוּכַל לָשׁוּב וְלָצֵאת וְלָשׁוּב עוֹד</p>

<p>וְתוּכַל לִבְכּוֹת וְלִשְׁמוֹעַ בְּקוֹלִי, כַּאֲשֶׁר אֲדֹנִי דֹבֵר</p>

<p>כִּי לָהּ אֹזֶן קַשֶּׁבֶת, אֹזֶן קַשֶּׁבֶת יֶתֶר מִדָּי.</p>

<p>שִׁפְכִי אִשָּׁה דִּמְעָתֵךְ, אַל תִּתְּנִי פוּגַת לָךְ</p>

<p>יוֹדַעַת אַתְּ לְהִתְחַפֵּשׂ; צְאִי מִזֶּה עַד אֶשְׁלַח אַחֲרָיִךְ.</p>

<p>וְעַל אֹדוֹת הָאִגֶּרֶת, הִנְנִי לָשוּב לְוִינֶעצְיָא –</p>

<p>צְאִי מִזֶּה כְּרָגַע. – (אסנת יוצאת)</p>

<p>כֶּשֶׂד יִקַּח פְּקוּדָתִי – וּלְפָנֶיךָ הַנָּדִיב אוֹחִילָה</p>

<p>כִּי תָבוֹא לֶאֱכָל־לֶחֶם אִתִּי בעָרֶב.</p>

<p>שָׁלוֹם בּוֹאֲךָ לְכַפְתּוֹר! שָׁלוֹם שְׂעִירִים וְקֹפִים! (הולך)</p>

<br />
</blockquote>

<p><strong>לוד</strong></p>

<blockquote>
<p>הֲזֶה הוּא הַכּוּשִׁי הָאַדִּיר, אֲשֶׁר בּוֹ בָטְחוּ</p>

<p>כָּל שָׂרֵי הָעֵצָה, כְּעַמּוּד הַתָּוֶךְ בַּמַּמְלָכָה?</p>

<p>הֲזֶה הוּא הָעִזּוּז וְהַגִּבּוֹר הַמֹּשֵל בְּרוּחוֹ</p>

<p>וְזֶה הוּא עֹז לִבּוֹ אֲשֶׁר יֹאמְרוּ עָלָיו</p>

<p>חִצֵּי אוֹיֵב יַחְשׁוֹב לְקַשׁ וְרַעַשׁ כִּידוֹן מִשְׂחָק לוֹ?</p>

<br />
</blockquote>

<p><strong>דואג</strong></p>

<blockquote>
<p>לִבּוֹ נֶהְפַּךְ בְּקִרְבּוֹ וַיְהִי לְאִישׁ אַחֵר.</p>

<br />
</blockquote>

<p><strong>לוד</strong></p>

<blockquote>
<p>הַאִם דַּעְתּוֹ יְשָׁרָה וְטַעֲמוֹ לֹא סָר?</p>

<br />
</blockquote>

<p><strong>דואג</strong></p>

<blockquote>
<p>הִנֵּה הוּא אֲשֶׁר הוּא; לְחַוֹּת דֵּעִי לֹא אוּכָל</p>

<p>מִי יִתֵּן וְהָיָה הוּא עַתָּה, כַּאֲשֶׁר הָיָה לְפָנִים</p>

<p>וְלֹא כַאֲשֶׁר הוּא הַיּוֹם.</p>

<br />
</blockquote>

<p><strong>לוד</strong></p>

<blockquote>
<p>אֲבָל לְהַכּוֹת אִשְׁתּוֹ בְּלִי עָוֹן –</p>

<br />
</blockquote>

<p><strong>דואג</strong></p>

<blockquote>
<p>חֵי נַפְשִׁי! לֹא טוֹב הַמַּעֲשֶׂה הַזֶּה</p>

<p>אַךְ מִי יִתֵּן וְהָיָה זֶה כָּל חַטָּאתוֹ.</p>

<br />
</blockquote>

<p><strong>לוד</strong></p>

<blockquote>
<p>הַאִם זֶה דַרְכּוֹ, כִּי הִסְכִּין לַעֲשׂוֹת כֵּן</p>

<p>אוֹ אוּלַי דְּבַר הָאִגֶּרֶת, הִרְתִּיחַ דָּמוֹ הַיּוֹם?</p>

<br />
</blockquote>

<p><strong>דואג</strong></p>

<blockquote>
<p>אֱמוּנָתִי לֹא תִתְּנֵנִי, לְהַגִּיד אֲשֶׁר רָאִיתִי וְיָדַעְתִּי</p>

<p>אַךְ הִתְבּוֹנֵן בּוֹ וּדְרָכָיו יַעֲנוּ בְּפָנָיו</p>

<p>וַאֲנִי אָשִׂים יָדִי לְפִי. לְכָה נָא אַחֲרָיו וּרְאֵה</p>

<p>מַה יּוֹסֵף לַעֲשׂוֹת.</p>

<br />
</blockquote>

<p><strong>לוד</strong></p>

<blockquote>
<p>צַר לִי מְאֹד, כִּי בוֹשְׁתִּי מִתִּקְוָתִי.</p>
</blockquote>

<blockquote>
<br />
</blockquote>

<h3 id="מחזהב:חדרבמצודהאיתיאלומלכה">מחזה ב': חדר במצודה (איתיאל ומלכה)</h3>

<p><strong>איתיאל</strong></p>

<blockquote>
<p>וְאַתּ לֹא רָאִית דָּבָר?</p>

<br />
</blockquote>

<p><strong>מלכה</strong></p>

<blockquote>
<p>וְגַם לֹא שָׁמַעְתִּי דָבָר וְלֹא עָלָה עַל לִבִּי.</p>

<br />
</blockquote>

<p><strong>איתיאל</strong></p>

<blockquote>
<p>וּבְכָל זֹאת רָאִית אֹתָהּ עִם כֶּשֶׂד יַחְדָּו.</p>

<br />
</blockquote>

<p><strong>מלכה</strong></p>

<blockquote>
<p>אֲבָל לֹא רָאִיתִי כָל אָוֶן; אַף כִּי שָׁמַעְתִּי</p>

<p>כָּל מִלָּה וְמִלָּה, אֲשֶׁר יָצְאָה מִפִּיהֶם.</p>

<br />
</blockquote>

<p><strong>איתיאל</strong></p>

<blockquote>
<p>הַאִם לֹא הִתְלַחֲשׁוּ?</p>

<br />
</blockquote>

<p><strong>מלכה</strong></p>

<blockquote>
<p>מֵעוֹדִי לֹא רְאִיתִים מִתְלַחֲשִׁים.</p>

<br />
</blockquote>

<p><strong>איתיאל</strong></p>

<blockquote>
<p>הַאִם לֹא שִּׁלְחוּךְ לְעִתִּים מֵעַל פְּנֵיהֶם?</p>

<br />
</blockquote>

<p><strong>מלכה</strong></p>

<blockquote>
<p>לֹא שִּׁלְחוּנִי מֵעַל פְּנֵיהֶם, אַף לֹא פַּעַם אֶחָת.</p>

<br />
</blockquote>

<p><strong>איתיאל</strong></p>

<blockquote>
<p>לְהָבִיא אֵיזֶה דָבָר מִחוּץ, אוֹ מֵחֵדֶר אַחֵר?</p>

<br />
</blockquote>

<p><strong>מלכה</strong></p>

<blockquote>
<p>לֹא שְׁלָחוּנִי לְהָבִיא מְאוּמָה.</p>

<br />
</blockquote>

<p><strong>איתיאל</strong></p>

<blockquote>
<p>זָר הַדָּבָר בְּעֵינָי.</p>

<br />
</blockquote>

<p><strong>מלכה</strong></p>

<blockquote>
<p>אֲנִי בְנַפְשִׁי אֶעֶרְבֶנָּה, כִּי טְהוֹרָה וּנְקִיָּה הִיא,</p>

<p>וְעַתָּה הָסֵר אֲדֹנִי, מַחְשָׁבָה רָעָה מִקִּרְבֶּךָ</p>

<p>כִּי כֵן לֹא יָאֳתָה לְבַר לֵבָב כָּמוֹךָ.</p>

<p>וְאִם הֱסִיתְךָ בָּהּ, אֶחָד מִבְּנֵי בְלִיַּעַל</p>

<p>אָרוּר הוּא כַּנָּחָשׁ תַּחַת שְׁמֵי אֲדֹנָי,</p>

<p>כִּי אִם אֵין אִשְׁתְּךָ יְשָׁרָה בָּרָה וּתְמִימָה</p>

<p>אֵין אִשָּׁה טוֹבָה בָּאָרֶץ וְעֵזֶר לָאָדָם אָיִן</p>

<p>וְגַם הַטּוֹבָה בְּכֻלָּן, תּוֹעֵבָה הִיא כְּמַּלְשִׁין בַּסָּתֶר.</p>

<br />
</blockquote>

<p><strong>איתיאל</strong></p>

<blockquote>
<p>לְכִי וְאִמְרִי לָהּ לָבוֹא הֵנָּה. (הולכת)</p>

<p>מִי יִשְׁמַע לְעֵדוּת פִּיהָ, כִּי תַגִּיד דְּבָרֶיהָ</p>

<p>כְּכָל בַּעֲלַת בֵּית זוֹנָה. וְאִשְׁתִּי זוֹנָה עֲרוּמָה</p>

<p>תַּעֲשֶׂה אֵת תּוֹעֲבוֹתֶיהָ מִבַּעַד לְמַנְעוּל וּבְרִיחַ,</p>

<p>וּבְכָל זֹאת רָאוּ עֵינַי, כִּי תִכְרַע לֵאלֹהֶיהָ</p>

<p>וּתְפִלָּתָהּ לֹא תִגְרָע.</p>

<p>(מלכה שבה עם אסנת)</p>

<br />
</blockquote>

<p><strong>אסנת</strong></p>

<blockquote>
<p>הִנְנִי אֲדֹנִי – מַה תְּבַקֵּשׁ מֶנִּי?</p>

<br />
</blockquote>

<p><strong>איתיאל</strong></p>

<blockquote>
<p>בּוֹאִי נָא יוֹנָתִי, בּוֹאִי נָא אֵלָי.</p>

<br />
</blockquote>

<p><strong>אסנת</strong></p>

<blockquote>
<p>הִנֵּנִי – מָה חֶפְצֶךָ?</p>

<br />
</blockquote>

<p><strong>איתיאל</strong></p>

<blockquote>
<p>הַרְאִינִי אֶת עֵינַיִךְ, הַבִּיטִי בִי עַיִן בְּעָיִן.</p>

<br />
</blockquote>

<p><strong>אסנת</strong></p>

<blockquote>
<p>מַה־זָּרוֹת וְתַהְפֻּכוֹת תְּבַקֵּשׁ מֶנִּי עוֹד?</p>

<br />
</blockquote>

<p><strong>איתיאל</strong></p>

<blockquote>
<p>(אל מלכה) עֲשִׂי פְקוּדָתֵךְ אֵם הַזּוֹנוֹת,</p>

<p>הַנִּיחִי לִשְׁנֵי הַנֶּאֱהָבִים לְבַדָּם וְסִגְרִי אֶת הַדֶּלֶת,</p>

<p>וְהָיָה אִם יָבֹא אִישׁ, תְּזוֹרְרִי וְתִשְׁרְקִי לְהַזְהִירֵנוּ,</p>

<p>מַהֲרִי צְאִי מִזֶּה וְעִמְדִי עַל מִשְׁמַרְתֵּךְ.</p>

<p>(מלכה הולכת)</p>

<br />
</blockquote>

<p><strong>אסנת</strong></p>

<blockquote>
<p>עַל בִּרְכַּי אֶתְחַנָּן לְפָנֶיךָ בָּאֵר לִי דְבָרֶיךָ,</p>

<p>זַעַף אַפְּךָ יְבַעֲתַנִי וְאִמְרֵי פִיךָ לֹא אָבִין.</p>

<br />
</blockquote>

<p><strong>איתיאל</strong></p>

<blockquote>
<p>הַגִּידִי לִי מִי אָתְּ?</p>

<br />
</blockquote>

<p><strong>אסנת</strong></p>

<blockquote>
<p>אֵשֶׁת חֵיקְךָ אֲדֹנִי, אֵשֶׁת בְּרִיתְךָ הַנֶּאֱמָנָה.</p>

<br />
</blockquote>

<p><strong>איתיאל</strong></p>

<blockquote>
<p>הִשָּׁבְעִי לִי לַשֶּׁקֶר לְמַעַן יִמָּלֵא עֲוֹנֵךְ</p>

<p>וְלֹא יֹאמְרוּ עוֹד מַלְאָכִים רָעִים בִּלְבָבָם</p>

<p>יְרֵאַת אֱלֹהִים אַתְּ וּפָחֲדוּ מִנְגֹעַַ בָּךְ,</p>

<p>לָכֵן הִשָּׁבְעִי בְנַפְשֵׁךְ כִּי לֹא חִלַּלְתְּ בְּרִיתֵךְ</p>

<p>וְאָשְׁמָה נַפְשֵׁךְ כִּפְלָיִם.</p>

<br />
</blockquote>

<p><strong>אסנת</strong></p>

<blockquote>
<p>עֵד בַּשַּׁחַק נֶאֱמָן, כִּי טְהוֹרָה אָנִי</p>

<br />
</blockquote>

<p><strong>איתיאל</strong></p>

<blockquote>
<p>עֵד בַּשַּׁחַק נֶאֱמָן, כִּי כֹזֶבֶת אָתְּ.</p>

<br />
</blockquote>

<p><strong>אסנת</strong></p>

<blockquote>
<p>לְמִי אֵיפוֹ כִּזָּבְתִּי? מָתַי דִבַּרְתִּי כְּזָבִים?</p>

<br />
</blockquote>

<p><strong>איתיאל</strong></p>

<blockquote>
<p>מַר לִי מָר אָסְנַת, צְאִי צְאִי מֵעַל פָּנָי.</p>

<br />
</blockquote>

<p><strong>אסנת</strong></p>

<blockquote>
<p>אֲהָהּ לַיּוֹם הַמָּר! לָמָּה זֶּה תִבְכֶּה אִיתִיאֵל?</p>

<p>הֶאָנֹכִי סַבֹּתִי בְדִמְעָתֶךָ? אוּלַי תֹּאמַר בִּלְבָבֶךָ</p>

<p>כִּי בַּעֲצַת אָבִי בַּשַּׁעַר, נִקְרֵאתָ לָשׁוּב מִזֶּה;</p>

<p>אַךְ מָה אֲנִי, כִּי תָשֶׁת עָלַי עָוֹן?</p>

<p>אִם הוּא עֲזָבְךָ וַיְמָאֵן לִהְיוֹת לְךָ לְאָב</p>

<p>כֵּן נֶעֱזַבְתִּי גַם אָנִי וְנָכְרִיָּה נֶחְשַׁבְתִּי לוֹ.</p>

<br />
</blockquote>

<p><strong>איתיאל</strong></p>

<blockquote>
<p>לוּ יְנַסֵּנִי אֱלֹהִים, בְּרֹב צָרָה וְצוּקָה;</p>

<p>לוּ יַמְטִיר עַל רֹאשִׁי, אֵשׁ וְגָפְרִית מִן הַשָּׁמַיִם;</p>

<p>יִתֵּן רְכוּשִׁי לְבִזָּה וְלַחְמִי וְשִׂמְלָתִי אֶחְסָר;</p>

<p>אוֹ יוֹלִכֵנִי בַּשִּׁבְיָה, בְּאֶפֶס תִּקְוָה וְאַחֲרִית</p>

<p>עוֹד אֶמְצָא נֹחַם, כָּל עוֹד נַפְשִׁי בִי.</p>

<p>אַךְ לְהַצִּיבֵנִי כְּמַטָּרָה, לְחִצֵּי לַעַג וָקֶלֶס</p>

<p>לִהְיוֹת לְרַאֲוָה כָּל הַיּוֹם וּלְמִשְׂחָק לְכָל עֹבֵר</p>

<p>אֲהָהּ מִי יוּכַל לַעֲמֹד!</p>

<p>וְגַם בְּכוּר בַּרְזֶל כָּזֶה, אוּלַי אֶתְגַּבָּר וְאֵצֵא מְזֻקָּק</p>

<p>אַךְ הוּא הִשְׁחִית הַמַּבּוּעַ מִמֶּנּוּ תּוֹצְאוֹת חַיָּתִי</p>

<p>וּבְאֵרִי, עָלֶיהָ אֲנִי חַי, אוֹ חָדֵל אָנִי,</p>

<p>הָיְתָה לִבְאֵר צָרָה נָכְרִיָּה, מְלֵאָה סְחִי וּמָאוֹס.</p>

<p>בָּהּ שַׁבְּלוּל תֶּמֶס יַהֲלוֹךְ וּצְפַרְדְּעִים יְכַרְכְּרוּ שָׁם</p>

<p>וּמִי יְיַחֵל עוֹד בְּעֵמֶק עָכוֹר הַזֶּה! –</p>

<br />
</blockquote>

<p><strong>אסנת</strong></p>

<blockquote>
<p>קִוְּתָה נַפְשִׁי אֲדֹנִי, כִּי לְנֶאֱמָנָה תַּחְשְׁבֵנִי..</p>

<br />
</blockquote>

<p><strong>איתיאל</strong></p>

<blockquote>
<p>חֲשַׁבְתִּיךְ כִּזְבוּבֵי קַיִץ, בְּבֵית הַמַּטְבֵּחַ</p>

<p>הָעֹזְבִים בַּבָּשָׂר בֵּיצֵיהֶם וְהַזּוּרָה תִּבָּקַעַ רִמָּה</p>

<p>הוֹי זְמֹרַת זָר! מַרְאֵךְ מַה־נָּאוֶה</p>

<p>וּמַה־נֶּחְמָד רֵיחַ שְׁמָנַיִךְ – לוּ לֹא יצָאת לְאוֹר עוֹלָם.</p>

<br />
</blockquote>

<p><strong>אסנת</strong></p>

<blockquote>
<p>מַה־פִּשְׁעִי וּמַה חַטָּאתִי? מה־שּׁגִיתִי הוֹדִיעֵנִי?</p>

<br />
</blockquote>

<p><strong>איתיאל</strong></p>

<blockquote>
<p>אֵיךְ גִּלָּיוֹן הָדוּר, יִכָּתֵב עָלָיו שֵׁם זוֹנָה?</p>

<p>סֵפֶר יָקָר מִפָּז, שֵׁם קְדֵשָׁה עַל הַשַּׁעַר? –</p>

<p>מַה־שָּׁגִיתִי תִּשְׁאָלִי, זוֹנָה בְּפֶתַח עֵינָיִם!</p>

<p>כִּי אַגִּיד חַטָּאתֵךְ, יַאְדִּימוּ לְחָיַי כָּאֵשׁ,</p>

<p>וְעַנְוָתִי תִּכְלֶה מֵעַל פָּנַי, כְּקַשׁ בְּתַנּוּר בֹּעֵרָה,</p>

<p>אִם אַשְׁמִיעַ בַּגָּלוּי, אֵת אֲשֶׁר עָשִׂית בַּסָּתֶר</p>

<p>וְחָפְרָה הַלְּבָנָה מִשְּׁמֹעַ וּבוֹשָׁה הַחַמָּה,</p>

<p>וְהָאָרֶץ לֹא תָכִיל חֶרְפָּתֵךְ, זוֹנָה נְצוּרַת לֵב!</p>

<br />
</blockquote>

<p><strong>אסנת</strong></p>

<blockquote>
<p>הֲרִימֹתִי יָדִי לַמָּרוֹם, כִּי תִתְגּוֹלֵל עָלַי חִנָּם.</p>

<br />
</blockquote>

<p><strong>איתיאל</strong></p>

<blockquote>
<p>לֹא מְנָאֶפֶת אָתְּ?</p>

<br />
</blockquote>

<p><strong>אסנת</strong></p>

<blockquote>
<p>בֶּאֱמוּנָתִי בֵּאלֹהֵי יִשְׁעִי, חַפָּה אֲנִי מִפָּשַׁע,</p>

<p>אִם שָׁמַרְתִּי אֶת כֵּלַי מִנְּגֹעַ בָּהֶם יַד זָר;</p>

<p>וְאֶת אִישִׁי לְבַדּוֹ יָדַעְתִּי וּכְבוֹדִי לְאַחֵר לֹא נָתַתִּי,</p>

<p>אִם זֹאת דֶּרֶךְ יְשָׁרָה וְלֹא דֶרֶךְ בּוֹגֵדָה,</p>

<p>אִשָּׁה בוֹגֵדָה אֵינֶנִּי.</p>

<br />
</blockquote>

<p><strong>איתיאל</strong></p>

<blockquote>
<p>וְלֹא קְדֵשָׁה אָתְּ?</p>

<br />
</blockquote>

<p><strong>אסנת</strong></p>

<blockquote>
<p>לֹא, לֹא, יְהִי כֵן אֱלֹהִים בְּעֶזְרִי.</p>

<br />
</blockquote>

<p><strong>איתיאל</strong></p>

<blockquote>
<p>הַאִם כֵּן הַדָּבָר?</p>

<br />
</blockquote>

<p><strong>אסנת</strong></p>

<blockquote>
<p>אָנָּא הוֹשִׁיעָה אֵלִי, הוֹשִׁיעָה נָּא לָנוּ!</p>

<br />
</blockquote>

<p><strong>איתיאל</strong></p>

<blockquote>
<p>סִלְחִי לִי הַפָּעַם:</p>

<p>וַאֲנִי בְּחָפְזִי חֲשַבְתִּיךְ לְזוֹנָה עֲרוּמָה מִוִּינֶעצְיָא</p>

<p>וְאִיתִיאֵל הָיָה לָהּ לְבַעַל – שׁוּבִי מִלְכָּה.</p>

<p>(מלכה שבה)</p>
</blockquote>

<blockquote>
<p>מַפְתֵּחַ הַשָּׁמַיִם בְּיַד פֶּטְרוֹס וּמַפְתֵּחַ הַשְּׁאוֹל בְּיָדֵךְ,</p>

<p>אַתְּ הִיא הָאִשָּׁה – אַתְּ הִיא וְלֹא אַחֶרֶת –</p>

<p>הֵן כִּלִּינוּ דְבַר חֶפְצֵנוּ, הֵא לָךְ כֶּסֶף בִּשְׂכָרֵךְ</p>

<p>פִּתְחִי לִי הַדֶּלֶת וְאַל יָבוֹא אִישׁ בְּסוֹדֵנוּ. (הולך)</p>

<br />
</blockquote>

<p><strong>מלכה</strong></p>

<blockquote>
<p>הָאִישׁ הַזֶּה, לֹא יָדַעְתִּי מֶה הָיָה לוֹ –</p>

<p>מַה־לָּךְ גְּבִרְתִּי, מַה־לָּךְ גְּבִרְתִּי הַיְקָרָה?</p>

<br />
</blockquote>

<p><strong>אסנת</strong></p>

<blockquote>
<p>כְּחוֹלֶמֶת אָנִי.</p>

<br />
</blockquote>

<p><strong>מלכה</strong></p>

<blockquote>
<p>הַגִּידִי לִי גְּבִרְתִּי, מֶה הָיָה לַאֲדֹנִי?</p>

<br />
</blockquote>

<p><strong>אסנת</strong></p>

<blockquote>
<p>לְאֵי־זֶה אָדוֹן?</p>

<br />
</blockquote>

<p><strong>מלכה</strong></p>

<blockquote>
<p>לַאֲדֹנִי אָמַרְתִּי.</p>

<br />
</blockquote>

<p><strong>אסנת</strong></p>

<blockquote>
<p>מִי הוּא אֲדֹנֵךְ?</p>

<br />
</blockquote>

<p><strong>מלכה</strong></p>

<blockquote>
<p>אֲדֹנֵךְ הוּא אֲדֹנִי.</p>

<br />
</blockquote>

<p><strong>אסנת</strong></p>

<blockquote>
<p>אֵין לִי אָדוֹן; אַל תּוֹסִיפִי דַבֵּר אֵלַי מִלְכָּה</p>

<p>אֵין בִּי כֹחַ לִבְכּוֹת, מְקוֹר דִּמְעָתִי יָבֵשׁ</p>

<p>וְתֵת מַעֲנֶה לֹא אוּכָל. שִׁיתִי בִגְדֵי חֲתֻנָּתִי</p>

<p>עַל מִטָּתִי הַלַּיְלָה; זִכְרִי זֹאת וְאַל תִּשְׁכָּחִי</p>

<p>וְקִרְאִי לִי אֶת בַּעֲלֵךְ.</p>

<br />
</blockquote>

<p><strong>מלכה</strong></p>

<blockquote>
<p>(בלכתה) אֵיךְ נֶהְפַּךְ עָלֶיהָ יוֹמָהּ!</p>

<br />
</blockquote>

<p><strong>אסנת</strong></p>

<blockquote>
<p>הַאִם כִּגְמוּל יָדִי הוּא עֹשֶׂה לִי הַיּוֹם?</p>

<p>מֶה עָוֶל, מַה־שֶּׁמֶץ דָּבָר מָצָא בִי</p>

<p>כִּי יַרְשִׁיעֵנִי חִנָּם וַיָּשֶׁת עָלַי חַטָּאָה גְדֹלָה?</p>

<p>(מלכה שבה עם דואג)</p>

<br />
</blockquote>

<p><strong>דואג</strong></p>

<blockquote>
<p>הֲשָׁלוֹם לַגְּבִירָה? מַה־פְּקוּדָתָהּ וְתֵעָשׂ.</p>

<br />
</blockquote>

<p><strong>אסנת</strong></p>

<blockquote>
<p>לֹא אוּכַל לַעֲנוֹת. הַמּוֹכִיחַ לַיָּלֶד</p>

<p>יְיַסְּרֶנּוּ בְמוּסָר קַל וְלֹא יַדִּיחֶנּוּ בִּשְׁתֵּי יָדַיִם</p>

<p>וְלָמָּה לֹא יִסְּרַנִי גַּם הוּא כַּמִּשְׁפָּט הַזֶּה</p>

<p>כִּי לָשֵׂאת גְּעָרָה וְתוֹכַחַת, עוֹדֶנִּי יַלְדָּה אָנִי.</p>

<br />
</blockquote>

<p><strong>דואג</strong></p>

<blockquote>
<p>מַה־נִּהְיְתָה פֹּה גְּבִרְתִּי?</p>

<br />
</blockquote>

<p><strong>מלכה</strong></p>

<blockquote>
<p>אֲהָהּ דוֹאֵג, אֲדֹנִי קָרָא לָהּ אֵשֶׁת זְנוּנִים</p>

<p>וַיִּשְׁפֹּךְ בּוּז וְקָלוֹן עַל נֶפֶשׁ יְקָרָה מִרְבָּה לְהָכִיל.</p>

<br />
</blockquote>

<p><strong>אסנת</strong></p>

<blockquote>
<p>הֲנָבוֹן לִי הַשֵּׁם הַזֶּה?</p>

<br />
</blockquote>

<p><strong>דואג</strong></p>

<blockquote>
<p>אֵיזֶה שֵׁם?</p>

<br />
</blockquote>

<p><strong>אסנת</strong></p>

<blockquote>
<p>הַשֵּׁם נָקְבָה אִשְתֶּךָ, אֲשֶׁר נָתַן לִי בַּעֲלִי.</p>

<br />
</blockquote>

<p><strong>מלכה</strong></p>

<blockquote>
<p>זוֹנָה קָרָא לָהּ. גַּם אֶבְיוֹן אֲשֶׁר יַיִן עֲבָרוֹ</p>

<p>לֹא יִתֵּן הַשֵּׁם הַזֶּה לְאִשְׁתּוֹ כִּי תַכְעִיסֶנּוּ.</p>

<br />
</blockquote>

<p><strong>דואג</strong></p>

<blockquote>
<p>וּמַדּוּעַ עָשָׂה זֹאת?</p>

<br />
</blockquote>

<p><strong>אסנת</strong></p>

<blockquote>
<p>זֹאת לֹא יָדַעְתִּי, רַק אַחַת יָדַעְתִּי</p>

<p>כִּי עֶרְוַת דָּבָר, לֹא רָאָה בִי מֵעוֹדוֹ.</p>

<br />
</blockquote>

<p><strong>דואג</strong></p>

<blockquote>
<p>מִנְעִי קוֹלֵךְ גְּבִרְתִּי, מִנְעִי קוֹלֵךְ מִבֶּכִי</p>

<p>אֲהָהּ לַיּוֹם!</p>

<br />
</blockquote>

<p><strong>מלכה</strong></p>

<blockquote>
<p>הֲכִי הֵשִׁיבָה פְּנֵי שָׂרִים אֲשֶׁר רָצוּ לְקַחְתָּהּ</p>

<p>וַתַּעֲזֹב אֶת אַרְצָהּ, אֶת מוֹלַדְתָּהּ וְאֶת אָבִיהָ</p>

<p>לְהִקָּרֵא בְשֵׁם זוֹנָה? וּמִי לֹא יוֹרֵד בַּבֶּכִי?</p>

<br />
</blockquote>

<p><strong>אסנת</strong></p>

<blockquote>
<p>כֵּן הוּא גוֹרָלִי הָרָע.</p>

<br />
</blockquote>

<p><strong>דואג</strong></p>

<blockquote>
<p>הָרִימִי קוֹלֵךְ עָלָיו וְגַעֲרִי בוֹ</p>

<p>יִמ מָסַךְ בְּקִרְבּוֹ רוּחַ עִוְעִים זֶה?</p>

<br />
</blockquote>

<p><strong>אסנת</strong></p>

<blockquote>
<p>הָאֱלֹהִים לְבַדּוֹ יוֹדֵעַ.</p>

<br />
</blockquote>

<p><strong>מלכה</strong></p>

<blockquote>
<p>נַפְשִׁי אֶתֵּן לַמְּמִיתִים, אִם לֹא אַחַד הָרֵקִים</p>

<p>נָבָל וְחָנֵף עָרוּם, עֶבֶד נִבְזֶה וּבְלִיַּעַל</p>

<p>הוֹצִיא הַדִּבָּה עָלֶיהָ, לְמַעַן הַשֵּׂג אַחַת הַכְּהֻנּוֹת</p>

<p>אִם לֹא יָדוֹ בָזֹאת, אֶתֵּן נַפְשִׁי לַמְּמִיתִים.</p>

<br />
</blockquote>

<p><strong>דואג</strong></p>

<blockquote>
<p>שְׁבוּעַת שָׁוְא הִיא; אֵין אִישׁ כָּזֶה בָּאָרֶץ.</p>

<br />
</blockquote>

<p><strong>אסנת</strong></p>

<blockquote>
<p>וְאִם יֶשְׁנוֹ בָאָרֶץ, הָאֱלֹהִים יְכַפֵּר בַּעֲדוֹ.</p>

<br />
</blockquote>

<p><strong>מלכה</strong></p>

<blockquote>
<p>רַק הַחֶבֶל יְכַפֵּר בַּעֲדוֹ</p>

<p>וְעַצְמוֹתָיו יִתְפָּרְקוּ בְגֵיהִנֹּם. לָמָּה קָרָא לָהּ זוֹנָה?</p>

<p>מִי בָא אֵלֶיהָ? אֶל מִי נָשְׂאָה עֵינֶיהָ?</p>

<p>בְּאֵיזֶה יוֹם, בְּאֵיזֶה מָקוֹם? הֲיֵשׁ רַגְלַיִם לַשֶּׁקֶר הַזֶּה?</p>

<p>אֵין זֶה כִּי אִם הַכּוּשִׁי, נִדַּח בַּשָּׁוְא נִתְעֶה</p>

<p>בְּעָרְמַת בֶּן בְּלִי שֵׁם, בֵּן מֵבִישׁ וּמַחְפִּיר</p>

<p>נָבָל נִתְעָב וְנֶאֱלָח. מִי יִתֵּן וְהַשָּׁמַיִם</p>

<p>יְגַלּוּ עֲוֹן הָאִישׁ הַזֶּה וְיַד כָּל אָדָם יָשָׁר</p>

<p>תֹּאחַז בְּמַקַּל חֹבְלִים וְהוֹלִיכוּ אֶת הַנִּקְלֶה עָרוּם</p>

<p>הוֹלִיךְ וְהַכּוֹת אֹתוֹ בְכָל הָאָרֶץ, מִמִּזְרָח וְעַד מַעֲרָב.</p>

<br />
</blockquote>

<p><strong>דואג</strong></p>

<blockquote>
<p>לְאַט לְאַט אִשָּׁה, אַל תַּשְׁמִיעִי קוֹלֵךְ הַחוּצָה.</p>

<br />
</blockquote>

<p><strong>מלכה</strong></p>

<blockquote>
<p>יְהִי זִכְרוֹ לְקָלוֹן בַּחוּץ. אוּלַי הוּא זֶה הַבְּלִיָּעַל</p>

<p>אֲשֶׁר הוֹלִיכְךָ שׁוֹלָל גַּם אַתָּה לֵאמֹר</p>

<p>הַכּוּשִׁי פָּרַשׂ כְּנָפוֹ עָלָי.</p>

<br />
</blockquote>

<p><strong>דואג</strong></p>

<blockquote>
<p>רַב לָךְ אֵשֶׁת אִוֶּלֶת, קוּמִי וּצְאִי לָךְ.</p>

<br />
</blockquote>

<p><strong>אסנת</strong></p>

<blockquote>
<p>הַגִּידָה דוֹאֵג הַיָּקָר, מָה אֵיפוֹא אֶעֱשֶׂה</p>

<p>לְהָשִׁיב לֵב בַּעֲלִי, לֵךְ אַתָּה וְדַבֵּר עַל לִבּוֹ.</p>

<p>הֲרִימֹתִי יָדִי לַמָּרוֹם, אִם יָדַעְתִּי לָמָּה חָמַק מִמֶּנִּי.</p>

<p>לִפְנֵי הַבֹּחֵן כְּלָיוֹת וָלֵב, עַל בִּרְכַּי הִנְנִי מַגֶּדֶת</p>

<p>אִם הֵפַרְתִּי בְּרִית קָדְשִׁי, בֵּינִי וּבֵין בַּעֲלִי;</p>

<p>אִם חָטָאתִי מֵעוֹדִי, בְּאֹמֶר בְּמַחֲשָׁבָה וּבְמַעֲשֶׂה</p>

<p>וָאֶחְשַׁק בְּתֹאַר זָר בִּלְתִּי תֹאַר פָּנָיו;</p>

<p>אִם לֹא עַזָּה אַהֲבָתִי אֵלָיו הַיּוֹם כְּקֶדֶם</p>

<p>וְאִם תָּמוּשׁ אַהֲבָתִי, אַף כִּי יְשַׁלְּחֵנִי מִבֵּיתוֹ</p>

<p>אַל תּוֹשִׁיעֵנִי אֱלֹהָי! –</p>

<p>דְּבָרִים קָשִׁים, קָשִׁים מִמֶּנִּי וְיָדוֹ הַקָּשָׁה תְּמִיתֵנִי</p>

<p>אַךְ עַד אֶגְוַע לֹא אָסִיר אַהֲבָתִי.</p>

<p>לֹא אוּכַל לְהַעֲלוֹת שֵׁם זוֹנָה עַל שְׂפָתַי</p>

<p>וְכִי אַזְכִּירוֹ בַּיּוֹם הַזֶּה יִרְחֲפוּ כָּל עַצְמוֹתָי</p>

<p>אַךְ לַעֲשׂוֹת הַחֲטָאָה וּלְהִקָּרֵא עַל שֵׁם פְּעוּלָתִי</p>

<p>אִם תִּנָּתֵן לִי הָאָרֶץ בִּשְׂכָרִי, לֹא אֶעֱשֶׂה זֹאת.</p>

<br />
</blockquote>

<p><strong>דואג</strong></p>

<blockquote>
<p>הִתְחַזְּקִי נָא גְּבִרְתִּי, לֹא תָקוּם צָרָה פַּעֲמַיִם,</p>

<p>הֲלֹא מִדִּבְרֵי הַמְּדִינָה רוּחוֹ נְכֵאָה הַפָּעַם</p>

<p>וְלָכֵן כִּלָּה חֲמָתוֹ בָּךְ.</p>

<br />
</blockquote>

<p><strong>אסנת</strong></p>

<blockquote>
<p>לוּ אֵין דָּבָר בִּלְעֲדֵי זֹאת.</p>

<br />
</blockquote>

<p><strong>דואג</strong></p>

<blockquote>
<p>בִּלְעֲדֵי זֹאת אֵין כָּל מְאוּמָה.</p>

<p>(קול פעמון)</p>

<p>אַךְ הַקְשִׁיבִי קוֹל הַפַּעֲמוֹן הַקֹּרֵא לַאֲרֻחַת הָעֶרֶב</p>

<p>שָׁם נְדִיבֵי הָעָם, מַלְאֲכֵי וִינֶעצְיָא נֶאֱסָפוּ</p>

<p>מִנְעִי עֵינַיִךְ מִדִּמְעָה וּבוֹאִי לֶאֱכָל־לֶחֶם עִמָּהֶם</p>

<p>וְהוֹחִילִי לְאַחֲרִית דָּבָר, כִּי יִפֹּל לְטוֹב לָךְ.</p>

<p>(אסנת הולכת עם מלכה ורדי בא)</p>

<p>מַה־בְּפִיךָ רַדַּי?</p>

<br />
</blockquote>

<p><strong>רדי</strong></p>

<blockquote>
<p>עַד כֹּה לֹא מָצָאתִי, כִּי תִסְחַר עִמִּי בֶּאֱמוּנָה.</p>

<br />
</blockquote>

<p><strong>דואג</strong></p>

<blockquote>
<p>לֹא בֶאֱמוּנָה?</p>

<br />
</blockquote>

<p><strong>רדי</strong></p>

<blockquote>
<p>מִדֵּי יוֹם בְּיוֹמוֹ, דָּחֹה תַדִּיחֵנִי בְּקַשׁ</p>

<p>וְלֹא תִתְּנֵנִי לִרְאוֹת, פֶּתַח תִּקְוָה טוֹבָה,</p>

<p>וְגַם אֲנִי לֹא אוֹסִיף לְהָכִיל, כִּי כָשַׁל כֹּחַ הַסַּבָּל</p>

<p>וְגַם לֹא אֶשְׁקֹט וְלֹא אֵשֵׁב כְּמַחֲרִישׁ עוֹד</p>

<p>עַל כָּל אֲשֶׁר נָשָׂאתִי, כַּחֲסַר לֵב עַד הֵנָּה.</p>

<br />
</blockquote>

<p><strong>דואג</strong></p>

<blockquote>
<p>הֲתִתֵּן לִי אֹזֶן קַשָּׁבֶת?</p>

<br />
</blockquote>

<p><strong>רדי</strong></p>

<blockquote>
<p>עַל אֱמוּנָתִי, הִקְשַׁבְתִּי לְקוֹלְךָ יֶתֶר מִדָּי</p>

<p>כִּי דְבָרֶיךָ וּמַעֲשֶׂיךָ לֹא יַתְאִימוּ יַחְדָּו.</p>

<br />
</blockquote>

<p><strong>דואג</strong></p>

<blockquote>
<p>עַל חִנָּם תּוֹכִיחֵנִי וְלֹא בְיֹשֶר וּבְצֶדֶק.</p>

<br />
</blockquote>

<p><strong>רדי</strong></p>

<blockquote>
<p>לֹא עַל חִנָּם, כִּי אִם בְּיֹשֶר וּבְצֶדֶק</p>

<p>הֵן הוֹנִי וּרְכוּשִׁי פִּזַּרְתִּי וְאַבְנֵי חֵפֶץ וַעֲדָיִים</p>

<p>אֲשֶׁר דַּי בְּחֶצְיָם לְפַתּוֹת גַּם לֵב בַּת כֹּהֵן</p>

<p>מָסַרְתִּי בְיָדְךָ לְתִתָּם תְּשׁוּרָה אֶל אָסְנַת</p>

<p>וְאַתָּה הִבְטַחְתָּ לִי, כִּי בִמְהֵרָה תָבוֹא</p>

<p>לְהִתְעַלֵּס אִתִּי בָּאֳהָבִים וְלִהְיוֹת לִי לִמְשִׁיבַת נָפֶשׁ</p>

<p>וְאֵין קוֹל וְאֵין קָשֶׁב.</p>

<br />
</blockquote>

<p><strong>דואג</strong></p>

<blockquote>
<p>צֵא צֵא, טוֹב הַדָּבָר.</p>

<br />
</blockquote>

<p><strong>רדי</strong></p>

<blockquote>
<p>&#8220;צֵא צֵא, טוֹב הַדָּבָר&#8221; לֹא אוּכַל לָצֵאת</p>

<p>וְגַם לֹא טוֹב הַדָּבָר, כִּי אִם רַע מְאֹד</p>

<p>כִּי עַתָּה נִפְקְחוּ עֵינַי לִרְאוֹת כַּחַשׁ וּרְמִיָּה.</p>

<br />
</blockquote>

<p><strong>דואג</strong></p>

<blockquote>
<p>טוֹב הַדָּבָר מְאֹד.</p>

<br />
</blockquote>

<p><strong>רדי</strong></p>

<blockquote>
<p>הַעִידֹתִי בְךָ הַיּוֹם, כִּי לֹא טוֹב הַדָּבָר מְאֹד</p>

<p>רְאֵה הִנְנִי הוֹלֵךְ לְהַגִּיד הַדָּבָר לְאָסְנַת</p>

<p>אִם תָּשִׁיב לִי הָעֲדָיִים, אָסוּר וְאֶרֶף מִמֶּנָּה</p>

<p>וְסָפַקְתִּי עַל יָרֵךְ, עַל אֲשֶׁר חָמַדְתִּי לֹא כַדָּת</p>

<p>וְאִם לֹא תְשִׁיבֵם לִי, דָּרוֹשׁ אֶדְרֹש מִיָּדֶךָ.</p>

<br />
</blockquote>

<p><strong>דואג</strong></p>

<blockquote>
<p>זֶה עַתָּה הִגַּדְתָּ לִי כָּל אֲשֶׁר בִּלְבָבֶךָ.</p>

<br />
</blockquote>

<p><strong>רדי</strong></p>

<blockquote>
<p>כֵּן אֵיפוֹא הִגַּדְתִּי וְכֵן אֶעֱשֶׂה הַיּוֹם</p>

<p>וְלֹא הִגַּדְתִּי דָבָר, אֵת אֲשֶׁר לֹא אֶעֱשֶׂה.</p>

<br />
</blockquote>

<p><strong>דואג</strong></p>

<blockquote>
<p>הִנֵּה עַתָּה יָדַעְתִּי, כִּי כַבִּיר כֹּחַ לֵב אָתָּה</p>

<p>וְלָכֵן שַׁתִּי בְךָ מִבְטַחִי הַיּוֹם, מִכָּל אֲשֶׁר שַׁתִּי מֵאָז</p>

<p>כִּי יָדֶיךָ תַּעֲשֶׂינָה תּוּשִׁיָּה. תְּנָה לִי יָדְךָ רַדַּי,</p>

<p>צָדַקְתָּ כִּי רִיבוֹתָ אֵלָי, בְּכָל זֹאת אַשְׂכִּילְךָ וְאוֹדֶךָ</p>

<p>כִּי כָל מַעֲשַׂי טוֹבִים אֵלֶיךָ.</p>

<br />
</blockquote>

<p><strong>רדי</strong></p>

<blockquote>
<p>לֹא הִשְׂכַּלְתִּי כָזֹאת עַד כֹּה.</p>

<br />
</blockquote>

<p><strong>דואג</strong></p>

<blockquote>
<p>יָדַעְתִּי כִּי לֹא הִשְׂכַּלְתָּ וְלָכֵן חָזְקָה תְלוּנָתְךָ עָלַי</p>

<p>בִּדְבָרִים נְכֹחִים לְאֹזֶן. אַךְ אִם אִישׁ חַיִל אָתָּה</p>

<p>יֶתֶר עַל אֲשֶׁר חֲשַׁבְתִּיךָ בְּיָמִים עָבָרוּ</p>

<p>וְגַם לֹא תֶחְסַר מְזִמָּה וְרֹב אֹמֶץ וָכֹחַ</p>

<p>הִכּוֹן לְךָ הַלַּיְלָה הַזֶּה, לְבַצַּעַ אַחֲרִית דָּבָר.</p>

<p>וְאִם לֹא תָשִׂישׂ עַל אָסְנַת בְּיוֹם מָחָר</p>

<p>תָּכִין לְךָ כְּלֵי חָמָס וְתֶאֱרֹב עַל נַפְשִׁי לְקַחְתָּהּ.</p>

<br />
</blockquote>

<p><strong>רדי</strong></p>

<blockquote>
<p>וּמָה עָלַי לַעֲשׂוֹת, לְבַצַּעַ אַחֲרִית דָּבָר?</p>

<p>הֲיִתָּכֵן לִי הַמַּעֲשֶׂה? הֲיִצְלַח בְּיָדִי?</p>

<br />
</blockquote>

<p><strong>דואג</strong></p>

<blockquote>
<p>מַלְאֲכֵי וִינֶעצְיָא בָּאוּ, לְהַעֲבִיר אֶת אִיתִיאֵל מִזֶּה</p>

<p>וּלְהוֹשִׁיב אֶת כֶּשֶׂד תַּחְתָּיו.</p>

<br />
</blockquote>

<p><strong>רדי</strong></p>

<blockquote>
<p>אִם כֵּן הֲלֹא יְשׁוּבוּן אִיתִיאֵל וְאָסְנַת לְוִינֶעצְיָא.</p>

<br />
</blockquote>

<p><strong>דואג</strong></p>

<blockquote>
<p>הוּא הוֹלֵךְ לְאֶרֶץ קֶדֶם וְאֶת אָסְנַת יִקַּח עִמּוֹ</p>

<p>לוּלֵא מוֹקֵשׁ יִנָּתֵן לוֹ, אֲשֶׁר יַעֲצְרֶנּוּ מֵעֲבֹר מִזֶּה</p>

<p>וְאֵין מוֹקֵשׁ נָכוֹן לוֹ בִּלְתִּי אִם כֶּשֶׂד</p>

<p>יִכָּחֵד מִן הָאָרֶץ.</p>

<br />
</blockquote>

<p><strong>רדי</strong></p>

<blockquote>
<p>וְאֵיךְ יִכָּחֵד מִן הָאָרֶץ?</p>

<br />
</blockquote>

<p><strong>דואג</strong></p>

<blockquote>
<p>אִם תָּרֹץ אֶת גֻּלְגַּלְתּוֹ יִכָּחֵד מִן הָאָרֶץ</p>

<p>וְעַל כִּסֵּא אִיתִיאֵל לֹא יֵשֵׁב עוֹד.</p>

<br />
</blockquote>

<p><strong>רדי</strong></p>

<blockquote>
<p>וְלִי תֹאמַר לַעֲשׂוֹת אֶת הַמְּלָאכָה הַזֹּאת?</p>

<br />
</blockquote>

<p><strong>דואג</strong></p>

<blockquote>
<p>אִם יֵשׁ עֹז בִּימִינְךָ וְחָפֵץ אַתָּה לְהוֹעִיל לְנַפְשֶׁךָ</p>

<p>הַמְּלָאכָה יָאֳתָה לָךְ. הִנֵּה הוּא אֹכֵל לֶחֶם</p>

<p>בְּבֵית זוֹנָה הַלַּיְלָה וְשָׁם אֶתְחַבַּר עִמּוֹ</p>

<p>וְהוּא אֵינֶנּוּ יוֹדֵעַ עוֹד, כִּי רָמָה קַרְנוֹ לְמָעְלָה.</p>

<p>אִם תֶּאֱרֹב עָלָיו בְּשׁוּבוֹ אַחֲרֵי חֲצֹת הַלַּיְלָה</p>

<p>תִּמְצָא אֶת נַפְשׁוֹ בְּיָדֶךָ וַאֲנִי אֶשְׁמֹר מִנֶּגֶד</p>

<p>לִהְיוֹת לְעֵזֶר לָךְָ וּבְיַד שְׁנֵינוּ יוּמָת.</p>

<p>אַל תַּבֵּט בִּי כְּמִשְׁתּוֹנֵן – קוּם וְלֵךְ עִמָּדִי</p>

<p>וְהוֹרֵתִיךָ כִּי הַמָּוֶת נָחוּץ וְטוֹב לוֹ מְאֹד</p>

<p>וְגַם לְךָ הַמִּשְׁפָּט לַהֲמִיתוֹ. אַךְ עֵת הָאֹכֶל בָּאָה</p>

<p>וַחֲצֹת הַלַּיְלָה קְרוֹבָה, קוּמָה וְנֵלְכָה לְדַרְכֵּנוּ.</p>

<br />
</blockquote>

<p><strong>רדי</strong></p>

<blockquote>
<p>הוֹרֵנִי דַרְכְּךָ וְאֵדָעָה.</p>

<br />
</blockquote>

<p><strong>דואג</strong></p>

<blockquote>
<p>וְאַתָּה תִרְאֶה וְתָגֵל נַפְשֶׁךָ.</p>

<p>(הולכים שניהם)</p>
</blockquote>

<blockquote>
<br />
</blockquote>

<h3 id="מחזהג:ביתהמצודהאיתיאללודאסנתמלכהומשרתים">מחזה ג': בית המצודה (איתיאל, לוד, אסנת, מלכה ומשרתים)</h3>

<p><strong>לוד</strong></p>

<blockquote>
<p>אַל נָא תַעֲמֹל הַשָּׂר, לָלֶכֶת אִתִּי לְשַׁלְּחֵנִי.</p>

<br />
</blockquote>

<p><strong>איתיאל</strong></p>

<blockquote>
<p>אַךְ יִיטַב לִי, לְהִתְהַלֵּךְ מְעַט בַּחוּץ.</p>

<br />
</blockquote>

<p><strong>לוד</strong></p>

<blockquote>
<p>שְׂאִי בִרְכָתִי הַגְּבִירָה, כַּכָּבוֹד אֲשֶׁר כִּבַּדְתִּנִּי.</p>

<br />
</blockquote>

<p><strong>אסנת</strong></p>

<blockquote>
<p>לֵךְ לְשָׁלוֹם אֲדוֹנִי, בִּכְבוֹדְךָ נִכְבַּדְתִּי אָנִי.</p>

<br />
</blockquote>

<p><strong>איתיאל</strong></p>

<blockquote>
<p>הַאִם לֹא הוֹלֵךְ אָתָּה? –</p>

<p>וְאַתְּ אָסְנַת –</p>

<br />
</blockquote>

<p><strong>אסנת</strong></p>

<blockquote>
<p>הִנְנִי אִישִׁי אֲדֹנִי!</p>

<br />
</blockquote>

<p><strong>איתיאל</strong></p>

<blockquote>
<p>מַהֲרִי אֶל מִשְׁכָּבֵךְ וַאֲנִי אָבוֹא עַד מְהֵרָה</p>

<p>וְאֵת הָאִשָּׁה הַמְּשָׁרַת אֹתָךְ, שַׁלְּחִי מִתּוֹךְ הֶחָדֶר</p>

<p>זִכְרִי זֹאת וְאַל תִּשְׁכָּחִי.</p>

<br />
</blockquote>

<p><strong>אסנת</strong></p>

<blockquote>
<p>כֵּן אֶעֱשֶׂה אֲדֹנִי.</p>

<p>(איתיאל לוד והמשרתים הולכים)</p>

<br />
</blockquote>

<p><strong>מלכה</strong></p>

<blockquote>
<p>מַה־תֹּאמְרִי עַתָּה? הֲלֹא סָר אַפּוֹ מִמֶּנּוּ.</p>

<br />
</blockquote>

<p><strong>אסנת</strong></p>

<blockquote>
<p>הוּא הִגִּיד לִי, כִּי יָשׁוּב עַד מְהֵרָה</p>

<p>וְאֹתִי צִוָּה לִשְׁכַּב עַל מִטָּתִי וּלְשַׁלְּחֵךְ.</p>

<br />
</blockquote>

<p><strong>מלכה</strong></p>

<blockquote>
<p>וּלְשַׁלְּחֵנִי?</p>

<br />
</blockquote>

<p><strong>אסנת</strong></p>

<blockquote>
<p>כֵּן צִוָּה אֹתִי; לָכֵן תְּנִי לִי מִלְכָּה</p>

<p>כְּסוּתִי לְמִשְׁכַּב הַלַּיְלָה וּלְכִי לָךְ לְשָׁלוֹם;</p>

<p>טוֹב לָנוּ לְהִזָּהֵר, לִבְלִי הַכְעִיסוֹ עוֹד.</p>

<br />
</blockquote>

<p><strong>מלכה</strong></p>

<blockquote>
<p>מִי יִתֵּן גְּבִרְתִּי, וְלֹא רָאִית אֹתוֹ מֵעוֹלָם.</p>

<br />
</blockquote>

<p><strong>אסנת</strong></p>

<blockquote>
<p>וּמִשְׁאֲלוֹת לִבִּי לֹא כֵן, כִּי נֶחְמָד הוּא בְּגַעֲרָתוֹ</p>

<p>וּמֵעַי יֶהֱמוּ לוֹ, אַף בְּעֶבְרָתוֹ כִּי קָשָׁתָה.</p>

<p>אַךְ פִּתְחִי לִי הַקְּרָסִים וְהַפְשִׁיטִי אֶת כֻּתָּנְתִּי.</p>

<br />
</blockquote>

<p><strong>מלכה</strong></p>

<blockquote>
<p>הִנֵּה שַׂמְתִּי הַשְּׂמָלוֹת עַל מִטָּתֵךְ כַּאֲשֶׁר צִוִּית.</p>

<br />
</blockquote>

<p><strong>אסנת</strong></p>

<blockquote>
<p>מַה־בֵּין שִׂמְלָה לְשִׂמְלָה? הֲלֹא זֹאת כְּמוֹ זֹאת,</p>

<p>אֵיךְ לְעוֹלֲלִים נִדְמִינוּ וְאִוֶּלֶת קְשׁוּרָה בְּלִבֵּנוּ –</p>

<p>אִם אָמוּת בְּטֶרֶם תָּמוּתִי, הַלְבִּישִׁי מִלְכָּה אֶת גְּוִיָּתִי</p>

<p>אֶת תַּכְרִיךְ בּוּץ הַזֶּה.</p>

<br />
</blockquote>

<p><strong>מלכה</strong></p>

<blockquote>
<p>אַל תּוֹצִיאִי בִשְׂפָתַיִךְ כַּדָּבָר הַזֶּה.</p>

<br />
</blockquote>

<p><strong>אסנת</strong></p>

<blockquote>
<p>לְאִמִּי הָיְתָה שִׁפְחָה נֶחֱרֶפֶת לְאִישׁ וּשְׁמָהּ עֲזוּבָה</p>

<p>וְאֹהֲבָהּ שִׁנָּה אֶת טַעֲמוֹ וַיַּעַזְבֶהָ וַיֵּלֵךְ לוֹ.</p>

<p>וּבְפִיהָ הָיְתָה שׂוּמָה שִׁירַת קֶדֶם, בְּשֵׁם: עַרְבֵי נַחַל,</p>

<p>אֲשֶׁר עָרְבוּ דְבָרֶיהָ, לַעֲצוּבַת רוּחַ כַּעֲזוּבָה</p>

<p>וַתָּשַׁר אֶת הַשִּׁירָה הַזֹּאת, לְעֵת צֵאת נַפְשָׁהּ.</p>

<p>וַאֲנִי שִׁוִּיתִי הַלַּיְלָה הַשִּׁירָה הַזֹּאת לְנֶגֶד עֵינָי</p>

<p>וְכִמְעַט חָפַצְתִּי לָשִׁיר, כַּאֲשֶׁר עָשְׂתָה עֲזוּבָה –</p>

<p>אַךְ מַהֲרִי כַּלִּי מְלַאכְתֵּךְ.</p>

<br />
</blockquote>

<p><strong>מלכה</strong></p>

<blockquote>
<p>הַאֵלֵךְ לְהָבִיא לָךְ אֶת כְּסוּת הַלַּיְלָה?</p>

<br />
</blockquote>

<p><strong>אסנת</strong></p>

<blockquote>
<p>הַתִּירִי לִי הַלּוּלָאוֹת רִאשׁוֹנָה –</p>

<p>מַה־טּוֹב וְיָקָר, הָאִישׁ לוּד קְרוֹבִי.</p>

<br />
</blockquote>

<p><strong>מלכה</strong></p>

<blockquote>
<p>אִישׁ הָדוּר הוּא וְנֶחְמָד מְאֹד.</p>

<br />
</blockquote>

<p><strong>אסנת</strong></p>

<blockquote>
<p>וּמִדְבָּרוֹ מַה־נָּאוֶה.</p>

<br />
</blockquote>

<p><strong>מלכה</strong></p>

<blockquote>
<p>יָדַעְתִּי אִשָּׁה בְּוִינֶעצְיָא, אֲשֶׁר לֹא לְטֹרַח יְהִי לָהּ</p>

<p>לָלֶכֶת יָחֵף לָאֶרֶץ הַקְּדוֹשָׁה, בְּעַד נְשִׁיקַת שְׂפָתָיו.</p>

<p>(אסנת תשיר)</p>

<p>תַּחַת אַלּוֹן בָּכוּת עֲזוּבָה מְבַכָּה עַל בַּעַל נְעוּרֶיהָ</p>

<p>עֲרָבִים יִבְכּוּ יָנוּעוּ לְשֵׁבֶר הָאֻמְלָלָה בָּאֳהָבִים</p>

<p>יָדָהּ עַל רֹאשָׁהּ וְרֹאשָׁהּ בֵּין בִּרְכֶּיהָ</p>

<p>זַעֲקוּ הֵילִילוּ הָהּ! עֲרָבִים עֲרָבִים עֲרָבִים.</p>

<br />
</blockquote>

<blockquote>
<p>הַנַּחַל יַעֲנֶה מִנֶּגֶד יְיֵלִיל לְקוֹל יִלְלָתָהּ</p>

<p>עֲרָבִים יִבְכּוּ יָנוּעוּ לְשֵׁבֶר הָאֻמְלָלָה בָּאֳהָבִים</p>

<p>אָדְמוּ עֵינֶיהָ מִבֶּכִי וַאֲבָנִים רָטְבוּ מִדִּמְעָתָהּ</p>

<p>(אל מלכה) הַנִּיחִי זֹאת מִיָּדֵךְ מִלְכָּה –</p>

<p>זַעֲקוּ הֵילִילוּ הָהּ! עֲרָבִים עֲרָבִים עֲרָבִים!</p>

<p>(אל מלכה) מַהֲרִי כַּלִּי מַעֲשַׂיִךְ, הוּא יָבוֹא כְּרָגַע –</p>

<p>בְּעַרְבֵי הַנַּחַל בְּמוֹתִי, עַטְּרוּ לִי עֲטָרָה</p>

<p>הֵם לְשִׁבְרִי יִבְכָּיוּן, יָנוּדוּ לְאֻמְלָלָה בָּאֳהָבִים</p>

<p>גַּם בְּזַעְמוֹ אֲהַבְתִּיהוּ, אַל תְּדַבְּרוּ בוֹ סָרָה</p>

<p>זַעֲקוּ הֵילִילוּ הָהּ עֲרָבִים עֲרָבִים עֲרָבִים</p>

<p>(אל מלכה) הִנֵּה הוּא דוֹפֵק –</p>

<br />
</blockquote>

<p><strong>מלכה</strong></p>

<blockquote>
<p>לֹא הוּא רַק הָרוּחַ נוֹשָׁבֶת.</p>

<p>(אסנת תשיר)</p>

<p>אַכְזָב שְׁמוֹ קָרָאתִי וְהוּא בְמֶתֶק שְׂפָתָיו עָנָנִי –</p>

<p>עֲרָבִים יִבְכּוּ יָנוּעוּ לְשֵׁבֶר הָאֻמְלָלָה בָּאֳהָבִים –</p>

<p>&#8220;אַל תֵּלְכִי אַחֲרֵי זָרִים וְאֶל זָרָה לֹא אֶקְרַב אָנִי&#8221;</p>

<p>זַעֲקוּ הֵילִילוּ הָהּ! עֲרָבִים עֲרָבִים עֲרָבִים.</p>

<p>עַתָּה עָשְׁשׁוּ עֵינַי; הַאוֹת הוּא לְבֶכִי?</p>

<br />
</blockquote>

<p><strong>מלכה</strong></p>

<blockquote>
<p>לֹא יָדַעְתִּי פֵּשֶׁר דָּבָר.</p>

<br />
</blockquote>

<p><strong>אסנת</strong></p>

<blockquote>
<p>וַאֲנִי כֵן שָׁמַעְתִּי – הָאֲנָשִׁים קָשִׁים מִמֶּנִּי –</p>

<p>הַגִּידִי לִי מִלְכָּה, הֲיֵשׁ בְּיַד אִשָּׁה</p>

<p>לְהָפֵר בְּרִית וּשְׁבוּעָה וְלִמְעָל מַעַל בְּבַעַל נְעוּרֶיהָ?</p>

<br />
</blockquote>

<p><strong>מלכה</strong></p>

<blockquote>
<p>יֵשׁ וָיֵשׁ.</p>

<br />
</blockquote>

<p><strong>אסנת</strong></p>

<blockquote>
<p>הֲתַעֲשִׂי הַנְּבָלָה הַזֹּאת, בְּעַד כָּל הָאָרֶץ?</p>

<br />
</blockquote>

<p><strong>מלכה</strong></p>

<blockquote>
<p>וְלָמָּה לֹא אֶעֱשֶׂה כֵן, הַאִם לֹא תַעֲשִׂין אָתְּ?</p>

<br />
</blockquote>

<p><strong>אסנת</strong></p>

<blockquote>
<p>נֶגֶד פְּנֵי הַשֶּׁמֶשׁ! אִם אֶעֱשֶׂה הַדָּבָר הַזֶּה.</p>

<br />
</blockquote>

<p><strong>מלכה</strong></p>

<blockquote>
<p>נֶגֶד פְּנֵי הַשֶּׁמֶשׁ, לֹא אֶעֱשֶׂה גַם אָנִי</p>

<p>אֶפֶס בְּחֶשְׁכַּת הַלָּיְלָה –</p>

<br />
</blockquote>

<p><strong>אסנת</strong></p>

<blockquote>
<p>וְאִם הָאָרֶץ תִּנָּתֶן לָךְ, תַּעֲשִׂי הָרָעָה הַזֹּאת?</p>

<br />
</blockquote>

<p><strong>מלכה</strong></p>

<blockquote>
<p>הָאָרֶץ שָׂכָר רָב, בְּעַד עָוֹן קָטֹן זֶה.</p>

<br />
</blockquote>

<p><strong>אסנת</strong></p>

<blockquote>
<p>וַאֲנִי חָשַׁבְתִּי, כִּי חָלִלָה לָּךְ מֵעֲשׂוֹת זֹאת.</p>

<br />
</blockquote>

<p><strong>מלכה</strong></p>

<blockquote>
<p>לֹא כֵן חָשַׁבְתִּי אָנִי, כִּי אִם אֶחְטָא וְאָשׁוּב,</p>

<p>הֵן לֹא אֶעֱשֶׂה זֹאת, בְּעַד אֶתְנָן קַל הָעֵרֶךְ</p>

<p>בְּעַד טַבַּעַת וְכוּמָז, בְּעַד שְׁתֵּי אַמּוֹת בַּד וָמֶשִׁי;</p>

<p>אֲבָל בְּעַד כָּל הָאָרֶץ, הֲלֹא דָבָר הוּא.</p>

<p>מִי לֹא תִמְעַל בְּאִישָׁהּ, לְבַעֲבוּר עֲשׂוֹת אֹתוֹ</p>

<p>לְמֶלֶךְ עַל כָּל הָאָרֶץ? בְּעַד אֶתְנָן רַב כָּזֶּה</p>

<p>גַּם הַתֹּפֶת מִשְׂחָק לִי וּמֵאֵשׁ גֵּיהִנֹּם לֹא אֶפְחָד.</p>

<br />
</blockquote>

<p><strong>אסנת</strong></p>

<blockquote>
<p>וַאֲנִי חֵי נַפְשִׁי! אִם אֶעֱשֶׂה הַחֲטָאָה</p>

<p>וְאַף אִם תִּנָּתֶן לִי, כָּל הָאָרֶץ בִּשְׂכָרִי.</p>

<br />
</blockquote>

<p><strong>מלכה</strong></p>

<blockquote>
<p>הֲלֹא הַחֲטָאָה הַזֹּאת, תֵּעָשֶׂה רַק בָּאָרֶץ</p>

<p>וְאַחֲרֵי אֲשֶׁר לָךְ הָאָרֶץ לָךְ לְבַדֵּךְ חָטָאת</p>

<p>וְאַחֲרֵי כֵן תּוּכְלִי לָשׁוּב וּמִי יֹאמַר מַה־תַּעֲשִׂין.</p>

<br />
</blockquote>

<p><strong>אסנת</strong></p>

<blockquote>
<p>וּלְבָבִי יַגִּיד לִי, אֵין אִשָּׁה כָזֹאת בָּאָרֶץ.</p>

<br />
</blockquote>

<p><strong>מלכה</strong></p>

<blockquote>
<p>יֵשׁ מִסְפָּר רַב בָּאָרֶץ, לְמִסְפַּר רֹדְפֵי הַתַּעֲנוּגִים.</p>

<p>אָמְנָם מוֹקֵשׁ הַנָּשִׁים, יָבוֹא בַּעֲוֹן בַּעֲלֵיהֶן</p>

<p>אֲשֶׁר לֹא יְמַלְּאוּ מַחְסוֹרָן, אוֹ יְפַזְּרוּ חֵילָם</p>

<p>בְּחֵיק זָרוֹת נָכְרִיּוֹת; אוֹ יְקַנְּאוּ אֹתָן חִנָּם</p>

<p>וְיַעַצְרוּן עַל לֹא דָבָר; אוֹ יָרִימוּ יָדָם לְהַכּוֹתָן;</p>

<p>אוֹ יַעַצְרוּ כַסְפֵּנוּ, לְהַכְאִיב אֶת נַפְשֵׁנוּ</p>

<p>וְלֹא יָשִׂימוּ אֶל לִבָּם, כִּי גַם לָנוּ לֵב</p>

<p>וְאַחֲרֵי אֹרֶךְ אַפֵּנוּ נִנְקֹם נָקָם גַּם אָנוּ.</p>

<p>כִּי לָמָּה לֹא יִתְבּוֹנְנוּ, כִּי גַם לִנְשֵׁיהֶם</p>

<p>עַיִן לִרְאוֹת, אַף לְהָרִיחַ וְחֵיךְ לִטְעֹם מָתוֹק וָמָר?</p>

<p>הֲלֹא הֵמָּה לְתַעֲנוּג, יַחֲלִיפוּ אֹתָנוּ בַּאֲחֵרוֹת</p>

<p>וְאַהֲבַת הַתַּעֲנוּג תָּבוֹא, בַּעֲקֵב תַּאֲוַת הַבָּשָׂר</p>

<p>וְתַאֲוַת הַבָּשָׂר תָּבוֹא, בַּעֲקֵב רִפְיוֹן הַנָּפֶשׁ</p>

<p>לָכֵן עֲלֵיהֶם לָדַעַת, כִּי גַם לָנוּ חֵלֶק</p>

<p>בְּרִפְיוֹן הַנֶּפֶשׁ, בְּתַאֲוַת הַבָּשָׂר וּבְאַהֲבַת הַתַּעֲנוּג.</p>

<p>וְעַתָּה הִוָּסְרוּ בְּנֵי אָדָם, וְהֵיטִיבוּ לִנְשֵׁי חֵיקֵכֶם.</p>

<p>וְאִם לֹא תֵיטִיבוּ וְעָוֹן יִמָּצֵא בָנוּ</p>

<p>וִידַעְתֶּם כִּי מַטַּע יֶדְכֶם הוּא, כִּי לָמַדְנוּ מַעַלְלֵיכֶם.</p>

<br />
</blockquote>

<p><strong>אסנת</strong></p>

<blockquote>
<p>לְכִי לָךְ לְשָׁלוֹם – צוּרִי! הוֹרֵנִי דֶרֶךְ יֶשַׁע</p>

<p>לִבְחֹר טוֹב מֵרָע וְלֹא לִלְמֹד עָוֹן וָפֶשַׁע.</p>

<p>(הולכות)</p>

<br />
</blockquote>

<p><strong>תם חלק רביעי.</strong></p>

<blockquote>
<br />
</blockquote>

<h2 id="חלקחמישי">חלק חמישי</h2>

<h3 id="מחזהא:רחובהעיר.">מחזה א': רחוב העיר.</h3>

<p>(דואג ורדי)</p>

<blockquote>
<br />
</blockquote>

<p><strong>דואג</strong></p>

<blockquote>
<p>עֲמֹד פֹּה מֵאַחֲרֵי הַקִּיר, הוּא הוֹלֵךְ לִקְרָאתֵנוּ</p>

<p>שְׁלֹף אֶת חַרְבְּךָ וּפְגַע בּוֹ כְּגִבּוֹר מַשְׂכִּיל</p>

<p>אַל תִּירָא וְאַל תֵּחָת, כִּי אָנֹכִי לְהוֹשִׁיעֶךָ,</p>

<p>זְכֹר כִּי הַלַּיְלָה הַזֶּה, הוּא הַקֵּץ לָנוּ;</p>

<p>בּוֹ נַעֲשֶׂה וְנַצְלִיחַ אוֹ נֵרֵד וְנֹאבֵד</p>

<p>לָכֵן חֲזַק וֶאֱמָץ,</p>

<br />
</blockquote>

<p><strong>רדי</strong></p>

<blockquote>
<p>הִתְיַצֵּב מִנֶּגֶד לִי, פֶּן אַחֲטִיא בְחַרְבִּי בְּהַכּוֹתִי.</p>

<br />
</blockquote>

<p><strong>דואג</strong></p>

<blockquote>
<p>אֲנִי אֶתְיַצֵּב מִנֶּגֶד, הַחֲזֵק בְּחַרְבְּךָ עֲלֵה וּצְלַח.</p>

<p>(דואג הולך ומתיצב מנגד)</p>

<br />
</blockquote>

<p><strong>רדי</strong></p>

<blockquote>
<p>חֶמְדָּה אֵין לִי, לְהִתְעוֹלֵל עֲלִילָה זֹאת</p>

<p>אַךְ הוּא הִשִּׁיאַנִי וַיְפַתֵּנִי בְּשֵׂכֶל מִלָּיו,</p>

<p>כִּי רַק נֶפֶשׁ אַחַת תֵּלֵךְ אֶל בֵּית עוֹלָמָהּ –</p>

<p>עוּרִי חַרְבִּי וּפִגְעִי בְּבֶן־מָוֶת הַזֶּה!</p>

<p>(הולך ועומד במקומו)</p>

<br />
</blockquote>

<p><strong>דואג</strong></p>

<blockquote>
<p>אִישׁ נִמְהָר הַזֶּה, נָגַעְתִּי בְּפִצְעוֹ וַחֲבֻּרָתוֹ</p>

<p>וּמִכְּאֵבוֹ נָתַן עָלַי בְּקוֹלוֹ וְעַתָּה יָמִית אֶת כֶּשֶׂד</p>

<p>אוֹ כֶשֶׂד יָמִית אֹתוֹ אוֹ יַהַרְגוּ אִישׁ אֶת רֵעֵהוּ</p>

<p>כָּל אַחַת מִשְּׁלָש־אֵלֶּה, תִּהְיֶה לְהוֹעִיל לִי.</p>

<p>אִם יִשָּׁאֵר רַדַּי בַּחַיִּים, דָּרֹש יִדְרֹש מִיָּדִי</p>

<p>זָהָב וַאֲבָנִים יְקָרוֹת, אֲשֶׁר לָקַחְתִּי מִמֶּנּוּ</p>

<p>לְתִתָּם אֶל אָסְנַת וְלָכֵן אֲבַקֵּשׁ נַפְשׁוֹ לְקַחְתָּהּ</p>

<p>וְאִם כֶּשֶׂד יִחְיֶה, לֹא אוּכַל לַעֲמוֹד לְפָנָיו</p>

<p>כִּי יְפֵה עֵינַיִם וְטוֹב רֹאִי הוּא מִמֶּנִּי,</p>

<p>וְגַם אוּלַי הַכּוּשִׁי, יַגִּיד לוֹ מַחֲשַׁבְתִּי עָלָיו</p>

<p>וְלָכֵן בֶּן־מָוֶת הוּא – אַךְ הִנֵּה הוּא בָא.</p>

<p>(כשד עובר)</p>

<br />
</blockquote>

<p><strong>רדי</strong></p>

<blockquote>
<p>קוֹל רַגְלָיו אֲנִי שׁוֹמֵעַ; דָּמְךָ בְּרֹאשְׁךָ נָבָל!</p>

<p>(רץ ומכה בו בחרבו)</p>

<br />
</blockquote>

<p><strong>כשד</strong></p>

<blockquote>
<p>לְהַכּוֹת אֹתִי אָמַרְתָּ כַּצָּר בְּמַכָּה אַחַת</p>

<p>וְלֹא יָדַעְתָּ כִּי שִׂרְיוֹנִי קָשֶׁה מִפִּי חַרְבֶּךָ</p>

<p>וְעַתָּה אֲנַסֶּה גַם אָנִי.</p>

<p>(שולף ופוצע את רדי)</p>

<br />
</blockquote>

<p><strong>רדי</strong></p>

<blockquote>
<p>אֲהָהּ מֵת אָנִי! –</p>

<p>(דואג רץ ומכה מכת פצע על שוק כשד מאחריו ונס למקומו)</p>

<br />
</blockquote>

<p><strong>כשד</strong></p>

<blockquote>
<p>אֲהָהּ פָּצוּעַ אָנִי – מְרַצְּחִים! מְרַצְּחִים! (נופל ארצה)</p>
</blockquote>

<p>(איתיאל בא מרחוק)</p>

<blockquote>
<br />
</blockquote>

<p><strong>איתיאל</strong></p>

<blockquote>
<p>הַקּוֹל קוֹל כֶּשֶׂד; דּוֹאֵג הֵקִים אֶת דְּבָרוֹ.</p>

<br />
</blockquote>

<p><strong>רדי</strong></p>

<blockquote>
<p>אוֹי לִי כִּי הֶעֱוֵיתִי –</p>

<br />
</blockquote>

<p><strong>איתיאל</strong></p>

<blockquote>
<p>אֶשְׁמְעָה עוֹד אֶת הַקּוֹל – קוֹלוֹ הוּא זֶה.</p>

<br />
</blockquote>

<p><strong>כשד</strong></p>

<blockquote>
<p>בּוֹאוּ לְעֶזְרָתִי – הֵבִיאוּ נֵר וְחֹבֵשׁ לְפִצְעִי.</p>

<br />
</blockquote>

<p><strong>איתיאל</strong></p>

<blockquote>
<p>קוֹלוֹ הוּא אֶל נָכוֹן; דּוֹאֵג אִישׁ חַיִל הוּא</p>

<p>אִישׁ יָשָׁר וְנֶאֱמָן, אֲשֶׁר רָב רִיב אֹהֲבוֹ כְּנַפְשׁוֹ</p>

<p>לְמוֹפֵת הָיִיתָ לִי יְדִידִי –</p>

<p>וְאַתְּ רַכָּה וַעֲנֻגָּה, רְאִי עֹגְבֵךְ חֲלַל חָרֶב</p>

<p>וְגַם עֵת פְּקוּדָתֵךְ בָּאָה; הִנְנִי אֵלַיִךְ נֹאָפֶת</p>

<p>יְפַת עֵינַיִם תּוֹעֵבָה, מָאַסְתִּי אַהֲבַת נְעוּרָיְכִי</p>

<p>וְהַמִּטָּה אֲשֶׁר חִלַּלְתְּ, תִּתְגָּאַל בְּדַם חַיָּיְכִי.</p>

<p>(איתיאל הולך)</p>
</blockquote>

<p>(לוד וגתר מרחוק)</p>

<blockquote>
<br />
</blockquote>

<p><strong>כשד</strong></p>

<blockquote>
<p>הַאֵין שׁוֹמְרֵי לָיְלָה? הַאֵין אִישׁ עֹבֵר?</p>

<p>נִרְצַחְתִּי! נִרְצָחְתִּי!</p>

<br />
</blockquote>

<p><strong>גתר</strong></p>

<blockquote>
<p>קוֹל שֶׁבֶר אֲנִי שׁוֹמֵעַ, קוֹל מַר צֹרֵחַ.</p>

<br />
</blockquote>

<p><strong>כשד</strong></p>

<blockquote>
<p>קוּמוּ לְעֶזְרָתִי&#8230;</p>

<br />
</blockquote>

<p><strong>לוד</strong></p>

<blockquote>
<p>שְׁמַע נָא אֶת הַקּוֹל.</p>

<br />
</blockquote>

<p><strong>רדי</strong></p>

<blockquote>
<p>אָרוּר בֶּן הַבְּלִיָּעַל!</p>

<br />
</blockquote>

<p><strong>לוד</strong></p>

<blockquote>
<p>שְׁנַיִם אוֹ שְׁלשָׁה יִצְעֲקוּ וְהַלַּיְלָה חשֶׁךְ אֲפֵלָה,</p>

<p>אוּלַי בְּמִרְמָה הֵם צֹעֲקִים, לֹא נוּכַל לָבוֹא לְקוֹלָם</p>

<p>בִּלְתִּי אִם אֲנָשִׁים אֲחֵרִים אִתָּנוּ.</p>

<br />
</blockquote>

<p><strong>רדי</strong></p>

<blockquote>
<p>אֵין אִישׁ לְעֶזְרָתִי וְדָמַי נִגָּרִים אָרְצָה.</p>

<p>(דואג בא ולפיד בידו)</p>

<br />
</blockquote>

<p><strong>לוד</strong></p>

<blockquote>
<p>רְאֵה מִי בָא שָׁמָּה?</p>

<br />
</blockquote>

<p><strong>גתר</strong></p>

<blockquote>
<p>הִנֵּה אִישׁ בְּכֻתָּנְתּוֹ וְלַפִּיד וּכְלֵי נֶשֶׁק בְּיָדוֹ.</p>

<br />
</blockquote>

<p><strong>דואג</strong></p>

<blockquote>
<p>מִי הוּא שָׁם? מִי צָעַק שָׁם נִרְצָחְתִּי?</p>

<br />
</blockquote>

<p><strong>לוד</strong></p>

<blockquote>
<p>אֲנַחְנוּ לֹא יָדָעְנוּ.</p>

<br />
</blockquote>

<p><strong>דואג</strong></p>

<blockquote>
<p>הַאִם לֹא שְׁמַעְתֶּם קוֹל הַצְּעָקָה?</p>

<br />
</blockquote>

<p><strong>כשד</strong></p>

<blockquote>
<p>חוּשׁוּ בּוֹאוּ הֵנָּה, חוּשׁוּ לְעֶזְרָתִי –</p>

<br />
</blockquote>

<p><strong>דואג</strong></p>

<blockquote>
<p>מַה־לְּךָ שָׁם, כִּי נִזְעָקְתָּ?</p>

<br />
</blockquote>

<p><strong>גתר</strong></p>

<blockquote>
<p>זֶה הוּא נוֹשֵׂא הַדֶּגֶל לְאִיתִיאֵל.</p>

<br />
</blockquote>

<p><strong>לוד</strong></p>

<blockquote>
<p>יְדַעְתִּיו כִּי בֶּן־חַיִל הוּא.</p>

<br />
</blockquote>

<p><strong>דואג</strong></p>

<blockquote>
<p>מִי אַתֶּם שָׁם, כִּי תַשְׁמִיעוּ קוֹל יִלְלַתְכֶם?</p>

<br />
</blockquote>

<p><strong>כשד</strong></p>

<blockquote>
<p>בּוֹאָה אֵלַי דּוֹאֵג, שׁוֹדְדִים הִכּוּנִי פְּצָעוּנִי</p>

<p>חוּשָׁה לְעֶזְרָתִי.</p>

<br />
</blockquote>

<p><strong>דואג</strong></p>

<blockquote>
<p>כֶּשֶׂד פְּקִידִי יַקִּירִי, מִי שָׁלַח בְּךָ יָד?</p>

<br />
</blockquote>

<p><strong>כשד</strong></p>

<blockquote>
<p>אֶחָד מִן הַשּׁוֹדְדִים שׁוֹכֵב קָרוֹב לִי</p>

<p>כִּי לֹא יוּכַל לָמוּשׁ מִמְּקוֹמוֹ.</p>

<br />
</blockquote>

<p><strong>דואג</strong></p>

<blockquote>
<p>אַיָּם אֵיפֹה הֵם, אַנְשֵׁי דָמִים וּמִרְמָה?</p>

<br />
</blockquote>

<p><strong>רדי</strong></p>

<blockquote>
<p>נָא הוֹשִׁיעָה לִּי.</p>

<br />
</blockquote>

<p><strong>כשד</strong></p>

<blockquote>
<p>זֶה הוּא אֶחָד מֵהֶם.</p>

<br />
</blockquote>

<p><strong>דואג</strong></p>

<blockquote>
<p>הַאַתָּה הוּא אִישׁ דָּמִים וּמִרְמָה?</p>

<p>(דואג דוקר את רדי)</p>

<br />
</blockquote>

<p><strong>רדי</strong></p>

<blockquote>
<p>הוֹי כֶּלֶב נִבְזֶה! קְלוֹן בְּנֵי הָאָדָם! –</p>

<p>הוֹ! הוֹ! הוֹ!&#8230;.</p>

<br />
</blockquote>

<p><strong>דואג</strong></p>

<blockquote>
<p>הֲתִרְצַח נֶפֶשׁ בַּחֹשֶךְ? אַיֵּה יֶתֶר הַשּׁוֹדְדִים?</p>

<p>כָּל הָעִיר יֹשֶבֶת וְשׁוֹקֶטֶת וּמְרַצְּחִים בְּחוּצוֹתֶיהֶ.</p>

<p>וּמִי אַתֶּם שָׁמָּה – הֲטוֹבִים אַתֶּם אִם רָעִים?</p>

<br />
</blockquote>

<p><strong>לוד</strong></p>

<blockquote>
<p>כַּאֲשֶׁר נְשָׁעֵר בְּנַפְשֵׁנוּ, כֵּן תְּכַנֶּה אֹתָנוּ.</p>

<br />
</blockquote>

<p><strong>דואג</strong></p>

<blockquote>
<p>הַאַתָּה הוּא לוּד הַנָּדִיב?</p>

<br />
</blockquote>

<p><strong>לוד</strong></p>

<blockquote>
<p>אֲנִי הוּא.</p>

<br />
</blockquote>

<p><strong>דואג</strong></p>

<blockquote>
<p>שָׂא נָא אֶת פָּנַי; הִנֵּה כֶשֶׂד שׁוֹכֵב פֹּה</p>

<p>מֻכֶּה וּפָצוּעַ מִן הַשּׁוֹדְדִים.</p>

<br />
</blockquote>

<p><strong>גתר</strong></p>

<blockquote>
<p>כֶּשֶׂד?</p>

<br />
</blockquote>

<p><strong>דואג</strong></p>

<blockquote>
<p>הֲיֵשׁ פֶּצַע בִּבְשָׂרְךָ אָחִי?</p>

<br />
</blockquote>

<p><strong>כשד</strong></p>

<blockquote>
<p>שׁוֹקִי נִגְזְרָה עַד חֶצְיָהּ.</p>

<br />
</blockquote>

<p><strong>דואג</strong></p>

<blockquote>
<p>חָלִלָה אַל תֹּאמַר כֵּן; הָאִירוּ לִי בְּאוֹר הַנֵּר</p>

<p>וְאֶחְבֹּש אֶת הַפֶּצַע בְּכֻתָּנְתִּי.</p>

<br />
</blockquote>

<p><strong>ענה</strong></p>

<blockquote>
<p>מַה־זֹּאת? מִי צָעַק צְעָקָה גְדוֹלָה וּמָרָה?</p>

<br />
</blockquote>

<p><strong>דואג</strong></p>

<blockquote>
<p>האַתְּ תִּשְׁאֲלִי, מִי הוּא אֲשֶׁר צָעַק?</p>

<br />
</blockquote>

<p><strong>ענה</strong></p>

<blockquote>
<p>אוֹי לִי, כֶּשֶׂד הוֹדִי וַהֲדָרִי!</p>

<p>אוֹי לִי כֶּשֶׂד כֶּשֶׂד כֶּשֶׂד!</p>

<br />
</blockquote>

<p><strong>דואג</strong></p>

<blockquote>
<p>הַחֲרִישִׁי זוֹנָה פְרוּצָה. מַה־תַּחְשׁוֹב כֶּשֶׂד</p>

<p>מִי מָחַץ שׁוֹקֶךָ?</p>

<br />
</blockquote>

<p><strong>כשד</strong></p>

<blockquote>
<p>לֹא יָדָעְתִּי.</p>

<br />
</blockquote>

<p><strong>גתר</strong></p>

<blockquote>
<p>צַר לִי שֶׁכָּכָה לָּךְ וַאֲנִי הָלַכְתִּי לְבַקֶּשְׁךָ.</p>

<br />
</blockquote>

<p><strong>דואג</strong></p>

<blockquote>
<p>הַשְׁאִילוּ לִי חֲגוֹרָה וְאֶחְבֹּש אֶת הַמַּכָּה</p>

<p>וְהָבִיאוּ לִי כִסֵּא, לָשֵׂאת אֹתוֹ בְּנַחַת.</p>

<br />
</blockquote>

<p><strong>ענה</strong></p>

<blockquote>
<p>אוֹי לִי הוּא מִתְעַלֵּף – כֶּשֶׂד כֶּשֶׂד כֶּשֶׂד!</p>

<br />
</blockquote>

<p><strong>דואג</strong></p>

<blockquote>
<p>שְׁמָעוּנִי שָׂרִים, אֲנִי לְבָבִי יַגִּיד לִי</p>

<p>כִּי חֵמַת־צֹאָה הַזֹּאת, גַּם יָדָהּ בַּקֹּשְרִים</p>

<p>אַךְ אֵין עֵת לְבַקֵּר; חֲזָק וְהִתְחַזֵּק כֶּשֶׂד.</p>

<p>הָבִיאוּ הַנֵּר מֵעֵבֶר מִזֶּה; הַיְדַעְתֶּם פְּנֵי הָאִישׁ הַזֶּה?</p>

<p>הֲלֹא הוּא אֹהֲבִי וְרֵעִי, בֶּן־עִיר מוֹלַדְתִּי.</p>

<p>הַהוּא זֶה רַדָּי? לֹא לֹא, וְאוּלַי הוּא הִנֵּהוּ</p>

<p>שֹׁמּוּ שָׁמַיִם! רַדַּי הוּא וְלֹא אַחֵר –</p>

<br />
</blockquote>

<p><strong>גתר</strong></p>

<blockquote>
<p>רַדַּי מִוִּינֶעצְיָא?</p>

<br />
</blockquote>

<p><strong>דואג</strong></p>

<blockquote>
<p>כֵּן אֲדֹנִי, הֲיָדַעְתָּ אֹתוֹ?</p>

<br />
</blockquote>

<p><strong>גתר</strong></p>

<blockquote>
<p>יְדַעְתִּיו גַּם יְדַעְתִּיו.</p>

<br />
</blockquote>

<p><strong>דואג</strong></p>

<blockquote>
<p>צָרוֹת קָשׁוֹת אֵלֶּה, לֹא נְתָנוּנִי לְקַדֵּם פָּנֶיךָ</p>

<p>בְּכָבוֹד הַנָּכוֹן לָךְ, אָכֵן אִתְּךָ הַסְּלִיחָה.</p>

<br />
</blockquote>

<p><strong>גתר</strong></p>

<blockquote>
<p>שָׂמַחְתִּי לִרְאוֹת פָּנֶיךָ.</p>

<br />
</blockquote>

<p><strong>דואג</strong></p>

<blockquote>
<p>מָה אֶעֱשֶׂה לְךָ כֶּשֶׂד? – הָבִיאוּ כִסֵּא עוֹד –</p>

<p>(כסא שני מובא)</p>

<br />
</blockquote>

<p><strong>גתר</strong></p>

<blockquote>
<p>רַדָּי?&#8230;</p>

<br />
</blockquote>

<p><strong>דואג</strong></p>

<blockquote>
<p>הוּא הוּא זֶה – מִי אִתָּנוּ אַנְשֵׁי חֶסֶד</p>

<p>יִשְׂאוּהוּ בְנַחַת מִזֶּה וַאֲנִי אֶקְרָא אֶת הָרֹפֵא.</p>

<p>(אל ענה) וְאַתְּ אִשָּׁה, אַל תַּעַמְלִי לַשָּׁוְא</p>

<p>הֲיָדַעַתְּ כִּי כֶשֶׂד הַמֻּכֶּה, הָיָה אֹהֲבִי בְּחִירִי –</p>

<p>מֶה הָיָה הָרִיב בֵּינֵיכֶם?</p>

<br />
</blockquote>

<p><strong>כשד</strong></p>

<blockquote>
<p>רִיב לֹא הָיָה בֵינֵינוּ וְגַם לֹא יָדַעְתִּי אֶת הָאִישׁ.</p>

<br />
</blockquote>

<p><strong>דואג</strong></p>

<blockquote>
<p>(אל ענה) וְלָמָּה זֶּה יֶחְוְרוּ פָנָיִךְ? –</p>

<p>הוֹצִיאוּ אֶת שְׁנֵיהֶם אֶל מִחוּץ לָרְחוֹב.</p>

<p>(כשד ורדי מוצאים בכסאותם)</p>

<p>עִמְדוּ הַבִּיטוּ שָׂרִים, לָמָּה זֶּה יֶחְוְרוּ פָנֶיהָ</p>

<p>הַבִּיטוּ אֵלֶיהָ פָּנִים בְּפָנִים, אוֹתוֹת עֵינֶיהָ יַעֲנוּ בָהּ.</p>

<p>אִם כֹּה תֶחֱזִי בָנוּ, נִדְלֶה מַצְפּוּנֵי לִבֵּךְ,</p>

<p>הָרִשְׁעָה תִּתֵּן קוֹלָהּ, אַף אִם שְׂפָתֶיהָ תֵּאָלַמְנָה.</p>

<br />
</blockquote>

<p><strong>מלכה</strong></p>

<blockquote>
<p>מֶה הָיָה הַדָּבָר? מֶה הָיָה הַדָּבָר בַּעֲלִי?</p>

<br />
</blockquote>

<p><strong>דואג</strong></p>

<blockquote>
<p>רַדַּי וַאֲנָשִׁים אֲחֵרִים, נָפְלוּ עַל כֶּשֶׂד בַּמַּחְשָׁךְ,</p>

<p>הָאֲנָשִׁים נִמְלְטוּ לְנַפְשָׁם; כֶּשֶׂד עוֹד נִשְׁמָתוֹ בוֹ</p>

<p>וְרַדַּי מֵת.</p>

<br />
</blockquote>

<p><strong>מלכה</strong></p>

<blockquote>
<p>נַפְשִׁי תִבְכֶּה לַמֵּת וְלִבִּי לְכֶשֶׂד יְקַר רוּחַ.</p>

<br />
</blockquote>

<p><strong>דואג</strong></p>

<blockquote>
<p>זֶה־פְּרִי הַזְּנוּת; לְכִי מִלְכָּה וְדִרְשִׁי</p>

<p>אָנָה אָכַל כֶּשֶׂד אֶת לַחְמוֹ הַלָּיְלָה.</p>

<p>(אל ענה) וְלָמָּה זֶּה חֲרָדָה אֲחָזַתֵּךְ?</p>

<br />
</blockquote>

<p><strong>ענה</strong></p>

<blockquote>
<p>הוּא אָכַל בְּבֵיתִי; אַךְ חֲרָדָה לֹא אֲחָזַתְנִי.</p>

<br />
</blockquote>

<p><strong>דואג</strong></p>

<blockquote>
<p>אִם כֵּן אֵיפוֹא, עִמִּי תֵלְכִי לְהִבָּחֵן.</p>

<br />
</blockquote>

<p><strong>מלכה</strong></p>

<blockquote>
<p>כְּלִמָּה תְכַסֵּךְ אֵשֶׁת זְנוּנִים.</p>

<br />
</blockquote>

<p><strong>ענה</strong></p>

<blockquote>
<p>לֹא אֵשֶׁת זְנוּנִים אָנִי, כִּי אִם אִשָּׁה יְשָׁרָה</p>

<p>כָּמוֹךְ אֲשֶׁר תְּגַדְּפִינִי חִנָּם.</p>

<br />
</blockquote>

<p><strong>מלכה</strong></p>

<blockquote>
<p>חֲרָפוֹת וְגִדּוּפִים, נְכוֹנִים לְאִשָּׁה כָּמוֹךְ.</p>

<br />
</blockquote>

<p><strong>דואג</strong></p>

<blockquote>
<p>לְכוּ אִתִּי שָׂרִים, וְנָשִׂים מָזוֹר לְכֶשֶׂד</p>

<p>וְאַתְּ אִשָּׁה תֵּלְכִי עִמָּנוּ וְתַגִּידִי לָנוּ כֹּל.</p>

<p>מַהֲרִי מִלְכָּה אֶל הַמְּצוּדָה, אֶל הַשָּׂר וְהַגְּבִירָה</p>

<p>וַאֲשֶׁר קָרָה הַגִּידִי. (אל עצמו) וַאֲנִי הַלַּיְלָה אָרוּץ</p>

<p>לָבוֹא לִמְחוֹז חֶפְצִי, אוֹ לְכִלָּיוֹן חָרוּץ. (הולכים כלם)</p>
</blockquote>

<blockquote>
<br />
</blockquote>

<h3 id="מחזהב:חדרהמטה–אסנתישנהונרדולק">מחזה ב': (חדר המטה – אסנת ישנה ונר דולק)</h3>

<p><strong>איתיאל</strong></p>

<blockquote>
<p>הֲלֹא אֱמֶת הַדָּבָר, אֱמֶת הַדָּבָר חֵי נַפְשִׁי!</p>

<p>אַךְ לֹא אַזְכִּיר הַתּוֹעֵבָה, נֶגֶד הַכּוֹכָבִים הַזַּכִּים;</p>

<p>וְאַף אִם אֱמֶת הַדָּבָר, לֹא אֶשְׁפֹּךְ דָּמָהּ,</p>

<p>לֹא אֶקְרַע עוֹר בְּשָׂרָהּ, לָבָן הוּא מִשֶּׁלֶג</p>

<p>וְחָלָק כְּמַצֶּבֶת שָׁיִשׁ. (מסיר חרבו מעל ירכו)</p>

<p>בְּכָל זֹאת מוֹת תָּמוּת, לְבַל תּוֹסֵף לְהַדִּיחַ אִישׁ.</p>

<p>אֲכַבֶּה אֶת הַנֵּר פֹּה וַאֲכַבֶּה אֶת הַנֵּר שָׁם,</p>

<p>אִם כִּבֵּיתִי נֵר הַחֶדֶר, אוּכַל לְהַדְלִיקוֹ כִּי נִחָמְתִּי</p>

<p>וְכִי כִבֵּיתִי נֵר אֲדֹנָי, תַּכְלִית מַעֲשֵׂה יְדֵי אָמָן</p>

<p>הַמֵּאִיר בְּחַדְרֵי בָטֶן, מִי יוּכַל לְהַדְלִיקוֹ עוֹד?</p>

<p>גַּם מַלְאָךְ וְשָׂרָף, לֹא יַדְלִיק עוֹד הַפְּתִילָה.</p>

<p>אִם קָטַפְתִּי שׁוֹשַׁנָּה מִגִּזְעָהּ, אֵין לִנְטֹעַ אֹתָהּ שֵׁנִית</p>

<p>כִּי נָבוֹל תִּבּוֹל; אָרִיחַ בָּהּ עַתָּה</p>

<p>בְּעוֹדָהּ עַל גִּזְעָהּ. (נושק את אסנת)</p>

<p>רֵיחֵךְ עָרֵב וְנָעִים; עוֹד כֹּחֵךְ רָב לָךְ</p>

<p>לְפַתּוֹת אֶת הַשּׁוֹפֵט, לְהַפִּיל חֶרֶב הַמִּשְׁפָּט מִיָּדוֹ</p>

<p>אֶשָּׁקֵךְ עוֹד הַפַּעַם – עוֹד זֹאת הַפַּעַם –</p>

<p>נְעִימָה הָיִיתְ בַּחַיִּים וּנְעִימָה תִהְיִי גַם בְּמוֹתֵךְ</p>

<p>הִנְנִי אֲמִיתֵךְ בְּיָדִי וְאַחֲרֵי כֵן אֶרְחָמֵךְ עוֹד</p>

<p>וְזֹאת נְשִׁיקָתִי הָאַחֲרֹנָה – נְשִׁיקַת מַלְאַךְ הַמָּוֶת –</p>

<p>נִכְמְרוּ רַחֲמַי אֵלַיִךְ וְאֶשְׁפֹּךְ דִּמְעוֹת אַכְזָר</p>

<p>כְּמֶלֶךְ עֶלְיוֹן נוֹרָא, אֶת אֲשֶׁר יֶאֱהַב יַאַסְפֶנּוּ.</p>

<p>אַךְ הִיא מֵקִיצָה –</p>

<br />
</blockquote>

<p><strong>אסנת</strong></p>

<blockquote>
<p>מִי הוּא זֶה? אִיתִיאֵל?</p>

<br />
</blockquote>

<p><strong>איתיאל</strong></p>

<blockquote>
<p>אֲנִי הוּא, אָסְנַת.</p>

<br />
</blockquote>

<p><strong>אסנת</strong></p>

<blockquote>
<p>הֲתִשְׁכַּב עִמִּי בַמִּטָּה אֲדֹנִי?</p>

<br />
</blockquote>

<p><strong>איתיאל</strong></p>

<blockquote>
<p>הַאִם הִתְפַּלַּלְתְּ הַלָּיְלָה?</p>

<br />
</blockquote>

<p><strong>אסנת</strong></p>

<blockquote>
<p>לֹא נָשִׁיתִי תְפִלָּתִי.</p>

<br />
</blockquote>

<p><strong>איתיאל</strong></p>

<blockquote>
<p>אִם עוֹד עָוֹן בָּךְ וְאֶת פְּנֵי אֱלֹהַיִךְ לֹא חִלִּית</p>

<p>מַהֲרִי חַלִּי אֶת פָּנָיו עָתָּה.</p>

<br />
</blockquote>

<p><strong>אסנת</strong></p>

<blockquote>
<p>אֲהָהּ אֲדֹנִי! מַה־יִּרְמְזוּן מִלֶּיךָ?</p>

<br />
</blockquote>

<p><strong>איתיאל</strong></p>

<blockquote>
<p>הִתְפַּלְּלִי תְּפִלָּה קְצָרָה וַאֲנִי אֶעֱמֹד מִנֶּגֶד</p>

<p>לֹא אוּכַל לַהֲמִיתֵךְ, טֶרֶם תִּתְרַצִּי אֶל אֱלֹהֵי הָרוּחוֹת</p>

<p>חָלִלָה לִּי מֵהַשְׁחִית, אֶת הָרוּחַ עִם הַגְּוִיָּה.</p>

<br />
</blockquote>

<p><strong>אסנת</strong></p>

<blockquote>
<p>הֲתֹאמַר לַהֲמִיתֵנִי?</p>

<br />
</blockquote>

<p><strong>איתיאל</strong></p>

<blockquote>
<p>הֵן.</p>

<br />
</blockquote>

<p><strong>אסנת</strong></p>

<blockquote>
<p>אֵלִי אֵלִי חוּסָה עָלָי!</p>

<br />
</blockquote>

<p><strong>איתיאל</strong></p>

<blockquote>
<p>אָמֵן וְאָמֵן!</p>

<br />
</blockquote>

<p><strong>אסנת</strong></p>

<blockquote>
<p>אִם אָמֵן אָמַרְתָּ, הוֹחַלְתִּי כִּי לֹא תְמִיתֵנִי.</p>

<br />
</blockquote>

<p><strong>איתיאל</strong></p>

<blockquote>
<p>וַאֲנִי לֹא כֵן אוֹחִילָה.</p>

<br />
</blockquote>

<p><strong>אסנת</strong></p>

<blockquote>
<p>יָרֵאתִי מֵעֵינֶיךָ הַמְּשׁוֹטְטוֹת, כִּי נוֹרָא אָתָּה</p>

<p>אַף כִּי לֹא יָדַעְתִּי, לָמָּה אִירָא מִפָּנֶיךָ</p>

<p>כִּי לֹא חָטָאתִי לְךָ וְלֹא גְמַלְתִּיךָ רָעָה.</p>

<p>בְּכָל זֹאת אֵימוֹת מָוֶת נָפְלוּ עָלָי.</p>

<br />
</blockquote>

<p><strong>איתיאל</strong></p>

<blockquote>
<p>שִׁיתִי לִבֵּךְ אֶל עֲוֹנָיִךְ.</p>

<br />
</blockquote>

<p><strong>אסנת</strong></p>

<blockquote>
<p>אֶל אַהֲבָתִי אֲשֶׁר אֲהַבְתִּיךָ.</p>

<br />
</blockquote>

<p><strong>איתיאל</strong></p>

<blockquote>
<p>וְלָכֵן מִשְׁפַּט מָוֶת לָךְ.</p>

<br />
</blockquote>

<p><strong>אסנת</strong></p>

<blockquote>
<p>מָוֶת לֹא בַמִּשְׁפָּט; כִּי מִי הוֹרֵג נֶפֶשׁ</p>

<p>עֵקֶב אֲשֶׁר אֲהֵבַתְהוּ? אַךְ לָמָּה תִּקְרַץ בִּשְׂפָתֶיךָ</p>

<p>וְתַחְתֶּיךָ תִּרְגַּז, כְּחֹשֵב לְבַלַּע וּלְהַשְׁחִית כֹּל?</p>

<p>אוֹתוֹת נוֹרָאִים הֵם; בְּכָל זֹאת קִוִּיתִי הוֹחַלְתִּי</p>

<p>כִּי לֹא עָלַי אִיתִיאֵל, לֹא עָלַי תִּשְׁפֹּךְ חֲמָתֶךָ.</p>

<br />
</blockquote>

<p><strong>איתיאל</strong></p>

<blockquote>
<p>הַחֲרִישִׁי, אַל תּוֹסִיפִי דַבֵּר.</p>

<br />
</blockquote>

<p><strong>אסנת</strong></p>

<blockquote>
<p>לֹֹא אוֹסֵף דַּבֵּר, וּמַה־תְּבַקֵּשׁ עוֹד?</p>

<br />
</blockquote>

<p><strong>איתיאל</strong></p>

<blockquote>
<p>הַמִּטְפַּחַת הַיְקָרָה לִי, אֲשֶׁר נָתַתִּי לָךְ לְמַתָּת</p>

<p>נָתַתְּ אֹתָהּ אֶל כֶּשֶׂד –</p>

<br />
</blockquote>

<p><strong>אסנת</strong></p>

<blockquote>
<p>חֵי נַפְשִׁי וְרוּחִי! כִּי לֹא עָשִׂיתִי זֹאת</p>

<p>שְׁלַח וּקְרָא אֶת הָאִישׁ וּשְׁאַל אֶת פִּיהוּ.</p>

<br />
</blockquote>

<p><strong>איתיאל</strong></p>

<blockquote>
<p>הִשָּׁמְרִי לָךְ נֶפֶשׁ יְקָרָה, הִשָּׁמְרִי מִשְּׁבוּעַת שָׁקֶר</p>

<p>אַתְּ שׁוֹכֶבֶת בַּמִּטָּה אֲשֶׁר לֹא תֵרְדִי מִמֶּנָּה.</p>

<br />
</blockquote>

<p><strong>אסנת</strong></p>

<blockquote>
<p>אַךְ לֹא לָמוּת בָּהּ הַלָּיְלָה.</p>

<br />
</blockquote>

<p><strong>איתיאל</strong></p>

<blockquote>
<p>מוֹת תָּמוּתִי כְּרָגַע; לָכֵן תְּנִי תוֹדָה</p>

<p>עַל כָּל עֲוֹנַיִךְ; אִם תְּכַזְּבִי בְּאָלָה וּבִשְׁבוּעָה</p>

<p>לֵאמֹר לֹא חָטָאתִי, לֹא יוֹעִילֵךְ וְלֹא יַצִּילֵךְ</p>

<p>דָּבָר יָצָא מִפִּי לְמֹרַת רוּחִי וְאֵין לְהָשִׁיב,</p>

<p>מוֹת תָּמוּתִי אָסְנַת.</p>

<br />
</blockquote>

<p><strong>אסנת</strong></p>

<blockquote>
<p>חוּסָה עָלַי אֵל בַּשָּׁמַיִם!</p>

<br />
</blockquote>

<p><strong>איתיאל</strong></p>

<blockquote>
<p>גַּם אֲנִי אֶשָּׂא כַפַּי וְאֹמַר אָמֵן.</p>

<br />
</blockquote>

<p><strong>אסנת</strong></p>

<blockquote>
<p>אִם כֵּן אֵיפוֹא, חוּסָה עָלַי גַּם אָתָּה</p>

<p>לֹא עָבַרְתִּי בְרִיתְךָ וְאֵת כֶּשֶׂד לֹא אָהַבְתִּי</p>

<p>כִּי אִם בַּאֲשֶׁר הוּא אָדָם, אֲהַבְתִּיו כְּכָל אָדָם</p>

<p>כַּתּוֹרָה וְכַמִּצְוָה; אַךְ אוֹת לֹא נָתַתִּי לוֹ.</p>

<br />
</blockquote>

<p><strong>איתיאל</strong></p>

<blockquote>
<p>חֵי נַפְשִׁי! כִּי מִטְפַּחְתִּי רָאִיתִי בְיָדוֹ</p>

<p>וְאַתְּ בְּכַחְשֵׁךְ תְּאַלְּצִינִי לְהַקְשׁוֹת לִבִּי כַּסָּלַע</p>

<p>לְכַלּוֹת מְלַאכְתִּי כְּרֹצֵחַ וְלֹא כְמַקְרִיב עוֹלָה וַחֲטָאָה</p>

<p>כִּי הֵן בְּעֵינַי רָאִיתִי אֶת הַמִּטְפַּחַת.</p>

<br />
</blockquote>

<p><strong>אסנת</strong></p>

<blockquote>
<p>אִם כֵּן אֵיפוֹא, הוּא מָצָא אֹתָהּ</p>

<p>כִּי אָנֹכִי מֵעוֹדִי, לֹא נְתַתִּיהָ לוֹ</p>

<p>קְרָא אֹתוֹ הֵנָּה, וְיַגִּיד לְךָ דְּבַר אֱמֶת.</p>

<br />
</blockquote>

<p><strong>איתיאל</strong></p>

<blockquote>
<p>כְּבָר הִגִּיד הַדָּבָר.</p>

<br />
</blockquote>

<p><strong>אסנת</strong></p>

<blockquote>
<p>וּמָה הִגִּיד לְךָ אֲדֹנִי?</p>

<br />
</blockquote>

<p><strong>איתיאל</strong></p>

<blockquote>
<p>כִּי בָא אֵלַיִךְ.</p>

<br />
</blockquote>

<p><strong>אסנת</strong></p>

<blockquote>
<p>הוּא בָא אֵלַי?</p>

<br />
</blockquote>

<p><strong>איתיאל</strong></p>

<blockquote>
<p>כֵּן.</p>

<br />
</blockquote>

<p><strong>אסנת</strong></p>

<blockquote>
<p>דָּבָר כָּזֶה, לֹא יוּכַל לְהַגִּיד.</p>

<br />
</blockquote>

<p><strong>איתיאל</strong></p>

<blockquote>
<p>יַעַן כִּי סָתוּם פִּיהוּ –</p>

<p>דּוֹאֵג הַנֶּאֱמָן בְּכָל בֵּיתִי, מִלֵּא אַחֲרֵי דְבָרִי.</p>

<br />
</blockquote>

<p><strong>אסנת</strong></p>

<blockquote>
<p>הַאִם בַּנְתִּי לִדְבָרֶיךָ וְהוּא מֵת כַּאֲשֶׁר יָגוֹרְתּי!</p>

<br />
</blockquote>

<p><strong>איתיאל</strong></p>

<blockquote>
<p>לוּ הָיוּ בְקִרְבּוֹ נְפָשׁוֹת רַבּוֹת כְּשַׂעֲרוֹת בְּשָׂרוֹ</p>

<p>לֹא קָצְרָה בֶטֶן נִקְמָתִי לִבְלֹעַ אֹתוֹ כָּלִיל.</p>

<br />
</blockquote>

<p><strong>אסנת</strong></p>

<blockquote>
<p>אֲהָהּ! הוּא נִלְכַּד בַּפָּח וַאֲנִי אָבַדְתִּי אָבָדְתִּי.</p>

<br />
</blockquote>

<p><strong>איתיאל</strong></p>

<blockquote>
<p>הֲיָעֹז לִבֵּךְ זוֹנָה, לְבַכּוֹת אֹתוֹ עַל פָּנָי?</p>

<br />
</blockquote>

<p><strong>אסנת</strong></p>

<blockquote>
<p>שַׁלְּחֵנִי אֲדֹנִי לְבֵית כֶּלֶא וְהָמֵת אַל תְּמִיתֵנִי.</p>

<br />
</blockquote>

<p><strong>איתיאל</strong></p>

<blockquote>
<p>בָּא קִצֵּךְ זוֹנָה.</p>

<br />
</blockquote>

<p><strong>אסנת</strong></p>

<blockquote>
<p>הָרְגֵנִי נָא בַּבֹּקֶר וּתְנָה לִי נַפְשִׁי הַלָּיְלָה.</p>

<br />
</blockquote>

<p><strong>איתיאל</strong></p>

<blockquote>
<p>אִם תִּתְיַצְּבִי בְּפָנַי –</p>

<br />
</blockquote>

<p><strong>אסנת</strong></p>

<blockquote>
<p>הַרְפֵּה מִמֶּנִּי, אַךְ רְגָעִים אֲחָדִים.</p>

<br />
</blockquote>

<p><strong>איתיאל</strong></p>

<blockquote>
<p>בָּאָה עִתֵּךְ וְאֵין לְאַחֵר הַמּוֹעֵד.</p>

<br />
</blockquote>

<p><strong>אסנת</strong></p>

<blockquote>
<p>הַנִּיחֵנִי לְהִתְפַּלֵּל תְּפִלָּה קְצָרָה.</p>

<br />
</blockquote>

<p><strong>איתיאל</strong></p>

<blockquote>
<p>כְּבָר עָבַר הַמּוֹעֵד. (מחנק אותה)</p>

<br />
</blockquote>

<p><strong>מלכה</strong></p>

<blockquote>
<p>(מחוץ) פְּתַח לִי הַשָּׂר, אָנָּא פְּתַח לִי הַדֶּלֶת</p>

<p>חוּשָׁה אֲדֹנִי –!</p>

<br />
</blockquote>

<p><strong>איתיאל</strong></p>

<blockquote>
<p>מֶה קוֹל הַצְּעָקָה שָׁם? – עוֹד נַפְשֵׁךְ בָּךְ!</p>

<p>עוֹד נוֹתְרָה בָךְ נְשָׁמָה? אַף כִּי אַכְזָר אָנִי</p>

<p>לֹא אוּכַל לְהַאֲרִיךְ חֶבְלֵי מוֹתֵךְ חִנָּם</p>

<p>אַכְבִּיד עָלַיִךְ אַכְפִּי, זְעֵיר פֹּה זְעֵיר שָׁם</p>

<p>וְדַי לָךְ.</p>

<br />
</blockquote>

<p><strong>מלכה</strong></p>

<blockquote>
<p>(מחוץ) אָנָּא אֲדֹנִי אֲדֹנִי!&#8230;</p>

<br />
</blockquote>

<p><strong>איתיאל</strong></p>

<blockquote>
<p>מִי דוֹפֵק שָׁם?</p>

<br />
</blockquote>

<p><strong>מלכה</strong></p>

<blockquote>
<p>(מחוץ) אֲדֹנִי הַיָּקָר, דָּבָר יֵשׁ בְּפִי לְהַגֵּדְךָ.</p>

<br />
</blockquote>

<p><strong>איתיאל</strong></p>

<blockquote>
<p>מִלְכָּה הִיא – עִמְדִי שָׁם מְעַט רֶגַע –</p>

<p>הִנֵּה מֵתָה הִיא וְזֹאת בָּאָה לְבַשְּׂרֵנִי</p>

<p>לֵאמֹר כֶּשֶׂד מֵת, כִּי כִמְבַשֶּׂרֶת תִּתֵּן קוֹלָהּ.</p>

<p>הֲנוֹעַ תָּנוּעַ עוֹד? לֹא לֹא כְּבָר גָּוָעָה</p>

<p>וְדוּמָם תִּשְׁכַּב כַּקָּבֶר – הַאֶפְתַּח הַדֶּלֶת לְמִלְכָּה –</p>

<p>אוּלַי עוֹד נְשָׁמָה בְּאַפָּהּ – לֹא, רֶגֶשׁ בָּהּ אָיִן.</p>

<p>וְאִם אֶפְתַּח הַדֶּלֶת, בּוֹא תָבוֹא מִלְכָּה</p>

<p>לְדַבֵּר אֶל אִשְׁתִּי – אֲהָהּ מִי אִשְׁתִּי עוֹד?</p>

<p>אֲהָהּ לַיּוֹם הַזֶּה! חָשַׁךְ עָלַי הַשֶּׁמֶשׁ מִמַּעַל</p>

<p>הַיָּרֵחַ יִלְבַּשׁ קַדְרוּת וְהָאָרֶץ תִּתְפּוֹרֵר מִתָּחַת.</p>

<br />
</blockquote>

<p><strong>מלכה</strong></p>

<blockquote>
<p>(מחוץ) חָנֵנִי פְּתַח לִי הַשָּׂר, וַאֲדַבֵּר דָּבָר אֵלֶיךָ.</p>

<br />
</blockquote>

<p>**איתיאל **</p>

<blockquote>
<p>שְׁכַחְתִּיךְ מִלְכָּה כִמְעָט, בּוֹאִי נָא הֵנָּה –</p>

<p>אַךְ אָחִישׁ לִפְרֹשׂ הַמָּסָךְ עַל פְּנֵי הַמִּטָּה –</p>

<p>אַיֵּךְ אֵיפֹה אַתְּ? מַה־לָּךְ כִּי קָרָאתְ?</p>

<p>(פותח את הדלת)</p>

<br />
</blockquote>

<p><strong>מלכה</strong></p>

<blockquote>
<p>הוֹי אֲדֹנִי! עֲלִילוֹת רֶצַח בְּקִרְבֵּנוּ.</p>

<br />
</blockquote>

<p><strong>איתיאל</strong></p>

<blockquote>
<p>מָתַי נִהְיָה?</p>

<br />
</blockquote>

<p><strong>מלכה</strong></p>

<blockquote>
<p>זֶה עָתָּה.</p>

<br />
</blockquote>

<p><strong>איתיאל</strong></p>

<blockquote>
<p>זֹאת שִׁגְגַּת הַיָּרֵחַ, כִּי הִקְרִיב אֶל הָאָרֶץ</p>

<p>וַיַךְ אֶת יֹשְבֶיהָ בְּשִׁגָּעוֹן.</p>

<br />
</blockquote>

<p><strong>מלכה</strong></p>

<blockquote>
<p>כֶּשֶׂד הִכָּה אַחַד הַבַּחוּרִים, רַדַּי מִוִּינֶעצְיָא.</p>

<br />
</blockquote>

<p><strong>איתיאל</strong></p>

<blockquote>
<p>רַדַּי הוּמָת? וְכֶשֶׂד הוּמָת?</p>

<br />
</blockquote>

<p><strong>מלכה</strong></p>

<blockquote>
<p>כֶּשֶׂד לֹא הוּמָת.</p>

<br />
</blockquote>

<p><strong>איתיאל</strong></p>

<blockquote>
<p>אִם כֶּשֶׂד לֹא הוּמָת אֵין יִתְרוֹן לָרֶצַח</p>

<p>וְהַנְּקָמָה אֵינֶנָּה מְתוּקָה.</p>

<br />
</blockquote>

<p><strong>אסנת</strong></p>

<blockquote>
<p>חִנָּם נִרְצַחְתִּי, עַל לֹא דָּבָר.</p>

<br />
</blockquote>

<p><strong>מלכה</strong></p>

<blockquote>
<p>מָה הַקּוֹל הַזֶּה?</p>

<br />
</blockquote>

<p><strong>איתיאל</strong></p>

<blockquote>
<p>אֵיזֶה קוֹל?</p>

<br />
</blockquote>

<p><strong>מלכה</strong></p>

<blockquote>
<p>קוֹל גְּבִרְתִּי הוּא, הוֹי בּוֹאוּ חוּשׁוּ לִישׁוּעָתָה –</p>

<p>דַּבְּרִי עוֹד גְּבִרְתִּי! דַּבְּרִי אָסְנַת הַיְּקָרָה דַּבֵּרִי!</p>

<br />
</blockquote>

<p><strong>אסנת</strong></p>

<blockquote>
<p>נְקִיָּה אֲנִי מֵתָה.</p>

<br />
</blockquote>

<p><strong>מלכה</strong></p>

<blockquote>
<p>מִי שָׁלַח בָּךְ יָד?</p>

<br />
</blockquote>

<p><strong>אסנת</strong></p>

<blockquote>
<p>יָדִי עָשְׂתָה זֹאת וְאֵין אִישׁ זוּלָתִי.</p>

<p>חֲיִי בְשָׁלוֹם! וְהִזְכַּרְתִּנִי אֶל בַּעֲלִי הַנָּדִיב,</p>

<p>חֲיִי חֲיִי בְשָּׁלוֹם! – (מתה)</p>

<br />
</blockquote>

<p><strong>איתיאל</strong></p>

<blockquote>
<p>אֵיךְ אֵיפוֹא נֶהֱרָגָה?</p>

<br />
</blockquote>

<p><strong>מלכה</strong></p>

<blockquote>
<p>מִי אֵיפוֹא יוֹדֵעַ?</p>

<br />
</blockquote>

<p><strong>איתיאל</strong></p>

<blockquote>
<p>הֲלֹא שָׁמַעַתְּ מִפִּיהָ, כִּי לֹא אָנֹכִי הֲרַגְתִּיהָ.</p>

<br />
</blockquote>

<p><strong>מלכה</strong></p>

<blockquote>
<p>כֵּן שָׁמַעְתִּי מִפִּיהָ וְכַאֲשֶׁר שָׁמַעְתִּי אַגִּידָה.</p>

<br />
</blockquote>

<p><strong>איתיאל</strong></p>

<blockquote>
<p>כָּזָב תַּחַת לְשׁוֹנָהּ וּכְכֹזֶבֶת תֵּרֵד שְׁאוֹלָה</p>

<p>כִּי אָנֹכִי בְיָדִי הֲרַגְתִּיהָ.</p>

<br />
</blockquote>

<p><strong>מלכה</strong></p>

<blockquote>
<p>לָכֵן אֵיפוֹא דָּמְתָה הִיא, לְאֶחָד מִמַּלְאֲכֵי עֶלְיוֹן</p>

<p>וְאַתָּה אֶחָד הִנְּךָ, מִן מַלְאֲכֵי רָעִים.</p>

<br />
</blockquote>

<p><strong>איתיאל</strong></p>

<blockquote>
<p>היא שָׂטְתָה כְאַחַת הַנְּבָלוֹת, כִּי זוֹנָה הָיָתָה.</p>

<br />
</blockquote>

<p><strong>מלכה</strong></p>

<blockquote>
<p>כְּאַחַד הַשֵּׁדִים תְּדַבֵּר וְתַעֲנֶה בָהּ עֵד שָׁקֶר.</p>

<br />
</blockquote>

<p><strong>איתיאל</strong></p>

<blockquote>
<p>הַשֶּׁקֶר עָנָה בְּפָנֶיהָ, פַּחְזוּתָהּ דָּמְתָה לַמָּיִם.</p>

<br />
</blockquote>

<p><strong>מלכה</strong></p>

<blockquote>
<p>וְאַתָּה נִמְהָר כָּאֵשׁ וְדִבָּתְךָ הָרָעָה שָׁוְא וָשָׁקֶר;</p>

<p>זַכָּה הָיְתָה כְּעֶצֶם הַשָּׁמַיִם</p>

<br />
</blockquote>

<p><strong>איתיאל</strong></p>

<blockquote>
<p>כֶּשֶׂד טִמֵּא אוֹתָהּ, שַׁאֲלִי אֶת בַּעֲלֵךְ וְיַגִּידֵךְ.</p>

<p>לִשְׁאוֹל תַּחְתִּית אֵרֵדָה, לוּלֵי יָדַעְתִּי מְאֹד</p>

<p>כִּי הֲרַגְתִּיהָ בַּמִּשְׁפָּט וּבַעֲלֵךְ יוֹדֵעַ וָעֵד.</p>

<br />
</blockquote>

<p><strong>מלכה</strong></p>

<blockquote>
<p>בַּעֲלִי עֵד?</p>

<br />
</blockquote>

<p><strong>איתיאל</strong></p>

<blockquote>
<p>בַּעֲלֵךְ עֵד.</p>

<br />
</blockquote>

<p><strong>מלכה</strong></p>

<blockquote>
<p>כִּי נִטְמְאָה בְּמִשְׁכַּב זָר?</p>

<br />
</blockquote>

<p><strong>איתיאל</strong></p>

<blockquote>
<p>כֶּשֶׂד שָׁכַב אֹתָהּ,</p>

<p>לוּ הָיְתָה בְאָמְנָה אִתִּי, הֲרִימוֹתִי יָדִי לַמָּרוֹם</p>

<p>אִם לָקַחְתִּי תְמוּרָתָהּ, כָּל הָאָרֶץ וּמְלֹאָהּ</p>

<p>אַף כִּי עַפְרָהּ זָהָב וַאֲבָנֶיהָ אַבְנֵי אוֹפִיר.</p>

<br />
</blockquote>

<p><strong>מלכה</strong></p>

<blockquote>
<p>בַּעֲלִי עֵד?</p>

<br />
</blockquote>

<p><strong>איתיאל</strong></p>

<blockquote>
<p>הוּא הָיָה הָרִאשׁוֹן, אֲשֶׁר פָּקַח אֶת עֵינַי,</p>

<p>כִּי אִישׁ נֶאֱמָן הוּא וּמְתָעֵב טִיחַ תָּפֵל</p>

<p>עַל פְּנֵי בְנֵי עַוְלָה.</p>

<br />
</blockquote>

<p><strong>מלכה</strong></p>

<blockquote>
<p>בַּעֲלִי?</p>

<br />
</blockquote>

<p><strong>איתיאל</strong></p>

<blockquote>
<p>לָמָּה זֶּה־תִּשְׁאֲלִי פַעֲמָיִם? הֲלֹא בַעֲלֵךְ אָמַרְתִּי.</p>

<br />
</blockquote>

<p><strong>מלכה</strong></p>

<blockquote>
<p>גָּבְרָה הַמִּרְמָה בָּאָרֶץ וְאַהֲבָה בָּרְחוֹב כָּשָׁלָה,</p>

<p>הַאֻמְנָם בַּעֲלִי הִגִּיד, כִּי גְבִרְתִּי מְנָאָפֶת?</p>

<br />
</blockquote>

<p><strong>איתיאל</strong></p>

<blockquote>
<p>בַּעֲלֵךְ, אִשָּׁה, בַּעֲלֵךְ אָמַרְתִּי בְּשָׂפָה בְרוּרָה</p>

<p>הֲטֶרֶם תֵּדְעִי מִי בַעֲלֵךְ? הוּא דוֹאֵג אֹהֲבִי הַנֶּאֱמָן.</p>

<br />
</blockquote>

<p><strong>מלכה</strong></p>

<blockquote>
<p>אִם הוּא הִגִּיד כָּזֹאת, רָקָב יֹאכַל בְּשָׂרוֹ</p>

<p>גַּרְגַּר גַּרְגַּר לַיּוֹם; כִּי כָזָב דִּבֵּר מִלִּבּוֹ.</p>

<p>גָּדְלָה אַהֲבָתָהּ יֶתֶר מִדַּי, אֶל חֲתַן דָּמִים</p>

<p>אֶל אִישׁ נִתְעָב וְנֶאֱלָח –</p>

<br />
</blockquote>

<p><strong>איתיאל</strong></p>

<blockquote>
<p>הֲיָעֹז פִּיךְ?</p>

<br />
</blockquote>

<p><strong>מלכה</strong></p>

<blockquote>
<p>עֲשֵׂה כָל אֲשֶׁר בְּכֹחֶךָ; שָׁוֶה מַעֲשֶׂךָ לְתוֹרַת אֱלֹהִים</p>

<p>כַּאֲשֶׁר שֹׁוֶה הָיִיתָ, בְּאִשָּׁה בָרָה כָּמוֹהָ.</p>

<br />
</blockquote>

<p><strong>איתיאל</strong></p>

<blockquote>
<p>אִיעָצֵךְ לָשִׂים יָד לְפֶה.</p>

<br />
</blockquote>

<p><strong>מלכה</strong></p>

<blockquote>
<p>כֹּחִי רַב לִי לִסְבֹּל, מִכָּל אֲשֶׁר תּוּכַל לְהָרַע לִי.</p>

<p>חֲמוֹר גָּרֶם! עַיִר פֶּרֶא! נִבְעָר כַּחֲזִיר בָּרֶפֶשׁ!</p>

<p>אַתָּה הִשְׁחַתָּ עֲלִילָה – לֹא אִירָא מִבְּרַק חַרְבֶּךָ</p>

<p>כִּי עֶשְׂרִים פְּעָמִים, אַשְׁלִיךְ נַפְשִׁי מִנֶּגֶד</p>

<p>וְאַשְׁמִיעַ בַּשְּׁעָרִים מַעֲשֶׂיךָ – הוֹי, הוֹי! חוּשׁוּ, בּוֹאוּ!</p>

<p>הַכּוּשִׁי הָרַג אֶת גְּבִרְתִּי – מְרַצֵּחַ! מְרַצֵּחַ!</p>

<p>(קנז גתר ודואג באים)</p>

<br />
</blockquote>

<p><strong>קנז</strong></p>

<blockquote>
<p>מַה־קָּרָה פֹה? מַה־לְּךָ שַׂר הַצָּבָא?</p>

<br />
</blockquote>

<p><strong>מלכה</strong></p>

<blockquote>
<p>הֱטִיבוֹתָ לָבוֹא דוֹאֵג, אַחֲרֵי אֲשֶׁר הַמְּרַצֵּחַ</p>

<p>שָׁת עֲוֹנוֹ עַל רֹאשֶׁךָ.</p>

<br />
</blockquote>

<p><strong>גתר</strong></p>

<blockquote>
<p>מַה־נִּהְיְתָה פֹה?</p>

<br />
</blockquote>

<p><strong>מלכה</strong></p>

<blockquote>
<p>אִם אִישׁ הִנֶּךָ, עֲנֵה כַחֲשׁוֹ בִּפְנֵי הַפָּרִיץ</p>

<p>הוּא אֹמֵר אַתָּה הִגַּדְתָּ, כִּי אִשְׁתּוֹ מָעֲלָה בוֹ</p>

<p>וַאֲנִי יָדַעְתִּי מְאֹד כִּי כֵן לֹא הִגַּדְתָּ</p>

<p>כִּי לֹא בְלִיַּעַל אַתָּה; דַּבֵּר כִּי חַם לִבִּי.</p>

<br />
</blockquote>

<p><strong>דואג</strong></p>

<blockquote>
<p>אָנֹכִי הִגַּדְתִּי לוֹ, כְּכָל אֲשֶׁר יָדַעְתִּי</p>

<p>וְלֹא הוֹסַפְתִּי דָבָר, אֲשֶׁר לֹא מָצָא הוּא</p>

<p>כִּי כֵן הוּא.</p>

<br />
</blockquote>

<p><strong>מלכה</strong></p>

<blockquote>
<p>אֲבָל הֲגַם הִגַּדְתָּ, כִּי זָנְתָה אִשְׁתּוֹ?</p>

<br />
</blockquote>

<p><strong>דואג</strong></p>

<blockquote>
<p>כֵּן.</p>

<br />
</blockquote>

<p><strong>מלכה</strong></p>

<blockquote>
<p>שֶׁקֶר וְכָזָב דִּבַּרְתָּ, שֶׁקֶר כָּזָב וָדֹפִי</p>

<p>חַי אֲדֹנָי! כִּי שֶׁקֶר דִּבַּרְתָּ בְּזָדוֹן.</p>

<p>הֲכִי הַנְּקִיָּה הַזֹּאת, שָׁכְבָה עִם כֶּשֶׂד?</p>

<p>עִם כֶּשֶׂד הֲלֹא אָמַרְתָּ?</p>

<br />
</blockquote>

<p><strong>דואג</strong></p>

<blockquote>
<p>הִגַּדְתִּי לָךְ אִשָּׁה, כֶּשֶׂד הוּא הָאִישׁ.</p>

<p>אַךְ מַהֲרִי צְאִי מִזֶּה וּתְנִי מַעְצֹר לִלְשׁוֹנֵךְ.</p>

<br />
</blockquote>

<p><strong>מלכה</strong></p>

<blockquote>
<p>הִנֵּה עֵת לְדַבֵּר וְלֹא אֶתֵּן מַעְצֹר לִלְשׁוֹנִי</p>

<p>גְּבִרְתִּי שׁוֹכֶבֶת פֹּה, נִרְצָחָה עַל מִשְׁכָּבָהּ.</p>

<br />
</blockquote>

<p><strong>כלם</strong></p>

<blockquote>
<p>חָלִלָה זֹאת מֵאלֹהִים.</p>

<br />
</blockquote>

<p><strong>מלכה</strong></p>

<blockquote>
<p>וְאַתָּה בְּשׁוֹט לְשׁוֹנְךָ, סַבֹּתָ אֶת הָרֶצַח.</p>

<br />
</blockquote>

<p><strong>איתיאל</strong></p>

<blockquote>
<p>אַל תִּשְׁתָּאוּ אַחִים, הִנֵּה אֱמֶת הַדָּבָר.</p>

<br />
</blockquote>

<p><strong>גתר</strong></p>

<blockquote>
<p>נוֹרָא הַדָּבָר וּמִי יְכִילֶנּוּ.</p>

<br />
</blockquote>

<p><strong>קנז</strong></p>

<blockquote>
<p>שַׁמָּה וְשַׁעֲרוּרָה גְדוֹלָה! –</p>

<br />
</blockquote>

<p><strong>מלכה</strong></p>

<blockquote>
<p>מִרְמָה מִרְמָה וּנְבָלָה! –</p>

<p>רוּחִי יְחַפֵּשׂ בְּקִרְבִּי וְעִם לְבָבִי אָשִׂיחָה</p>

<p>בַּהֲגִיגִי תִבְעַר אֵשׁ, כִּי כֵן חִשַּׁבְתִּי מִקֶּדֶם,</p>

<p>אֶשְׁלַח יָד בְּנַפְשִׁי, כִּי גָדַל כְּאֵבִי מִנְּשֹא</p>

<p>הוֹי מִרְמָה וּנְבָלָה! –</p>

<br />
</blockquote>

<p><strong>דואג</strong></p>

<blockquote>
<p>הַאִם סָר טַעֲמֵךְ? צְאִי וּלְכִי לָךְ לְבֵיתֵךְ.</p>

<br />
</blockquote>

<p><strong>מלכה</strong></p>

<blockquote>
<p>שָׂאוּנִי שָׂרִים וַאֲדַבֵּרָה; יֶשׁ־לִי לִשְׁמֹעַ בְּקוֹלוֹ</p>

<p>אֲבָל לֹא עָתָּה; מִי יוֹדֵעַ עוֹד דּוֹאֵג</p>

<p>אוּלַי לֹא אֵלֵךְ עוֹד לְבֵיתִי עַד עוֹלָם.</p>

<br />
</blockquote>

<p><strong>איתיאל</strong></p>

<blockquote>
<p>(שוחח על אשתו) אוֹיָה, אוֹיָה, אוֹיָה! –</p>

<br />
</blockquote>

<p><strong>מלכה</strong></p>

<blockquote>
<p>הִתְפַּלֵּשׁ בֶּעָפָר וְהֵילֵל; אַתָּה רָצַחְתָּ נֶפֶשׁ זַכָּה</p>

<p>נֶפֶשׁ נְקִיָּה יְקָרָה, אֵין כָּמוֹהָ בַּנָּשִׁים.</p>

<br />
</blockquote>

<p><strong>איתיאל</strong></p>

<blockquote>
<p>(בקומו) נֶפֶשׁ רְמִיָּה הָיָתָה –</p>

<p>לֹא הִכַּרְתִּיךָ דוֹדִי; פֹּה שׁוֹכֶבֶת בַּת אָחִיךָ</p>

<p>אֲשֶׁר גָּוְעָה בָזֶה, כִּי חִנַּקְתִּיהָ בְיָדִי.</p>

<p>יָדַעְתִּי כִּי רַע הַמַּעֲשֶׂה, מַעֲשֵׂה יְדֵי אַכְזָר.</p>

<br />
</blockquote>

<p><strong>גתר</strong></p>

<blockquote>
<p>בִּתִּי בִּתִּי אָסְנַת! טוֹב לְאָבִיךְ כִּי מֵת בְּעָנְיוֹ</p>

<p>כִּי פְתִיל חַיָּיו נִתַּק בְּקֶשֶׁר בְּרִיתֵךְ מֵאָז</p>

<p>לוּ עוֹדֶנּוּ חַי, יִשְׁתּוֹלֵל עַתָּה לְמַרְאֶה עֵינָיו</p>

<p>וְיָזִיד לְחָרֵף אֱלֹהָיו וְלָמוּת כִּמְחָרֵף וּמְגַדֵּף,</p>

<br />
</blockquote>

<p><strong>איתיאל</strong></p>

<blockquote>
<p>רַע וּמַר הַמַּעֲשֶׂה; אֶפֶס דּוֹאֵג הוּא יֹדֵעַ</p>

<p>כִּי עָשְׂתָה נְבָלָה עִם כֶּשֶׂד מֵאָה פְעָמִים;</p>

<p>כֶּשֶׂד הוֹדָה וְלֹא כִחֵד וְהִיא בְאַהֲבָתָהּ אֹתוֹ</p>

<p>נָתְנָה לוֹ לְמַתָּת אֶת עֶצֶם הָאוֹת הַהוּא</p>

<p>אֲשֶׁר אָנֹכִי נָתַתִּי לָהּ וַאֲשֶׁר רְאִיתִיו בְּיָדוֹ</p>

<p>הֲלֹא הִיא מִטְפַּחַת מֶשִׁי מְרֻקָּמָה מִשָּׁנִים מִקֶּדֶם</p>

<p>אֲשֶׁר נָתַן אָבִי לְאִמִּי, לְמַזְכֶּרֶת אַהֲבָה בַּתְּחִלָּה.</p>

<br />
</blockquote>

<p><strong>מלכה</strong></p>

<blockquote>
<p>אֵל אֱלֹהִים! אֵל אֱלֹהֵי הַצְּבָאוֹת! –</p>

<br />
</blockquote>

<p><strong>דואג</strong></p>

<blockquote>
<p>הַחֲרִישִׁי הִתְאַפֵּקִי.</p>

<br />
</blockquote>

<p><strong>מלכה</strong></p>

<blockquote>
<p>רוּחַ בִּטְנִי הֱצִיקַתְנִי וְאֵשׁ עֲצוּרָה בְעַצְמוֹתַי</p>

<p>הִתְאַפֵּק לֹא אוּכָל; הֶאָנֹכִי אַחֲרִישׁ הַפַּעַם?</p>

<p>לֹא כֵן בַּעֲלִי, אֲדַבְּרָה וְיִרְוַח לִי.</p>

<p>וְאַף כִּי שָׁמַיִם וְאֶרֶץ וְכָל בְּנֵי הָאָדָם</p>

<p>גַּם מַלְאֲכֵי רָעִים כֻּלָּם בּוֹז יָבוּזוּ לִי</p>

<p>לֹא אַחֲרִישׁ מִדַּבֵּר וְלֹא אֶתְאַפֵּק עוֹד.</p>

<br />
</blockquote>

<p><strong>דואג</strong></p>

<blockquote>
<p>שִׁמְעִי, הַשְׂכִּילִי וּלְכִי לְבֵיתֵךְ.</p>

<br />
</blockquote>

<p><strong>מלכה</strong></p>

<blockquote>
<p>לֹא אֵלֵךְ.</p>

<p>(דואג מניף חרבו על אשתו)</p>

<br />
</blockquote>

<p><strong>גתר</strong></p>

<blockquote>
<p>אֵיךְ תָּנִיף חֶרֶב עַל אִשָּׁה? חֶרְפָּה הִיא.</p>

<br />
</blockquote>

<p><strong>מלכה</strong></p>

<blockquote>
<p>הַקְשֵׁב כּוּשִׁי חֲסַר דֵּעָה, הַמִּטְפַּחַת אֲשֶׁר אָמַרְתָּ</p>

<p>אָנֹכִי בְמִקְרֶה מְצָאתִיהָ וָאֶתְּנֶהָ אֶל בַּעֲלִי</p>

<p>כִּי כַמֶּה פְעָמִים הִפְצִיר בִּי לִגְנֹב אֹתָהּ.</p>

<br />
</blockquote>

<p><strong>דואג</strong></p>

<blockquote>
<p>כְּאַחַת הַנְּבָלוֹת תְּדַבֵּרִי.</p>

<br />
</blockquote>

<p><strong>מלכה</strong></p>

<blockquote>
<p>הַהִיא נָתְנָה הַמִּטְפַּחַת לְכֶשֶׂד? חָלִלָה, אֲנִי מְצָאתִיהָ</p>

<p>וָאֶתְּנֶהָ אֶל בַּעֲלִי.</p>

<br />
</blockquote>

<p><strong>דואג</strong></p>

<blockquote>
<p>שֶׁקֶר דִּבַּרְתְּ, אִשָּׁה נִמְאָסָה.</p>

<br />
</blockquote>

<p><strong>מלכה</strong></p>

<blockquote>
<p>לֹא שִׁקַּרְתִּי, חַי אֲדֹנָי! לֹא שִׁקַּרְתִּי שָׂרִים;</p>

<p>הוֹי מְרַצֵּחַ אֱוִילִי! מַה־לְּאִישׁ בַּעַר כָּמוֹךָ</p>

<p>וּלְאִשָּׁה כְבוּדָה כָּמוֹהָ?</p>

<p>(דואג דוקר את מלכה ונס)</p>

<br />
</blockquote>

<p><strong>איתיאל</strong></p>

<blockquote>
<p>הַאֵין אַבְנֵי אֵשׁ בַּשָּׁמַיִם, לִרְגֹּם אֶת הַנָּבָל הַזֶּה!</p>

<br />
</blockquote>

<p><strong>גתר</strong></p>

<blockquote>
<p>הָאִשָּׁה נֹפֶלֶת, הוּא הֵמִית אֶת אִשְׁתּוֹ.</p>

<br />
</blockquote>

<p><strong>מלכה</strong></p>

<blockquote>
<p>הֵן מֵתָה אָנִי, הַשְׁכִּיבוּנִי אֵצֶל גְּבִרְתִּי.</p>

<br />
</blockquote>

<p><strong>גתר</strong></p>

<blockquote>
<p>הוּא נִמְלַט לְנַפְשׁוֹ וְאִשְׁתּוֹ הוּמְתָה בְיָדוֹ.</p>

<br />
</blockquote>

<p><strong>קנז</strong></p>

<blockquote>
<p>הֲנִמְצָא בְלִיַּעַל כָּזֶה! – קַח אֶת הַחֶרֶב הַזֹּאת</p>

<p>אֲשֶׁר לָקַחְתִּי מִיַּד הַכּוּשִׁי וּשְׁמֹר עַל הַפֶּתַח מִחוּץ</p>

<p>לְבַל יֵצֵא מִדַּלְתֵי בֵיתוֹ וְאִם יַעֲבֹר דָּקְרֵהוּ.</p>

<p>וַאֲנִי אָרוּצָה, אַחֲרֵי אִישׁ הַבְּלִיַּעַל הַזֶּה.</p>

<p>(קנז וגתר יוצאים)</p>

<br />
</blockquote>

<p><strong>איתיאל</strong></p>

<blockquote>
<p>בֶּן־חַיִל אֵינֶנִּי עוֹד;</p>

<p>גַּם אַחַד הַנְּעָרִים, יִקַּח אֶת חַרְבִּי מִיָּדִי.</p>

<p>אַךְ מַה־בֶּצַע בִּגְבוּרָה וּצְדָקָה לִי אָיִן</p>

<p>לָכֵן אֵיפוֹא אֶשְׁכַּל הַכֹּל בְּיוֹם אֶחָד.</p>

<br />
</blockquote>

<p><strong>מלכה</strong></p>

<blockquote>
<p>אָסְנַת! מָה הַשִּׁירָה, שַׁרְתְּ לִפְנֵי מוֹתֵךְ</p>

<p>גַּם אֲנִי אֵצֵא בְעִקְבוֹתַיִךְ וְכָמוֹךְ בְּמוֹתִי אָשִׁירָה</p>

<p>עֲרָבִים עֲרָבִים עֲרָבִים&#8230;</p>

<p>שְׁמָעֵנִי כּוּשִׁי אַכְזָרִי! אִשְׁתְּךָ שָׁמְרָה בְרִיתָהּ</p>

<p>וְאַהֲבַת עוֹלָם אֲהֵבַתְךָ; אִם שֶׁקֶר בְּפִי</p>

<p>אַל תּוֹשִׁיעֵנִי אֱלֹהָי! – וַאֲנִי אֶהְגֶּה בִלְשׁוֹנִי</p>

<p>כַּאֲשֶׁר יֶהְגֶּה לְבָבִי וּבְהֶגְיוֹן לְשׁוֹנִי וּלְבָבִי</p>

<p>אוֹצִיא רוּחִי וְאֶגְוָעָה. (מתה)</p>

<br />
</blockquote>

<p><strong>איתיאל</strong></p>

<blockquote>
<p>עוֹד יֶשׁ־לִי חֶרֶב, בְּיַרְכְּתֵי הַחֶדֶר הַזֶּה</p>

<p>הוּחַדָּה הִיא וְגַם מְרוּטָה, מִבֵּית הַנֶּשֶׁק בִּסְפָרָד.</p>

<p>פְּתַח לִי גֶּתֶר דּוֹדִי, וְיָצוֹא אֵצֵא הַחוּצָה.</p>

<br />
</blockquote>

<p><strong>גתר</strong></p>

<blockquote>
<p>חֲדַל לְךָ וְאַל תֵּצֵא, כִּי בְנַפְשְׁךָ הוּא</p>

<p>נֶשֶׁק אֵין בְּיָדְךָ וְדָמְךָ יְהִי בְרֹאשֶׁךָ.</p>

<br />
</blockquote>

<p><strong>איתיאל</strong></p>

<blockquote>
<p>אִם כֵּן אֵיפוֹא, בּוֹא הַבַּיְתָה לְדַבֵּר אִתִּי</p>

<p>פֶּן אֶפְרֹץ וְנָפַלְתִּי עָלֶיךָ בְּאֵין חֶרֶב וַחֲנִית.</p>

<p>(גתר בא הביתה)</p>

<br />
</blockquote>

<p><strong>גתר</strong></p>

<blockquote>
<p>מַה־תְּבַקֵּשׁ מֶנִּי?</p>

<br />
</blockquote>

<p><strong>איתיאל</strong></p>

<blockquote>
<p>רְאֵה חֶרֶב בְּיָדִי</p>

<p>טוֹבָה מִמֶּנָּה, לֹא רָאִיתָ עַל יֶרֶךְ גִּבּוֹר.</p>

<p>זָכַרְתִּי אֶת הַיָּמִים, אֲשֶׁר בְּחַרְבִּי זוּ בְיָדִי</p>

<p>בָּקַעְתִּי לִי דֶרֶךְ, בֵּין עֶשְׂרִים פְּגָעִים כָּמוֹךָ</p>

<p>אַךְ לַשָּׁוְא אֶתְהַלֵּל עַתָּה, כִּי נֶהְפַּךְ הַגַּלְגַּל</p>

<p>וּמִי יָשִׁיב תְּקוּפָתוֹ? אַל תִּירָא מִפָּנַי</p>

<p>וְחַרְבִּי אַל תְּבָעֲתֶךָ. הֵן בָּאתִי עַד קִצִּי;</p>

<p>פֹּה הוּא גְבוּל חֶלְדִּי, פֹּה הַחוֹף לָאֳנִיָּתִי</p>

<p>וְלָמָּה זֶה תֵחַת מִפָּנַי? גַּם מִתְּנוּפַת קָנֶה רַךְ</p>

<p>יִסּוֹג אִיתִיאֵל לְאָחוֹר – אַךְ אָנָה אֲנִי בָא?</p>

<p>אֵיךְ אֶרְאֶה פָנַיִךְ, זְעוּמָה שְׁדוּדָה אֻמְלָלָה</p>

<p>פָּנַיִךְ לְבָנִים כַּשֶּׁלֶג וּבְשָׂרֵךְ קַר כַּקָּרַח.</p>

<p>כַּאֲשֶׁר נַעֲמֹד בַּמִּשְׁפָּט, הֲלֹא לְמַרְאֵה עֵינַי</p>

<p>אֶתְנַפֵּל מִשָּׁמַיִם שְׁאוֹלָה, בֵּין מַלְאֲכֵי רָעִים.</p>

<p>אָרוּר אַתָּה עֶבֶד נוֹכֵל! זֵד עֹכֵר נַפְשִׁי! –</p>

<p>בּוֹאוּ שְׂעִירִים וְשֵׁדִים, הַכּוּנִי גִּזְרוּנִי לִגְזָרִים</p>

<p>לְבַל אַבִּיט שָׁמָּה אֶל מַחֲמַד עֵינָי.</p>

<p>תְּנוּ בְשָׂרִי בְּגָפְרִית בֹּעֵרָה, זְרוּ עַפְרִי לָרוּחַ</p>

<p>וְהוֹרִידוּ אֶת נַפְשִׁי לְנַהֲרֵי נַחֲלֵי אֵשׁ –</p>

<p>אָסְנַת שֶׁאָהֲבָה נַפְשִׁי? אָסְנַת, אָסְנַת, אָסְנַת! –</p>

<p>(לוד, קנז, כשד מוטל בכסא ומשרתים עם דואג אסור בנחשתים)</p>

<br />
</blockquote>

<p><strong>לוד</strong></p>

<blockquote>
<p>אַיֵּה הוּא הַגֶּבֶר הַנִּמְהָר הָאֻמְלָל הַהוּא?</p>

<br />
</blockquote>

<p><strong>איתיאל</strong></p>

<blockquote>
<p>אֲנִי הוּא הַגֶּבֶר, אֲשֶׁר אִיתִיאֵל נִקְרֵאתִי.</p>

<br />
</blockquote>

<p><strong>לוד</strong></p>

<blockquote>
<p>וְהַפֶּתֶן הָרָע אַיֵּהוּ? הָבִיאוּ אֹתוֹ לְפָנֵינוּ.</p>

<br />
</blockquote>

<p><strong>איתיאל</strong></p>

<blockquote>
<p>חָפַצְתִּי לְהִתְבּוֹנֵן בּוֹ, מַה־כַּפּוֹת רַגְלָיו</p>

<p>אַךְ אוּלַי מָשָׁל הוּא, אֲשֶׁר בָּדְאוּ הַמֹּשְלִים מִלִּבָּם –</p>

<p>אִם אַחַד הַשֵּׁדִים הִנֶּךָ, יָכֹל לֹא אוּכַל לְהָרְגֶךָ.</p>

<p>(איתיאל מכה בדואג מכת פצע)</p>

<br />
</blockquote>

<p><strong>לוד</strong></p>

<blockquote>
<p>קְחוּ אֶת חַרְבּוֹ מִיָּדוֹ.</p>

<br />
</blockquote>

<p><strong>דואג</strong></p>

<blockquote>
<p>דָּמִי נִגָּר אָרְצָה וּמַכַּת מָוֶת לֹא הֻכֵּיתִי.</p>

<br />
</blockquote>

<p><strong>איתיאל</strong></p>

<blockquote>
<p>לֹא צָרָה עֵינִי לִרְאוֹתְךָ, כִּי עוֹדְךָ חָי</p>

<p>אֵין טוֹב לְךָ מִמָּוֶת וְאֵין מַר לְךָ מֵחַיִּים.</p>

<br />
</blockquote>

<p><strong>לוד</strong></p>

<blockquote>
<p>אִיתִיאֵל! יָקָר וְנָדִיב הָיִיתָ בְּיָמִים מִקֶּדֶם</p>

<p>וְאַחֲרֵי אֲשֶׁר נָפַלְתָּ בִּשְׁחִיחוֹת עֶבֶד נוֹכֵל הַזֶּה</p>

<p>מַה־נֹּאמַר מַה־נְּדַבֵּר עָלֶיךָ?</p>

<br />
</blockquote>

<p><strong>איתיאל</strong></p>

<blockquote>
<p>קִרְאוּ לִי מְרַצֵּחַ, אִם טוֹב בְּעֵינֵיכֶם</p>

<p>אַךְ דְּעוּ נָא וּרְאוּ, כִּי לֹא בְזָדוֹן</p>

<p>כִּי אִם בְּתָם־לֵב, עָשִׂיתִי מַה שֶּׁעָשִׂיתִי.</p>

<br />
</blockquote>

<p><strong>לוד</strong></p>

<blockquote>
<p>הַנָּבָל הַזֶּה כִּמְעַט הוֹדָה עַל כָּל פְּשָׁעָיו;</p>

<p>הַאִם הָיְתָה יָדְךָ עִמּוֹ, לַהֲרֹג אֶת כֶּשֶׂד?</p>

<br />
</blockquote>

<p><strong>איתיאל</strong></p>

<blockquote>
<p>הֵן.</p>

<br />
</blockquote>

<p><strong>כשד</strong></p>

<blockquote>
<p>אֲדֹנִי שַׂר הַצָּבָא! מֶה חָטָאתִי לְךָ מֵעוֹדִי?</p>

<br />
</blockquote>

<p><strong>איתיאל</strong></p>

<blockquote>
<p>עַתָּה יָדַעְתִּי כִּי צָדַקְתָּ; אָנָּא סְלַח לִי.</p>

<p>וְעַתָּה שַׁאֲלוּ נָא, אֵת הַמַּשְׁחִית הָרָע הַזֶּה</p>

<p>מַדּוּעַ הִתְמַכֵּר לְשַׁחֵת נַפְשִׁי וּגְוִיָּתִי כְּאֶחָת.</p>

<br />
</blockquote>

<p><strong>דואג</strong></p>

<blockquote>
<p>אַל תִּשְׁאֲלוּנִי דָבָר; יְדַעְתֶּם אֵת אֲשֶׁר יְדַעְתֶּם</p>

<p>וּמִזֶּה וָמָעְלָה, לֹא אֶפְתַּח פִּי לְדַבֵּר דָּבָר.</p>

<br />
</blockquote>

<p><strong>לוד</strong></p>

<blockquote>
<p>וְלֹא תִפְתַּח פֶּה גַּם לִתְפִלָּה?</p>

<br />
</blockquote>

<p><strong>גתר</strong></p>

<blockquote>
<p>מַכְאוֹבִים יִפְתְּחוּ אֶת שְׂפָתֶיךָ.</p>

<br />
</blockquote>

<p><strong>איתיאל</strong></p>

<blockquote>
<p>בְּחַר לְךָ אֶת הַטּוֹב בְּעֵינֶיךָ.</p>

<br />
</blockquote>

<p><strong>לוד</strong></p>

<blockquote>
<p>וְעָלֶיךָ אֲדֹנִי לָדַעַת, אֵת אֲשֶׁר לֹא יָדַעְתָּ עוֹד</p>

<p>כִּי מִכְתָּבִים מָצָאנוּ, בְּכִיס רַדָּי הַנֶּהְרָג</p>

<p>וּמִמִּכְתָּב אֶחָד נֵדַע, כִּי מַאֲמָר הָיָה בֵּינֵיהֶם</p>

<p>לְהָמִית אֶת כֶּשֶׂד, עַל יְדֵי רַדָּי.</p>

<br />
</blockquote>

<p><strong>איתיאל</strong></p>

<blockquote>
<p>הֲיֵשׁ נָבָל כָּמוֹהוּ?</p>

<br />
</blockquote>

<p><strong>כשד</strong></p>

<blockquote>
<p>גַּם בִּבְנֵי אֵל נֵכָר, לֹא נִמְצָא כָמוֹהוּ.</p>

<br />
</blockquote>

<p><strong>לוד</strong></p>

<blockquote>
<p>וְעוֹד מִכְתַּב תְּלוּנָה, כָּתַב רַדַּי אֶל דּוֹאֵג</p>

<p>אַךְ בְּטֶרֶם שְׁלָחוֹ, בָּא דוֹאֵג וַיִּדְקְרֵהוּ.</p>

<br />
</blockquote>

<p><strong>איתיאל</strong></p>

<blockquote>
<p>כֶּלֶב רָע וְנִבְזֶה</p>

<p>אַךְ הַגִּידָה לִי כֶּשֶׂד, אֵיכָה בָאָה לְיָדְךָ</p>

<p>הַמִּטְפַּחַת אֲשֶׁר לְאִשְׁתִּי?</p>

<br />
</blockquote>

<p><strong>כשד</strong></p>

<blockquote>
<p>אֲנִי מְצָאתִיהָ בִּמְלוֹנִי.</p>

<p>וְהוּא בְּפִיו הִגִּיד בָּזֶה, כִּי הִשְׁלִיכָהּ שָׁם</p>

<p>לְמַעַן יוֹצִיא מְזִמַּת לְבָבוֹ.</p>

<br />
</blockquote>

<p><strong>איתיאל</strong></p>

<blockquote>
<p>אֵיךְ לֶאֱוִיל הָיִיתִי, אֱוִיל כְּסִיל וְאֵין תְּבוּנָה!</p>

<br />
</blockquote>

<p><strong>כשד</strong></p>

<blockquote>
<p>וְגַם רַדַּי בְּמִכְתָּבוֹ, יִצְעַק חָמָס עַל דּוֹאֵג</p>

<p>עַל אֲשֶׁר הֱסִיתוֹ, לְהִתְגָּרוֹת בִּי עַל הַמִּשְׁמָר</p>

<p>אֲשֶׁר בַּעֲבוּר זֶה, נִדַּחְתִּי מֵעַל מַצָּבִי</p>

<p>וּבְמוֹתוֹ טֶרֶם גָּוַע צָעַק &quot;דּוֹאֵג הִכַּנִי</p>

<p>דּוֹאֵג הֱדִיחָנִי&quot;.</p>

<br />
</blockquote>

<p><strong>לוד</strong></p>

<blockquote>
<p>(אל איתיאל) וְאַתָּה צֵא מִן הַבַּיִת כִּי תֵלֵךְ עִמָּנוּ;</p>

<p>הַמִּשְׂרָה נִקְרְעָה מֵעָלֶיךָ וּנְתוּנָה עַל שְׁכֶם כֶּשֶׂד</p>

<p>הוּא הַמֹּשֵל בְּכַפְתּוֹר. וְעַל אֹדֹת הַזֵּד הַזֶּה</p>

<p>אִם יִמָּצֵא מוּסָר אַכְזָרִי, מַכְאִיב מַמְאִיר וּמְמֻשָּׁך</p>

<p>יִוָּסֵר וִיעֻנֶּה בוֹ. וְאַתָּה תֵשֵׁב בְּבֵית כֶּלֶא</p>

<p>עַד אֲשֶׁר יֵצֵא מִשְׁפָּטְךָ מִשַּׁעַר וִינֶעצְיָא.</p>

<p>לְכוּ וְהוֹלִיכוּ אֹתוֹ אֶל הַמִּשְׁמָר</p>

<br />
</blockquote>

<p><strong>איתיאל</strong></p>

<blockquote>
<p>בְּטֶרֶם תֵּצְאוּ מִזֶּה, הוֹחִילוּ לִי מְעַט רֶגַע</p>

<p>וַאֲדַבֵּר דְּבָרִים אֲחָדִים. הֵן מוּדַעַת בְּוִינֶעצְיָא</p>

<p>כִּי בָאֱמוּנָה עֲבַדְתִּיהָ וְלֹא לָכֶם לְהַזְכִּיר זֹאת</p>

<p>אַךְ כַּאֲשֶׁר תִּכְתְּבוּ דִּבְרֵי הַיָּמִים עַל סֵפֶר</p>

<p>וְהָרָעָה אֲשֶׁר מְצָאַתְנוּ, הַזְכִּירוּ אֶת שְׁמִי כַּמִּשְׁפָּט</p>

<p>אַל תִּשְׂאוּ לִי פָנִים וְאַל תַּרְשִׁיעוּ אֹתִי חִנָּם.</p>

<p>וְזֶה אֲשֶׁר תֹּאמְרוּ, כִּי אָהַבְתִּי בְּאֵין תְּבוּנָה</p>

<p>אַךְ אַהֲבָתִי תְּמִימָה; רוּחַ קִנְאָה מוּזָר לִי</p>

<p>אַךְ אַחֲרֵי אֲשֶׁר עֲבָרַנִי, שָׁטַף וְעָבַר עַד צַוָּאר</p>

<p>עַד אֲשֶׁר נוֹאַלְתִּי וְנוֹקַשְׁתִּי כַּיְהוּדִי הַהוּא</p>

<p>אֲשֶׁר הִשְׁלִיךְ סַפִּיר מִיָּדוֹ, יָקָר מִכָּל הוֹן יִשְׂרָאֵל.</p>

<p>וְעֵינַי אֲשֶׁר מִנְּעוּרַי, לֹא לָמְדוּ לִשְׁפֹּךְ דִּמְעָה</p>

<p>תִּטֹּפְנָה נִטְפֵי מַיִם, כַּעֲצֵי שֶׁמֶן בַּעֲרָב.</p>

<p>וְגַם זֹאת תְּסַפְּרוּ, כַּאֲשֶׁר הָיִיתִי בַּאֲרַם צוֹבָה</p>

<p>רָאִיתִי אִישׁ יִשְׁמְעֵאלִי, זֵד יָהִיר בְּמִצְנַפְתּוֹ</p>

<p>מַכֶּה אֶחָד מֵאֲחֵינוּ, לְחֶרְפַּת עַם וִינֶעצְיָא</p>

<p>וְהֶחֱזַקְתִּי בַּכֶּלֶב הַנִּמוֹל הַהוּא וָאֶתְקַע חַרְבִּי בְּבִטְנוֹ</p>

<p>כָּזֹאת – (תוקע חרבו בבטנו)</p>

<br />
</blockquote>

<p><strong>לוד</strong></p>

<blockquote>
<p>אֲהָהּ כִּלָּיוֹן חָרוּץ!</p>

<br />
</blockquote>

<p><strong>גתר</strong></p>

<blockquote>
<p>אַךְ לַשָּׁוְא חֵן שְׂפָתַיִם, כָּל אֹמֶר נִשְׁחָת.</p>

<br />
</blockquote>

<p><strong>איתיאל</strong></p>

<blockquote>
<p>(נופל על אסנת) נְשַׁקְתִּיךְ טֶרֶם הֲרַגְתִּיךְ</p>

<p>הִדְבַּקְתִּיךְ אֵלַי בְחַיַּי, כֵּן בְּמוֹתִי אַדְבִּיקָה,</p>

<p>שָׁלַחְתִּי יָד בְּנַפְשִׁי וְהִנְנִי מֵת בִּנְשִׁיקָה.</p>

<p>(מת)</p>

<br />
</blockquote>

<p><strong>כשד</strong></p>

<blockquote>
<p>זֶה הוּא אֲשֶׁר יָגוֹרְתִּי, כִּי יָדַעְתִּי רֹחַב לִבּוֹ</p>

<p>אַךְ אַחַת חָשַׁבְתִּי, כִּי אֵין נֶשֶׁק בְּיָדוֹ.</p>

<br />
</blockquote>

<p><strong>לוד</strong></p>

<blockquote>
<p>(אל דואג) כֶּלֶב עַז נָפֶשׁ!</p>

<p>רַע מִכָּל פֶּגַע, מֵרָעָב, דֶּבֶר וּמַבּוּל מָיִם</p>

<p>הַבֵּט אֶל הַנֶּהֱרָגִים, הַשּׁוֹכְבִים פֹּה בַמִּטָּה</p>

<p>חַלְלֵי יָדְךָ הֵם, תַּכְלִית מַעֲשֵׂי יָדֶיךָ.</p>

<p>מִי יִרְאֶה הַמַּרְאֶה הַזֶּה וְקָמָה עוֹד רוּחַ בּוֹ –</p>

<p>הַסְתִּירוּ כָל אֵלֶּה, הַסְתִּירוּ מֵעֵין הָרֹאֶה.</p>

<p>קוּם גֶּתֶר, רֵשׁ אֶת הַבַּיִת וְכָל נַחֲלַת הַכּוּשִׁי</p>

<p>כִּי אַתָּה תִנְחָלֶנּוּ. וְאַתָּה כֶּשֶׂד נְצִיב הָאָרֶץ,</p>

<p>עֲשֵׂה מִשְׁפָּט נוֹרָא, בָּאִישׁ הַמַּשְׁחִית הַזֶּה</p>

<p>כְּמַעֲלָלָיו תָּשִׁיב לוֹ, אַל תָּחוֹס עֵינֶיךָ.</p>

<p>וַאֲנִי בְּמַר נַפְשִׁי, אֵרֵד הַיָּם בַּסְּפִינָה</p>

<p>לְהַגִּיד בְּשַׁעֲרֵי וִינֶעצְיָא, כָּל דִּבְרֵי הַקִּינָה.</p>

<p>(הולכים כלם)</p>

<br />
</blockquote>

<p><strong>תם הספר.</strong></p>

<blockquote>
<br />
</blockquote>

<p><strong>הערה מאת המו&quot;ל</strong></p>

<p>בדף 197 העתיק המעתיק: יָקָר מִכָּל שִׁבְטֵי יִשְׂרָאֵל, ואני שניתי
ההעתקה וכתבתי: יָקָר מִכָּל הוֹן ישְׂרָאֵל. ואני אדמה כי צדקתי בהשנוי
הזה, כי בשפת אנגליה נאמר richer ולהמלה הזאת שתי הוראות; האחת לעשר והשנית
לכבוד, ואני בחרתי בהוראה הראשונה, וכן עשה גם המעתיק האשכנזי כי לא העתיק
Besser als sein Stamm, sondern: reicher als sein Stamm,
והשנוי אשר בין שתי העתקות האלה גדול מאוד כאשר כל קורא מבין יבין מדעתו.</p>

<div class="footnotes">
<hr />
<ol>

<li id="fn:1">
<p>הלספונט <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/12942">https://benyehuda.org/read/12942</a></div></body></html>