<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ספר תחכמוני - שער ששה עשר</title>
	<meta name="author" content="יהודה אלחריזי"/>
</head>
<body>

<p><strong>בְּוִכּוּחַ שִבְעָה מְשוֹרְרִים. מִי יְחַבֵּר שִירִים יְקָרִים</strong></p>

<blockquote>
<br>  

<p>נְאֻם הֵימָן הָאֶזְרָחִי: בְּטֶרֶם רִגְבֵי הַנְּדוֹדִים בְּחֶבְרַת הַיְדִידִים דֻבָּקוּ. וְעַפְרוֹת הַחֶבְרָה לְמוּצַק הַפְּרִידָה הוּצָקוּ. וְעַד לֹא הָעֲלִיצוּת בְּכוּר הַדְּמִי נָמַקּוּ. וּבְנוֹת הַתִּקְוָה נִזְמֵי הַחֶבְרָה לֹא הִתְפָּרָקוּ. וּמִנַּהֲרֵי שַׁלְוָה כַּפּוֹתָם בְּלִי נִתָּקוּ. וּמִכְּלִי אֶל כְּלִי לֹא הוּרָקוּ. הָיִיתִי אֶל שְׁמָרַי שׁוֹקֵט. וְשׁוֹשַׁנֵּי שְׂשׂוֹנִים בְּגַנֵּי תַעֲנוּגִים לוֹקַט. עַד הֱנִיאוּנִי הַתְּנוּאוֹת הַמְּנִיאוֹת. וְהֶלְאוּנִי הַתְּלָאוֹת הַמְּלֵאוֹת. וְהִפְאוֹנִי לְכָל פֵּאוֹת. הַהַוּוֹת הַמַּפְאוֹת. וּמִשְּׁנַת מַרְגּוֹעִי הֱקִיצוּנִי. וְהֱצִיקוּנִי וְאִלְּפוּנִי. וְאִלְּצוּנִי לָשׂוּם מַצָּעִי. מַסָּעִי. וּמַרְגּוֹעִי. נוּדִי וְנוּעִי. וּבְחֹשֶׁךְ הַפֵּרוּד רִפַּדְתִּי יְצוּעִי. וַתִּהְיֶינָה מְעוֹנוֹת הַשְּׂשׂוֹנוֹת. אוֹתִי מְקִיאוֹת. מִבָּמוֹת טְלוּאוֹת. לְאֶרֶץ תְּשׁוּאוֹת. וּמִרְבַּץ דָּאוֹת וְקָאוֹת. וְהִתְקַדְּרוּ בָּרוֹם הַבָּבוֹת. וּמִתְּהוֹם הַלְּבָבוֹת. עָבוֹת זָבוֹת. בְּלִי אַכְזָבוֹת. יִפְעַת אוֹרִי מְעִיבוֹת. וְשִׁפְעַת גִּילִי מְדִיבוֹת. וּלְחָיַי בִּרִשְׁפֵּיהֶם צְרוּבוֹת. בְּהִמַּס גִּזְרֵי הַלְבָבוֹת. הַקוֹפְאוֹת לְהַתִּיךְ פְּנִינֵיהֶם. עַל פּנֵיהֶם. מַחֲרִיטֵי הָרוֹאוֹת. וּבְנוֹת הַמַּחֲשָׁבוֹת הַשּׁוֹאֲבוֹת. מֵי דְמָעוֹת. מִסַּלְעֵי הַצְּלָעוֹת. הֵשִׁיבוּ נֶגֶב הַלֶּחִי אֲפִיקִים. וְהוֹרוּ חֲלוּצֵי שְׁלוֹמִי אֲשֶׁר מָגִנֵּיהֶם אֲפִיקִים. בֵּין הַשִּׁרְיָן וְהַדְּבָקִים. וּלְשֶׁטֶף זִרְמֵיהֶם פָּרַץ נַחַל מַעָם גָּר. עַל יְדוֹתָיו וְעַל גְּדוֹתָיו נִגָּר. וּמְעוֹן הָאַהֲבָה לַגַּיְא הֻגַּר. וַיְהִי גְדוּד הַסֵּבֶל וְהַשֶּׁבֶר. שֶׁבֶר לִפְנֵי הַשֵּׂבֶר.</p>
</blockquote>

<blockquote>
<p>וְחֵיל הַגִּיל מְבֻלָּע. וְחֵיל צְבָא הָעֲנִיִּים מְתֻלָּע. בְּאֵשׁ פְּלָדוֹת שְׂשׂוֹנִי מְנִידוֹת. וְגִיל רַעְיונַי צָדוֹת. וַיְּבִיאוּהוּ בַּמְּצָדוֹת. לִירוֹת עָלָיו [חָמֵשׁ] יָדוֹת. וְצִיָּה- גַּם חֹם גָּזְלוּ מֵעַפְעַפַּי זִרְמֵי דֶלֶף. וְהֵמִירוּ פֶּלֶד מְקוֹם דֶּלֶף. וְרַבִּים אוֹרְבִים הוֹרוּנִי וְהִגִּירוּנִי. וְעַל יְדֵי עֲוִילִים יִרטוּנִי וְיַסְגִּירוּנִי. וּבִעוּתֵי בַלָּהוֹת יַעַרְכוּנִי. וְנָחַר מַפּוּחַ הָאֲנָחוֹת מֵאֲשֶׁר הִתִּיכוּנִי. וְכַאֲשֶׁר נָגֹלּוּ מֵעָלַי מִפְרְשֵׂי הַתְּלָאוֹת. הָעוֹמְדוֹת בַּמַּרְאוֹת הַצּוֹבְאוֹת. וְעָשׂוּ כְלֵי גוֹלָה הַמְּהוּמוֹת. אֲשֶׁר עַל שִׁמְרֵיהֶם קוֹפְאוֹת. וְנִפְקְחוּ עֵינֵי הַשַּׁלְוָה. בְּסוּר מֵעֲלֵיהֶם עַנְנֵי הַהֹוֶה. וְהֶחְבִּיא הַזְּמַן כְּלֵי זַעֲמוֹ. וְהִשְׁקִיט רַעֲמוֹ. וְהִמְתִּיק טַעֲמוֹ. וַיְהִי הַיּוֹם וַאֲנִי יוֹשֵׁב עִם סְגֻלַּת גֻלַּת מְלִיצִים. וְשׁוֹאֵף רֵיחַ אַבְקַת לַהֲקַת מַשְׂכִּילִים נִמְרָצִים. וְשׁוֹאֵב שִׁפְעַת יִפְעַת מְבִינִים נַעֲרָצִים. בְּיַד שִׂכְלָם נְתִיבוֹת הַנְּדִיבוּת יָסֹלּוּ. וּלְבָבוֹת וּבָבוֹת בְּלִקְחָם לָקְחוּ וַיָּשׂלוּ. וְלִמְאוֹרוֹת אִמְרוֹתֵיהֶם שְׁמֵי הַמְּזִמּוֹת כַּסֵּפֶר נָגֹלּוּ. וּלְקוֹל שַׁאֲגוֹתָם שִׁנֵּי כְפִירֵי מַאֲמָר נִתָּעוּ. וּמוֹרֵי דֵעוֹת בְּאִיֵּי הַמּשׁוּגוֹת תָּעוּ. וְעַל פִּיהֶם צְמוּדוֹת הַחֲמוּדוֹת וּפְרוּדוֹת הַחִידוֹת נִרְתָּעוּ. וּפַחֵי זְהַב הַמִּלּוֹת הַמְמֻלָּאוֹת בְּכַבְלֵי שִׂכְלָם רֻקָּעוּ. וְכֻלָּם יְדֵי אֱמוּנָה וּתְבוּנָה מְנִיפִים. וּפוֹתוֹת דַּלְתוֹת הַפְּתַיּוֹת מְגִיפִים. וְעֵינֵי עִנְיְנֵי רַעֲיוֹנֵי הַלֵּב מְעִיפִים. וּבְאֶשְׁנַבֵּי מְסִבֵּי נִיבֵי הַמַּדָּע מַשְׁקִיפִים וּמַקִּיפִים. וְהָיָה בְתוֹכָם אוֹר הַבָּזָק. הַנַּעֲרָץ הֶחָזָק. זָהָב הַמְזֻקָּק. אֲשֶׁר בְּלִבּוֹ כָּל חֹק מְחֻקָּק. מַרְבִּיץ שְׁבִיס הָעֲנָק בִּפְנִינָיו. וּמַפִּיל נְפִיל הָעֲנָק בִּצְנִינָיו. וְרוֹקֵם מִן הַמְּלִיצוֹת חֲלִיצוֹת. וְחֵן הַמִּלוֹת הַנִּמְרָצוֹת הַמְשֻׁבָּצוֹת. בִּזְהַב הַנֹּעַם מְשֻׁבָּצוֹת. נֵר הַתּוֹעִים. וְנֵזֶר הַשּׁוֹעִים. גְּבִיר הָרֵעִים. אַבִּיר הָרוֹעִים. יְחִיד הַמְּלִיצוֹת וְאֵין שֵׁנִי. גּוֹזֵר בִּתְבוּנוֹת וְאֵין מֵנִיא. הוּא חֶבֶר הַקֵּינִי. חֲבֵרֵנוּ יְחִיד הַמְּלִיצוֹת. וּמִפַּחְדוֹ אֶשְׁיוֹ­תֵיהֶם מִתְפַּלְצוֹת. וּמִתְפּוֹצְצוֹת וּמִתְרוֹצְצוֹת. הַמַּעְתִּיק הָרֵי גִּבְעוֹת הַדֵּעוֹת בְּרוּחוֹת שִׂיחוֹת הֶגְיוֹנוֹ. וּבְסַעֲרוֹת גַּעֲרַת רַעְיוֹנוֹ. הַמְקַשֵּׁר מַעֲדַנֵּי תְבוּנוֹת עֲדִינוֹת. בְּהֶגֶה מִפִּיו יֵצֵא הַמַּקִיר יְאוֹרוֹת וּמְקוֹרוֹת. וּמְחַבֵּשׁ מִבְּכִי נְהָרוֹת אוֹצָרוֹת. בְּעֵת פִּיהוּ פּוֹצֶה וְכָל אַנְשֵׁי הַחֲבוּרָה. וּבַעֲלֵי עֵצָה וּגְבוּרָה. יִהְיוּ כְּשׁוּרָה קְשׁוּרָה. עוּמְדִים סְבִיבָיו. לִלְקֹט רְבִיבָיו וּשְׁבִיבָיו. וְלִלְמֹד נִיבָיו וּנְתִיבָיו. וּלְזַנֵּב נֶחֶשְׁלֵי אֲמָרָיו. וְלִלְקֹט שְׁבִילֵי נְכוֹחוֹת מִשִּׁכְחוֹת עֲמִירָיו. וְלִשְׁאֹף מֶרְקְחוֹת שִׂיחוֹת צַחוֹת מֵרוּחַ שְׂפָתָיו. וְשׁוֹלְפִים בָּרָק מְמֹרָט מֵחַדּוּדֵי אִמְרוֹתָיו. וְרוֹחֲפִים כַּנְפֵי לִבּוֹתָם מִקּוֹל מִצְהֲלוֹת אַבִּירָיו וְדַהֲרוֹתָיו. וְקוֹשְׁרִים לְצַוְּארֵיהֶם קִשְׁרֵי רַצֵּי זְהַב מִלּוֹתָיו. מִטּוּב אֲמָרוֹת טְהוֹרוֹת חֲשׁוּקוֹת. בְּכִכַּר כּוּר הַשֵּׂכֶל יְצוּקוֹת. וּבְמַעֲבֵה הַטּוּחוֹת טוּחוֹת וּמוּצָקוֹת. וּמִפִּיו יִתְאַבְּכוּ גֵאוּת עֲשַׁן הַמַּחֲשָׁבוֹת. וְיִתְלַכְּדוּ סַעֲרוֹת הַמְּזִמּוֹת הַנּוֹשְׁבוֹת. וְזוֹרְמוּ מֵימֵי שְׂמֵיהֶם וְשֶׁטֶף גִּשְׁמֵיהֶם עָבוֹת. וְהִרְתִּיחַ כַּסִּיר מְצוּלוֹת הַהִגָּיוֹן לְשָׁאטָתָם. וִירוֹפֵף חוּג הַגַּלְגַּל הָעֶלְיוֹן לְשַׁעֲטָתָם. וְכֻלָּם כְּפִירֵי נְפָשִׁים. מַחְפִּירֵי לְיָשִׁים. לְמִלְחֲמוֹת מְזִמּוֹת חֲמֻשִׁים וְנִגָּשִׁים. וְיִתְנַגְּשׁוּ כֻלָּם לְעַרְפִלֵי שְׁבִיב לִקְחוֹ. וְתִימְרוֹת רִקְחוֹ. וְהִתְקַדְּשׁוּ לַחְתּוֹת אֵש מִיקוֹ­ד שִׂיחוֹ. אֲשֶר עַל מִזְבְּחוֹ. וְדָאוּ לִמְרוֹם הָרַעְיוֹנִים הָעֶלְיוֹנִים. בְּכַנְפֵי רְנָנִים. וּבְאֶבְרַת יְרַקְרַק זְהַב הָעִנְיָנִים. לְהִתְיַחֵד וּלְהִוָּעֵד בְּמִשְׁכַּן הַנְּפָשִׁים. עִם אִישִׁים. לָהֶם לִבּוֹת אִשִּׁים. וְגַבּוֹת תַּרְשִׁישִׁים. וּלְהַצְמִיד בְּמַחֲזֵה הָרַעְיוֹן הַנִּבָּא. עִם אֲלֻמֵּי מְסִבָּה. גְלוּמֵי לַבָּה. בְּחוּג הַקֻּבָּה. אֲשֶׁר מִשָּׁם יַגִּיהַּ זִיו הַנֹּעַם וְלֹא מֵאֲרֻבָּה. וְתִתְלַקַּח אֵשׁ לֶקַח בְּלִי מְכֻבָּה. וְקָרְצוּ מֵחֹמֶר הַמַּחֲשָׁבוֹת תַּבְנִית הַתּוּשִׁיּוֹת. בְּצוּרוֹת יְפֵה-פִיּוֹת. בְּנוּיוֹת לְתַלְפִּיוֹת. וּבְעַד אֶשְׁנַבֵּי מֶחְקָר צוֹפִיּוֹת. וּבְקֶרֶב קְרָב הַמַּדָּע זְרוֹעוֹתָם נְטוּיוֹת. וְיַד עֻזָּם תּוֹקְפוֹת וְהוֹיוֹת. וְיָעַד כָּל אִישׁ מֵהֶם חוֹזֵי הַמְּלִיצוֹת מֵחַדְרֵי יְצוּעוֹ. וְהִטְרִיחַ בְּרִי דֵעוֹ. וְהֵחֵל לְמַלֹּאת מִלּוֹתֵיהֶם לְצַוְּארֵי הַתּוּשִׁיּוֹת מְצִלּוֹת. וּלְתָאָיו וְאוּלַמָּיו מִסְעָד וּמְסִלּוֹת. וְהָיוּ בָהֶם שִׁבְעָה בַּחוּרֵי חֶמֶד. מִמִּבְחַר הַקִּבּוּץ וְהַצֶּמֶד. מַשְׁבִּיחִים נִבְכֵי יָם הַשִּׁיר וּמִשְׁבָּרָיו. וּמַשְׁגִּיחִים בְּעַד אֶשְׁנַבֵּי מִסְתָּרָיו. וְזֶה עַל זֶה בְּשִׁירוֹ מִתְגָּאֶה וּמִשְׁתָּאֶה. וּבִכְנַף רְנָנִים לְחוּץ הַמְּלִיצוֹת יִדְאֶה. וְאִישׁ לְאָחִיו ִיְקָרא לְכָה נָא וְנִתְרָאֶה. וְכָל אֶחָד מֵהֶם מִתְפָּאֵר כִּי הוּא עוֹלֶה תְּחִלָּה. בְּגֶרֶם מַעֲלוֹת הַתְּהִלָּה. וְהִתְקַבְּצוּ יַחְדָּו לִפְנֵי אַדִּירָם. וְאַבִּירָם וּמוֹרָם. הוּא חֶבֶר הַקִּינִי לִשׁפֹּט עֲלֵיהֶם. בְּמִלֵּיהֶם וּמִשְׁלֵיהֶם. וְלָדַעַת לְמִי הַשִּׁיר הַנִּבְחָר מֵהֶם. וּלְהַכְרִיעַ בֵּינֵיהֶם.</p>
</blockquote>

<blockquote>
<p>וַיִּגַּשׁ הָרִאשׁוֹן וַיֹּאמַר:</p>
</blockquote>

<blockquote>
<p>מְקוֹר הַשִּׁיר בְּלִבִּי תוֹצְאוֹתָיו.</p>
</blockquote>

<blockquote>
<p>וְאוּלָם מַחְשְׁבוֹתַי מַעְיְנוֹתָיו.</p>
</blockquote>

<blockquote>
<p>הֲכִי שִׂכְלִי כְּמוֹ גַלְגַּל יְסוֹבֵב</p>
</blockquote>

<blockquote>
<p>עֲלֵי עוֹלָם וְאַרְבַּע פַּעֲמוֹתָיו.</p>
</blockquote>

<blockquote>
<p>בְּרַד מִלַּי בְּאוֹצְרוֹת בִּין גְּנַזְתִּיו</p>
</blockquote>

<blockquote>
<p>וְיַתִּיךְ אֵשׁ לְבָבִי קוֹפְאוֹתָיו.</p>
</blockquote>

<blockquote>
<p>וְסוּסֵי הַקְּרָב הֵשִׁיב לְאָחוֹר</p>
</blockquote>

<blockquote>
<p>חֲלוּץ דֵּעִי בְּרַעַם שַׁאֲגוֹתָיו.</p>
</blockquote>

<blockquote>
<p>וְיָדוּשׁ הַרְרֵי קֶדֶם וְיָדֹק</p>
</blockquote>

<blockquote>
<p>וְיִמַּס לֵב כְּפִיר מִדַּהֲרֹתָיו.</p>
</blockquote>

<blockquote>
<p>וּמִשְׁכַּן בֵּין אֲשֶׁר יַד אֵל פְּרָשׁוֹ</p>
</blockquote>

<blockquote>
<p>בְּתוֹךְ קַרְסֵי זְמָמֵי לֻלְאֹתָיו.</p>
</blockquote>

<blockquote>
<p>וְלִי לָשׁוֹן בְּעֵת יָשֹׁן בְּרָקָיו</p>
</blockquote>

<blockquote>
<p>יְכַסֶּה עֵין מְאוֹרִים לַהֲבוֹתָיו.</p>
</blockquote>

<blockquote>
<p>יְשׁוֹטֵט יָם וְצַד מִזְרָח כְּאִלּוּ</p>
</blockquote>

<blockquote>
<p>עֲלֵי כַנְפֵי סְעָרָה מַרְכְּבוֹתָיו.
<br><br />
וַיַּעַן הַשֵּׁנִי וַיֹּאמַר:</p>
</blockquote>

<blockquote>
<p>בְּתוֹךְ חִכִּי לְשׁוֹן בָּרָק יְרוֹצֵץ</p>
</blockquote>

<blockquote>
<p>כְּמוֹ פַטִּישׁ לְבַב אֵימִים יְפוֹצֵץ.</p>
</blockquote>

<blockquote>
<p>אֲרַקַּע בּוֹ פְתִילֵי הַמְּלִיצוֹת</p>
</blockquote>

<blockquote>
<p>וּמֵהֶם שַׁרְשְׁרוֹת הַשִּׁיר אֲקַצֵּץ.</p>
</blockquote>

<blockquote>
<p>וְאַשְׁקִיע לְשׁוֹן אִישִׁים בְּחֶחָיו</p>
</blockquote>

<blockquote>
<p>וְרֹאשׁ נָחָשׁ עֲקַלָּתוֹן אֲרַצֵּץ.</p>
</blockquote>

<blockquote>
<p>וְאָשִׁיב מַאֲכָל בִּלְעוֹ בְּלוֹעוֹ</p>
</blockquote>

<blockquote>
<p>עֲדֵי יָקִיא אֲשֶׁר יוֹנֵק וּמוֹצֵץ.</p>
</blockquote>

<blockquote>
<p>וְאִם יִתְקַדְּרוּ יָמִים כְּלֵילוֹת</p>
</blockquote>

<blockquote>
<p>הֲלֹא שִׁירִי כְשֶׁמֶשׁ בָּם יְנוֹצֵץ.</p>
</blockquote>

<blockquote>
<p>וְעֵת יָעִיר גְּדוּד נִיבִי קְרָבוֹת</p>
</blockquote>

<blockquote>
<p>עֲרוּךְ נֶשֶׁק לְאַט יוֹצֵא וְחוֹצֵץ.</p>
</blockquote>

<blockquote>
<p>וְלֹא יַצִּיל רְדוּפָיו הַר וְגִבְעָה.</p>
</blockquote>

<blockquote>
<p>וְלֹא יַעֲלוּ בְשֵׁן סֶנֶה וּבוֹצֵץ</p>
</blockquote>

<blockquote>
<p>וְעֵץ נִיבוֹ יְבַכֵּר לָחֳדָשִׁים</p>
</blockquote>

<blockquote>
<p>וּבִלְתּוֹ סָף בְּעֵת יִפְרַח וְיָצֵץ.
<br><br />
וַיַּעַן הַשְׁלִישִׁי וַיֹּאמַר:</p>
</blockquote>

<blockquote>
<p>זְמָמַי יִשְׁאֲגוּ בִּקְרָב תְּעוּדוֹת</p>
</blockquote>

<blockquote>
<p>וְיִקְדַּח צוּר לְשׁוֹנִי אֵשׁ פְּלָדוֹת.</p>
</blockquote>

<blockquote>
<p>וְלִי רַעְיוֹן מְבַקֵּע מִבְצְרֵי עֹז</p>
</blockquote>

<blockquote>
<p>בְּצוּר חַרְבּוֹ וְיִכְבֹּשׁ הַמְּצָדוֹת.</p>
</blockquote>

<blockquote>
<p>וְעֵת יָפִיץ בְּרָק חַרְבִּי מְאוֹרוֹ</p>
</blockquote>

<blockquote>
<p>כְּפִירֵי הַקְּרָב יַעְטוּ חֲרָדוֹת.</p>
</blockquote>

<blockquote>
<p>בְּנוֹת דֵּעִי בְּסֻלַּם מַחְשְׁבוֹתַי</p>
</blockquote>

<blockquote>
<p>לְחוּג שֵׂכֶל וּבִין עוֹלוֹת וְיוֹרְדוֹת.</p>
</blockquote>

<blockquote>
<p>כְּחַיוֹת הֵם וְגֵבּוֹתָם קְשׁוּרוֹת</p>
</blockquote>

<blockquote>
<p>בְּיַד שֵׂכֶל וְכַנְפֵיהֶם פְּרוּדוֹת.</p>
</blockquote>

<blockquote>
<p>וְהַחָכְמָה כּמוֹ מַלְכַּת שְׁבָא כֵּן</p>
</blockquote>

<blockquote>
<p>תְּבוֹאֵנִי לְנַסּוֹתִי בְּחִידוֹת.</p>
</blockquote>

<blockquote>
<p>בְּקִרְבִּי בָּנְתָה בִירוֹת וְטִירוֹת</p>
</blockquote>

<blockquote>
<p>וְהִצִּיבָה בְּתוֹךְ לִבִּי יְסוֹדוֹת.</p>
</blockquote>

<blockquote>
<p>לְחַבֵּר הַמְּלִיצוֹת הַנְּפוּצוֹת</p>
</blockquote>

<blockquote>
<p>וְלַפְרִיד הַחֲמוּדוֹת הַצְּמוּדוֹת.
<br><br />
וַיַּעַן הָרְבִיעִי וַיֹּאמַר:</p>
</blockquote>

<blockquote>
<p>לְזִכְרִי חָרְדוּ שׁוֹקְטֵי לְבָבוֹת</p>
</blockquote>

<blockquote>
<p>וְהֶעְלוּ הַקְּרָבִים אֵשׁ קְרָבוֹת.</p>
</blockquote>

<blockquote>
<p>כְּכוֹכָבִים יְפִיצוּן אֵשׁ פְּלָדוֹת</p>
</blockquote>

<blockquote>
<p>וְהֵם מֵהַרֲרֵי לַהַב חֲצוּבוֹת.</p>
</blockquote>

<blockquote>
<p>וְלוּ פָגְעוּ בְּנוֹת שִׁירִי בְּנוֹת עָשׁ</p>
</blockquote>

<blockquote>
<p>עֲזָבוּם שָׁם בְּאוּר אִשָּׁם צְרוּבוֹת.</p>
</blockquote>

<blockquote>
<p>וְצוּר נִיבִי בְּדַם עוֹבְרֵי בְרִיתִי</p>
</blockquote>

<blockquote>
<p>יְרַוֶּה הַחֲרָבוֹת הַחֲרֵבוֹת.
<br><br />
ְוהָיוּ הָאֲנָשִׁים לִי כְנָשִׁים</p>
</blockquote>

<blockquote>
<p>וְשָׁבוּ הַזְּכָרִים כַּנְּקֵבוֹת.</p>
</blockquote>

<blockquote>
<p>וְשָׁבוּ הַכְּפִירִים לִי צְפִירִים</p>
</blockquote>

<blockquote>
<p>וְנָמֵס לֵב זְאֵבֵי הָעֲרָבוֹת.</p>
</blockquote>

<blockquote>
<p>בְּמִלוֹת לֵב מְתֵי סִכְלוֹת מְדִיבוֹת</p>
</blockquote>

<blockquote>
<p>אֲבָל נַפְשׁוֹת בְּנֵי שֵׂכֶל מְשִׁיבוֹת</p>
</blockquote>

<blockquote>
<p>יְקַשֵּׁר נִיב לְשׁוֹנִי מַעֲדַנּוֹת</p>
</blockquote>

<blockquote>
<p>תְּבוּנוֹת מָלְאוּ תֵבֵל תְּנוּבוֹת.
<br><br />
וַיַּעַן הַחֲמִישִׁי וַיֹּאמַר:</p>
</blockquote>

<blockquote>
<p>נְהַר הַשִּׁיר בְּרוּחַ פִּי אֲבַקֵּעַ</p>
</blockquote>

<blockquote>
<p>וְאֶדְלַח נַחֲלֵי מֵימָיו וְאֶרְקַע.</p>
</blockquote>

<blockquote>
<p>וְאֶתְפֹּר מַחְלְצוֹת סוּת הַמְּלִיצוֹת</p>
</blockquote>

<blockquote>
<p>בְּחוּט מִשַּׁרְשְׁרוֹת נִיבִי מְרֻקָּע.</p>
</blockquote>

<blockquote>
<p>וְאִלּוּ יִזְכְּרוּ שִׁירִי עֲלֵי יָם –</p>
</blockquote>

<blockquote>
<p>אֲזַי יִיבַשׁ, וְעַל הָאֵשׁ וְתִשְׁקַע.</p>
</blockquote>

<blockquote>
<p>וְשִׁיר בִּלְתִּי כְּמוֹ בֶגֶד מְטֻלָּא</p>
</blockquote>

<blockquote>
<p>וּמַאְמָרָיו כְּנוֹד צָרוּר מְבֻקָּע.</p>
</blockquote>

<blockquote>
<p>מְלִיצִים חוֹשְׁקִים אוֹתוֹ וְנַפְשָׁם</p>
</blockquote>

<blockquote>
<p>בְּשִׁיר יַלְדֵי זְמַן תָּקוּץ וְתֵקַע.</p>
</blockquote>

<blockquote>
<p>וְזִיו מִלָּיו בְּהַר נִשְׁפֶּה כְּדֶגֶל</p>
</blockquote>

<blockquote>
<p>וְכִזְבוּל אָהֳלוֹ רָקַע וְתָקַע.</p>
</blockquote>

<blockquote>
<p>וְגִבּוֹרֵי קְרָב הֵתֵז בְּחַרְבּוֹ</p>
</blockquote>

<blockquote>
<p>וְשָׂם אוֹתָם לְעֵין שֶׁמֶשׁ וְהוֹקַע.</p>
</blockquote>

<blockquote>
<p>וְהִתִּיר הַמְּלִיצוֹת הָאֲסוּרוֹת</p>
</blockquote>

<blockquote>
<p>בְּעֵת שׁוֹפַר דְּרוֹר הֵעֱבִיר וְתָקַע.
<br><br />
וַיַּעַן הַשִּׁשִּׁי וַיֹּאמַר:</p>
</blockquote>

<blockquote>
<p>לְשִׁירֵי הַזְּמַן יָדוֹ יְנוֹפֵף</p>
</blockquote>

<blockquote>
<p>וְהַגַּלְגַּל לְשַׁעְטָתוֹ יְרוֹפֵף.</p>
</blockquote>

<blockquote>
<p>כְּנָהָר גָּבְרוּ מֵימֵי פְּלָגָיו</p>
</blockquote>

<blockquote>
<p>וְהוּא חוֹצֶה עֲדֵי צַוָּאר וְאוֹפֵף.</p>
</blockquote>

<blockquote>
<p>בְּלִי רֶגֶל יְמַדֵּד הָעֲמָקִים</p>
</blockquote>

<blockquote>
<p>וְלִשְׁחָקִים בְּלִי כָנָף יְעוֹפֵף.</p>
</blockquote>

<blockquote>
<p>יְשַׂמַח כָּל קְשֵׁה לֵבָב וְזָעֵף</p>
</blockquote>

<blockquote>
<p>עֲדֵי כִי יִהְיֶה הוֹלֵךְ וְטוֹפֵף.</p>
</blockquote>

<blockquote>
<p>וְלוּ סַהַר יְהִי רוֹאֶה מְאוֹרוֹ</p>
</blockquote>

<blockquote>
<p>לְרַגְלָיו רֹאשׁ יְהִי מַשְׁפִּיל וְכוֹפֵף.</p>
</blockquote>

<blockquote>
<p>וְעֵת בּוֹ אִישׁ עֲלֵי כִנּוֹר יְתוֹפֵף</p>
</blockquote>

<blockquote>
<p>יְשַׂמַּח דַּל בְּמַר עַל לֵב יְתוֹפֵף.</p>
</blockquote>

<blockquote>
<p>לְדוֹדִים הוּא צְרִי אַךְ לֵב מְשַׁנְאִים</p>
</blockquote>

<blockquote>
<p>בְּאף נוֹשֵׁךְ כְּמוֹ שָׂרָף מְעוֹפֵף.</p>
</blockquote>

<blockquote>
<p>יְחוֹפֵף הַיְקָר עָלָיו אֲבָל הוּא</p>
</blockquote>

<blockquote>
<p>עֲלֵי הַבִּין וְהַשֵּׂכֶל יְחוֹפֵף.
<br><br />
וַיַּעַן הַשְּׁבִיעִי וַיֹּאמַר:</p>
</blockquote>

<blockquote>
<p>לְשׁוֹן הַשִּׁיר תְחַוֶּה מִפְעֲלוֹתַי</p>
</blockquote>

<blockquote>
<p>וּפִי הָעֵט יְסַפֵּר נִפְלְאוֹתַי</p>
</blockquote>

<blockquote>
<p>לְבָבִי עַל גְּלִיל שַׁחַק יְסוֹבֵב</p>
</blockquote>

<blockquote>
<p>תְּמַהּ אֵיךְ מַחְשְׁבוֹתַי נוֹשְׂאוֹתַי.</p>
</blockquote>

<blockquote>
<p>אֲנִי מִשְׁכָּן וְהַחָכְמוֹת קְרָסָיו</p>
</blockquote>

<blockquote>
<p>וְיַד שֵׂכֶל תְּקַשֵּׁר לֻלְאוֹתַי.</p>
</blockquote>

<blockquote>
<p>אֲנִי מָעוֹז וּמִגְדָּל עֹז לְכָל בִּין</p>
</blockquote>

<blockquote>
<p>וְאוּלָם הַחֲמוּדוֹת צוֹבְאוֹתַי.</p>
</blockquote>

<blockquote>
<p>אֲנִי כֶתֶם וְלֹא נִמְצָא לְכָל אִישׁ</p>
</blockquote>

<blockquote>
<p>אֲבָל נַפְשׁוֹת חֲכָמִים מוֹצְאֹותַי.</p>
</blockquote>

<blockquote>
<p>גְּבוּלִי עַל מְכוֹן הַר הַתְּבוּנוֹת</p>
</blockquote>

<blockquote>
<p>וְעַד יָם הַמְּלִיצוֹת תוֹצְאוֹתַי.</p>
</blockquote>

<blockquote>
<p>אֲנִי כַחֵץ יְפַלַּח לֵב חֲסַר לֵב</p>
</blockquote>

<blockquote>
<p>לְזֹאת נַפְשׁוֹת כְּסִילִים שׂוֹנְאוֹתַי.</p>
</blockquote>

<blockquote>
<p>וְלִי שִׁירוֹת בְּלִי כָנָף יְעוּפוּן</p>
</blockquote>

<blockquote>
<p>וְיַגִּידוּ בְלִי פֶה נוֹרְאוֹתַי.
<br><br />
אָמַר הַמַּגִּיד: וְכַאֲשֶׁר הֵרִיקוּ כְלֵיהֶם. וְהִצִּיקוּ מִלֵּיהֶם. אָמַר חֶבֶר הַקֵּינִי לָהֶם: דְּעוּ כִּי שִׁיר כֻּלְכֶם שָׁוֶה. וְנִיבְכֶם נֶחְמָד וְנָאוֶה. יָאִיר חֲשֵׁכִים אִם יְגַלֶּה מֵעַל פָּנָיו מַסְוֶה. כְּאִלּוּ כֻלְכֶם חֲלֵב חָכְמָה אַחַת יְנַקְתֶּם. וּמֵהַרְרֵי טֶרֶף יַחַד זִנַּקְתֶּם. הָאֶחָד מִכֶּם עֲדִי מְלִיצִים יִבְלֹם. וְהַשֵּׁנִי אַדֶּרֶת הָאֶדֶר יִגְלֹם. וְהַשְּׁלִישִׁי רָקַח הָרֵיקִים יַהֲלֹם. וְהָרְבִיעִי יָשִׁיב כְּאַבְנֵי גִיר אַבְנֵי יַהֲלֹם. וְהַחֲמִישִׁי יַבְהִיל הַלְּבָבוֹת בְּהָקִיץ וּבַחֲלוֹם. וְהַשִּׁשִּׁי מְשָׁחוּהוּ לְמֶלֶךְ עַל עֵילוֹם. וְהַשְׁבִיעִי נָתַן לוֹ הַשִׁיר בְּרִיתוֹ שָׁלוֹם.
<br><br />
אָמַר הַמַּגִּיד: וַיֶּחֱרַד לִבִּי עֲלֵיהֶם. ְולֹא יָדַעְתִּי עַל אֵיזֶה דָבָר אֶתְמַהּ בֵּינֵיהֶם. אִם לְנִפְלְאוֹת שִׁירֵיהֶם. אוֹ לִמְלִיצוֹת חֶבֶר הַקֵּינִי מוֹרֵיהֶם. וְנִפְרַדְתִּי מֵהֶם. וְלִבִּי עִמָּהֶם.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7111">https://benyehuda.org/read/7111</a></div></body></html>