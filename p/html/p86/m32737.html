<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִכִּתְבֵי יָד שׁוֹנִים שֶׁל הַתַּחְכְּמוֹנִי שַׁעַר חֲמִשִׁים</title>
	<meta name="author" content="יהודה אלחריזי"/>
</head>
<body>

<blockquote>
<p>(לפי שד&quot;ל, אגרות, חלק ט', ונייבואר מלאכת השיר, עם תקונים לפי המשקל והענין)</p>
</blockquote>

<blockquote>
<p>וְעָשִׂיתִי לְאִישׁ קִדַּמְתִּיו בִּתְהִלָּתִי וְלֹא הִכִּיר עֵרֶךְ גְּדֻלָּתִי:</p>

<p>לְבָבִי קַח לְךָ מוּסָר וְשׁוּר כִּי</p>

<p>תְּהִלָּתָךְ נְבָלִים כּוֹסְסוּהָ.</p>

<p>חֲשׂף שִׁירָתְךָ לִפְנֵי חֲכָמִים</p>

<p>וְלֹא לִפְנֵי סְכָלִים יַחְמְסוּהָ.</p>

<p>וְאִם תֶּשְׁלִיךְ לְךָ אֶבֶן יְקָרָה</p>

<p>לְרַגְלֵי הַכְּלָבִים יִרְמְסוּהָ.</p>

<p>וְעָשִׂיתִי לְאַנְשֵׁי הַדּוֹר לִזְכֹּר עִנְיְנֵיהֶם וְרֹעַ מַעֲשֵׂיהֶם:</p>

<p>הָהּ כִּי בְנֵי הַדּוֹר אֲרָיוֹת טוֹרְפִים</p>

<p>כִּי לַעֲשׂוֹת נֵזֶק יְדֵיהֶם פּוֹשְׁטִים.</p>

<p>לָכֵן שְׁמֹר אֶת נַפְשְךָ מֵהֶם, הֲכִי</p>

<p>כָּל הַיְקוּם לִסְטִים וְהַכֹּל שׁוֹחֲטִים.</p>

<p>וְעָשִׂיתִי עַל אִישׁ נָבָל וְכִילַי. וְאֵין בְּפִיהוּ
רַק לֹא וְאוּלַי. וְיָמוּת בַּצָּמָא וְהוּא יוֹשֵׁב עַל אוּבַל
אוּלַי:</p>

<p>שְׁאֵלוּנִי עַל הַנְּדָבָה וּשְׁלֹמֹה</p>

<p>עֲנִיתִים: הִיא וְהוּא כְּאֵשׁ עִם נוֹזְלֵי עָב.</p>

<p>לְשׁוֹן כּוֹסוֹ דָּבַק לְחִכּוֹ בַּצָּמָא</p>

<p>וְשִׂפְתֵי שֻׁלְחָנוֹ עֲטוּפִים בָּרָעָב.</p>

<p>לְהָסֵךְ מֵי רַגְלָיו מְפַחֵד פֶּן יִצְמָא</p>

<p>וְכֵן יִירָא לִבְדֹּק נְקָבָיו פֶּן יִרְעָב.</p>

<p>וְעָשִׂיתִי עַל עִנְיַן הַדְּמָעוֹת. אֲשֶׁר מִן הַלֵּב נוֹבְעוֹת:</p>

<p>כָּל הַדְּמָעוֹת יִזְּלוּ גַּם יַחְדְּלוּ</p>

<p>עִתִּים, לְבַד דִּמְעוֹת עֲשׁוּקֵי אַהַב.</p>

<p>כִּי אֵד בְּכִי עֵת מִכְּבֵדָם יַעֲלֶה</p>

<p>יִהְיֶה לְמַיִם בַּעֲלוֹת הַלַּהַב.</p>

<p>וְעוֹד עָשִׁיתִי עַל הָעִנְיָן. וְלִשְׁאֹב בְּמַעְיָן.</p>

<p>אִלּוּ כְפִי אֵידִי דְמָעַי יִזְּלוּ</p>

<p>לֹא דָרְכָה רֶגֶל אֱנוֹשׁ יַבֶּשֶׁת.</p>

<p>אָמְנָם דְּעוּ כִּי לֹא לְמֵי נֹחַ לְבַד</p>

<p>כִּי גַם לְדִמְעִי נִרְאֲתָה הַקֶּשֶׁת.</p>

<p>וְעָשִׂיתִי בְחֵרוּף הַנּוֹכְלִים. וְגִדּוּף הַנְּבָלִים:</p>

<p>הֵם כַּבְּהֵמוֹת מִבְּלִי זָנָב אֲבָל</p>

<p>לָהֶם זְנָבוֹת רַק בְּעָרְפָּם נִקְשְׁרוּ.</p>

<p>אוֹת עַל קְפֹץ יָדָם בְּעֵת תַּחְפֹּץ רְאוֹת</p>

<p>שׁוּר מֵאֲחוֹרֵיהֶם יְדֵיהֶם אֻסְּרוּ.</p>

<p>אִם תֶּאֱסֹף מִנְיָן לָךְ מֵהֶם תְּפִ-</p>

<p>לָּתָךְ אֲסוּרָה כִּי עֲשָׂרָה יַחְסְרוּ.</p>

<p>וְעָשִׂיתִי לְאִישׁ מִן הַנְּדִיבִים. וְגֶזַע הַחֲשׁוּבִים:</p>

<p>אָמַר אֱלֹהִים לַנְּדָבָה שַׁחֲרִי</p>

<p>הַשַּׂר לְמַעַן בָּךְ מְאֹד רַב גִּילוֹ.</p>

<p>עִזְבִי בְנֵי תֵבֵל וְלוֹ בִלְבַד לְכִי</p>

<p>כִּי הוּא אֲדוֹנַיִךְ וְהִשְׁתַּחְוִי לוֹ.</p>

<p>וְעָשִׂיתִי עַל עִנְיַן הַנְּדוֹד. הַמַּבְעִיר בְּלִבִּי כִידוֹד:</p>

<p>יְדִידַי יִדּוֹדוּן וְיָרִיעוּ רֵעַי</p>

<p>וְלִנְדוֹדָם אֶמְצָא יְקוֹד אֵשׁ בִּצְלָעָי.</p>

<p>וּמִי יִתֵּן קָרְבוּ חֲשׁוּקַי כִּמְצוּקַי</p>

<p>וְדוֹדַי כִּנְדוֹדַי וְרֵעַי כִּדְמָעָי.</p>

<p>וְעוֹד עָשִׂיתִי בְעִנְיַן הַחֵשֶׁק. בִּצְבִי הַלְּבָבוֹת עוֹשֵׁק:</p>

<p>צְבִי חֵן בּוֹ עֲשָׁקַנִי בְּיָפְיוֹ</p>

<p>וְהִשְׁבִּית כָּל רְנָנַי גַּם שְׂשׂוֹנָי.</p>

<p>וְאֵין לִי מִלְּחָיָיו הַנְּעִימִים</p>

<p>לְבַד הָאוֹר אֲשֶׁר אֶרְאֶה בְעֵינָי.</p>

<p>יְרִיבוּנִי עֲלֵי חִשְׁקִי מְרִיבִים</p>

<p>לְהוֹסִיף אֵיד וְיָגוֹן עַל יְגוֹנָי.</p>

<p>וְנִשְׁבַּעְתִּי לְבַל אֶשְׁמַע בְּקוֹלָם</p>

<p>אֲבָל כִּי אֶסְגְּרָה עֵינַי וְאָזְנָי.</p>

<p>וְהִיא נַפְשִׁי – וְאֵיךְ אֶמְאַס בְּנַפְשִׁי?</p>

<p>הֲלֹא אֶחְטָא לְצוּר שׁוֹכֵן מְעוֹנַי!</p>

<p>וּמָה אֶקֹּב וְלֹא קַבֹּה אֱלֹהִים</p>

<p>וּמָה אֶזְעֹם וְלֹא זָעַם אֲדֹנָי.</p>

<p>וְעָשִׂיתִי בַּעֲדִינָה עַל אִישׁ מֵהַנְּבָלִים וּשְׁמוֹ צְדָקָה בֶּן עֲתִירָה. כְּשֶׁמֵּתָה אִמּוֹ וְנִפְטְרָה:</p>

<p>שְׁאֵלוּנִי סְפֹד אֶל אֵם צְדָקָה –</p>

<p>עֲנִיתִים: לֹא, עֲדֵי יִהְיֶה כְּאִמּוֹ.</p>

<p>אֲקוֹנֵן לוֹ בְּעֵת יִהְיֶה שְׁכֵנָהּ</p>

<p>וְיָשִׂים מוּל מְקוֹמָהּ אֶת מְקוֹמוֹ.</p>

<p>וְאוֹתוֹ תִהְיֶה נוֹשֵׂאת בְּקִבְרָהּ</p>

<p>לְאַט כַּאֲשֶׁר נְשָׂאָהּ הוּא בְשִׁכְמוֹ.</p>

<p>וְעָשִׂיתִי בְעָרֵי אַשּׁוּר עַל עִנְיַן הַקְּהִלוֹת אֲשֶׁר חָזִיתִי. וּבְאַרְצוֹת מִזְרָח רָאִיתִי:</p>

<p>שִׁמְעוּ בְנֵי שֵׂכֶל פְּלִילִיּוֹת</p>

<p>בָּם תִּלְמְדוּ דֵעוֹת וְתֻשִׁיּוֹת.</p>

<p>בָּאתִי לְנֹא אָמוֹן וְחָנִיתִי</p>

<p>בֵּינָם כְּמוֹ הַדָּג בְּתוֹךְ צִיּוֹת.</p>

<p>וָאֶמְצְאָה אִישִׁים בְּמִצְרַיִם</p>

<p>אֵין בָּם לְאַנְשֵׁי הַיְקָר מִחְיוֹת.</p>

<p>וָאֶעֱבֹר מִשָּׁם לְדַמֶּשֶׂק</p>

<p>אֶל עַם אֲשֶׁר תָּעוּ כְמוֹ שֵׂיוֹת.</p>

<p>וָאֶשְׁכְּחָה אֵידָם בְּעַם צוֹבָה</p>

<p>כִּי הֵם כְּחֶרֶב לָהּ שְׁתֵּי פֵיוֹת.</p>

<p>וָאֶמְאֲסָה כַלְנֵה הֲכִי לַעְצֹר</p>

<p>הוֹנָם יְדֵיהֶם תּוֹקְפוֹת הוֹיוֹת.</p>

<p>אוּלָם בְּאַשׁוּר נִשְׁכְּחוּ כֻלָּם</p>

<p>כִּי הֵם בְּהֵמוֹת אוֹ כְמוֹ חַיּוֹת.</p>

<p>אִם אֵרְדָה כֵן כָּל-אֲשֶׁר אֵלֵךְ</p>

<p>אֶמְצָא בְנֵי בָבֶל בְּתַחְתִּיּוֹת.</p>

<p>וְעָשִׂיתִי עַל מוֹנֵעַ טוּבוֹ מִן הַבּוֹטְחִים בּוֹ:</p>

<p>אִם יִצְבֹּר עשֶׁר אִישׁ כִּילַי</p>

<p>וִיהִי עֵץ שָׁתוּל עַל יוּבַל.</p>

<p>בַּחְצִי יָמָיו יַעַזְבֶנּוּ</p>

<p>וּבְאַחְרִיתוֹ יִהְיֶה נָבָל.</p>

<p>וְעָשִׂיתִי עַל מְנוֹרוֹת. בָּהֶם שְׁנֵי נֵרוֹת. וְאוֹרוֹתָם נִפְרָדוֹת וּמְחֻבָּרוֹת:</p>

<p>עוּרָה יְדִידִי וְאַל תִּישַׁן וְקוּמָה שְׂמַח</p>

<p>בִּשְׁנֵי מְאוֹרוֹת בְּלַיִל זֶה בְזֶה דָבְקוּ.</p>

<p>קוּמָה רְאֵה נֵר אֲשֶׁר אוֹרוֹ כְּלֶחְיָךְ וְכִצְ-</p>

<p>לָעֵי פְּתִילָיו וְכֵן דַּלּוּ וְכֵן דָּלְקוּ.</p>

<p>פַּעַם יְנוּדוּן בְּלִי רָצוֹן וְיִפָּרְדוּ</p>

<p>רֶגַע וּפַעַם יְרוּצוּן חִישׁ וְיֵאָבְקוּ.</p>

<p>יִדְמוּ לְחוֹשֵׁק וְחָשׁוּק רָחֲקוּ בַנְּדוֹד</p>

<p>וּבְעֵת אֲשֶׁר נִפְגְּשׁוּ רָצוּ וְהִתְחַבְּקוּ.</p>

<p>וְעָשִׂיתִי עַל הַנָּשִׂיא רַבִּי מָכִיר. יוֹצְרוֹ אוֹתוֹ לְטוֹב יַזְכִּיר:</p>

<p>יוֹם נִבְרֵאתָ אָמַר הָאֵל</p>

<p>הֵן עַבְדִּי אֶתְמָךְ-בּוֹ לָעַד.</p>

<p>בִּדְבַר פִּיהוּ אָפִיק מַרְפֵּא</p>

<p>וּבְמַאְמָרָיו לִבּוֹת אֶסְעָד.</p>

<p>וּפְרִי עֵדֶן וּצְרִי חַיִּים</p>

<p>בּוֹ לִדְוֵה לֵב יִהְיֶה נוֹעָד.</p>

<p>כָּל-אִישׁ לָקַח חֶלְקוֹ וּלְמַ-</p>

<p>כִיר נָתַתִּי אֶת הַגִּיל-עַד.</p>

<p>וְעָשִׂיתִי עַל אִישׁ הוֹלֵךְ בְּמֵישָׁרִים. וּמַרְבֶּה חֲסָדִים בְּמִסְתָּרִים:</p>

<p>יְרוֹצֵץ בְּיוֹמוֹ עֲשׂוֹת טוֹב וְלֵילוֹ</p>

<p>לְשַׁחֵר פְּנֵי אֵל יְעוֹרֵר שְׁחָרִים.</p>

<p>וְיַרְבֶּה חֲסָדָיו בְּסֵתֶר לְדַעְתּוֹ</p>

<p>אֱמֶת כִּי בְיַד אֵל מְגִלַּת סְתָרִים.</p>

<p>וְאֵלֶּה עָשִׂיתִי בִימֵי נַעֲרוּתִי. כְּשֶׁנִּפְטְרָה</p>
</blockquote>

<blockquote>
<p>הוֹרָתִי ת&quot;מ (=תבורך מנשים. פה המקום האחד אשר יזכיר המשורר מות אמו
בעודנו נער):</p>
</blockquote>

<blockquote>
<p>לְבָבִי, אֵיךְ זְמַן פָּרַץ גְּדֵרָךְ</p>

<p>וְהֵסִיר מֵעֲלֵי רֹאשָׁךְ פְּאֵרָךְ!</p>

<p>בְּמוֹת אֵם הַיְקָר תַּמָּה כְבוֹדָךְ</p>

<p>אֲשֶׁר הָיְתָה כְמוֹ שֶׁמֶשׁ בְּדוֹרָךְ.</p>

<p>תְּאֻשַּׁר בֵּין תְּמִימוֹת לַעֲדֵי עַד</p>

<p>וּמִנָּשִׁים בְּעַד אֹהֶל תְּבֹרָךְ.</p>

<p>וְעָשִׂיתִי עַל עֲדַת נְבָלִים. וְאֵין בָּהֶם אֲצִילִים:</p>

<p>בְּגוֹי נָבָל כְּבוֹדִי שָׁב מְשֻׁסֶּה</p>

<p>וּמַעְלָתִי בְּרַגְלֵיהֶם רְמוּסָה.</p>

<p>אֲשֶׁר יָדָם בְּתוּלָה לַנְּדָבָה</p>

<p>וְלַכִּילוּת בְּעוּלָה גַּם כְּנוּסָה.</p>

<p>בְּמוּמָם נִטְמְאָה תֵבֵל וְלוּלֵא</p>

<p>בְּרִית מַבּוּל – שְׁטָפָם יָם וְכִסָּה.</p>

<p>וְנַפְשָׁם הִיא קְרוּצָה מִנְּבָלוֹת</p>

<p>וּמִכָּל-מוּם וְקַלָּסָה עֲמוּסָה.</p>

<p>וְצִיר מָוֶת בְּעֵת יָבוֹא לְהָרְגָם –</p>

<p>יְבַקֵּשׁ מִבְּאשׁ נַפְשָׁם מְנוּסָה.</p>

<p>וְיוֹרִידָהּ לְשַׁחַת עַל קְצָת עֵץ</p>

<p>לְטֻמְאָתָהּ וְהִיא עָלָיו מְאוּסָה.</p>

<p>וְלוּ יִלְמַד בְּשַׁבָּת יִמְצְאָה שָׁם</p>

<p>הֲכִי נַפְשָׁם מְטַמְּאָה הִיא בְּמַשָׂא.</p>

<p>וְאֵלֶּה עָשִׂיתִי לְאִישׁ בְּיָדוֹ נְדָבוֹת. וּפָנָיו חֶדְוַת לְבָבוֹת:</p>

<p>תְּהִלּוֹתַי שְׁלַחְתִּים אֶל יְדֵי שַׂר</p>

<p>מְרִיקִים מֵי נְדָבוֹת מִהְיוֹתָם.</p>

<p>וְאֶפְחַד אִם יְשַׁו יָדָיו עֲלֵיהֶם</p>

<p>הֲכִי יִמְחַק וְלֹא יוּכַל קְרֹאתָם.</p>

<p>וְאֵלֶּה עָשִׂיתִי בְּמוּסַר הַמַּשְׂכִּילִים. לְהַזְהִירָם מֵעֲלוֹת לְמַעֲלוֹת הַגְּדוֹלִים:</p>

<p>הַמַּעֲלוֹת שָׁלשׁ. וְאִם בָּם תַּחֲשֹׁק</p>

<p>מִן הַשְּׁפָלָה נוּס וְהָעֶלְיוֹנָה.</p>

<p>כִּי הַקְּצָווֹת הֵם מְקוֹם פַּחַד וְהָ-</p>

<p>אֶמְצַע מְקוֹם שָׁלוֹם וְהַתִּיכוֹנָה.</p>

<p>וְעָשִׂיתִי לְאִישׁ נָדִיב אֵין עֲרֹךְ אֵלָיו בְּנֹעַם מִפְעָלָיו:</p>

<p>שׁוֹאֵל בְּעַד נִדְבַת בְּחִיר אֵל הַגְּבִיר –</p>

<p>צוּרֵי סְלָעִים דָּשְׁאוּ מִנּוֹזְלָיו.</p>

<p>מוֹשֵׁל אֲשֶׁר מָשַׁל בְּרֹאשׁ שָׂרִים אֲבָל</p>

<p>נִכְנַע לְכָל-דּוֹרְשָׁיו עֲדֵי הֵם מוֹשְׁלָיו.</p>

<p>מַה נּוֹאֲלוּ הַחוֹשְׁדִים כִּי יִגְמְלֵם</p>

<p>חֶסֶד, וְלֹא יָדְעוּ הֲכִי הֵם גּוֹמְלָיו.</p>

<p>נַפְשׁוֹ לְאֵל מָכַר וְעֵינָיו אֶל יְדֵי</p>

<p>שׁוֹאֵל כְּעֵין עֶבֶד אֶל יַד גּוֹאֲלָיו.</p>

<p>יִתֵּן וְיִתְנַדֵּב כְּנִדְבַת עַנֲנֵי</p>

<p>שַׁחַק וְיִתְחַנֵּן תְּחִנַּת שׁוֹאֲלָיו.</p>

<p>וְאֵלֶּה עָשִׂיתִי עַל אַנְשֵׁי מִזְרָח בְּעֵת אוֹתָם נִסִּיתִי וּבְצִלָּם חָסִיתִי:</p>

<p>יְגַדַּע אֵל בְּאַף קֶרֶן זְמַנִּי</p>

<p>אֲשֶׁר פִּזֵּר חֲפָצַי עֵת אֲסַפְתִּים!</p>

<p>נְדִיבָיו נִבְרְאוּ טֶרֶם הֱיוֹתִי</p>

<p>וְעֵת צֵאתִי לְאוֹר עוֹלָם חֲסַרְתִּים.</p>

<p>כְּאִלּוּ שָׁמְעוּ שִׁמְעִי וּבָרְחוּ</p>

<p>וְעַל כֵּן עֵת דְּרַשְׁתִּים לֹא מְצָאתִים.</p>

<p>וְעוֹד עָשִיתִי עַל הָעִנְיָן הַזֶּה. וְזָכַרְתִּי שְׁלשֶׁת גִּבּוֹרֵי הַשִּׁיר אֲשֶׁר הָיוּ בִּסְפָרַד:</p>

<p>אֲבוֹת הַשִּׁיר שְׁלֹמֹה עִם יְהוּדָה</p>

<p>וּמשֶׁה זָרְחָה שִׁמְשָׁם בְּמַעְרָב.</p>

<p>הֲכִי מָצְאוּ בְּדֹרוֹתָם נְדִיבִים</p>

<p>וּמָכְרוּ אֶת פְּנִינֵיהֶם בְּהוֹן רָב.</p>

<p>וְנִבְרֵאתִי אֲנִי עֵת אָבְדוּ כָל</p>

<p>נְדִיבֵי לֵב וּבָא שִׁמְשָׁם וְעָרָב.</p>

<p>וְהֵמָּה מָצְאוּ נַחְלֵי עֲדָנִים</p>

<p>וּמָצָאתִי אֲנִי חֹרֶב וְשָׁרָב.</p>

<p>וְעָשִׂיתִי בְדַמֶּשֶׂק כְּשֶׁנָּסַע רַבִּי משֶׁה הָרוֹפֵא לְאֶרֶץ חֲמָת:</p>

<p>שְׁאֵלוּנִי, הֲלֹא תִשְׂמַח בְּחֶבְרַת</p>

<p>בְּנֵי מוּסָר. בְּנֵי שֵׂכֶל וְתֻמָּה?</p>

<p>עֲנִיתִים: בַּגְּבִיר משֶׁה מְשׂוֹשִׂי</p>

<p>וּבִלְתּוֹ הַנְּשָׁמָה הִיא נְשַׁמָּה.</p>

<p>וְהוּא נֶפֶשׁ וְאַנְשֵׁי הַזְּמַן גּוּף</p>

<p>וּמַה מּוֹעִיל בְּגוּף מֵאֵין נְשָׁמָה?</p>

<p>וְעוֹד עָשִׂיתִי בְּמִבְחַן הַיְדִידִים:</p>

<p>נַסֵּה יְדִידֶיךָ בְּעֵת מָצוֹר</p>

<p>וּטְעַם בְּחֵךְ שִׂכְלָךְ פְּרִי דָתָם.</p>

<p>אִם לֹא יְהִי לִבָּם לְךָ נֶאְמָן</p>

<p>טוֹב מִיְּדִידוּתָם פְּרִידָתָם.</p>

<p>וְאֵלֶּה עֲשִׂיתִים בְּמַהֲלַל אֲצִילִים. אַנְשֵׁי חַיִל רַבֵּי פְעָלִים:</p>

<p>אִישִׁים אֲשֶׁר אֶל אוֹר כְּבוֹדָם יֵלְכוּ</p>

<p>כָּל-יוֹשְׁבֵי תֵבֵל וְשׁוֹכְנֵי אֶרֶץ.</p>

<p>כִּי בָם שְׂמָחוֹת חִדְּשָׁה תֵבֵל וּבָם</p>

<p>חֶסֶד אֲדֹנָי מָלְאָה הָאָרֶץ.</p>

<p>בַּבִּין וּבַמּוּסָר וּמִדּוֹת כָּל יְקָר –</p>

<p>לָהֶם לְבַדָּם נִתְּנָה הָאָרֶץ.</p>

<p>יִגְאוּ וְאוֹיְבֵיהֶם עֲפָרָם יִלְחֲכוּ</p>

<p>עַד כִּי לְשׁוֹנָם תִּהֲלַךְ בָּאָרֶץ.</p>

<p>רֹאִים גְּדֻלָּתָם וְשִׂכְלָם יֹאמְרוּ</p>

<p>אַךְ יֵשׁ אֱלֹהִים שׁוֹפְטִים בָּאָרֶץ.</p>

<p>וְעוֹד עַל הָעִנְיָן:</p>
</blockquote>

<blockquote>
<p>1.</p>
</blockquote>

<blockquote>
<p>אִשֵּׁי לְבָבוֹת הֲלֹא אֶשְׁלַח [בְּיַד] אֶשְלַח</p>

<p>בִּשְׂפַת צְבִי חֵן אֲשֶׁר גּוּפוֹ בְּדֹלַח לַח.</p>

<p>אוֹחִיל תְּשׁוּבַת שְׁלוּחִי לוֹ וְלֹא יִצְלַח</p>

<p>הוּא יֶחֱטַא לוֹ וְאֶתְחַטָּא וְלֹא יִסְלַח.</p>
</blockquote>

<blockquote>
<p>2.</p>
</blockquote>

<blockquote>
<p>שָׂרִיג אֲשֶׁר מֵעֲצֵי גַן הַיֳּפִי נִקְצַב</p>

<p>דַּר לֶחֱיוֹ מִמְּקוֹם מֶחְצַב יְקָר חֻצָּב.</p>

<p>כִּנְצִיב בְּדֹלַח עֲלֵי קוֹמַת כְּפוֹר נִצָּב</p>

<p>בִּדְבַשׁ שְׂפָתוֹ מְשׂוֹשׂ לֵבָב אֱנוֹשׁ נֶעְצָב.</p>
</blockquote>

<blockquote>
<p>3.</p>
</blockquote>

<blockquote>
<p>לוּ מֵעֲסִיס חִכְּךָ עֹפֶר מְעַט אֶשְאָב</p>

<p>אַחְלִיץ עֲצָמַי אֲשֶׁר בָּלוּ וְלֹא אֶדְאָב.</p>

<p>אֶשְׁתַּחֲוֶה נֶגְדְּךָ כָל-יוֹם וְלָךְ אֶתְאָב</p>

<p>אֶדְמֶה כְּעֶבֶד לְךָ אוֹ בֵן יְכַבֵּד אָב.</p>
</blockquote>

<blockquote>
<p>4.</p>
</blockquote>

<blockquote>
<p>נִשְׁבַּע צְבִי עַד יְמִיתֵנִי לְבַל יִשְׁקֹט</p>

<p>נַפְשִׁי עֲלֵי זֹאת [אַף בְּחַיַּי] נָקְטָה נָקֹט.</p>

<p>אוֹחִיל רְצוֹנוֹ וְכִסְלִי יוֹם לְיוֹם יָקֹט</p>

<p>אֶרְאֶה עֲלֵי לֶחֱיוֹ הַמָּן וְלֹא אֶלְקֹט.</p>

<br />

<p>וְעוֹד עַל הָעִנְיָן:</p>

<p>עָפְרַת אֲהָבִים בְּתוֹךְ בָּנוֹת מְאֻשֶּׁרֶת</p>

<p>נַפְשִׁי אֲהָהּ בַּעֲבוֹת חִשְׁקָהּ מְקֻשֶּׁרֶת.</p>

<p>חִשְׁקִי צְפַנְתִּיו – וְדִמְעָתִי כְּכִנֶּרֶת</p>

<p>לֹא תַעֲזֹב לֶאֱנוֹשׁ אַהְבָה מְסֻתֶּרֶת.</p>

<p>וְאֵלֶּה עָשִׂיתִי עַל הַנָּשִׂיא רַבִּי יוֹסֵף בֶּן שׁוֹשָׁן זַ&quot;ל כְּשֶׁנִּפְטַר:</p>

<p>יִכְלוּ זְמַנִּים וְלֹא יִכְלוּ יְגוֹנֵינוּ</p>

<p>הַאִם לְבָבוֹת כְּצוּר אוֹ יָם בְּעֵינֵינוּ?</p>

<p>שָׂרֵי זְמַן נִבְהֲלוּ עַל מוֹת גְּבִירָם אֲשֶׁר</p>

<p>מָשְׁחוּ לְמֶלֶךְ וְאָזְלַת יַד גְּאוֹנֵינוּ.</p>

<p>בּוֹשֵׁשׁ בְּחִיר אֵל וְלִזְמַן יֹאמְרוּ קוּם עֲשֵׂה</p>

<p>לָנוּ אֱלֹהִים אֲשֶׁר יֵלְכוּ לְפָנֵינוּ.</p>

<p>וְעָשִׂיתִי לְאִישׁ יוֹדֵעַ נַגֵּן בְּכִנּוֹר:</p>

<p>שְׂאוּ נָא אֶת שְׁלוֹמִי אֶל יְשַׁעְיָה</p>

<p>אֲשֶׁר לָקַח תְּעוּדָה לוֹ לְרַעְיָה.</p>

<p>מְעוֹרֵר מֵיתְרֵי כִנּוֹר לְשׁוֹרֵר</p>

<p>כְּמוֹ לֵוִי בְּמִשְׁמֶרֶת לְוִיָּה.</p>

<p>וְכַיּוֹנֵק בְּחֵק אִמּוֹ מְצַחֵק</p>

<p>וְיָרִים קוֹל בְּרִנָּה לֹא בְּבִכְיָה.</p>

<p>וְלוּ עַל מֵת יְנַגֵּן עוֹרְרָהוּ</p>

<p>וְעָלָיו צָלְחָה רוַּח וְחָיָה.</p>
</blockquote>

<blockquote>
<p>(בסוף כל הספר, אחרי המלים &#8220;להעלות נר תמיד&#8221; עמוד 433,
נמצאו לפי נייבואר בכ&quot;י חרוזי-סיום אלה, אבל נקל לראות שאינם
מהמחבר).</p>

<br />
</blockquote>

<blockquote>
<p>שָׁלְמוּ מְזִמּוֹת בִּין אֲשֶׁר חִבֵּר</p>

<p>הָרַב יְהוּדָה הוּא בְחָכְמָתוֹ.</p>

<p>יָקְרוּ פְנִינֵיהֶם וְרִקְמָתָם</p>

<p>מִכָּל זְהַב אוֹפִיר וְזִמְרָתוֹ.</p>

<p>יִחְיוּ נְפָשִׁים אַחֲרֵי מוֹתָם</p>

<p>הָעֵת שְׁמֹעַ טוּב מְלִיצָתוֹ.</p>

<p>אֶל כָּל-נְדִיב לֵבָב וְגַם שׁוֹעַ</p>

<p>שָׁלַח נְגִיד שִׁירָיו תְּמוּרָתוֹ.</p>

<p>בֶּאְמֶת כְּיוֹצֵא (?) בַּגְּבִיר הָרַב</p>

<p>רַבִּי יְשׁוּעָה שָׂם מְגַמָּתוֹ.</p>

<p>לַעְשׂוֹת רְצוֹן קוֹנוֹ וְלִשְׁתַּעְשֵׁעַ</p>

<p>תָּמִיד בְּחֻקֵּי אֵל וְתוֹרָתוֹ.</p>

<p>אֵל יַעְזְרֵהוּ גַּם יְשַׁלֶּם לוֹ</p>

<p>טוּב מַעֲשָׂיו וּשְׂכַר פְּעֻלָּתוֹ.</p>

<p>יִזְכֶּה עֲלוֹת אֶל הַר קְדוֹשׁ עֶלְיוֹן</p>

<p>לִהְיוֹת פְּקִידִים תּוֹךְ חֲצַר בֵּיתוֹ.</p>
</blockquote>

<blockquote>
<p>גַּם בַּחֲמוּד לִבּוֹ (=בבנו) מְאֹד יִשְׂמַח
תַּחת אֲבוֹתָיו שַׂר יְשַׁו אוֹתוֹ.</p>

<p>וְשָׁלוֹם עַל יִשְׂרָאֵל. וּבָא לְצִיּוֹן גּוֹאֵל.</p>
</blockquote>

<blockquote>
<p><strong>תם</strong></p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32737">https://benyehuda.org/read/32737</a></div></body></html>