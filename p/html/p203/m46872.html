<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רהיט: סימן אלף־בית</title>
	<meta name="author" content="יצחק אבן גיאת"/>
</head>
<body>

<p><strong>נה</strong></p>

<blockquote>
<br />
</blockquote>

<blockquote>
<p>מַעֲשֶׂיךָ    אַמִּיץ דִּגְלֵי אוֹתוֹתָיו פְּלָאָיו נוֹסְסוּ וְכוֹנְנוּ</p>

<p>         שְׁחָקָיו וַאֲרָקָיו דְּבַר גְּבוּרָתוֹ שִׁנְּנוּ</p>

<p>380    בַּהֲכִינוֹ בָהֶם אֱמוּנָתוֹ וְהִתְבּוֹנְנוּ</p>

<p>      חַסְדֵּי יְיָ</p>

<p>      מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    בִּנְיַן גְּבוּלוֹת עוֹלָם בְּחֶסֶד הִצַּבְתָּ וְכוֹנַנְתָּ</p>

<p>         וּכְנֶגְדָּם אָדָם בְּעוֹלָם קָטָן כִּנִּיתָ וְהִבְדַּלְתָּ וְהִקְדַּשְׁתָּ</p>

<p>385       הִשְׁוֵיתָ מִדּוֹתָם וְתִכַּנְתָּ</p>

<p>         וְאַתָּה מָרוֹם לְעוֹלָם יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>         מַעֲשֶׂיךָ גּוֹמְלֵי יְצוּרָיו בְּמַטְבֵּעַ אֶחָד חִתֵּם</p>

<p>         תַּבְנִיתָם וְקוֹלָם שִׁנָּה וּמוֹצָאָם סִתֵּם</p>

<p>390       וּמִי יַעֲרֹךְ לִי וְאַתֶּם</p>

<p>         עֵדַי נְאֻם יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    דַּרְכֵי נֶפֶשׁ וְשָׁנָה וְעוֹלָם אִשֵּׁר</p>

<p>         בִּשְׁלשָׁה וְשִבְעָה וּשְׁנֵים עָשָׂר שָׁת בְּישֶׁר</p>

<p>395       הֵכִינָם וְגַם חֲקָרָם לַעֲשׁוֹת כָּל אֲשֶׁר</p>

<p>         חָפֵץ יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>         מַעֲשֶׂיךָ הַמְּפַלֵּג גְּוִיָּה לִשְׁלשָׁה חֲלָקִים</p>

<p>         הַבּוֹנֶה בַגֻּלְגֹּלֶת שְׁלשָׁה בָתִּים רְצוּפִים דְּבֵקִים</p>

<p>400       בָּהֶם שְׁמִירָה וּזְכִירָה וּבִינָה וְהַשְׂכֵּל מוּצָקִים</p>

<p>         וְיָדֹעַ אוֹתִי נְאֻם יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    וְנוֹרָאִים בִּמְשֹׁל אַרְבָּעָה מוֹשְׁלִים בּוֹ יוֹם וְלַיְלָה לֹא יִשְׁבֹּתוּ</p>

<p>         גִּזְרָתָם מֵאַרְבָּעָה יְסוֹדוֹת וּכְנֶגְדָּם אַרְבָּעָה זְמַנִּים יְשָׁרְתוּ</p>

<p>405       בְּהִתְגַּבְרָם וְהֶחְלֵשָׁם מִיַּד אַנְשֵׁיהֶם יָמוּתוּ</p>

<p>         בַּמַּגֵּפָה לִפְנֵי יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    זֹהַר הַגּוּף הִפְאַרְתָּ בְּחָמֵשׁ הֶרְגֵּשׁוֹת</p>

<p>         בְּעַיִן וְאֹזֶן וְאַף וְחֵך וְיָד מְמַשְּׁשׁוֹת</p>

<p>410       חֲפָצָיו עִתִּים מַשְׁלִימוֹת וְרָצוֹת וְחָשׁוֹת</p>

<p>         עֵת לַעֲשׁוֹת לַיְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>         מַעֲשֶׂיךָ חֲצֹב נְשָׁמָה מִגִּזְרַת חַיִּים פְנִינִיָּה</p>

<p>         בְּחָמֵשׁ מִדּוֹת חֲמוּדוֹת קִדַּשְׁתָּהּ לִהְיוֹת טְהוֹרָה וּנְקִיָּה</p>

<p>415       בִּכְלוּא הַגּוּף עֲצַרְתָּהּ וּלְאֶרֶץ חַיִּים צוֹפִיָּה</p>

<p>         לִרְאוֹת בְּטוּב יְיָ</p>

<p>   מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    טוּבְךָ נֶפֶשׁ פּוֹרִיָּה כְמִתְנַדְנֵד וְשִׁכֵּן וְתִכֵּן</p>

<p>      אַךְ נֶפֶשׁ מִתְאַוָּה בְּלֵב חַי בִּלְבַד שִׁכֵּן</p>

<p>420       מָחָר שָׁבָה אֶל הָאֲדָמָה מִמֶּנָּה לֻקָּחָה כִּי כן</p>

<p>         צִוָּה יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    יוֹצֵר עַיִן עָגוּל מַעֲשֶׂה כַן בִּפְלָאִים נִפְלָאוּ</p>

<p>         וּבְלֹבֶן וְשָׁחֹר וְסִירָה אוֹרָם מֵאוֹר נֶפֶשׁ יִשָּׂאוּ</p>

<p>425       וְאִישׁוֹן וּבַת עַיִן הֵמָּה רָאוּ</p>

<p>         מַעֲשֵׂה יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    כּוֹנֵן עַיִן וְאֹזֶן וּמְשָׁרְתֵי לֵב נוֹדָעוּ</p>

<p>            כּוֹרֶה נְתִיב עֲקַלְקוֹל לְאָזְנַיִם לְבַל קוֹלוֹת רֶגַע בְּפֶתַע בַּל יִפְגָּעוּ</p>

<p>430       בִּרְיָתָם לְהַאֲזִין וְהֵמָּה שָׁמְעוּ</p>

<p>      כִּי אַתָּה יְיָ</p>

<p>      מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    לַדִּבּוּר תַּתָּה שְׁלשָׁה מְשָׁרְתִים לְהִסְתּוֹלֵל</p>

<p>         קָנֶה לְהוֹצִיא וּפֶה גוֹמֵר וְלָשׁוֹן מְחַתֵּךְ וּמְמַלֵּל</p>

<p>435       לְחַוּוֹת גְּבוּרוֹתֶיךָ יְצִירָתָם וּמִי יְמַלֵּל</p>

<p>         גְּבוּרוֹת יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    מַפְלִיא סוֹד לְעֶשְׂרִים וּשְׁתַּיִם אוֹתִיּוֹת רְשׁוּמוֹת</p>

<p>         חֲקוּקוֹת בְּקוֹל חֲצוּבוֹת בְּרוּחַ קְבוּעוֹת בַּחֲמִשָּׁה מְקוֹמוֹת</p>

<p>440       בְּמָאתַיִם וְאֶחָד וּשְׁלשִׁים רְשׁוּמוֹת</p>

<p>         זֶה הַשַּׁעַר לַיְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    נוֹתֵן עֹז לָאֶצְבָּעוֹת יַד לֶאֱחֹז וְחֹפֶן לֶאֱסֹף וּלְדַבֵּק</p>

<p>         וְכֶתֶף לִישָּׂא וְחֹצֶן לְקַבֵּל וּמַרְפֵּק לְרַפֵּק וּזְרוֹעַ לְחַבֵּק</p>

<p>445       בָּהֶם הֻודְבָּקוּ וּבְחֻקֵּי צוּר דָּבֵק</p>

<p>         וְאַתֶּם הַדְּבֵקִים בַּיְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    סוֹפֵר מִצְעֲדֵי יֶרֶךְ וְאַרְכּוּבָה וְשׁוֹקַיִם</p>

<p>         וְכוֹנֵן מַהַלְכֵי קַרְסֻולַּיִם וְכַפּוֹת רַגְלַיִם</p>

<p>450       תִּקַּנְתָּם מֵאֵין שִׁפְלוּת וַעֲצֲלְתָּיִם</p>

<p>      לְהִתְהַלֵּךְ לִפְנֵי יְיָ</p>

<p>      מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    עֲצָמוֹת שַׁתָּה לְהָגֵן וְגִיד וּצְלָעִים</p>

<p>      כְּמִנְיַן יְמוֹת הַשָּׁנָה נִקְבָּעִים</p>

<p>455       בִּרְאוֹתְכֶם אֵבָרִים מָאתַיִם וּשְׁמוֹנָה וְאַרְבָּעִים</p>

<p>      וּזְכַרְתֶּם אֶת כָּל מִצְוֹת יְיָ</p>

<p>      מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    פִּתְחֵי מַעַיְנֵי דָם תִּכַּנְתָּ בַּטְּחוֹל וּבַכָּבֵד מָרָה אֲדֻמָּה וּשְׁחוֹרָה</p>

<p>      וְרֵאָה לִשְׁאֹב כָּל מִינֵי מַשְׁקִין וּמָרָה יְרֻקָּה בַּמָּרָה</p>

<p>460       וְחַמָּה פְנִינִיָּה בְּלֵב קְשׁוּרָה</p>

<p>         וְתוֹכֵן לִבּוֹת יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    צוּמַת גִּידִים לִשְׁנֵי חֲלָקִים חִלַּקְתָּם</p>

<p>         מוֹשְׁכֵי דָם מִכָּבֵד מַטַּעְתָּם</p>

<p>465       וְשׁוֹאֲפֵי רוּחַ לֵבָב מַצַּבְתָּם</p>

<p>         מִי תִכֵּן אֶת רוּחַ יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    קָשַׁרְתָּ מָסָךְ לְהַבְדִּיל וּמִבַּיְתָה בְּנֵי מֵעַיִם וּכְסָלִים קְבוּעוֹת</p>

<p>         וְסָבִיב לַבַּיְתָה מוּסַבּוֹת הַצְּלָעוֹת</p>

<p>         עֶשְׂרִים וְאַרְבַּע מִסְפַּר וְחֻלְיוֹת</p>

<p>470       שְׁמוֹנָה עָשָׂר בַּשִׁדְרָה נְטוּעוֹת</p>

<p>         שְׁתוּלִים בְּבֵית יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    רָם נָתַתָּ בַּלֵּב בִּינָה וְעֵצָה בַּכְּלָיוֹת לְהִסְתּוֹפֵף</p>

<p>         וְכַנְפֵי רֵאָה תָמִיד עַל לֵב לְחוֹפֵף לְרַחֵף</p>

<p>475       תָּמִיד וּלְנוֹפֵף</p>

<p>         וְרוּחַ נָסַע מֵאֵת יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    שַׁלִּיט וְגֵאֶה מִפָּנָיו רָחֲפוּ צַלְעוֹתָי</p>

<p>         וְכַיּוֹם חַשְׁתִּי לְנַסֵּךְ לְפָנָיו מֵי דִמְעוֹתַי</p>

<p>480       וּלְהַקְרִיב קָרְבַּן אִשֶּׁה נְתָחַי וְעַצְמוֹתַי</p>

<p>         רֵיחַ נִיחֹוחַ לַיְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    תָּם סִדַּרְתִּי לְפָנָיו וְהִזְכַּרְתִּי</p>

<p>         תֹּכֶן יְצִירָתִי סִדְרֵי נְתָחַי עָרַכְתִּי</p>

<p>485       וּפָרֵי שְׂפָתַי אֵלָיו הֶעֱלֵיתִי</p>

<p>         אוּלַי לִקְרָאתִי יִקָּרֶה יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<p>מַעֲשֶׂיךָ    תְּבַשְּׂרֵנִי הַיּוֹם עָלְתָה לְרָצוֹן מִנְחָה הִקְרַבְתָּ</p>

<p>         וְכַשֶּׁלֶג כִּתְמֵי עֲוֹנוֹתַי הִלְבַּנְתָּ</p>

<p>490       שָׁלוֹם לְךָ שָׁלוֹם אַל תִּירָא אַתָּה</p>

<p>         עַתָּה בְּרוּךְ יְיָ</p>

<p>         מַה גָּדְלוּ מַעֲשֶׂיךָ יְיָ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46872">https://benyehuda.org/read/46872</a></div></body></html>