<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ובכן נוראות; אתה נורא אתה</title>
	<meta name="author" content="יצחק אבן גיאת"/>
</head>
<body>

<p><strong>רהיט</strong></p>

<p><strong>סימן: אלף־בית</strong></p>

<p><strong>נב</strong></p>

<blockquote>
<br />
</blockquote>

<blockquote>
<p>נוֹרָאוֹת    אָז מִנִּי עַד הִפְלֵיתָ לְגַלּוֹת פִּלְאֲךָ</p>

<p>240       בְּטֶרֶם שִׂים נוֹצַר עֲלֵי אָרֶץ מֵאֵין מִי יִירָאֲךָ</p>

<p>            נָכוֹן מֵאָז כִּסְאֲךָ מֵעוֹלָם אַתָּה</p>

<p>            אַתָּה נוֹרָא אַתָּה.</p>

<p>נוֹרָאוֹת       גְּדוֹלוֹת הִתְיַחֲדָךְ עַד לֹא מַעֲרָב וּמוֹצָא</p>

<p>            דַּעְתְךָ נִשְׂגְּבָה וְאֵין קֶדֶם וְאָחוֹר וּפָנִים וְחוּצָה</p>

<p>245         בְּטֶרֶם מָכוֹן וּמָקוֹם נִמְצָא</p>

<p>            יְיָ מָעוֹן אַתָּה,</p>

<p>            אַתָּה נוֹרָא אַתָּה.</p>

<p>נוֹרָאוֹת    הֶרְאֵיתָ וְהוֹדַעְתָּ גְּבוּרָתֶךָ</p>

<p>         וּלְסַפֵּר דּוֹר לְדוֹר עֹמֶק מַחְשְׁבוֹתֶיךָ</p>

<p>         כִּי אֶרְאֶה שָׁמֶיךָ מַעֲשֵׂה אֶצְבְּעוֹתֶיךָ</p>

<p>250       יָרֵחַ וְכוֹכָבִים אֲשֶׁר כּוֹנַנְתָּ,</p>

<p>         אַתָּה נוֹרָא אַתָּה.</p>

<p>נוֹרָאוֹת    זַמּוֹתָ לְהַגְבִּיר בַּעֲשֶׂרֶת מוֹנִים</p>

<p>         חֻקֵּי נִבְרָאִים עֲלֵיהֶם מֵאַרְבָּעָה מְתֻקָּנִים</p>

<p>         בָּם הֲרִיצוֹתָ גַּלְגַּלִּים וּלְפָנִים</p>

<p>         הָאָרֶץ יָסַדְתָּ</p>

<p>         אַתָּה נוֹרָא אַתָּה.</p>

<p>255 נוֹרָאוֹת    טִבְעָךְ בָּעוֹלָם הוֹצֵאתוֹ עַל יְדֵי אֹמֶר</p>

<p>         יְצִיקַת גֶּוְיוֹ קָרַצְתָּ מֵחֹמֶר</p>

<p>         וְרוּחֲךָ הִשְׂכַּלְתּוֹ וְצִוִּיתוֹ הִשָּׁמֶר</p>

<p>         כִּי מִשְׁמֶרֶת אַתָּה,</p>

<p>         אַתָּה נוֹרָא אַתָּה.</p>

<p>נוֹרָאוֹת    כְּבוֹדוֹ הִשְׁפַּעְתָּ וְהֶעֱדַפְתָּ בְּשֹׁפִי</p>

<p>260       לְעֵת מְצוֹא עָמַד שָׁלֵם בְּלִי דֹפִי</p>

<p>         מָלֵא חָכְמָה וּכְלִיל יֹפִי</p>

<p>         חוֹתָם תָכְנִית אַתָּה,</p>

<p>         אַתָּה נוֹרָא אַתָּה.</p>

<p>נוֹרָאוֹת    מִצַּלְעוֹתָיו עֵזֶר חֲנַנְתּוֹ</p>

<p>         נִינִים לְמַלֹּאת תֵּבֵל נְתַתּוֹ</p>

<p>265       וּלְבִלְתִּי רוּם לְבָבוֹ הוֹדַעְתּוֹ</p>

<p>         כִּי עָפָר אַתָּה,</p>

<p>         אַתָּה נוֹרָא אַתָּה.</p>

<p>נוֹרָאוֹת    סוֹד אַזְהָרָה לִסְבֹּל עֹל סֵבֶל מוֹטֶיךָ</p>

<p>         עֹנֶשׁ וּמִיתָה גִלִּיתָ לוֹ בְשִׁבְטֶיךָ</p>

<p>         בְּאָכְלְךָ מִזֶּה מוֹת תָּמוּת כֵּן מִשְׁפָּטֶיךָ</p>

<p>270       אַתָּה חָרַצְתָּ,</p>

<p>         אַתָּה נוֹרָא אַתָּה.</p>

<p>נוֹרָאוֹת    פְּרָחִים הֶעֱלָה בְשֵׂכֶל וְדֵעָה</p>

<p>         צְמוּדִים עָלוּ שְׁנַיִם לַמִּטָּה וְיָרְדוּ אַרְבָּעָה</p>

<p>         עוֹלָם חֶסֶד יִבָּנֶה לֹא לַדּוֹרוֹת כִּי אִם לְדֹחַק הַשָּׁעָה</p>

<p>         כִּי לֹא אֵל חָפֵץ רֶשַׁע אַתָּה,</p>

<p>         אַתָּה נוֹרָא אַתָּה.</p>

<p>275 נוֹרָאוֹת    קִבַּלְנוּ וְדַעַת דְּרָכֶיךָ מֵאֲבוֹתֵינוּ נָחַלְנוּ</p>

<p>            רָאִינוּ עֻזְּךָ בְּעַיִן וְנִגְלָה לָנוּ</p>

<p>            הֲלֹא אָב אֶחָד לְכֻלָּנוּ</p>

<p>            אַתָּה יְיָ אָבִינוּ אַתָּה,</p>

<p>            אַתָּה נוֹרָא אַתָּה.</p>

<p>נוֹרָאוֹת    שָׁמַעְנוּ חוֹלְפוֹת וּצְפוּנוֹת עֲתִידוֹת וּבָאוֹת</p>

<br />
</blockquote>

<blockquote>
<p>280       תְּהִלָּתְךָ לְהוֹדִיעַ וּגְבוּרָתְךָ לְהַרְאוֹת</p>

<p>            כִּי גָדוֹל אַתָּה וְעוֹשֶׂה נִפְלָאוֹת</p>

<p>            רַבּוֹת עָשִׂיתָ אַתָּה,</p>

<p>            אַתָּה נוֹרָא אַתָּה.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/46869">https://benyehuda.org/read/46869</a></div></body></html>