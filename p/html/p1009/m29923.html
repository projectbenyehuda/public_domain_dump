<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>רְאוּ מֶלֶךְ אֲשֶׁר מִלָּא חֲמָסִים</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>רְאוּ מֶלֶךְ אֲשֶׁר מִלָּא חֲמָסִים / פְּנֵי תֵבֵל וְנֶעְדָּרוּ מְשׂוֹשִׂים</p>

<p>מְלַאכְתּוֹ הָיְתָה קֶשֶׁת לְתֻמּוֹ / וּמַחְנוֹתָיו עֲלֵי כָתֵף עֲמוּסִים</p>

<p>וְשׁוֹפֵךְ דָּם לְאֶבְיוֹנִים נְקִיִּים / וְעָזַב כָּל מְתֵי חַיִל הֲרוּסִים</p>

<p>בְּעֵינָיו הֵם כְּדֹמֶן לָאֲדָמָה / וְנֶחְשָׁבוּ כְּנִבְלֵי הַחֲרָסִים</p>

<p>עֲדֵי שָׁבוּ לְכָל עוֹבֵר וְכָל שָׁב / בְּכָל חֶרְפָּה וּבִכְלִמָּה מְכֻסִּים</p>

<p>וְאֵין יוֹעֵץ לְהָשִׁיב אֶת חֲרוֹנוֹ / וְלֹא יִהְיֶה כְּאוֹצָרוֹת בְּלוּסִים</p>

<p>וּמִשְׁנֵהוּ אֲבִיר רֵעָיו מְקַנֵּא / לְמַעְשֵׂהוּ וְשַׂרְעַפָּיו אֲנוּסִים</p>

<p>אֲזַי אָמַר לְמַלְכּוֹ: הֵן אֲדוֹנִי / אֲנִי בוֹחֵר לְקֶשֶׁת נֶעֱלָסִים</p>

<p>וְתִהְיֶה לִי כְּחוֹמָה בֵּין גְּדוּדִים / וּבָהּ אֶהְיֶה כְּעוֹמֵד בֵּין הֲדַסִּים</p>

<p>בְּמָשְׁכִי בָהּ לְנֶגֶד צוֹרְרֶיךָ / יְהוּ כוֹרְעִים וְלֹא נִהְיֶה לְשׁוֹסִים</p>

<p>וְהַמֶּלֶךְ בְּשָׁמְעוֹ רָץ כְּאַיָּל / וְעָשָׂה כָל יְפִי קַשְׁתּוֹת כְּמוּסִים</p>

<p>לְמִשְׁנֵהוּ בְּתִפְאַרְתּוֹ לְפָנָיו / וְעֹז עִם הוֹד וְתִפְאֶרֶת לְעוֹשִׂים</p>

<p>וְנָתַן לוֹ וְקִבַּל לָהּ בְּכָבוֹד / וְנָשַׁק אֶת יְדֵי מַלְכּוֹ פְּרוּשִׂים</p>

<p>וְהָפַךְ בָּהּ יְמִינוֹ עִם שְׂמֹאלוֹ / עֲדֵי שָׁבַר עֲדִי קַשְׁתּוֹ כְּמֵשִׂים</p>

<p>וְהַמֶּלֶךְ אֲזַי קָם בַּחֲרוֹנוֹ / וְהִתְקַצַּף וְהִתְרַפַּס רְפָסִים</p>

<p>וּבִקַּשׁ לַהֲרֹס כָּל אַרְמְנוֹתָיו / וְכִמְעַט קָט כְּבִקְעָה לָרְכָסִים</p>

<p>וְהַמִּשְׁנֶה בְּנַחַת דִּבְּרוֹתָיו / בְּחָכְמָתוֹ וְנִפְלָאוֹת וְנִסִּים</p>

<p>מְשָׁכָהוּ בְּחַבְלֵי אַהֲבָתוֹ / וְאִם הָיְתָה חֲמָתוֹ כָעֲכָסִים</p>

<p>וְהֵשִׁיב מַחֲנֵה קִצְפּוֹ וְזַעְפּוֹ / וּמִקִּרְבּוֹ וּמִלִּבּוֹ כְּטָסִים</p>

<p>בְּאָמְרוֹ: הוֹי אֲדוֹנִי לֹא תְדַמֶּה / לְפוֹעַל אֵל בְּיָדֶיךָ רְמוּסִים</p>

<p>וּפֹעַל כַּפְּךָ כָּזֶה לְמֵאוֹת / בְּחָכְמָתָם כְּחָכְמָתָךְ מְנֻסִּים</p>

<p>וְקִנֵּאתָ לְשִׁבְרוֹ עַד לְכִמְעַט / תְּאַבֵּד צוֹרְרֶיךָ כַּיְּבוּסִים</p>

<p>וְאַף כִּי צוּר אֲשֶׁר יָצַר יְצוּרִים / לְבַדּוֹ כִּי בְנַפְשׁוֹתָם תְּפוּסִים</p>

<p>הֲלֹא קַנֹּא יְקַנֵּא עַל בְּרוּאָיו / וְעֶבְרָתוֹ כִּקְדֹחַ אֵשׁ הֲמָסִים</p>

<p>וְהַמֶּלֶךְ כְּשָׁמְעוֹ שָׁב לְאָחוֹר / נְתִיבוֹתָיו בְּשׁוּבוֹ הֵם מְכֻסִּים</p>

<p>וְשָׁמַע לַעֲצַת מִשְׁנֶה חֲכַם לֵב / וְשָׁת לִבּוֹ לְמוֹשִׁיעַ לְחוֹסִים</p>

<p>שְׁאָלָהוּ עֲצָתָךְ מִע יְעָצָהּ / הֱשִׁיבוֹ אִישׁ יְהוּדִי מֵעֲמוּסִים</p>

<p>אֲזַי שָׁלַח וְהֶעְלַנִי לְמוּלוֹ / בְּחָכְמוֹתַי אֲשֶׁר לַיָּם מְכַסִּים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29923">https://benyehuda.org/read/29923</a></div></body></html>