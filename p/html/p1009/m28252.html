<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶל אִישׁ אֲשֶׁר יִפְתַּח צְרוֹר</title>
	<meta name="author" content="זכריה אלצ'אהרי"/>
</head>
<body>

<blockquote>
<br />

<p>אֶל אִישׁ אֲשֶׁר יִפְתַּח צְרוֹר / צָרוּר בְּתוֹכוֹ מָר דְּרוֹר</p>

<p>צָפוּן יְפַעְנֵחַ לְכָל / מַשְׂכִּיל וְשָׂם מַחְשָׁךְ לְאוֹר</p>

<p>סֵפֶר בְּדֶרֶךְ הָאֱמֶת / שִׂיחוֹ וְסוֹדוֹתָיו שְׁמוֹר</p>

<p>בִּידֵי חֲרִיצוּת נִקְבְּצוּ / אַתָּה בְחִנָּם תֶּאֱגוֹר</p>

<p>סוֹדוֹ עֲמֻקּוֹת נִפְלְאוּ / מַה נִּמְרְצוּ אִם תַּחֲקוֹר</p>

<p>טַעְמוֹ כְצַפִּיחִית דְּבַשׁ / אָכֵן וְהוּא דַּק כַּכְּפוֹר</p>

<p>הַטֵּה לְשֵׁמַע אָזְנְךָ / הַלֵּב לְאַהֲבָתוֹ גְּזוֹר</p>

<p>עַיִן פְּקַח אֶל זָהֳרוֹ / הַשְׁכֵּם וּמֶרְכָּבָה אֱסוֹר</p>

<p>גֵּיא הַפְּתָאִים תִּבְקְעָה / וּנְטֵה וְיַם סִכְלוּת עֲבוֹר</p>

<p>עַד שַׁעֲרֵי אוֹרָה גְּשָׁה / וּלְכָה בְנַחַל הַבְּשׂוֹר</p>

<p>אָכְלָה לְמִשְׁמַנִּים וְיֵין / מַלְכוּת לְרָב אֵין מַחֲסוֹר</p>

<p>זֹהַר סְפִינוֹת תֶּחֱזֶה / שָׁמָּה וְהַשְׁבִּית הַשְּׂאוֹר</p>

<p>חַפֵּשׂ בְּמַטְמוֹן לִבְּךָ / הוֹסִיף חֲתֹר בַּקִּיר חֲתוֹר</p>

<p>כָּל מַחְשְׁבוֹת יִצְרָךְ זְרֵה / עַל יִצְרְךָ חֶרֶב חֲגוֹר</p>

<p>אֶל הַרֲרֵי בֹּשֶׂם עֲלֵה / מַהֵר בְּחִישׁ אַל תַּעֲצוֹר</p>

<p>נָטַע עֲצֵי עֶדְנוֹ לְךָ / אַרְיֵה וְגוּר הוּא הַבְּכוֹר</p>

<p>אֵין קֵץ לְמַהְלַל הַגְּבִיר / כַּיָּם וְלֹא אוּכַל סְפוֹר</p>

<p>לַקֵּט בְּשׁוֹשָׁנָיו וְעַל / בִּלְעָדְךָ פִּתְחוֹ סְגוֹר</p>

<p>וַעְלֹז בְּעֵץ חַיִּים וְגָן / הִתְעַנְּגָה עַל סִיס וְתוֹר</p>

<p>מִי יִתְּנֵנִי עַל כְּנַף / נֶשֶׁר וְאָעוּף כַּדְּרוֹר</p>

<p>אֵלָיו קְרָבַי נִצְרְבוּ / לוּלֵי דְמָעַי תַּעֲזֹר</p>

<p>לָכֵן אֲנִי תּוֹךְ מַאֲסָר / עָצוּר וְעָזוּב אֵין בְּכוֹר</p>

<p>פָּנַי בְחוּץ לֹא נִכְּרוּ / קָדְרוּ וְחָשְׁכוּ מִשְּׁחוֹר</p>

<p>אֵל חַי בְּכִסֵּא גָדְלְךָ / זוֹכֵר בְּרִית עַבְדְּךָ זְכֹר</p>

<p>כִּי אֵין דְּרוֹר לִי עַד אֲשֶׁר / תִּקְרָא אֱלֹהִים לִי דְּרוֹר.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28252">https://benyehuda.org/read/28252</a></div></body></html>