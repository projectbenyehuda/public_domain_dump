<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲשֶׁר עוֹלֶה עֲלֵי קִירוֹת לְבָבִי</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>אֲשֶׁר עוֹלֶה עֲלֵי קִירוֹת לְבָבִי / בְּכָל רֶגַע וְאֶשְׁתַּעְשֵׁעַ בְּזִכְרוֹ</p>

<p>שְׁמוֹ תִשְׁעִים וְדַי לַיּוֹדְעִים חֵן / וְהָאֶלֶף קְחָה לָךְ מַעֲשֵׂרוֹ</p>

<p>וְקָב חֶצְיוֹ בְּמִדָּה הָאֲמִתִּית / מְלֵאָה דַר וְסוֹחֶרֶת לְנִזְרוֹ</p>

<p>וְשֵׁם אָבִיו אֲבִי יִשַׁי בְּשִׁתּוּף / חֲצִי הַשֵּׁם אֲשֶׁר הָלַךְ לְאוֹרוֹ</p>

<p>וְהוּא לָבַשׁ צְדָקוֹתָיו כְּשִׁרְיוֹן / מְלַאכְתּוֹ הִיא בְּכָל עָרֵי מְגוּרוֹ</p>

<p>אֲנִי אֶהְיֶה מְיַחֵל לַשְּׁיַרוֹת / לְאִמְרָתוֹ וְעַד עֵת בּוֹא דְבָרוֹ</p>

<p>וְאֶתְאַו לִרְאוֹת שִׁירוֹת כְּתָבוֹ / אֲשַׁנֵּן בָּם וְאָרִים קוֹל בְּשִׁירוֹ</p>

<p>וּמֵרֹב הַנְּדוֹד אֶהְיֶה בְּעֵינַי / כְּמוֹ גֶבֶר אֲשֶׁר יַיִן עֲבָרוֹ</p>

<p>וְאִם אֶדְאַג לְקוֹרוֹת הַזְּמַנִּים / וְלִבִּי יֶהֱמֶה מִמַּאֲסָרוֹ</p>

<p>הֲכִינוֹתִי בְרֻדִּים וַעֲקֻדִּים / וְכָל טָלוּא וְנָקוֹד עַל שְׂכָרוֹ</p>

<p>וּבוֹ אֶשְׁכַּח לְעָנְיִי עִם מְרוּדִי / וְלֹא יֻתַּן סְגוֹר זָהָב מְחִירוֹ</p>

<p>וְאָגִילָה וְאֶשְׁתַּעְשַׁע וְאֶשְׂמַח / כְּשִׂמְחַת אִישׁ בְּהִוָּלֵד בְּכוֹרוֹ</p>

<p>וְאֶהְגֶּה בוֹ שְׁחָרִים וַעֲרָבִים / לְאַהֲבָתוֹ אֲלַחֵךְ אֶת עֲפָרוֹ</p>

<p>וְשָׂמַחְתִּי בְאִמְרָתוֹ כְּשִׂמְחַת / זְאֵב גָּנַב לְמוֹ טָלֶה בְּעֶדְרוֹ</p>

<p>וְלֹא אֶמְצָא לְדִמְיוֹן הַיְּדִיד זֶה / וְכָלִיל הוּא יְדִידִי בַהֲדָרוֹ</p>
</blockquote>

<blockquote>
<p>וְלָמָּה הַזְּמָן יֵלֵךְ שְׁחוֹחַ / קְדוֹרַנִּית וְלֹא יָאִיר בְּנֵרוֹ </p>
</blockquote>

<blockquote>
<p>הֲלֹא קָם לַזְּמָן מֵאִיר בְּתֵבֵל / הֲלֹא יִכְרַע וְיִקֹּד אֶל גְּבִירוֹ</p>

<p>וּמִי יִתֵּן וְאָעוּפָה כְּנֶשֶׁר / אֱלֵי יָדִיד לְמוֹלַדְתּוֹ וְעִירוֹ</p>

<p>וּמִי יִתֵּן וְאַחֲלַי גַּם וְאַשְׁרַי / וְאוֹסִיף אֶשְׁאֲבָה מֵימֵי מְקוֹרוֹ</p>

<p>וְאִם אֵלֵךְ בְּאַרְבַּע הַקְּצָווֹת / בְּכָל מָקוֹם אֲנִי תָמִיד אֲסִירוֹ </p>

<p>וְאַל יִתְמַהּ אֱנוֹשׁ עַל טוּב לְשׁוֹנִי / בְּעָבְרוֹ הַגְּבוּל הוֹסִיף בְּגִדְרוֹ </p>

<p>אֱמֶת כִּי אִישׁ לְפִי שִׂכְלוֹ יְהֻלָּל / וְאִם הִרְבָּה וְאִם הִמְעִיט בְּסִדְרוֹ</p>

<p>וְכָל תָּם יַהֲלֹךְ עִמּוֹ וְיָשָׁר / לְזֶה נִקְרָא אֱמֶת צַדִּיק בְּדוֹרוֹ</p>

<p>לְזֶה רָאוּי אֱנוֹשׁ לָרוּץ לְפָנָיו / הֲלֹא הוּא לַזְּמָן שִׁמְשׁוֹ וְסַהֲרוֹ</p>

<p>אֲבָרֵךְ הַזְּמָן עַל טוּב יְלִידָיו / בְּרוּכָה הָאֲדָמָה בַּעֲבוּרוֹ</p>

<p>אֱלֹהִים חַי יְחָנֵּהוּ בְּכָל עֵת / וּמַלְאָכָיו יְצַו תָּמִיד לְעָזְרוֹ </p>

<p>וְחַזֵּק אֵל זְרוֹעוֹתָיו וְכֹחוֹ / וְתָמְכֵהוּ וְלֹא תִמְעַד אֲשׁוּרוֹ</p>

<p>וְיִשְׂמַח כָּל יְמֵי חֶלְדּוֹ בְּחַיִּין / וְלֹא יִדְאַג וְלֹא יִכְאַב בְּשָׂרוֹ</p>

<p>בְּעֶזְרַת אֵל יְזַכֵּנִי אֱלֹהִים / רְאוֹת פָּנָיו וְאֶשְׁכֹּן בַּחֲצֵרוֹ</p>

<p>וְנַעֲלֶה אֶל פְּאַת צִיּוֹן חֲבֵרִים / נְקַוֶּה לַחֲזוֹת מִשְׁכַּן דְּבִירוֹ</p>

<p>וְאַשְׁרֵי אִישׁ אֲשֶׁר יָשִׂים אֱלֹהָיו / בְּכָל כִּסְלוֹ וּמִבְטַחוֹ וְשִׂבְרוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28812">https://benyehuda.org/read/28812</a></div></body></html>