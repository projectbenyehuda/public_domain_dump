<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּמַהּ אָחִי עֲלֵי יָדְעִי מְשָׁלִים</title>
	<meta name="author" content="זכריה אלצ'אהרי"/>
</head>
<body>

<blockquote>
<p>תְּמַהּ אָחִי עֲלֵי יָדְעִי מְשָׁלִים / מְתוּקִים מִדְּבַשׁ וְנֹפֶת צוּפִים</p>

<p>וּמַעְשֵׂי הֵם אֲנִי אוֹמֵר לַמֶּלֶךְ / בְּדֵעוֹתָיו אֱמֶת טוֹבִים וְיָפִים</p>

<p>בְּצֵאתוֹ עִם צְבָאָיו וַחֲיָלָיו / וְכָל שָׂרָיו וּפַחוֹתָיו צְרוּפִים</p>

<p>הֲכִי מָצָא אֱנוֹשׁ זָקֵן וְקָשִׁישׁ / מְשַׁחֵר לַעֲבֹד אֶרֶץ עֲרָפִים</p>

<p>וְאָז שָׁאַל בְּעָרְמָתוֹ וְאֵיכָה / כְּמִתְעַצֵּל תְּהִי מוֹצִיא אֲלָפִים</p>

<p>הֲלֹא תַקְדִּים וְתַשְׁכִּים לַעֲבוֹדָה / וְכוֹכָבִים לְפָנֶיךָ רְצוּפִים</p>

<p>וְאָז עָנָה וְחֵי רֹאשָׁךְ אֲדוֹנִי / כְּבָר קַמְתִּי וְקִדַּמְתִּי נְשָׁפִים</p>

<p>אֲבָל לָקְחוּ אֲחֵרִים אֶת נְשָׁפַי / וְהוֹסַפְתִּי עֲלֵיהֶם עוֹד כְּסָפִים</p>

<p>וְהַמֶּלֶךְ בְּשָׁמְעוֹ נָם לְיָשִׁישׁ / דְּעֵה הִנֵּה מְנָתָךְ עִם חֲנֵפִים</p>

<p>וְהָלַךְ הוּא לְדַרְכּוֹ מַחֲנָיִם / וְאָז חָנָה כְאִישׁ עוֹשֶׂה כְשָׁפִים</p>

<p>בְּעֵת שָׁאַל סְגָנָיו הֵם וְשָׂרָיו / יְדַעְתֶּם שַׁאֲלוֹתַי הַתְּכוּפִים</p>

<p>לְעוֹבֵד הָאֲדָמָה שָׂב וְיָשִׁישׁ / וְהוּא רָזֶה וּמִשְׁמַנָּיו עֲיֵפִים</p>

<p>וְלֹא יָכְלוּ עֲנוֹת אוֹתוֹ כְּאִלּוּ / בְּשִׂכְלֵיהֶם וְדֵעוֹתָם טְרוּפִים</p>

<p>וְהוּא גָּזַר הֲלֹא אַתֶּם נְגִידִים / מְנָתִי אוֹכְלִים מֵאוֹת אֲלָפִים</p>

<p>וּמַדּוּעַ כְּבַשְׁתֶּם אֶת פְּנֵיכֶם / וְאִם לֹא תֵדְעוּ אַתֶּם הֲדוּפִים</p>

<p>כְּשָׁמְעָם חָגְרוּ עֻזָּם בְּשִׁלְחָם / אֱלֵי יָשִׁישׁ וְהָרָצִים דְּחוּפִים</p>

<p>בְּיָדָם מַתְּנוֹת כֶּסֶף וְזָהָב / וּמִגְדָּנוֹת וְאֵפוֹד עִם תְּרָפִים</p>

<p>בְּהַגִּיעָם אֱלֵי יָשִׁישׁ בְּבֵיתוֹ / וְהִשְׁתַּחְווּ וְכָרָעוּ כְּפוּפִים</p>

<p>לְמַעַן יִפְתְּרָה מִלִּין לְמֶלֶךְ / עֲצָרָם מִלְּפָנָיו וַעֲטוּפִים</p>

<p>וְהַזָּקֵן בְּשׁוּרוֹ מַתְּנוֹתָם / וּפָנָיו צָהֲבוּ כִּפְנֵי שְׂרָפִים</p>

<p>וְאָז הֵשִׁיב שְׁאָלַנִי אֲדוֹנִי / יְמֵי חָרְפִּי הֲלֹא בָנַי צְפוּפִים</p>

<p>וְאָנָה הֵם לְכוֹנֵן אֶת מְלַאכְתִּי / כְּמוֹ עָשׂוּ לְשָׁרָשִׁים עֲנָפִים</p>

<p>עֲנִיתִיו כֵּן אֲנִי הָאָב לְבָנוֹת / נְשָׂאוּם מִבְצְרֵי הָעֹז אֲפוּפִים</p>

<p>וְהַמָּנוֹת אֲשֶׁר גָּרַם בְּשִׂכְלוֹ / לְמַלֹּאת מַחֲסוֹרִי הֵן אֲסוּפִים</p>

<p>וְלָעֶרֶב בְּשַׂר אֵילִים אֲבוּסִים / וְלַבֹּקֶר וְהִיא עוּגַת רְצָפִים</p>

<p>וְאָז הָפְכוּ פְּנֵיהֶם הַשְּׁלוּחִים / לְהַגִּיד לַאֲדוֹנֵיהֶם שְׁטוּפִים</p>

<p>בְּהַגִּידָם בְּשִׂיחַ דִּבְּרוֹתָיו / וְנֶחְשָׁבוּ כְּאִלּוּ הֵם אֲשָׁפִים</p>

<p>וְלֹא יָדְעוּ הֱיוֹת מַלְכָּם כְּמַעְרִים / וְרַעְיוֹנָיו לְמֵרָחוֹק כְּצוֹפִים</p>

<p>לְהַצִּיל מֵהֲמוֹן הוֹנָם לְזָקֵן / אֲסָרוֹ הַזְּמָן כָּלוּא בְּכֵפִים.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30269">https://benyehuda.org/read/30269</a></div></body></html>