<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲשֶׁר חָנַן לְבָנִים</title>
	<meta name="author" content="זכריה אלצ'אהרי"/>
</head>
<body>

<p>פולמוס עם מוסלמים</p>

<blockquote>
<br />

<p>אֲשֶׁר חָנַן לְבָנִים הָעֲמוּסִים / בְּיוֹם גֶּשֶׁם נְדָבוֹת עִם רְסִיסִים</p>

<p>וְהוּא שׁוֹכֵן בְּרוּם חֶבְיוֹן וְהוּא דָר / בְּכַנְפֵי הַכְּרוּבִים הַפְּרוּשִׂים</p>

<p>וְתוֹרָתוֹ אֱמֶת מִפָּז יְקָרָה / וּמִיֵּין טוֹב וְרִקְחֵי הָעֲסִיסִים</p>

<p>יְדַמּוּהָ בְּנֵי שֵׂעִיר וּפָארָן / לְדָתוֹתָם אֲשֶׁר הֵמָּה בְּלוּסִים</p>

<p>וְאֵיךְ יִדְמוּ עֲקַלְקַלּוֹת לְמִישׁוֹר / מְסִלּוֹתַי וּבִקְעָה לִרְכָסִים</p>

<p>וְחֶסְרוֹנָם וְסִכְלוּתָם תְּדַמֶּה / בְּשַׂר סָלְעָם לְבַרְבּוּרִים אֲבוּסִים</p>

<p>אֱוִיל נָבִיא מְשֻׁגָּע הוּא וְחָסֵר / יְדַמּוּהוּ לְעוֹמֵד בַּהֲדַסִּים</p>

<p>וְעַל עֶלְיוֹן הֲלֹא הוֹצִיא נְבָלָה / כְּסִיל הוֹמֶה וְרַעְיוֹנָיו הֲרוּסִים</p>

<p>יְדַמֶּה אֶל זְהַב אוֹפִיר נְחָשְׁתּוֹ / כְּלֵי זַעְמוֹ וְקוּנְיָא לַחֲרָסִים</p>

<p>וּמַעְטָפוֹת הֲלֹא דִמָּה לְמִתְגּוֹ / וְרִסְנֵי הַחֲמוֹרִים לַשְּׁבִיסִים</p>

<p>וְלֹא יָדַע בְּחָכְמַת הָאֱלֹהִים / אֲשֶׁר הִקְדִּים לְהַקְדָּמוֹת מְכֻסִּים</p>

<p>וְלֹא נִגְלוּ לְבַד כִּי אִם לְמַשְׂכִּיל / וְלִיחִידִים בְּלִבּוֹתָם כְּמוּסִים</p>

<p>וְעֵת יָבוֹא מְשִׁיחֵנוּ מְהֵרָה / אֲזַי יִרְאוּ לְנִפְלָאוֹת וְנִסִּים</p>

<p>וְיַאְזִינוּ לְמַאְמָרוֹ מְלָכִים / וְכָל שִׁבְטֵי יְשׁוּרוּן נֶעֱלָסִים</p>

<p>כְּמוֹ נָם אֵל בְּדִבְרֵי הַנְּבִיאִים / בְּדֵעוֹתָיו לְמַיִם הֵם מְכַסִּים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28114">https://benyehuda.org/read/28114</a></div></body></html>