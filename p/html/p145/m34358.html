<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ליום הפורים</title>
	<meta name="author" content="שמואל דוד לוצטו"/>
</head>
<body>

<blockquote>
<br />
</blockquote>

<blockquote>
<p><strong>שְׂאוּ</strong> שִׁירִים / בְּיוֹם פּוּרִים,</p>
</blockquote>

<blockquote>
<p>וּבַרְבּוּרִים / לְאִישׁ אֶבְיוֹן.</p>

<p>שְׂאוּ רִנָּה / בְּכָל־פִּנָּה,</p>

<p>שְׁתוּ, שִׁכְרוּ, / בְּמוֹת הָמָן.</p>
</blockquote>

<blockquote>
<p><strong>שְׂאוּ</strong> זִמְרָה / לְאֵל נוֹרָא;</p>
</blockquote>

<blockquote>
<p>קְחוּ כִנּוֹר, / קְחוּ עוּגָב.</p>

<p>בְּמַקְהֵלוֹת / תְּנוּ קוֹ וֹת,</p>

<p>תְּנוּ תוֹדָה / לְאֵל נִשְׂגָּב;</p>

<p>אֲשֶׁר פָּדָה / לְעַם־חֶמְדָּה,</p>

<p>וְהוּא מָעֹז, / וְהוּא מִשְׂגָּב,</p>

<p>צְאוּ שָׁרִים, / שְׂאוּ שִׁירִים,</p>

<p>כְּמוֹ דָוִד / כְּמוֹ הֵימָן.</p>

<br />
</blockquote>

<blockquote>
<p><strong>הֲטוֹב</strong> מַרְפֶּה, / וְלַחְסָם־פֶּה?</p>
</blockquote>

<blockquote>
<p>וּמַה־נַּסְתִּיר / גְּבוּרָתוֹ?</p>

<p>הֲלֹא נָגִיל, / בְּרֹן וָגִיל;</p>

<p>הֲלֹא רַבָּה / אֱמוּנָתוֹ.</p>

<p>וְלַחֻפְּשָׁה / כְּבַר נָשָׂא</p>

<p>לְיִשְׂרָאֵל / בְּאֶבְרָתוֹ.</p>

<p>וְגַם נִלְחָם / בְּזֶרַע חָם;</p>

<p>שְׂלָו הֵבִיא, / וְהִמְטִיר מָן.</p>
</blockquote>

<blockquote>
<br />
</blockquote>

<blockquote>
<p><strong>בְּכָל הַיְּקוּם</strong> / הֲלֹא נָקוּם</p>

<p>וְצִדְקוֹתָיו / נְתַנֶּה־נָא.</p>

<p>וְרוֹב חַסְדּוֹ, / וְעֹז יָדוֹ,</p>

<p>הֲלֹא נַגִּיד / בְּכָל פִּנָּה;</p>

<p>הֲלֹא נָרֹן / לְזִכָּרוֹן</p>

<p>בְּמוֹעֵד זֶה / בְּכָל־שָׁנָה.</p>

<p>וּמָה אֶחְסוֹם / לְפִי מַחְסוֹם?</p>

<p>בְּטַח רוּחִי / בְּצוּר רַחְמָן.</p>

<br />
</blockquote>

<blockquote>
<p><strong>וְהוּא</strong> יִסְלַח / לְאִישׁ נֶאֱלָח,</p>
</blockquote>

<blockquote>
<p>וְכָל־חַטָּאת / כְּבֹר יַלְבֵּן;</p>

<p>וְהוּא יוֹרֶה / שְׂפַת יָרֵא,</p>

<p>וְהוּא יָחֹן / פְּתַיוּת בֵּן.</p>

<p>הֲלֹא אֶבְטַח / (וְאַף אִם־טַח</p>

<p>מְאֹד עֵינִי / וְלֹא יָבֵן)</p>

<p>בְּאֵל מַיְשִׁיר / לְדֹבֵר שִׁיר,</p>

<p>וְשָׂם שָׂפָה / לְכָל־נֶאֱמָן.</p>

<br />
</blockquote>

<blockquote>
<p><strong>וּמִשְׁכָּנוֹ</strong> / וְאַפַּדְנוֹ</p>

<p>בְּרוּם עוֹלָם / שְׁמֵי שָׁמָיו;</p>

<p>וְשָׁם יַשְׁקִיף / גְּבָר תַּקִיף,</p>

<p>וְחַטָּאתוֹ / וְכָל־מוּמָיו.</p>

<p>וְהוּא יִנְעַל / אֱנוֹשׁ יִפְעַל</p>

<p>אֲשֶׁר לֹא־טוֹב / בְּתוֹךְ עַמָּיו;</p>

<p>וְיַפִּיל צָר / בְּאֵין מַעְצָר</p>

<p>בְּמִכְמַרְתּוֹ אֲשֶׁר טָמָן.</p>

<br />
</blockquote>

<blockquote>
<p><strong>תְּשׁוּאוֹת</strong> חֵן/ לְךָ בחֵן</p>
</blockquote>

<blockquote>
<p>עֲצַת לֵבָב / הֲלֹא נִשָּׂא.</p>

<p>בְּמוֹ גָרוֹן / הֲלֹא נָרֹן</p>

<p>לְבֹרֵא יָם / וְיַבָּשָׁה.</p>

<p>לְךָ נוֹדֶה, / לְךָ פוֹדֶה,</p>

<p>מְאַבֵּד צָר / אֲשֶׁר הִקְשָׁה;</p>

<p>וְלֹא נִשְׁעֶה / לְעָם תֹּעֶה,</p>
</blockquote>

<blockquote>
<p>וְאֶל־פִּסְלָם, / וְאֶל־צַלְמָן.</p>

<br />
</blockquote>

<blockquote>
<p><strong>אֱלֹהִים</strong> רַב, / וּבוֹ מִי־רָב?</p>
</blockquote>

<blockquote>
<p>וְרַב כֹּחוֹ / וְאֶזְרֹעוֹ.</p>

<p>וְהוּא יִרְדּוֹף, / וְהוּא יֶהְדּוֹף</p>

<p>לְזֵד יָהִיר, / כְּמוֹ פַרְעֹה.</p>

<p>אֲבָל יֶאֱהָב / לְעָם נִכְאָב,</p>

<p>וְיִתְהַלֵּךְ / לְהַרְגִּיעוֹ.</p>

<p>הֲלֹא כָל־אֵל / פְּעֻלּות אֵל,</p>

<p>וְלֹא מַעֲשֵׂה / יְדֵי אָמָן.</p>

<br />
</blockquote>

<blockquote>
<p><strong>אֲחַשְׁוֵרוֹשׁ</strong> / לְשָׂר וָרֹאשׁ</p>

<p>עֲמָלֵקִי / כְבָר גֻּדָּל.</p>

<p>וְהוּא שׁוֹבָב / בְּרוּם לֵבָב</p>

<p>מְאֹד קָצַף / בְּעָם נִבְדָּל.</p>

<p>וְרוֹב כַּסְפּוֹ / בְּחֹם אַפּוֹ</p>

<p>אֲזַי נָדַב / לְהַשְׁמִיד דָּל.</p>

<p>וּבוֹכִיָּה / קְהִלַּת־יָהּ;</p>

<p>וְהוֹמִיָּה. / כְּשׁוֹד שַׁלְמָן.</p>

<br />
</blockquote>

<blockquote>
<p><strong>וְכָל־הָעָם</strong> / כְּאִישׁ נִפְעָם,</p>
</blockquote>

<blockquote>
<p>וּכָאָבֵל / חֲפוּי קָדְקֹד.</p>

<p>וְקוֹל קִינָה / בְּכָל פִּנָּה;</p>

<p>וְעֵת לִבְכּוֹת, / וְלֹא לִרְקוֹד.</p>

<p>וְעִיר מַלְכוּת / מְלוֹן בָכוּת,</p>

<p>וְכָל־אָדָם / בְּצוֹם יִקֹּד.</p>

<p>וְיוֹם וָלֵיל / בְּכִי וִילֵל,</p>

<p>וְיִשְׂרָאֵל / כְּאִישׁ אַלְמָן.</p>

<br />
</blockquote>

<blockquote>
<p><strong>וְיִתְעַטֵּף</strong> / וְשָׂב וָטָף,</p>

<p>וְהֶחָתָן, / וְהַכַּלָּה –</p>

<p>מְאֹד יִזְחַל, / וְיִתְחַלְחַל,</p>

<p>בּלֵב נָמֵס / וּבֶהָלָה.</p>

<p>וְהַמַלְכָּה, / כְּאִישׁ נִדְכָּא,</p>

<p>בְּמר תִּבְכֶּה / בְהֵיכָלָהּ.</p>

<p>וְקָם שָׁאוֹן, / וְתִמָּהוֹן,</p>

<p>וְהַשַּׁמָּה / מְקוֹם מִשְׁמָן.</p>

<br />
</blockquote>

<blockquote>
<p><strong>אֱלֹהִים</strong> חַי, / חֲזוּ אחַי,</p>
</blockquote>

<blockquote>
<p>אֲשֶׁר עָשָׂה / לְיִשְׂרָאֵל.</p>

<p>גְּבוּרוֹתָיו / וְאוֹתוֹתָיו,</p>

<p>אֲשֶׁר הִפְלָא / בְּאוֹן וָאֵל.</p>

<p>יְמִין תָּקְפוֹ / רְאוּ אֵפוֹא;</p>

<p>זְכוֹר עַמִּי / וְהִבָּהֵל.</p>

<p>זְכוֹר צִדְקוֹ / בְּעַם־חֶלְקוֹ</p>

<p>בְּכָל־שָׁעָה / וְעֵת וּזְמָן.</p>

<br />
</blockquote>

<blockquote>
<p><strong>וּמַה</strong>־פָּעַל / אֱלֹהֵי עָל</p>
</blockquote>

<blockquote>
<p>וְאֵיךְ מִלֵּט / יְדִיד נַפְשׁוֹ;</p>

<p>וְאֵיךְ הִבְדִּיל, / וְאֵיךְ הִגְדִּיל,</p>

<p>וְאֵיךְ רוֹמֵם / בְּחִיר קָדְשוֹ;</p>

<p>וְאֵיךְ הֵחֵל / בְּבֶן־רָחֵל,</p>

<p>בְּהָעִיר שָׂר / עֲלֵי עַרְשׂוֹ;</p>

<p>וְאֵיךְ כִּבֵּד / לְאִישׁ אֹבֵד,</p>

<p>וְאֵיךְ נֶהְפַּךְ / לְאִישׁ נִסְמָן.</p>

<br />
</blockquote>

<blockquote>
<p><strong>אֱנוֹשׁ</strong> צוֹרֵר, / וּמִשְתָּרֵר,</p>
</blockquote>

<blockquote>
<p>וּבַר־לֵבָב / בְּלֵב יִשְׂטוֹן,</p>

<p>לְהַכְרִיתוֹ / וְלִתְלוֹתוֹ.</p>

<p>לְדַבֵּר בָּא / לְאִישׁ שִׁלְטוֹן;</p>

<p>וְהַסֻּלָּם / כְּבַר נִשְׁלָם,</p>

<p>וְעֵץ נִשְׂגָּב / כְּהָר קָטוֹן;</p>

<p>וְהַתָּלוּי / לְאֵל גָּלוּי,</p>

<p>וְלֹא הוּכַן, / וְלֹא זֻמָּן.</p>
</blockquote>

<blockquote>
<br />
</blockquote>

<blockquote>
<p><strong>כְּצֵאת</strong> חַמָּה, / מְלֵא חֵמָה</p>
</blockquote>

<blockquote>
<p>מְמַהֵר בָּא / לְבֵית הַשָּׂר;</p>

<p>וְתוֹךְ קִרְבּוֹ, / בְּרוּם לִבּוֹ,</p>

<p>אֲנִי(אָמַר) / מְאֹד אֻשָּׁר;</p>

<p>וְאָנֹכִי / לְמוֹ מַלְכִּי</p>

<p>מְאֹד אָהוּב, / מְאֹד נִקְשָׁר;</p>
</blockquote>

<blockquote>
<p>וּמִי־טָמֵא / אֲשֶׁר־יִדְמֶה</p>
</blockquote>

<blockquote>
<p>לְשַׂר־שָׂרִים, / לְאִישׁ חַשְׁמָן?</p>

<br />
</blockquote>

<blockquote>
<p><strong>אֱוִיל</strong> נִמְהָר, / וְלֹא נִזְהָר,</p>
</blockquote>

<blockquote>
<p>בְּרֹאשׁ נִשָּׂא / וְעֵין גַּבְהוּת,</p>

<p>הֲלֹא כִי־כֵן / כְּאִישׁ מִסְכֵּן</p>

<p>בְּפִיו נוֹקַשׁ / בְּרוֹב גֵּאוּת.</p>

<p>אֲזַי שָׁפָל / אֲזַי נָפָל;</p>

<p>וּבָא שׁוֹדוֹ / וְאֵין רִפְאוּת.</p>

<p>כְּצַלְמוּנָע / אֲזַי נִכְנָע;</p>

<p>כְּמוֹ פַרְעֹה / כְּמוֹ נַעֲמָן.</p>

<br />
</blockquote>

<blockquote>
<p><strong>אֲזַי</strong> צֻוָּה / (רְאוּ הוָֹה!)</p>
</blockquote>

<blockquote>
<p>לְהַלְבִּישׁ אִישׁ / אֲשֶׁר שָׂנֵא;</p>

<p>בְּרַכָּבוֹ / לְהַרְכִּיבוֹ,</p>

<p>בְּסוּס נִכְבָּד / כְּשָׂר מִשְׁנֶה;</p>
</blockquote>

<blockquote>
<p>וְעַל־כָּרְחוֹ / בְּכָל־רוּחוֹ</p>
</blockquote>

<blockquote>
<p>קְרֹא אַבְרֵךְ / לְאִישׁ נַעֲנֶה.</p>

<p>אֱנוֹשׁ נָבָל / אֲזַי נֶאֱבָל,</p>

<p>וְשָׁת לִבּוֹ / אֱלֵי סִימָן.</p>

<br />
</blockquote>

<blockquote>
<p><strong>אֲבָל</strong> אֶבְלוֹ / אֱמֶת כֻּלּוֹ,</p>
</blockquote>

<blockquote>
<p>וְלֹא אַחֵר / אֲשֶׁר־יָגוֹר.</p>

<p>הֲלֹא לָאֵל / וְאוֹן וְאֵל,</p>

<p>הֲלֹא אֵלָיו / חֲנִית וּסְגוֹר.</p>

<p>וְהוּא אִוָהּ, / וְהוּא צִוָּהּ;</p>

<p>וּמִי יִפְתַּח / וְהוּא יִסְגּוֹר?</p>

<p>וּמִי יַחְמס, / וּמִי יִרְמֹס</p>

<p>יְרֵא אֵל חַי / בְּלֵב נֶאֱמָן?</p>

<br />
</blockquote>

<blockquote>
<p><strong>בְּעֵת־מִשְׁתֶּה</strong>, / וְהוּא שֹׁתֶה</p>
</blockquote>

<blockquote>
<p>עֲלֵי שֻׁלְחָן / אֲחַשְׁוֵרושׁ;</p>

<p>וּמִתְפַּנֵּק / בְּכוֹס חָנֵק,</p>

<p>וּמִתְעַנֵּג / בְּמַשְׁקֵה־רוֹשׁ;</p>

<p>וְלֹא חָכְמָה / וְרַק אַשְׁמָה,</p>

<p>וְרַק זִמָּה / לְבַד יִדְרוֹש;</p>

<p>וּבֹזֶה יָהּ / וְתוּשִׁיָּה;</p>

<p>כְּדֶרֶךְ אִישׁ / אֲשֶׁר שָׁמָן.</p>

<br />
</blockquote>

<blockquote>
<p><strong>וְלֹא</strong> יָדָע / אֲשֶׁר נִגְדָּע,</p>
</blockquote>

<blockquote>
<p>וְלֹא הֵבִין / אֲשֶׁר־הֻכָּה.</p>

<p>אֲזַי נִגְרָז / וְנִגְלָה רָז;</p>

<p>וְאֵין מַחְסֶה, / וְאֵין סֻכָּה.</p>

<p>וְהַנָּקָם / אֲזַי הוּקָם,</p>

<p>וְלֹא רֵיקָם / דְּבַר מַלְכָּה.</p>

<p>וּבָא קִצּוֹ / עֲלֵי עֵצוֹ,</p>

<p>אֲשֶׁר־הֵכִין / תְּמוֹל וַיְּמָן.</p>

<br />
</blockquote>

<blockquote>
<p><strong>וְרָשׁ</strong> וָדָל / אֲזַי גָּדָל,</p>
</blockquote>

<blockquote>
<p>כְּמוֹ הָמָן / וְעוֹד יוֹתֵר;</p>
</blockquote>

<blockquote>
<p>וְכָל־חֵילוֹ / וְכָל־גֻּדְלוֹ,</p>
</blockquote>

<blockquote>
<p>הֲלֹא כֻלּוֹ / לְאַב אֶסְתֵּר.</p>

<p>וְהוּא פָלִיט, / וְהוּא שַׁלִּיט,</p>

<p>וְהוּא מוֹשֵׁל, / וְהוּא שֹׁטֵר.</p>

<p>בְּאֵין מַצָּה / אֲזַי יָצָא</p>

<p>בְּתַכְרִיךְ בּוּץ / וְאַרְגָּמָן.</p>

<br />
</blockquote>

<blockquote>
<p><strong>לְאֵל</strong> אֵלִים, / בְּמַקְהֵלִים,</p>
</blockquote>

<blockquote>
<p>וּכִנְבָלִים / הֲלֹא נִפְצָח.</p>

<p>וְנִתְכּוֹנֵן, / וְנִתְחַנֵּן,</p>

<p>אֲשֶׁר יָבֹא / בְּרוּחַ צָח;</p>

<p>וְיֵרֶא רָשׁ / אֲשֶׁר־גֹּרָשׁ,</p>
</blockquote>

<blockquote>
<p>וְגַם־נִגְזַל, / וְגַם־נִרְצָח.</p>
</blockquote>

<blockquote>
<p>וְאֶל־מִזְרָח / תְּנִי יִצְרָח,</p>
</blockquote>

<blockquote>
<p>וְאֶל־צָפוֹן, / וְאֶל־תֵּימָן.</p>
</blockquote>

<blockquote>
<p><strong>אֱסוֹף</strong> אַחַי / וְנִדָּחָי,</p>
</blockquote>

<blockquote>
<p>וְיִשְׂרָאֵל / קְבוֹץ עַל־יָד.</p>

<p>תְּנָה רִשְׁיוֹן / לְעַם־צִיּוֹן,</p>

<p>וְיִבֶן עִיר, / וְיַצִּיב יָד.</p>

<p>וְיִשְׁבָּר־מוֹט, / וְלֹא יִמּוֹט,</p>

<p>וְלֹא יִירָא / פְנֵי צַיָּד.</p>

<p>וּמֵאַרְבֶּה / מְאֹד יִרְבֶּה,</p>

<p>וְלֹא יִמָּד, / וְלֹא יִמָּן.</p>

<br />
</blockquote>

<blockquote>
<p><strong>וְעַד</strong>־עֵילוֹם / יְהִי שָׁלוֹם,</p>
</blockquote>

<blockquote>
<p>וְרַק שִׁירִים / וְקוֹל זִמְרָה.</p>

<p>וְגָר נָמֵר / בְּאֵין שֹׁמֵר</p>

<p>בְּבֵית הַשּׁוֹר / וְהַפָּרָה.</p>

<p>וְהַצָּפִיר / מְאֹד יַחְפִּיר,</p>

<p>וְרַב יַעֲבֹר / לְעָם נִבְרָא.</p>

<p>וּמָלַךְ שָׂר / בְּכָל־בָּשָׂר,</p>

<p>וּמֶמְשַׁלְתּוֹ / בְּכָל־מִכְמָן.</p>

<br />
</blockquote>

<blockquote>
<p><strong>יוּבַל</strong> שַׁי / לְבֶן־יִשַׁי,</p>
</blockquote>

<blockquote>
<p>אֲשֶׁר יִמְלֹךְ / בְּעִיר צִיּוֹן.</p>

<p>וְלֹא יִמְעָד, / וְלֹא יִרְעָד;</p>

<p>לְעוֹלָמִים / יְהִי עֶלְיוֹן.</p>

<p>שְׂאוּ שִׁירִים / בְיוֹם פּוּרִים,</p>

<p>וּבַרְבּוּרִים / לְאִישׁ אֶבְיוֹן.</p>

<p>שְׂאוּ רִנָּה / בְּכָל־פִּנָּה,</p>

<p>שְׁתוּ,שִׁכְרוּ, / בְּמוֹת הָמָן.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/34358">https://benyehuda.org/read/34358</a></div></body></html>