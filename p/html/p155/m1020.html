<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משני עברי הדלת</title>
	<meta name="author" content="יצחק ליבוש פרץ"/>
</head>
<body>

<p>על התקרה ממעל, סביב למרכז נסתר, זוחלת, נוזלת בהרת אור כהה, כאילו דבר לאט עמה והַשקט לא תוכל.</p>

<p>וצללים עגומים מתנועעים על הכתלים מסביב, אני ואנה, אנה ואנה; מתקרבים הם זה לזה ומתרחקים זה מזה, כאילו הם מתלחשים על דבר מה, ומזדעזעים ונסוגים אחור …</p>

<p>ומניע את הצללים – ר' יעקב הסרסור, יהודי קטן, היושב אל שולחן קטן, והוגה לאור עששית קטנה בספר קטן, הוא ה&#8220;חוק לישׂראל&#8221;!</p>

<p>וכולו – תנועה, עיניו הכהות מתחת לריסים הלבנים משוטטות אנה ואנה בַספר; ידיו הרזות המונחות משני עברי הספר, רועדות; קצה זקנו הלבן והחד זוחל, זוחל על שׂפת הספר, ושׂפתיו הצרובות לוחשות, לוחשות בלי הרף …</p>

<p>אור הספר שוקט במנוחתו בשׂדה-האור!</p>

<p>סוחר התבואות שַׁבת ור' יעקב עושׂה לנפשו.</p>

<br>

<p>מקרן זווית חשכה יצאה אשת ר' יעקב הזקנה וַתּגש בלאט, בפסיעות קטנות וקלות, אל הכירים, וַתּסדר מערכת עצים קטנה, וַתּשׂם עליה גחלת, וַתּבער כמה כפיסים.</p>

<p>וַיחש הזקן באור הנוסף על אור העששית, וַישׂא את עיניו וַירא והנה הזקנה מַבערת אש.</p>

<p>והאש אוכלת את העצים, ומלקקת סביב הגחלת. מה זאת?</p>

<p>זה חמש שנים ויותר, מאז שבת המסחר, לא הבעירה אש בערב.</p>

<p>והזקנה ראתה את תנועת הזקן, וַתּבן לרחשי לבו. מי יודע כמה שנים הסכינו להבין איש את רעהו בלי דבּר דבר. וצחוק קל הופיע על קמטי פני הזקנה, וַתּאמר:</p>

<p>– בשביל בנותינו …תבשיל חם …אשׂמח אותן …</p>

<p>והזקן סגר את הספר וַישאל:</p>

<p>– ואיפה לקחת?</p>

<p>– מעט חלב …מעט קמח …בהקפה …ה' יעזור.</p>

<p>הזקן הניע ראש לאות רצון, והזקנה, השׂמחה לקראת האות, אמרה במנוד ראש:</p>

<p>– עובדות הן כל היום, מן הבוקר עד הלילה …יום יום …ובלילה אין להן גם כוח לאכול את הלחם היבש, והן באות עייפות ויגעות ומטילות את עצמן על המיטה …</p>

<p>– כן, כן – הניע הזקן בראשו וַיכבה את העששית, וַיקח את הספר, ויגש אל הכירים, לקרוא לאור האש.</p>

<br>

<p>אך הנה סגר את הספר שנית.</p>

<p>צעדי הבנות נשמעו על המעלות.</p>

<p>– הנן הולכות – אמר הזקן וירמוז אל הזקנה להחיש מעשׂיה.</p>

<p>– מקפצות ענתה הזקנה, בחטפה את קדירת החלב מן האש – אך אל תירא. אחורי הדלת תעמודנה מעט, לשאוף רוח, לנוח …זה דרכן …הלא ארבע קומות לעלות! והבצק כבר נכון.</p>

<p>– אשת חיל! – רחשו שׂפתי הזקן, והזקנה מודה לו במבט חן.</p>

<br>

<p>ואחורי הדלת על הקומה הרביעית אין עששית, ואך קרני אור כהה עולות מן הקומה השלישית ומתערבות בין הצללים.</p>

<p>ובתוך הצללים שתי בהרות לבנות וארבע עינים דולקות.</p>

<p>והנערות משׂוחחות בלאט:</p>

<p>– נשמי עלי!</p>

<p>– הוי!</p>

<p>– עוד נודף היין!</p>

<p>– היש לך עוד זרעי קפה?</p>

<p>– הֵא!</p>

<p>חריקת שינַים בזרעונים.</p>

<p>– ואני אמרתי לך שלא תשתי …לשׂמוח, לאכול כל טוב …אבל לא לשתות יין …</p>

<p>– אך הוא ביקש, הפציר בי מאד …</p>

<p>– גם שלי הפציר ולא שתיתי, כי אם מעט קוניאק קודם הארנבת …</p>

<p>– אבל אני <strong>אוהבת</strong> לשתות.</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1020">https://benyehuda.org/read/1020</a></div></body></html>