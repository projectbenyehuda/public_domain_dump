<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[הֲלִבִּי יָם מְמֻלָּא עַל גְּדוֹתָיו]</title>
	<meta name="author" content="יהודה הלוי"/>
</head>
<body>

<p>לרבי יוסף בן עזרא
<br></p>

<blockquote>
<p>הֲלִבִּי יָם מְמֻלָּא עַל גְּדוֹתָיו</p>

<p>וְאִם עֵינִי עֲיָנוֹת שֹׁאֲבוֹתָיו</p>

<p>לְפַזֵּר בָּם חֲרָזִים כַּבְּדוֹלַח</p>

<p>וְאֵין אֹסֵף לְפֶרֶט מַחְבְּרוֹתָיו</p>

<p>אֲהָהּ לִי מִזְּמָן אֶשְׁאַל שְׁלוֹמוֹ</p>

<p>וְהִנּוֹ יַעֲרָךְ לִי מִלְחֲמוֹתָיו</p>

<p>וְכָל כֵּלָיו בְּמִלְחַמְתּוֹ בְּזִיתִים</p>

<p>עֲדֵי הָיָה נְדֹד מִמִּשְׁלְחוֹתָיו</p>

<p>וְשָׁלַוְתִּי לְכָל חִצָיו עֲדֵי יוֹם</p>

<p>דְּרֹךְ פֵּרוּד בְּיִתְרֵי קַשְׁתוֹתָיו</p>

<p>וְעֹפֶר נִכְחֲדָה נַפְשִׁי בְּחִשְׁקוֹ</p>

<p>וְשָׁנַי אֶתְּנָה פִּדְיוֹן שְּנוֹתָיו</p>

<p>כְּלֵי מָוֶת עֲלֵי עֵינָיו עֲרֻכִים</p>

<p>וְצוּף מַרְפֵּא וְחַיִּים עַל שְׂפָתָיו</p>

<p>חֲצוֹת לֵיל תֶּחֱזֶה שַׁחַר בְּפָנָיו</p>

<p>וְעֶרֶב תֶּחֱזֶה מִמַּחְלְפוֹתָיו</p>

<p>נְטַשְׁתִּיהּו וְלִבִּי לֹא נְטָשׁוֹ</p>

<p>וְאִם רַבּוּ בְחִשְׁקוֹ עַצְּבוֹתָיו</p>

<p>וְאֵיך יִשְׁקֹט עֲלֵי עֵינַי מְעַט נוּם</p>

<p>וְרוּחוֹת הַפְּרִידָה גַּלְגְּלוֹתָיו</p>

<p>וְהָפְקַדְתִּי עֲלֵי לֵילִי לְפָקִיד</p>

<p>הֱיוֹת שֹׁמֵר לְעֶדְרֵי מַזְּלוֹתָיו</p>

<p>וְחַיַּי יִרְחֲקוּ בִּרְחֹק שְׁחָרָיו</p>

<p>אֲשֶׁר אֶלְאֶה סְפֹר לִמְצֹא קְצוֹתָיו</p>

<p>וְאֶרְאֶה עָשׁ וְכִימָה כִּי יְאִירוּן</p>

<p>וְסַהַר יַעֲמֹד עַל מִשְׁמְרוֹתָיו</p>

<p>וְעֵת יֵאוֹר וְעֵת יֶחְפַּר וְיֵבוֹשׁ</p>

<p>וְעֵת יִשְׁתַּחֲוֶה מִמַּעֲלוֹתָיו</p>

<p>וְאָמַרְתִּי הֲלֹא יוֹסֵף כְּבָר סָף</p>

<p>וְסָפוּ מֵעֲלֵי אֶרֶץ שְׁנוֹתָיו</p>

<p>לְאֵי זֶה בֶן אֱנוֹשׁ יִקּוֹד צְבָא רוּם</p>

<p>לְמִי יִשְׁתַּחֲווּ כָל רִבֲבוֹתָיו</p>

<p>הֱשִׁיבוּנִי לְאוֹר צָץ מִסְּפָרַד</p>

<p>וְעַל יוֹמָם וְלַיִל מַמְשְׁלוֹתָיו</p>

<p>שְׁמוֹ יוֹסֵף וְשַׂר הַחֵן וְהַהוֹד</p>

<p>וְנֶאֶמְנוּ בְמִפְעָלָיו שְׁמוֹתָיו</p>

<p>אֲשֶׁר גָּבַר וְרָכַב בָּמֳתֵי עָב</p>

<p>עֲדֵי הָיוּ בְנֵי עָשׁ מַרְכְּבוֹתָיו</p>

<p>וְיָדַע מִזְּמַנּוֹ מַחֲשָׁבוֹת</p>

<p>וְנִלְאָה הַזְּמָן מִמַּחְשְׁבוֹתָיו</p>

<p>וְדָרַךְ הַרְרֵי חָכְמָה וְנִלְאוּ</p>

<p>בְּעָלֶיהָ מְצֹא אֶת מַעְגְּלוֹתָיו</p>

<p>וְנָתַן מַעֲלַת שֶׁמֶשׁ הֲדוֹמוֹ</p>

<p>וְרֹאשׁ כֹּכְבֵי מְרוֹמִים מַרְגְּלוֹתָיו</p>

<p>שְׁמוֹ יָסֹב כְּסֹב גַּלְגַּל מְסוֹבֵב</p>

<p>וְנוֹדְעוּ בַקְּצָוֹת עִקְּבוֹתָיו</p>

<p>וְהַהוֹד אַחֲרָיו יִרְדֹּף וְאוּלַי</p>

<p>יְהִי בִמְאָסְפֵי כָל מַחֲנוֹתָיו</p>

<p>בְּנֵי אִישׁ מֹעֲצוֹתֵיהֶם קְנוֹת הוֹן</p>

<p>וְהוּא לִקְנוֹת נְדִיבוּת מֹעֲצוֹתָיו</p>

<p>וְהוּא לִמֻּד פְּתֹחַ יָד וְלוּ שָׁב</p>

<p>לְקָפְצָהּ מֵאֲנוּ לוֹ אֶצְבְּעוֹתָיו</p>

<p>וְנִדְבוֹתָיו כְּמִיַּד הָאֱלֹהִים</p>

<p>בְּלִי עֶצֶב וְיַרְבֶּה מַתְּנוֹתָיו</p>

<p>רְחַב הַלֵּב כְּרֹחַב יָם וּמָלֵא</p>

<p>נְדִיבוֹת אַךְ יְרָשָׁם מֵאֲבוֹתָיו</p>

<p>וְגַם הוּא יֶאֱצֹר אוֹצַר נְדָבוֹת</p>

<p>אֲבָל בִּידֵי שְׁאֵלוֹת מַפְתְּחוֹתָיו</p>

<p>וְהוּא כָעֵץ יְבַכֵּר יוֹם בְּיוֹמוֹ</p>

<p>וְלֹא יִמְנַע לְשֹׁאֵל מִגְדְּנוֹתָיו</p>

<p>וְלוֹ עֵט יַעֲבֹר בָּרָק בְּרוּצוֹ</p>

<p>מְזִמּוֹת יַעֲרֹךְ הָיוּ אֲחוֹתָיו</p>

<p>וְיַחְפִּיר בּוֹ חֲנִיתוֹת תַּחְכְּמוֹנִי</p>

<p>בְּהָעִיר עַל מְקַנְאָיו מִגְעֲרוֹתָיו</p>

<p>וּמָשַׁל בוֹ עֲדֵי כִי אֵין לְהָשִׁיב</p>

<p>כְּתָב יָדוֹ וְחוֹתָם טַבְּעוֹתָיו</p>

<p>זְמָן לָבַשׁ פְּאֵר שָׂרִים אֲבָל הוּא</p>

<p>רְבִיד בִּגְדּוֹ וְהֵמָּה מִפְשְׂעוֹתָיו</p>

<p>שְׂרִיג שׂרֵק וְנֶטַע נַעֲמָנִים</p>

<p>אֲשֶׁר מִמֹּר וְכֹפֶר אַשְׁכְּלוֹתָיו</p>

<p>בְּחִיר דּוֹדִים תְּהִי נַפְשִׁי פְדוּתוֹ</p>

<p>וְתִהְיֶה לּוֹ לְצֵל מִמַּחֲלוֹתָיו</p>

<p>גְּבִיר פִּלַּח בְּפֵרוּדוֹ כְּבֵדִי</p>

<p>וְנֶאֶמְנוּ בְלִבִּי מַשְׂמְרוֹתָיו</p>

<p>וְכָל יוֹם אֶשְׁאֲפָה רוּחַ פְּאַת יָם</p>

<p>וְאֶשְׁתּוֹמֵם לְנוֹכַח מִשְׂכְּנוֹתָיו</p>

<p>וְאוּלַי יַעֲלֶה רֵיחַ בְּשָׂמָיו</p>

<p>וְאַכִּיר בָּאֲוֵיר עַב תִּימְרוֹתָיו</p>

<p>אֱלֹהִים יַעֲבִיר מַדְוֵי חֳלָיָיו</p>

<p>וְיָשִׁיב הָרְפוּאוֹת מַחְלְצוֹתָיו</p>

<p>וּמִמֵּי יָם יְגַבֵּר אֶת שְׂשׂוֹנָיו</p>

<p>וְיַרְבֶּה אֶת שְׁלוֹמוֹ כִּמְעוֹתָיו.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8068">https://benyehuda.org/read/8068</a></div></body></html>