<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[לְךָ נַפְשִׁי בְּטוּחָה אוֹ חֲרֵדָה]</title>
	<meta name="author" content="יהודה הלוי"/>
</head>
<body>

<blockquote>
<p>לְךָ נַפְשִׁי בְּטוּחָה אוֹ חֲרֵדָה,</p>

<p>לְךָ מִשְׁתַּחֲוָה תָמִיד וּמוֹדָה!</p>

<p>בְּךָ אֶשְׂמַח בְּיוֹם אָנַע וְאָנוּד,</p>

<p>וְלָךְ אוֹדֶה בְּכָל נִיעָה וְנִידָה –</p>

<p>וּבִפְרֹשׂ הַסְּפִינָה לַעֲבֹר בִּי</p>

<p>כְּנָפַיִם כְּכַנְפֵי הַחֲסִידָה,</p>

<p>וְעֵת תֵּהֹם תְּהוֹם תַּחְתַּי וְתִנְהֹם</p>

<p>כְּאִלּוּ מִקְּרָבַי הִיא לְמֵדָה,</p>

<p>וְתַרְתִּיחַ כְּסִיר אֶת הַמְּצוּלָה</p>

<p>וְיָם תָּשִׂים כְּמֶרְקָחָה יְקוּדָה,</p>

<p>וְצִים כִּתִּים בְּבוֹאָם יָם פְּלִשְׁתִּים</p>

<p>וְהַחִתִּים נְחִתִּים בַּמְּצוּדָה,</p>

<p>וְהַחַיּוֹת בְּהָדְפָם לָאֳנִיּוֹת,</p>

<p>וְתַנִּינִים מְצַפִּים לַסְּעוּדָה,</p>

<p>וְעֵת צָרָה כְּמַכְבִּירָה וּבָנִים</p>

<p>עֲדֵי מַשְׁבֵּר אֵין כֹּחַ לְלֵדָה!</p>

<p>וְאִלּוּ אֶחֱסַר מַאֲכָל וּמִשְׁתֶּה –</p>

<p>נְעִים שִׁמְךָ בְּפִי אָשִׂים לְצֵידָה.</p>

<p>וְלֹא אֶדְאַג עֲלֵי קִנְיָן וּבִנְיָן</p>

<p>וְלֹא עַל הוֹן וְלֹא עַל כָּל אֲבֵדָה –</p>

<p>עֲדֵי כִי אֶטְּשָׁה יוֹצֵאת חֲלָצַי,</p>

<p>אֲחוֹת נַפְשִׁי וְהִיא לִי רַק יְחִידָה.</p>

<p>וְאֶשְׁכַּח אֶת בְּנָהּ פִלַּח כְּבֵדִי,</p>

<p>וְאֵין לִי בִּלְעֲדֵי זִכְרוֹ לְחִידָה,</p>

<p>פְּרִי מֵעַי וְיֶלֶד שַׁעֲשׁוּעַי –</p>

<p>וְאֵיךְ יִשְׁכַּח יְהוּדָה אֶת-יְהוּדָה?</p>

<p>וְנָקַל זֹאת לְנֶגֶד אַהֲבָתְךָ,</p>

<p>עֲדֵי אָבֹא שְׁעָרֶיךָ בְּתוֹדָה,</p>

<p>וְאָגוּר שָׁם וְאֶחְשֹׁב אֶת-לְבָבִי</p>

<p>עֲלֵי מִזְבַּחֲךָ עוֹלָה עֲקוּדָה,</p>

<p>וְאֶתֵּן אֶת קְבוּרָתִי בְּאַרְצָךְ,</p>

<p>לְמַעַן תִּהְיֶה לִי שָׁם לְעֵדָה.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8740">https://benyehuda.org/read/8740</a></div></body></html>