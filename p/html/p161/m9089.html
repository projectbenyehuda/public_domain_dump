<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אקונן על מר תלאותי]</title>
	<meta name="author" content="יהודה הלוי"/>
</head>
<body>

<blockquote>
<p>אֲקוֹנֵן עַל מַר תְּלָאוֹתָי</p>

<p>אֲחַלֵּק בְּיַעֲקֹב קִינוֹתָי</p>

<p>וַאֲפִיצֵם בְּיִשְׂרָאֵל</p>

<p>אֲסַפֵּר תְּלָאוֹת אַחֲרֹנוֹת</p>

<p>אֲשֶׁר שִׁכְּחוּ רִאשׁוֹנוֹת</p>

<p>אֲשֶׁר עָשָׂה לְיִשְׂרָאֵל</p>

<p>וּבַעֲלֵי אֲנִיּוֹת יִתְמָהוּ</p>

<p>וְלָשֵׂאת נְהִי יִנָּהוּ</p>

<p>עַל אוֹדֹת יִשְׂרָאֵל</p>

<p>בֵּין צִבְאוֹת שֵׂעִיר וְקֵדָר</p>

<p>אָבַד צְבָאִי וְנֶעְדַּר</p>

<p>יֹצֵא צָבָא בְּיִשְׂרָאֵל</p>

<p>הֵם כִּי יִלָּחֲמוּ בְמִלְחַמְתָּם</p>

<p>אֲנַחְנוּ נֹפְלִים בְּמַפַּלְתָּם</p>

<p>וְזֹאת לְפָנִים בְּיִשְׂרָאֵל</p>

<p>מִכָּל עֵבֶר פַּח וּמוֹקֵשׁ</p>

<p>וְאֵין אִישׁ עֹמֵד לְבַקֵּשׁ</p>

<p>טוֹבָה לִבְנֵי יִשְׂרָאֵל</p>

<p>וּבַאֲשֶׁר לְהִלָּחֵם יְשׁוֹטֲטוּ</p>

<p>לְהֶרֶג וְאַבְּדָן יְלֻקְּטוּ</p>

<p>לְאַחַד אֶחָד בְּנֵי יִשְׂרָאֵל</p>

<p>לָמָּה אֲדֹנָי וְעַד כַּמָּה</p>

<p>מִדַּת הַדִּין וְהַנְּקָמָה</p>

<p>הִיא שֹׁפְטָה אֶת יִשְׂרָאֵל</p>

<p>אֶזְעַק חָמָס וְאֵין קשֵׁב</p>

<p>וְאַתָּה קָדוֹשׁ יוֹשֵׁב</p>

<p>תְּהִלּוֹת יִשְׂרָאֵל</p>

<p>וְאִם לֹא בְרַחֲמִים תֵּפֶן</p>

<p>עוֹלֵל יְעוֹלֲלוּ כַגֶּפֶן</p>

<p>שְׁאֵרִית יִשְׂרָאֵל</p>

<p>קְפָדָה אַחַר קְפָדָה</p>

<p>וּמִמָּרָה עַד חֲרָדָה</p>

<p>מַסְעֵי בְנֵי יִשְׂרָאֵל</p>

<p>נִשְׁמַע הַדָּבָר הָרָע</p>

<p>וּמְקוֹם בְּגָדַי נִקְרַע</p>

<p>לִבִּי לְחוֹקְקֵי יִשְׂרָאֵל</p>

<p>סְגֻלַּת רָאשִׁים וּסְגָנִים</p>

<p>חֲכָמִים יְדֻעִים וּנְבֹנִים</p>

<p>רָאשֵׁי אַלְפֵי יִשְׂרָאֵל</p>

<p>עִמָּם הָדָר וְתִפְאָרָה</p>

<p>וְלָהֶם הַצִּיץ וְהָעֲטָרָה</p>

<p>וּלְמִי כָּל חֶמְדַת יִשְׂרָאֵל</p>

<p>מַעֲרָכָה מוּל מַעֲרָכָה</p>

<p>עֹשֵׂי מְלֶאכֶת מַמְלָכָה</p>

<p>אֲצִילֵי בְנֵי יִשְרָאֵל</p>

<p>יוֹם שֹׁד מִשַּׁדַּי אָתָה</p>

<p>וּבוֹשִים יוֹעֲצִים וְנֶעֱשְתָה</p>

<p>עֲצַת קְדוֹשׁ יִשְרָאֵל</p>

<p>עַל עִיר סֹחֲרֶיהָ שָׂרִים</p>

<p>בְּתוֹכָה שִׁשִּׁים גִּבּוֹרִים</p>

<p>מִגִּבֹּרֵי יִשְׂרָאֵל</p>

<p>וּמַלְאָךְ בָּתֵּיהֶם יִסָּח</p>

<p>בָעֵת הַהִיא לֹא פָסַח</p>

<p>עַל בָּתֵי בְנֵי יִשְׂרָאֵל</p>

<p>גְּזֵרָה נִגְזְרָה וּבָאָה</p>

<p>מֵאֵת אֲדֹנָי יָצַאָה</p>

<p>לְהָמִית עִיר וְאֵם בְּיִשְרָאֵל</p>

<p>מַלְאֲכֵי מָוֶת נֶעֱרָכִים</p>

<p>וְלֹא הִכְנִיסוּ מַלְאָכִים</p>

<p>בְּכִי תַחֲנוּנֵי בְּנֵי יִשְׂרָאֵל</p>

<p>וּבְיוֹם אֲשֶׁר הָבְקְעָה הָעִיר</p>

<p>יָצְאָה נִקְמַת בְּנֵי שֵׂעִיר</p>

<p>כַּאֲשֶׁר הָיְתָה לְיִשְׂרָאֵל</p>

<p>חֲלָלִים חוּצוֹתָם מָלְאוּ</p>

<p>וְהַמַּשְׁחִיתִים קוֹל נָשְׂאוּ</p>

<p>עַל בְּתוּלַת יִשְׂרָאֵל</p>

<p>וְאַחַר עֲבֹר חֶרֶב נְקָמָה</p>

<p>שִׁבְיָה וְרָעָב וְצָמָא</p>

<p>קִדְמוּ אֶת בְּנֵי יִשְׂרָאֵל</p>

<p>עַל כֵן אֶשּׂם וְאֶשְׁאַף</p>

<p>כִּי אֵל גָּדַע בָּחֳרִי אַף</p>

<p>כֹּל קֶרֶן יִשְׂרָאֵל</p>

<p>עַד מָתַי קֵץ פְּלָאוֹתַי</p>

<p>אֱלֹהֵי צְבָאוֹת וְעַד מָתַי</p>

<p>יְבֻקַּשׁ אֶת עֲוֹן יִשְׂרָאֵל</p>

<p>חוּסָה וְהָיִיתָ לְמַחֲסֶה</p>

<p>הֲכָלָה אַתָּה עֹשֶׂה</p>

<p>אֵת שְׁאֵרִית יִשְרָאֵל.</p>

<br>  

<p>לעת צר ומלחמה</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/9089">https://benyehuda.org/read/9089</a></div></body></html>