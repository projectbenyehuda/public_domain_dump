<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עֲלֵי כָזֹאת תִּבְכֶּינָה</title>
	<meta name="author" content="יהודה הלוי"/>
</head>
<body>

<p>קינה על משה אבן עזרא</p>

<blockquote>
<br />
</blockquote>

<blockquote>
<p>עֲלֵי כָזֹאת תִּבְכֶּינָה / שַׁאֲנָנוֹת וְתֶהֱמֶינָה</p>

<p>וּמִסְפֵּד מַר תִּשֶּׂאנָה / וְתִקְרַעְנָה הַכֻּתֳּנוֹת.</p>

<p>עֲלֵי כָזֹאת הַתּוּגָה / אֵין לַדְּמָעוֹת פּוּגָה</p>

<p>וּבְכָל נֶפֶשׁ דְּאָגָה / וּבְכָל לֵבָב מְגִִנּוֹת –</p>

<p>עַל אֲבֵדַת אֶדֶר יְקָר, / נֶעְקַר וְכָל לֵב עָקַר</p>

<p>וּבַת כָּל עַיִן נָקַר / וַיַּחְשִׁיךְ אִישׁוֹנוֹת.</p>

<p>עֱנוּ, בַּעֲלֵי יְדִידוֹתָיו, / מְלִיצוֹתָיו וְחִידוֹתָיו,</p>

<p>וְכִתְבוּ אֶת אוֹדוֹתָיו / עַל סֵפֶר הַקִּינוֹת.</p>

<p>גְּבִיר אֶזְרָח, אֲשֶׁר כַּגֵּר / שָׁכַן בְּמַעְצָר וּמַסְגֵּר</p>

<p>וְתַחַת רֵעִים אוֹגֵר / הָאֲנָחוֹת וְהַיְגוֹנוֹת.</p>

<p>הֲגוּ ״עַל כָּל רֹאשׁ קָרְחָה / וּבְכָל חוּצוֹת צְוָחָה</p>

<p>וַהֲנָחָה תְהִי אֲנָחָה / וְעֵינַיִם – מַעֶיָנוֹת״.</p>

<p>וְ״הוֹי אָדוֹן וְהוֹי הוֹדוֹ״ / סִפְדוּ עַל מִפְקָדוֹ</p>

<p>וּלְתַנּוֹת עַל מְרוּדוֹ / הִתְחַבְּרוּ לַיְעֵנוֹת.</p>

<p>עֲטֶרֶת גֵּאוּת סְפָרַד – / אֵיךְ מַרְאֲשׁוֹתָיו יָרַד</p>

<p>וַיִּשָּׁאֵר מְפֹרָד / מִבָּנִים וּמִבָּנוֹת?</p>

<p>כַּת אַחִים אַרְבָּעָה / כְּמוֹ כִימָה נִקְבָּעָה –</p>

<p>רוּחַ אֵיךְ נָסָעָה / וְנָגְעָה בְּאַרְבַּע פִּנּוֹת?</p>

<p>וְתַשְׁלִיכֵם אֶל אֶרֶץ / אַחֶרֶת בְּיוֹם חֶרֶץ</p>

<p>וּפָרַץ בָּהֶם פֶּרֶץ / אֲשֶׁר אֵין לִגְדֹּר וְלִבְנוֹת.</p>

<p>הָרַס מִבְנֵה עִירָם / וְלֶעָרִים הֶעֱבִירָם</p>

<p>וְנָטַשׁ אֶת אַדִּירָם / בְּבֵית גֵּרוּת לֵעָנוֹת.</p>

<p>אֲסָרוּהוּ בְמַחֲבוֹאִים / כַּשּׁוֹכֵן בֵּית כְּלָאִים</p>

<p>צוֹעֵק מִתַּחֲלוּאִים / וּמִמַּכּוֹת נֶאֱמָנוֹת.</p>

<p>אַיֵּה אֶשְׁכּוֹל כֹּפֶר? / אַיֵּה חָכָם וְסוֹפֵר</p>

<p>וְנוֹתֵן אִמְרֵי שֶׁפֶר / וְשִׂיחוֹתָיו בִּנְגִינוֹת?</p>

<p>פְּאֵר זְקֵנִים וִישִׁישִׁים / מִתְעָרֵב בִּקְדוֹשִׁים,</p>

<p>עִם אֲדֹנָי וְעִם אֲנָשִׁים / נֶאֱמָן שׁוֹמֵר אֱמוּנוֹת.</p>

<p>נְעִים זְמִירוֹת יִשְׂרָאֵל / וְהוֹד הָאֲרָצוֹת הָאֵל</p>

<p>וּמַחֲזִיק בְּתוֹרַת הָאֵל / וּמַחְמַדֵּי הַתְּבוּנוֹת.</p>

<p>סְתוּמוֹתָיו מִי יְבָאֵר / וְדוֹר עָרוֹם יִשָּׁאֵר,</p>

<p>אַחֲרָיו בְּמִי יִתְפָּאֵר / בַּגּוֹיִם וּבַלְּשׁוֹנוֹת?</p>

<p>גְּבִיר הָעָם וּבְחִירוֹ – / אָכֵן בַּעֲווֹן דּוֹרוֹ</p>

<p>סָתַם אֵל אֶת אוֹרוֹ / וְהִשְׁכִּין עָלָיו עֲנָנוֹת.</p>

<p>מֹשֶׁה מֹשֶׁה אָחִי, / מְאוֹר סַהֲרִי וּמִזְרָחִי</p>

<p>וְנֵרִי וְנֹגַהּ זַרְחִי / מִשָּׁנִים קַדְמוֹנוֹת.</p>

<p>כְּאֵבִי נוֹסַף בְּיוֹסֵף / לִדְמוּתוֹ אֶכָּסֵף,</p>

<p>אַלְלַי כִּי אֵאָסֵף / וְלֹא אַבִּיט לַתְּמוּנוֹת.</p>

<p>בִּתְשׁוּקָתָם נֶאֱסַף / וּבְנֶפֶשׁ מָרָה סָף,</p>

<p>בְּיוֹם אֲשֶׁר נִגְדַּע וָסַף / אַל תָּבֹאנָה רְנָנוֹת!</p>

<p>יוֹדֵעַ יְגוֹנוֹתָיו / וְהַמְקַצֵּר אֶת שְׁנוֹתָיו</p>

<p>יְכַפֵּר בָּם עֲווֹנוֹתָיו / הַגְּלוּיוֹת וְהַצְּפוּנוֹת.</p>

<p>וִינַחֵם אֶת אֲבֵלָיו / וְיִפְרֹשׂ כְּנָפוֹ עָלָיו</p>

<p>וְיִפְנֶה בְרַחֲמִים אֵלָיו / וְאַחְיוֹתָיו הַבְּחוּנוֹת.</p>

<p>וְיִתֵּן אֶת מַהֲלָכָיו / בֵּין כְּרוּבָיו וּמַלְאָכָיו</p>

<p>בְּצֵל שַׁדַּי וּמַעֲרָכָיו / וּבִמְנוּחוֹת שַׁאֲנָנוֹת.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31879">https://benyehuda.org/read/31879</a></div></body></html>