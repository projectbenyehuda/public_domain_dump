<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שלשלת הדמים</title>
	<meta name="author" content="חיים נחמן ביאליק"/>
</head>
<body>

<h1 id="שַׁלְשֶׁלֶתהַדָּמִיםחנביאליק">שַׁלְשֶׁלֶת הַדָּמִים / ח&quot;נ ביאליק</h1>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<p>וַיְהִי הַיּוֹם וַיָּבֹא הַשַּלְדָּג וַיִּצְעַק אל הַמֶּלֶךְ שְׁלֹמֹה לֵאמֹר:</p>

<p>אֲהָה, אֲדוֹנִי וּמַלְכִּי! הֲלֹא אַתָּה הוּא אֲשֶר בִּשּׂרְתָּ שָׁלוֹם וֶאֶמֶת בְּיָמֶיךָ לְכָל־שׁוֹכְנֵי הָאָרֶץ. הֲאִם לֹא צִוִּיתָ אֶת־הַשּׁלוֹם גַּם בֵּין הַחַיָּה וּבֵין הַחַיָּה?&quot;</p>

<p>וַיֹּאמֶר הַמֶּלֶך:</p>

<p>&#8220;וּמִי הֲפֵרוֹ?&#8221;</p>

<p>וַיַּעַן הַשַּלְדָּג וַיֹּאמַר:</p>

<p>&#8220;יָרֹד יָרַדְתִּי הַמַּיְמָה לָצוּד צַיִד, וָאַפְקִיד אֶת־גוּרַי בְיַד הַחֻלְדָּה, וַתָּקָם עֲלֵיהֶם וַתַּשְׁמִידֵם. וְעַתָּה דְמֵי יְלָדַי הַנְּקִיִּים צוֹעֲקִים אֵלַי: מָוֶת לָרוֹצַחַת!&#8221;</p>

<p>וַיִּשְׁלַח הַמֶּלֶךְ לְהָבִיא אֶת־הַחֻלְדָּה לְפָנָיו וַיַּחְקְרֶנָּה:</p>

<p>&#8220;הַאִם רָצַחְתְּ אֶת־יַלְדֵי הַשַּלְדָּג?&#8221;</p>

<p>וַתֹּאמֶר הַחֻלְדָּה:</p>

<p>&#8220;אָנֹכִי, אֲדוֹנִי הַמֶּלֶךְ. וְאוּלָם חַי הַמֶּלֶך אִם בְּזָדוֹן וְאִם בִּצְדִיָּה. כִּי שָׁמֹעַ שָׁמַעְתִּי אֶת־הַנֵּקָר בְּהַרְעֵם מַקּוֹרוֹ כְקוֹל הַתֹּף, כְּמַזְעִיק לַמִּלְחָמָה, וַיְהִי בְּחָפְזִי אֶל הַמַּעֲרָכָה, וָאֶרְמֹס בּלִי צְדִיָּה אֶת־הַיְּלָדִים.&#8221;</p>

<p>וַיִּקְרָא הַמֶּלֶךְ לַנֵּקָר וַיִּשְׁאָלֵהוּ:</p>

<p>&quot; הַאַתָּה הֶחֱרַדְתָּ אֶת־הָעָם לַקְּרָב בְּרַעַם תֹּף?&quot;</p>

<p>וַיַּעַן הַנֵּקָר:</p>

<p>&#8220;אָנֹכִי, אֲדוֹנִי הַמֶּלֶךְ. וְאוּלָם מֵרְאוֹתִי אֶת הָעַקְרָב מַשְׁחִיז פִּגְיוֹנוֹ עִשִׂיתִי זֹאת.&#8221;</p>

<p>וַיִּקְרָא הַמֶּלֶךְ לָעַקְרָב וַיִּשְׁאָלֵהוּ:</p>

<p>&#8220;לָמָה הִשְׁחַזְתָּ אֶת פּגְיוֹנֶךָ?&#8221;</p>

<p>וַיַּעַן הָעַקְרָב:</p>

<p>&#8220;כִּי רָאִיתִי אֶת־הַשַּׁלְחָפָה מוֹרֶקֶת שִׁרְיוֹנָהּ.&#8221;</p>

<p>וְהַשַּׁלְחָפָה הַנִּשְׁאֶלֶת הִצְטַדְּקָה וַתֹּאמַר:</p>

<p>&quot; כִּי רָאִיתִי אֶת־הַסַּרְטָן לוֹטֵשׁ חֲנִיתוֹ&quot;</p>

<p>וְהַסַּרְטָן הֵשִׁיב:</p>

<p>&quot; כִּי רָאִיתִי אֶת־הַסִּרְטָתָן מְנוֹפֵף כּידוֹנוֹ.&quot;</p>

<p>וְהַמֶּלֶךְ צִוָּה לְהָבִיא אֶת־הַסִּרְטָתָן וִיּוֹכִיחֵהוּ:</p>

<p>&#8220;לָמָה הֲנִיפוֹתָ אֶת־כִּידוֹנֶךָ?&#8221;</p>

<p>וַיַּעַן הַסִּרְטָתָן וַיֹּאמַר:</p>

<p>&#8220;כִּי רָאִיתִי אֶת־הַשַּלְדָּג יוֹרֵד הַמַּיְמָה לַטְרֹף אֶת- יְלָדַי?&#8221;</p>

<p>אָז יִשְׁעֶה הַמֶּלֶךְ אֶל הַשַּלְדָּג וַיֹּאמַר:</p>

<p>&#8220;נְקִיָּה הַחֻלְדָּה מֵעָוֹן. דַּם יְלָדֶיךָ בְּרֹאשֶׁךָ. זוֹרֵע מָוֶת יִקְצְרֶנּוּ.&#8221;</p>

<br>  

<div class="footnotes">
<hr />
<ol>

<li id="fn:1">
<p>הוקלד לפי מהדורת דביר תשכ&quot;ה. המהדורה סודרה והוגהה בידי יצחק פיקסלר. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8322">https://benyehuda.org/read/8322</a></div></body></html>