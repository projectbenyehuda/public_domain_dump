<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אכן חציר העם</title>
	<meta name="author" content="חיים נחמן ביאליק"/>
</head>
<body>

<p>כִּי רוּחַ יְיָ נָשְׁבָה בּוֹ&#8230; אָכֵן חָצִיר הָעָם.</p>

<p>        [ישעיה מ', ז]</p>

<br>

<blockquote>
<p>אָכֵן חָצִיר הָעָם, יָבֵשׁ הָיָה כָּעֵץ,</p>

<p>אָכֵן חָלָל הָעָם, חָלָל כָּבֵד אֵין קֵץ;</p>

<p>אֲשֶׁר יִרְעַם קוֹל אֵל גַּם־מִפֹּה גַּם־מִשָּׁם –</p>

<p>וְלֹא־נָע וְלֹא־זָע וְלֹא־חָרַד הָעָם.</p>

<p>וְלֹא־קָם כָּאֲרִי וְלֹא־נֵעוֹר כַּכְּפִיר,</p>

<p>וְלֹא־חָרַד לַקּוֹל גַּם אִישׁ אֶחָד מֵעִיר.</p>

<p>וְלֹא־רָעַד בַּגִּיל יַחַד לֵב כָּל־הָעָם</p>

<p>מִיָּמִין וּמִשְּׂמֹאל וּמִיָּם וְעַד־יָם,</p>

<p>בְּהִתְוַדַּע אֵלָיו בָּנָיו, זֶרַע אֵל חָי,</p>

<p>אֲשֶׁר בָּאוּ מֵרָחוֹק אֶל־קוֹל אֲדֹנָי.</p>

<p>גַּם־לֹא פָשַׁט הַיָּד, גַּם־לֹא שָׁאַל לִשְׁלוֹם</p>

<p>כָּל־הַקּוֹרְאִים בִּשְׁמוֹ בֶּאֱמוּנָה וּבְתֹם.</p>

<p>וּבִשְׁאוֹן עַם אֱוִיל סְבִיב אֱלִילֵי הַפָּז</p>

<p>נֶחְבָּא קוֹל אֱלֹהִים, נִבְלַע רַעֲמוֹ הָעָז.</p>

<p>וּבְלֵב נָבָל וָרָע, וּבִכְלִמּוֹת וָרֹק</p>

<p>יִבֶז דְּבַר אֲדֹנָי, יִפְרָעֵהוּ לִצְחוֹק.</p>
</blockquote>

<br>  

<blockquote>
<p>אָכֵן נָבַל הָעָם, מָלֵא נִקְלֶה וָרוֹשׁ,</p>

<p>כֻּלּוֹ רָקָב וּמְסוֹס מִכַּף רֶגֶל עַד־רֹאשׁ!</p>

<p>שֶׁלֹּא הֵקִים מִקִּרְבּוֹ בְּיוֹם נַחֲלָה וּכְאֵב</p>

<p>רַב פְּעָלִים, אִישׁ חַי, אֲשֶׁר יִפְעַם בּוֹ לֵב,</p>

<p>וּבַלֵּב יִבְעַר זִיק, זִיק מַרְתִּיחַ הַדָּם,</p>

<p>וּבָרֹאשׁ יִגַּהּ שְׁבִיב מֵאִיר דֶּרֶךְ הָעָם;</p>
</blockquote>

<br>  

<blockquote>
<p>אֲשֶׁר יֵקַר לוֹ שֵׁם כָּל־הַגּוֹי וֵאלֹהָיו</p>

<p>גַּם מֵהוֹן וּמִפָּז – מֵאֱלִילֵי הַשָּׁוְא;</p>

<p>אֲשֶׁר מְעַט מַשָּׂא־לֵב, הַרְבֵּה אֱמֶת, עֱזוּז,</p>

<p>שִׂנְאָה עַזָּה לִמְנָת חַיֵּי עַבְדוּת וָבוּז,</p>

<p>חֶמְלָה גְדוֹלָה כַיָּם, רַחֲמִים רַבִּים כִּגְדֹל</p>

<p>שֶׁבֶר עַמּוֹ הָאֻמְלָל וּכְכֹבֶד הָעֹל –</p>

<p>כָּל־זֶה יֶהֱמֶה בַלֵּב, יֶהֱמֶה יֶחְמַר כַּיָּם,</p>

<p>כָּל־זֶה יִבְעַר כָּאֵשׁ, יִבְעַר יַצִּית הַדָּם,</p>

<p>כָּל־זֶה יִרְעַם כַּהֵד תָּמִיד יוֹמָם וָלֵיל:</p>

<p>&#8220;קוּם עֲבֹד, קוּם עֲשֵׂה, כִּי עִמָּנוּ יַד־אֵל!&#8221;</p>
</blockquote>

<br>  

<blockquote>
<p>אָכֵן אֹבֵד הָעָם, שֹׁאֵף חֶרְפָּה וָרֹק,</p>

<p>אֵין לְמַעֲשָׂיו יְסוֹד וּלְפָעֳלוֹ אֵין חֹק.</p>

<p>אַלְפֵי שְׁנוֹת חַיֵּי נְדֹד, גָּלוּת גְּדוֹלָה מִנְּשׂא,</p>

<p>הִתְעוּ אָחוֹר הַלֵּב, אָבְדָה עֵצָה מִגּוֹי.</p>

<p>לִמֻּד שֵׁבֶט וָשׁוֹט – הַאִם יָחוּשׁ כְּאֵב</p>

<p>חֶרְפַּת נֶפֶשׁ בַּצָּר מִלְּבַד מְדוּשַׁת הַגֵּו?</p>

<p>אוֹ אִם־יוּכַל דְּאֹג מִלְּבַד דַּאֲגַת הַיּוֹם</p>

<p>עַם מִתְגַּלְגֵּל בְּגֵיא גָלוּת חֲשֵׁכָה כַתְּהֹם?</p>

<p>לָשֵׂאת נַפְשׁוֹ לַיּוֹם וּלְהִתְנַבּוֹת לְאוֹר,</p>

<p>לִנְטוֹת קַוּוֹ לַקֵּץ, צַוֹּת דָּבָר לַדּוֹר?</p>

<p>הוּא לֹא יִיקַץ אִם־לֹא יְעִירֶנּוּ הַשּׁוֹט.</p>

<p>הוּא לֹא יָקוּם אִם־לֹא יְקִימֶנוּ הַשֹּׁד.</p>

<p>עָלֶה נֹבֵל מֵעֵץ, אֵזוֹב עֹלֶה בַגָּל,</p>

<p>גֶּפֶן בֹּקֵק, צִיץ מָק – הַיְחַיֶּנּוּ הַטָּל?</p>

<p>גַּם־בִּתְקֹעַ הַשּׁוֹפָר וּבְהִנָּשֵׂא הַנֵּס –</p>

<p>הֲיִתְעוֹרֵר הַמֵּת? הֲיִזְדַּעְזַע הַמֵּת?</p>
</blockquote>

<br>  

<p>תרנ&quot;ז</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/8191">https://benyehuda.org/read/8191</a></div></body></html>