<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קוּמִי וּצְאִי לָךְ</title>
	<meta name="author" content="חיים נחמן ביאליק"/>
</head>
<body>

<p>הושר ביום גורשׁתי עם בית אבי מרומניה</p>

<p>חוהמ&#8220;ס שנת תרנ&#8221;ב</p>

<br>

<blockquote>
<p>קוּמִי וּצְאִי לָךְ, יוֹנָתִי הַתַּמָּה,</p>

<p>הֵימִינִי הַשְׂמִאילִי אוֹ נוּדִי הָהָרָה,</p>

<p>פֹּה קִנֵּךְ הֵשַׁמּוּ, קָדַרְתְּ בְּלִי חַמָּה,</p>

<p>נִמְלֵאת בְּלֹא יוֹמֵךְ וְעָצְמֵךְ נִשְׁבָּרָה,</p>

<p>וְשָׁם סֻכַּת שָׁלוֹם וּנְוֵה אַהֲבַת תָּמִים,</p>

<p>בְּצִלָּם תַּרְגִּיעִי, תָּגוּרִי עוֹלָמִים.
<br><br />
מֵאֶרֶץ אוֹכֶלֶת, מֵאֶרֶץ בּוֹגֶדֶת</p>

<p>קוּמִי וּסְעִי לָךְ, יוֹנָתִי הַתַּמָּה;</p>

<p>אֶל אֶרֶץ שׁוֹקֶטֶת, אֶל אֶרֶץ נֶחְמֶדֶת</p>

<p>עָלַיִךְ מְחַכָּה זֶה כַּמֶּה, זֶה כַּמָּה…</p>

<p>שָׁם גֵּוֵךְ הַנִּדְכָּא וְנַפְשֵׁךְ הַנְּכֵאָה</p>

<p>יִמְצְאוּ קֵן שַׁלְוָה, יִמְצְאוּ מַרְגֵעָה.
<br><br />
צִיוֹנָה צִיוֹנָה, אֶל צִיוֹן הַנְשַׁמָּה,</p>

<p>אֵלֶיהָ שְׂאִי עַיִן אֵלֶיהָ שְׂאִי אֵבֶר;</p>

<p>צִיוֹנָה צִיוֹנָה, יוֹנָתִי הַתַּמָּה,</p>

<p>לא רוּחַ לֶאֱסוֹף לֹא לַחְצוֹב לָךְ קֶבֶר;</p>

<p>פֹּה יָבֵשׁ שָׁרְשֵׁךְ וּקְצִירֵךְ מִמַּעַל,</p>

<p>בַּבֹּקֶר תִּפְרָחִי, לָעֶרֶב תִּבֹּלִי,</p>

<p>שָׁם דֶּשֶׁן יִרְעָפוּ כָּל צַעַד וָשַׁעַל,</p>

<p>אִם אַחַת תָּקוּמִי לָעַד לֹא תִפֹּלִי.</p>

<p>אִם אַחַת תָּקוּמִי תַּעֲלִי, תַּצְלִיחִי,</p>

<p>תִּשְׂגִּי כָּאֶרֶז, כַּתָּמָר תַּפְרִיחִי.
<br><br />
שָׁם, תַּמָּה, נֵצֵא, בַּכְּפָרִים נָלִינָה.</p>

<p>אַךְ בָּם שַׁלְוֵי עוֹלָם, מִשְׁכְּנוֹת מִבְטַחִים.</p>

<p>יוֹמָם בַּשָּׂדֶה נַעֲבוֹד בְּרִנָּה,</p>

<p>בַּלַּיְלָה נַרְגִּיעַ עֵת שׁוֹקְטִים וְנָחִים</p>

<p>כָּל יַלְדֵי הַטֶּבַע מִתַּחַת שָׁמָיִם,</p>

<p>– עֲבוֹדָה וּמְנוּחָה, מַה טּוֹבִים הַשְּׁנָיִם!
<br><br />
בִּנְוֵה סֻכַּת שָׁלוֹם תִּשְׁקֹטִי, תִּשְׁלָוִי,</p>

<p>אֶת רִבְצֵךְ אֵין מַחֲרִיד לָבֶטַח תִּשְׁכֹּנִי.</p>

<p>מִמַּעְיַן הַחַיִּים בְּשָׁשׁוֹן תִּשְׁאָבִי,</p>

<p>תִּצְהֲלִי מִשֶּׁמֶן, מִטּוּב לֵב תָּרֹנִּי,</p>

<p>תִּזְרָעִי, תִּקְצֹרִי וַאֲלֻמּוֹת תִּשָּׂאִי,</p>

<p>וּפְרִי עֲבוֹדָתֵךְ תִּלְבָּשִׁי, תִּשְׂבָּעִי.
<br><br />
בָּנַיִךְ עֲלֵימוֹ הִקְרַבְתְּ מִנְּעוּרַיִךְ</p>

<p>בַּבֹּקֶר בַּבֹּקֶר אֶת זַרְעֵךְ תַּפְרִיחִי,</p>

<p>תְּרַוִּים דִּמְעָתֵךְ, תְּרַוִּים שִׂמְחָתֵךְ;</p>

<p>מִבַּעַד הַחַלּוֹן אֵלֵימוֹ תַּשְׁגִּיחִי,</p>

<p>תִּרְאִים צֹהֲלִים גַּם הֵמָּה לִקְרָאתֵךְ;</p>

<p>תִּרְאִי, תְּמַהֲרִי בִּרְקוֹד עוֹלָלַיִךְ</p>

<p>כְּאַיְלוֹת אֲהָבִים עַל הָרֵי בְשָׂמַיִךְ.
<br><br />
אָז כַּף תִּמְחָאִי: &quot;נִצַּחְתִּי, נִצַּחְתִּי!</p>

<p>בָּא מוֹעֵד קִוִּיתִיו זֶה כַּמֶּה, זֶה כַּמָּה…</p>

<p>חֵרֶף שֹׁאֲפַי מֵאַרְצָם בָּרַחְתִּי…</p>

<p>וְחָפְרָה הַלְּבָנָה וּבֹשָה הַחַמָּה.</p>

<p>לִשְׂבֹּעַ נְדוּדִים עָזַבְתִּי נַחֲלָתִי</p>

<p>וּמְנוּחָה מָצָאתִי בַּחֲדַר הוֹרָתִי&quot;.
<br><br />
&quot;אֶפְקוֹד אֶת נָוִי – לֹא אֶחֱטָא מְאוּמָה,</p>

<p>תִּירוֹשׁ בַּיְקָבִים וּבָר בָּאֲסָמִים;</p>

<p>גַּפְנִי, תְּאֵנָתִי, רָב אֹכֶל, שְׂדֵה תְרוּמָה,</p>

<p>אֵת וּמַחֲרֵשָׁה וִירֻנָּן בַּכְּרָמִים,</p>

<p>בָּנִים וּבָנוֹת יִפְרְחוּ כַּזַּיִת,</p>

<p>עֲבוֹדָה בַּשָּׂדֶה וּמְנוּחָה בַּבַּיִת!&#8230;&quot;
<br><br />
וְאַחֲרֵי בְלוֹתִי לִי עֶדְנָה הָיָתָה,</p>

<p>עֲלוּמַי וּנְעוּרַי הֵן עַתָּה חִדַּשְׁתִּי,</p>

<p>מָלֵאתִי רַב כֹּחַ וְגַם יָפְיָפִיתִי,</p>

<p>דָּם חָדָשׁ, דַּם חַיִּים בְּעֹרְקַי הֵן חַשְׁתִּי,</p>

<p>שָׁבוּ הַיָּמִים אֶת זִכְרָם נָשִׁיתִי,</p>

<p>וַאֲנִי כְּשׁוֹשַׁנָּה בֵּין חוֹחִים גָּדַלְתִּי,</p>

<p>כְּחוֹחִים בִּתְּקוּנִי וַאֲנִי לֹא נָבַלְתִּי!&quot;
<br><br />
עַתָּה אוֹרִיד הַכִּנּוֹר מֵעַל הָעֲרָבִים,</p>

<p>אֲנַעֵר אֲבָקוֹ מֵיתָרָיו אֲכוֹנֵן,</p>

<p>אָשִׁירָה אָשִׁירָה נִצְחוֹן אֲהָבִים;</p>

<p>אָשִׁירָה עֲתִידוֹת, לֶעָבָר אֶתְבּוֹנֵן,</p>

<p>אֶתְבּוֹנֵן וְאֶצְחַק: נִצַּחְתִּי, נִצַּחְתִּי</p>

<p>הוֹי רַבּוֹת שָׂבַעְתִּי – אֵיךְ הַכֹּל שָׁכַחְתִּי.</p>
</blockquote>

<br>

<p>א חוהמ&#8220;ס, תרנ&#8221;ב</p>

<br>

<p>כתב יד מן העיזבון. נדפס בחלקו בספר “ביאליק, חייו ויצירותיו” מאת פ' לחובר, עמ' 109–111. שיר זה נכלל, בשינויים, בשיר “לכי דודה” (ר' לעיל)</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5019">https://benyehuda.org/read/5019</a></div></body></html>