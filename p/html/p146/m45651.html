<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּת גַּלִּים שִׂישִׂי וְשִׂמְחִי</title>
	<meta name="author" content="שלום שבזי"/>
</head>
<body>

<p>חתימה: אלשבזי</p>

<blockquote>
<br />
</blockquote>

<blockquote>
<p>בַּת גַּלִּים שִׂישִׂי וְשִׂמְחִי / כִּי אַתְּ רֵאשִׁית שִׂמְחָתִי</p>

<p>רָנִּי לְדוֹד עָזִּי ונִצְחִי / כִּי הוּא מְנָת חֶלְקִי וּמְנָתִי</p>

<p>אֵלָיו בְּעֵת רָצוֹן פִּתְחִי / בִּזְכוּת לְזֶרַע סְגוּלָתִי</p>

<p>אָז יֹאמַר אֲיֻמָּה הַנְחִי / שֵׁבֶט חֶבֶל נַחֲלָתִי</p>

<p>יַעֲרֹף כַּמָּטָר לִקְחִי / תִּזַּל כַּטַּל אִמְרָתִי:</p>

<br />
</blockquote>

<blockquote>
<p>אִמְרָתִי בְּמַעְמַד סִינַי / תְּעוֹרֵר עַמִּי בְּגוֹלָה</p>

<p>אֲשֶׁר הֵם נִקְרָאִים בָּנַי / אֶרְצֶה תְּפִלָּתָם כְּעוֹלָה</p>

<p>עוּרוּ בַּחוּרַי וּזְקֵנַי / וְאֶדְלֶה לְנֶפֶשׁ צוֹלֵלָה</p>

<p>תַּעֲלוּ לְהֵיכְלֵי אַרְמוֹנַי / שִׁיתוּ לִבְּכֶם לְחֵילָהּ</p>

<p>וַאֲיֻמָּה בְּאַהֲבָה חוֹלָה / תָּשׁוּבָה לִמְנוּחָתִי:</p>

<br />
</blockquote>

<blockquote>
<p>לִמְנוּחָתִי תָּשׁוּבָה / רַעְיָה גּוֹלָה בְּתוֹךְ עַמִּים</p>

<p>אָז יִשְׂמְחוּ בְּנֵי הָאֲהוּבָה / אֲשֶׁר הוֹלַכְתִּים בְּלֵב יַמִּים</p>

<p>בִּזְכוּת אַבְרָהָם סָבָא / וְתָם הָעוֹשֶׂה מַטְעַמִּים</p>

<p>וְזָכָה בִבְרָכָה כְּתוּבָה / עֶלְיוֹן לְגוֹיִם וּלְאוּמִים</p>

<p>וּזְכוּת אִישׁ מַקְטִיר סַמִּים / וְלָבוּשׁ מֵהוֹד שְׁכִינָתִי:</p>

<br />
</blockquote>

<blockquote>
<p>שְׁכִינָתִי סוֹבְבִי דְּגָלַי / הַקְּרוֹבִים בְּהֵיכָלַיִךְ</p>

<p>הָעִירִי זִקְנֵי קְהָלַי / הַנִּשְׁעָנִים עָלַיִךְ</p>

<p>הַחַיִּים וְיָשׁוּבוּ אֵלַי / וּפִרְשִׂי עֲלֵיהֶם כְּנָפַיִךְ</p>

<p>הֵם רֵאשִׁית כָּל מַהֲלָלַי / יִשְׁלָיוּ אוֹהֲבַיִךְ</p>

<p>רַחֲפִי עַל גּוֹזָלַיִךְ / בַּשְּׂרִי דָּל בִּישׁוּעָתִי:</p>

<br />
</blockquote>

<blockquote>
<p>בִּישׁוּעָתִי בַּשְּׂרִי דָל / עוֹשֶׂה צֶדֶק וּמֵישָׁרִים</p>

<p>קוֹרֵא בְּיוֹם זֶה לֹא יֶחְדָּל / רֵיקָם בִּפְתִיחַת שְׁעָרִים</p>

<p>אַצִּיל לְעַמִּי הַנִּבְדָּל / וְיִשְׁמַע מְבַשֵּׂר הָרִים</p>

<p>אֵלִיָּהוּ בְּרֹאשׁ מִגְדָּל / קוּם עוֹרְרָה הַנִּפְזָרִים</p>

<p>וְעוֹרֵר קִנְאָה עַל זָרִים / חֶסֶד נְעוּרִים זָכַרְתִּי:</p>

<br />
</blockquote>

<blockquote>
<p>זָכַרְתִּי חֶסֶד נְעוּרִים / לְבַת נָדִיב הַיְּפֵיפִיָּה</p>

<p>וְאָדִין מְלָכִים אַכְזָרִים / וְאֶשְׁפֹּט שֶׂה רָזָה וּבְרִיָּה</p>

<p>וְעַמִּי בְּיוֹם זֶה נֶעְזָרִים / בְּרוֹב שֶׁפַע חַיִּים וּמִחְיָה</p>

<p>וַאֲקַבְּצֵם מִן הֶעָרִים / מֵאֶרֶץ שׁוּחָה וְצִיָּה</p>

<p>אֲשַׂמֵּחַ עַיִן בּוֹכִיָּה / כִּי בָּאָה עֵת יְשׁוּעָתִי:</p>

<br />
</blockquote>

<blockquote>
<p>יְשׁוּעָתִי קְרוֹבָה לָבוֹא / זָכַרְתִּי בְּרִית רִאשׁוֹנִים</p>

<p>יָשׁוּב עַמִּי לְמוֹשָׁבוֹ / הָעֲנִיִּים וְהָאֶבְיוֹנִים</p>

<p>וּפִתְאוֹ לְהֵיכָלוֹ יָבוֹא / יִנּוֹן בְּרֹאשׁ הַנִּצָּבִים</p>

<p>אִישׁ אֲשֶׁר רוּחַ אֱלֹהִים בּוֹ / יֹאמַר שׁוּבוּ שׁוֹבָבִים</p>

<p>אָז עַל שַׁעַר בַּת רַבִּים / תָּגִיל וְתִשְׂמַח יְחִידָתִי:</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45651">https://benyehuda.org/read/45651</a></div></body></html>