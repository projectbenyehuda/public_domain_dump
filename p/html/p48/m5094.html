<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לא בחיל ולא בכח</title>
	<meta name="author" content="טוביה בן משה כץ"/>
</head>
<body>

<blockquote>
<p>הַבֵּט שָׁם בַּמִּדְבָּר מְקוֹם צִיָּה וּשְׁמָמָה</p>

<p>בְּנַחַת יֵלֵךְ הַהֵלֶךְ בְּשֶׁקֶט וּדְמָמָה</p>

<p>מַחֲלָצוֹת הוּא לָבוּשׁ לְכָבוֹד וּלְתִפְאֶרֶת</p>

<p>וּמֵעַל לְמַדָּיו עַל שָׂפָם יַעְטֶה אַדֶּרֶת
<br><br />
יַחֲלֹף הָרוּחַ יִשְׁתּוֹמֵם עַל מַעֲשֵׂהוּ</p>

<p>לָמָּה יְפִי מַחֲלָצוֹת מֵעֵין כֹּל יַסְתִּירֵהוּ</p>

<p>הֲלֹא הֵמָּה לוֹ אַךְ לְכָבוֹד וּלְתִפְאֶרֶת</p>

<p>וּמַדּוּעַ יַסְתִּיר יָפְיָם תַּחַת חֶשְׁכַת אַדֶּרֶת
<br><br />
לֹא אֶשְׁקוֹט עַד אָרִים מִמֶּנוּ מַעֲטֵהוּ</p>

<p>אַךְ רֶגַע אֶנְשׁוֹף חִישׁ יָסוּר בִּגְדֵהוּ</p>

<p>הֵן אָקֵל מֵעָלָיו בַּל יוֹסִיף לָשֵׂאת עֹל</p>

<p>גַּם מַחְלְצֹתָיו הַנְּעִימִים יֵרָאוּ לְעֵין כֹּל
<br><br />
מֵאֹצְרוֹתָיו יֵצֵא וּבְחָזָק יָפוּחַ</p>

<p>נָשֹׁב יִנְשֹׁב אַף גַּם רֶגַע לֹא יָנוּחַ</p>

<p>מִתַּחַת לְמַדּוֹ יַחְדֹּר כְּנֹאד יִנְפְּחֵהוּ</p>

<p>אַךְ מֵעַל כְּתֵפָיו לַהֲסִירוֹ בַּל יִתְּנֵהוּ
<br><br />
וְכַאֲשֶׁר יַרְבֶּה הָרוּחַ לַעֲשׂוֹת מַעֲשֵׂהוּ</p>

<p>כֵּן יוֹסִיף הַהֵלֶךְ לִתְפֹּשׂ בְּבִגְדֵהוּ</p>

<p>בְּחֹזֶק וָעֹז יֹאחֵז בְּאַרְבַּע כַּנְפוֹתָיו</p>

<p>לִבְלִי תֵת לְהָרוּחַ לְבַצַּע מְזִמּוֹתָיו
<br><br />
אוּלָם לֹא יִרְפֶּה הָרוּחַ יָקוּם בְּגָאוֹן</p>

<p>בְּסוּפָה וּסְעָרָה יִסְעַר, סֹאֵן בְּסָאוֹן</p>

<p>עַד כִּי אָזְלַת יַד הַהֵלֶךְ וְיָדָיו רָפוּ</p>

<p>כֹּחוֹתָיו עֲזָבוּהוּ הָלְכוּ וַיִּיעָפוּ.
<br><br />
כֹּחוֹ עֲזָבוֹ אַךְ חָכְמָתוֹ לוֹ עָמָדָה</p>

<p>פִּתְאֹם לְאֵין אוֹנִים תַּחְבֻּלָּה נוֹלָדָה</p>

<p>רֶגַע לֹא יַעֲמֹד חִישׁ עַל אֶרֶץ יַצִּיעַ</p>

<p>עֲלֵי אַדַּרְתּוֹ יִשְׁכַּב מִבְּלִי לְהָנִיעַ
<br><br />
אָז לֹא תּוֹעַלְנָה לְהָרוּחַ כָּל יְגִיעוֹתָיו</p>

<p>יָבִין כִּי הֶבֶל וָרִיק כָּל תַּחְבֻּלוֹתָיו</p>

<p>וּבְבשֶׁת פָּנִים לְדַרְכּוֹ פָּנָה וַיֵּלֶךְ</p>

<p>וְלֹא יוֹסִיף לְנַסּוֹת לִלְחוֹם עִם הַהֵלֶךְ.
<br><br />
אָז מֵחֲרַכֵּי הֶעָבִים בָּרָה וְיָפָה</p>

<p>תָּצִיץ הַשֶּׁמֶשׁ עַל הָרוּחַ נִשְׁקָפָה</p>

<p>עַל פָּנָיו תּוֹכִיחֵהוּ &quot;אֵיךְ נוֹאַלְתָּ</p>

<p>לַשָּׁוְא כֹּחֲךָ כִלִּיתָ עֲשוֹ הִסְכַּלְתָּ
<br><br />
אֲלַמֶּדְךָ דַעַת אֲחַוְּךָ אַךְ אַחַת</p>

<p>לֹא בְחַיִל וָכֹחַ אַךְ בְּשׁוּבָה וָנַחַת</p>

<p>לֹא בְחֹזֶק וָעֹז גַּם לֹא בְסוּפָה וּסְעָרָ</p>

<p>נַשִּׂיג חֶפְצֵנוּ נַגִּיעַ אֶל הַמַּטָּרָה&quot;
<br><br />
וּבְדַבְּרָהּ, אֶל הַהֵלֶךְ תָּשִׂים פָּנֶיהָ</p>

<p>עֵינָהּ שְׁזָפַתּוּ תְּשַׁלַּח לוֹ הוֹד קַרְנֶיהָ</p>

<p>חִישׁ יֵחַם לוֹ וּלְבַדּוֹ יִפְתַּח אַדֶּרֶת</p>

<p>הָלְאָה יִזְרְקֶהָ, חַמָּתוֹ עָלָיו גֹבֶרֶת —
<br><br />
כֵּן לְהָסִיר מֵעֵדָה מַעֲטֵה אִוֶּלֶת</p>

<p>אִם בְּחֹזֶק וָעֹז שָׁוְא כָּל תִּקְוָה וְתוֹחֶלֶת</p>

<p>כָּל עוֹד תַּרְבֶּה יְגִיעָה מֶנָּה לְהַרְחִיקֶהָ</p>

<p>כֵּן תּוֹסִיף אֹמֶץ לְחַבְּקָהּ בִּשְׁתֵּי יָדֶיהָ
<br><br />
אוּלָם קַרְנֵי אוֹר הַחָכְמָה שַׁלַּח עֲלֵיהֶם</p>

<p>וּבְשֶׁמֶשׁ תְּבוּנָה וְהַשְׂכֵּל הָאֵר עֵינֵיהֶם</p>

<p>אָז הֵם לְבַדָּם יָסִירוּ מַעֲטֵה אִוֶּלֶת</p>

<p>בַּחשֶׁךְ לֹא יֵלֵכוּ וּלְאַחֲרִיתָם תּוֹחֶלֶת.
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5094">https://benyehuda.org/read/5094</a></div></body></html>