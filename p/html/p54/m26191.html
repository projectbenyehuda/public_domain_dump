<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִלְחָמָה!</title>
	<meta name="author" content="מתתיהו שוהם"/>
</head>
<body>

<blockquote>
<p>עַל דַּרְכֵי גָלוּת רְחוֹקוֹת, עוֹטוֹת אֵד שַׁלָּכֶת,</p>

<p>יָשַׁבְנוּ שְׂרִידֵי פְלִיטֵי מַחֲנוֹתֶיךָ,</p>

<p>הָאֱלֹהִים…</p>

<p>אֲבַק נְדוּדִים הִלְבִּין שְׁחוֹר שְׂעָרֵנוּ,</p>

<p>וְנֵד יְעָרִים, עִנְקֵי אֹפֶל, חָסְמוּ אֶת דַּרְכֵּנוּ,</p>

<p>וְאֵין שֶׁמֶשׁ וְאֵין בָּרָק וְאֵין מִנְהָרָה –</p>

<p>וּשְׁמַע הָאֵל:</p>

<p>אֵין עָיֵף וְאֵין כּוֹשֵׁל בָּנוּ,</p>

<p>וּצְמֵאֵי קְרָב אֲנַחְנוּ, צְמֵאֵי אוֹר וָנֶצַח; </p>

<p>וּבְעַד מֶרְחַקֵּי עַרְבוֹת לֵיל תְּפַלַּח שַׁוְעָתֵנוּ,</p>

<p>תְּנַסֵּר תְּפִלָּה לְךָ אַחֲרוֹנָה:</p>

<br />

<p>אַל תֶּאֱסֹף עוֹד יָדֶיךָ…</p>

<p>וְאִם רַבּוּ צוֹבְאֵי מַחֲנוֹת הָאוֹיֵב,</p>

<p>אֲיֻמּוֹת נִדְגְּלוֹת הַשָּׂטָן,</p>

<p>וְאִם עָצְמוּ מוֹרְדֵי דִגְלְךָ־זָהָרְךָ –</p>

<p>לֹא נִירָא!</p>

<p>לָהֶם מְשׁוּבַת הַשִּׁכָּרוֹן, </p>

<p>וּצְרִיחַת שְׁרִירוּת נְבוּבָה,</p>

<p>וְהֶמְיַת יָוֵן בְּלֵיל זְוָעוֹת רֻתָּח;</p>

<p>וְלָנוּ אֹמֶץ הָאֱמוּנָה,</p>

<p>וְרֹן אֲשָׁדִים גְּבֹהִים, דְּגוּרֵי שֶׁמֶשׁ,</p>

<p>וָאֱמוּנַת הַנִּצָּחוֹן לָנוּ.</p>

<p>אֲנַחְנוּ קַנָּאֶיךָ הָאַחֲרוֹנִים,</p>

<p>רִאשוֹנִים נָשׁוּב וְנֵחָלֵץ</p>

<p>לִקְרַאת הַקְּרָב הַגָּדוֹל…</p>

<br />

<p>יָדַעְנוּ, אֵל, יָדָעְנוּ:</p>

<p>עוֹד רַעַם אַדִּיר צָרוּר בְּנַהֲמָתְךָ,</p>

<p>הַמְטַלְטֵל הָעוֹלָמוֹת אֶל חֲלַל הַתֹּהוּ,</p>

<p>עוֹד בָּרָק אַחֲרוֹן גָּנוּז בְּאִישׁוֹנֶיךָ,</p>

<p>בּוֹ תַצִּית שַׁחֲרֵי בְרֵאשִׁית עַל אֲדָמוֹת –</p>

<p>רְעָם וּבְרָק!</p>

<br />

<p>יִתְפַּלְּצוּן רִבְבוֹת מַחֲנוֹתֵיהֶם,</p>

<p>וְיִכְרְעוּן עַל בֶּרֶךְ</p>

<p>הֲמוּמֵי רַעַמְךָ – – –</p>

<p>וְאוֹרֵב שַׂמְנוּ לָהֶם, אוֹרֵב פֶּלִאי,</p>

<p>בְּלֵב כָּל אֶחָד בָּם, אֲשֶׁר עוֹד לִבּוֹ רוֹטֵט</p>

<p>מִתַּחַת פִּימוֹת חֶלְבּוֹ וְנַפְשׁוֹ הוֹמָה</p>

<p>בַּסֵּתֶר תַּחַת מַסְוֵה לַעֲגָהּ:</p>

<p>כִּלְשׁוֹן לֶהָבוֹת יִגַּח מִמַּחֲבוֹאוֹ,</p>

<p>וִימַגֵּר, יַכְנַע אוֹתָם,</p>

<p>וְיִשְׂרֹף־יִצְרֹף אוֹתָם</p>

<p>עַד עוֹלָם – – –</p>

<br />

<p>נִשְׁבָּעְנוּ:</p>

<p>מִלְחָמָה לָנוּ עִם כָּל טָמֵא</p>

<p>וְעִם כָּל כֵּעוּר,</p>

<p>עִם כָּל כִּשָּׁלוֹן </p>

<p>וְעִם כָּל גְּבוּל –</p>

<p>בְּעַד הַקֹדֶשׁ</p>

<p>וּבְעַד הַיּוֹפִי</p>

<p>בְּעַד הָאוֹן</p>

<p>וּבְעַד מֶרְחַקִּים…</p>

<p>מִלְחָמָה!&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/26191">https://benyehuda.org/read/26191</a></div></body></html>