<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶרֶץ יִשְׂרָאֵל</title>
	<meta name="author" content="מתתיהו שוהם"/>
</head>
<body>

<blockquote>
<br />
</blockquote>

<h2 id="לֶךְ־לְךָ">לֶךְ־לְךָ</h2>

<br />

<blockquote>
</blockquote>

<blockquote>
<p>פִּתְאֹם בָּא הַדָּבָר, כְּצַו טָמִיר כָּבַד עָלַי,</p>

<p>וְלֹא יָכֹלְתִּי עוֹד עֲמוֹד בּוֹ –</p>

<p>וְכִבְשׂוֹרָה פוֹזֶזֶת לְכָרוֹז פִּלְאִי,</p>

<p>הַמַּכְנִיסָה שִׂמְחָה וּמַזְמִינָה־דּוֹחֶקֶת:</p>

<p>קוּם, הִזְדָּרֵז, הָאִישׁ, לֶךְ־לְךָ – הוֹי, מוֹעַדְךָ מָלֵא!</p>

<p>כִּי הֲיוּכַל הֱיוֹת שֶׁיִּתְפַּלֵּט אִישׁ כָּל־יָמָיו</p>

<p>לְאַרְצוֹת עַם וָעָם, וַאֲשֶׁר יִלְחֹךְ הָאִישׁ</p>

<p>סְפִיחֵי שִׁלְפֵי כָל־גּוֹי בִּמְלוֹא תֵבֵל,</p>

<p>וּמוֹלַדְתּוֹ לֹא יַחַז – וְיָמוּת?&#8230;</p>

<p>וַהֲיוּכַל הֱיוֹת אֲשֶׁר יַחְבֹּק הָאִישׁ</p>

<p>בְּצִלְלֵי כָל־דֶּרֶך מַדְשִׁיאָה, כָּל־שְׁבִיל מַפְרִיא,</p>

<p>אִמּוֹת פֻּנְדָּקִיּוֹת – אִשּׁוֹת כָּל־מְלוֹנֵי אָרֶץ,</p>

<p>וְלֹא יִטְעַם שַׁד הוֹרָתוֹ בַנֵּצַח – וְיִסְתַּלֵּק?&#8230;</p>

<p>וְאֵיךּ תִּשְׂבַּע עֵינוֹ מִכָּל שִׁמְשׁוֹת שָׁמַיִם</p>

<p>בְּכָל פִּרְזוֹת שְׁקִיעוֹת וּבְכָל מִבְקַע שְׁחָרִים,</p>

<p>וְאֶת שִׁמְשׁוֹ שֶׁלּוֹ לֹא יֵרֶא הַגְּדוֹלָה</p>

<p>עַל־פְּנֵי שְׁמֵי שָׁמָיו בִּכְנָעַן?</p>

<br />
</blockquote>

<blockquote>
<p>פִּתְאֹם הִתְאוֹנְנוּ־הִתְרוֹנְנוּ שִׁלְהֵי נְעוּרַי,</p>

<p>כִּי כוֹסְסוּם, טְרָפוּם גַּעְגּוּעֵי מוֹלֶדֶת;</p>

<p>וְאַגָּדוֹת בָּקְרֵי יַלְדוּת אִכְּלוּ, רָקְחוּ</p>

<p>בְּאֶרֶס־מֶתֶק מְרוֹרֵי דְמֵי בַגְרוּתִי –</p>

<p>וַיִּנְהֲקוּ שְׁכוּלִים בְּעִצָּבוֹן וָרֹן:</p>

<p>כִּי פְקָדָם שׁוּב אֱלֹהֵי רִאשׁוֹתֵיהֶם –</p>

<p>וָאַעַל לַמּוֹלֶדֶת.</p>

<br />
</blockquote>

<h2 id="בֶּהָרִים">בֶּהָרִים</h2>

<br />

<blockquote>
</blockquote>

<blockquote>
<p>וּבְדַרְכִּי וַאֲנִי עַל גְּבוּל שִׁפְלוֹת צָפוֹן –</p>

<p>וּזְקוּפֵי גְאוֹן־זַעַם הֶהָרִים נִסּוּ פֹה לְעָצְרֵנִי:</p>

<p>גַּרְמֵיהֶם רָכְסוּ, סִמְּרוּ אָזְנוֹתֵיהֶם,</p>

<p>וּמִנֶּגֶד הִתְיַצְּבוּ שְׁלוּבֵי הַשֶּׁכֶם, רְגוּזֵי קָדְקֹד,</p>

<p>וַיְאַיְּמוּ עָלַי בִּכְתָב צַלְּקוֹת סְלָעִים,</p>

<p>וּבִמְרִי הָמוֹן צָפוּף, עוֹטֵף מִקְשַׁת דְּמָמָה –</p>

<p>וַיְזַנֵּק כָּל־כֵּף כְּשֶׁלֶד לַעֲנָק־קְדוּמִים,</p>

<p>שֶׁגִּלְּפוּ קְרָבָיו וּבְאֵלֶם הַשָּׁבָץ גָּחַן</p>

<p>וַיְפַשֵּׂק מֻטּוֹת כְּתֵפָיו, קִמֵּר אֶת־שִׁדְרָתוֹ,</p>

<p>כְּסַבָּל קִנְאָן, שׂוֹטֵן, מוּכָן מִשֵּׁשֶׁת הַיָּמִים</p>

<p>עַל סַף חֲנֻכַּת עוֹלָם רַעֲנָן,</p>

<p>לְהַחֲזִיר לַתֹּהוּ כָל־גְּנֻבַת בְּרֵאשִׁית,</p>

<p>שֶׁהִפְלִיט לוֹ אֱלֹהִים בּוֹרֵא – – –</p>

<p>כֹּה רִתְּקוּ הָאַלְפִּים רֶכֶס עַל־גַּב רֶכֶס, רֹגֶז עַל־פְּנֵי רֹגֶז,</p>

<p>כִּמְפַקְּדֵי כָל־סַעַר וְעָרְפָּם לַשָּׁמֶשׁ&#8230;</p>

<br />
</blockquote>

<blockquote>
<p>הָיָה עֶרֶב: עֲרָפֶל רִפֵּט פָּרֹכֶת רְטֻבָּה</p>

<p>בֵּין צַלְעוֹת הָרִים מְקֻטָּעוֹת־פְּרוּמוֹת,</p>

<p>וְצִלְהֵב הָאֹפֶק כַּרְכֻּבָּיו.</p>

<p>הֶהָרִים הֵעִיקוּ עַד לְאֵין נְשׂוֹא</p>

<p>בְּשַׁלְוַת שְׁכוֹל גֵּא, שֶׁלֹּא אִכְפַּת לוֹ</p>

<p>בְּכָל בְּרִיּוֹת הַשֶּׁפֶל הַזְּקוּקוֹת</p>

<p>לְתִקְוָה מְעַט וַחֲמִימוּת וּפִיּוּסִים&#8230;</p>

<p>אָז נָזְפוּ בִי הֶהָרִים: אַל תִּתְפַּתֶּה,</p>

<p>הַתַּיָּר!&#8230; לְאָן!&#8230; הוֹי, הַאֶפְשָׁר כִּי לֹא זָקַנְתָּ</p>

<p>בִּצְפוֹנֵנוּ עוֹד דַּיֶּךָּ, לֹא חָכַמְתָּ</p>

<p>לְהַלְעִיג לְכָל בְּדָיוֹת דָּרוֹם וָקֶדֶם</p>

<p>וְלִנְהִי־חִנָּם שֶׁל דָּם תָּשִׁישׁ, חוֹלֶה</p>

<p>וּמְשֻׁחָן מֵאָז לְהֶבֶל חֶזְיוֹנוֹת גְּאוּלָה:</p>

<p>הַפִּתְרוֹן הוּא בָנוּ, כְּרַתּוֹק־גּוֹרָל קְרוּשׁ־אוֹר,</p>

<p>וּבְמֵזַח קְרָחֵינוּ, בְּמִגְלַד דָּמָם, סֵיפוֹ נָעָץ –</p>

<p>וְרַק תַּרְמִית בְּרֵאשִׁית הִיא הַמְשַׁכְּנוֹ בָעֵדֶן,</p>

<p>וּכְאִלּוּ תִשְׁמֹר עָלָיו בְּחֶרֶב מִתְהַפֶּכֶת –</p>

<p>חִישׁ הֲפֹךְ צָפוֹנָה, הִתְעַשֵּׁת, הָאִישׁ!&#8230;</p>

<p>וַאֲנִי לֹא נְסוּגוֹתִי וּבַסֵּתֶר לִי יָדַעְתִּי:</p>

<p>אֵלֶּה הֵם גּוּשֵׁי הַחֹמֶר, שֶׁצָּבַר עַל הָאָבְנַיִם</p>

<p>אֱלֹהַי בִּגְבֹר בּוֹ חֶסֶד אֳמָנִים רִאשׁוֹן,</p>

<p>וּבְגַבְּלוֹ אֶת מוֹלַדְתִּי וְאַחְיוֹתֶיהָ,</p>

<p>מֵאַרְבַּע נַהֲרוֹת מִזְרָח וְעַד סַלְעֵי תַרְשִׁישׁ –</p>

<p>וְהֶעְדִּיף הַגִּיר וְהַחֵמָר, הַנֶּתֶר וְהַשַּׁחַם,</p>

<p>וְשֵׁישִׁים סְמֻקִּים וּמְפֻחֲמֵי גִידִים,</p>

<p>וַיִּטְּשֵׁם עַלִּיז־הַשֶּׁפַע לַהֶפְקֵר וּשְׁכוּר</p>

<p>יְצִירַת־מִכְלוֹל לֹא שָׁת לִבּוֹ לִזְמַם הַנִּרְגָנִים.</p>

<p>&nbsp;- - -</p>

<p>יֵשׁ הָרִים לִי בַּמּוֹלֶדֶת, שָׁם יַד אֱלֹהִים</p>

<p>בְּקָנֶה מְדָדָם, אִזְּנָם, וּבְשֶׂרֶד צַלְעוֹתָם תָּאַר,</p>

<p>וּבְדִגְלֵי תְמָרִים גְּדָרָם וּבְכִידוֹנֵי בְרוֹשִׁים,</p>

<p>וּבְשַׁפְרִיר תַּרְשִׁישׁ סְפָנָם,</p>

<p>וְסִהֵד אוֹתָם לִי לְגָלוּת וּלְנִחוּמֵי שְׁבוּת –</p>

<p>עוֹד לֹא רְאִיתִים, אַךְ אַכִּירֵם מִשְּׁנוֹת יַלְדוּת,</p>

<p>כִּי עַל־כֵּן נִתְוַדְּעוּ אֵלַי מִדְּבַר חוֹזָי: הָרֵי</p>

<p>יִשְׂרָאֵל, שִׁמְעוּ דְבַר אֲדֹנָי – –</p>

<br />
</blockquote>

<h2 id="הַיָּם">הַיָּם</h2>

<br />

<blockquote>
</blockquote>

<blockquote>
<p>וַאֲנִי עוֹד לֹא אֵדַע מַחֲצֶבֶת רִאשׁוֹתַי –</p>

<p>טֶרֶם לִי הֻגַּד, הֲמִיַּבֶּשֶׁת נַהֲרַיִם</p>

<p>אוֹ מִמִּפְרְצֵי יַם־סוּף</p>

<p>לִי רִאשׁוֹן שְׁבָטַי הִתְוָה נְתִיב דּוֹרוֹתָיו;</p>

<p>אִם עַל עוֹר נָמֵר כָּרְעָה לָלֶדֶת אֵם גִּזְעִי,</p>

<p>אֵשֶׁת אָב־צַיָּד, שֶׁעַל פְּנֵי פִרְזוֹתָיו הַמְאֹהָלוֹת</p>

<p>וְתְחַנַּכְנוּ טֶרֶם אֹהָלֵינוּ נִתְקַשְּׁרוּ, עֻפְּלוּ</p>

<p>לְנִינְוֵה, בָּבֶל וִירוּשָׁלָיִם&#8230;</p>

<p>אוֹ אוּלַי רֵיחוֹת־יָם מְלוּחִים גֵּרוּ נְחִירֵי</p>

<p>הוֹרָתִי בְּפֶלֶא תַרְשִׁישִׁים וְאוֹפִירִים,</p>

<p>כִּי חִבְּלָה, הָרְתָה גְדוֹלֵי נַוָּטֵי יַמִּים,</p>

<p>וְתָרְנֵי־גָאוֹן קָבְעוּ מוֹנִיטִין יִחוּסִי?&#8230;</p>

<p>וַאֲנִי עוֹד לֹא אֵדָע, אִם צוֹר אָחוֹת הָיְתָה לִי אוֹ אוֹיֶבֶת,</p>

<p>וְנִמְלֵי עֲרָב וְהֹדּוּ מְכוֹרוֹת אוֹ קַדְמוֹנֵי שׁוּקֵי שִׁבְיָה:</p>

<p>לֹא נִגְלָה עַד הֵנָּה לִי, מֵאַיִן דֶּרֶךְ תּוֹלְדוֹתַי מוֹשֵׁךְ,</p>

<p>הָעוֹקֵף שְׂדוֹתַיִם עֲשִׁירֵי פְרִיָּה וָקָטֶל –</p>

<p>וְשַׁלָּמָּה אֲהַבְתִּיךָ כֹּה, הַיָּם, וְצָהֲלוּ לְךָ חוּשַׁי</p>

<p>כְּלִקְרַאת מוֹדָע יָשָׁן, שֶׁזֶּה דּוֹרֵי־דוֹרוֹת שְׁכַחְתִּיו,</p>

<p>וְדָמַי גִּמְּאוּ אֶת־הֲמִיתְךָ, נִזְדַעְזְעוּ, שֻׁכְּכוּ</p>

<p>לְבָשְׂמֵי נְעוּרַי וּלְעֶצֶב נִשְׁכָּחוֹת – – –</p>

<p>– – – וְהַיָּם שִׁכֵּר, פִּתָּה, קָסַם לִי זִכְרוֹנוֹת</p>

<p>מַפְלִיגִים בְּמַאֲפֵל זְמַנִּים, בְּהִירִים־בְּדוּיִים:</p>

<br />
</blockquote>

<blockquote>
<p>הָהּ, נִשְׁבַּעְתִּי, אִם לֹא הִכַּרְתִּיךְ, אַדְמַת אִיטַלִּיָּה,</p>

<p>אַף כִּי כְבָר שָׁכַחְתִּי, אֵיךְ בָּרִאשׁוֹנָה,</p>

<p>בְּקַדְמַת עִתִּים, גִּשְּׁשׁוּ מְשׁוֹטַי בְּמִפְרָצָיִךְ:</p>

<p>הַכְסוֹחֵר כְּנַעַן, מִשְׁתַּחֵץ בְּתַרְבּוּתוֹ, רוֹדֶה</p>

<p>בְּפִרְאֵי שְׁכֵנָיו – אוֹ מֵהָרֵי יְהוּדָה מוֹרֵד שָׁבוּי?</p>

<p>אוֹ, יוֹרֵשׁ שְׁנֵיהֶם, עַתָּה זָכַרְתִּי</p>

<p>בֶּשֶׂם אֲוִירֵךְ הֶחָם, צִנַּת שֵׁישֵׁךְ</p>

<p>הַמְגֻיָּד, בּוֹ הֵיכָלַי פֵּאַרְתִּי בְּצִידוֹן וּגְבָל –</p>

<p>וָאֶזְכֹּר עוֹד מִשְׁנֵה־בֶשֶׂם מְיֻחָם־חָרִיף</p>

<p>וּמְצֻנַּן שֵׁישׁוֹ הַחַי לִבְנוֹתַיִךְ הַפִּרְאוֹת,</p>

<p>שֶׁפִּתִּיתִי אֶל סִפּוּן אֳנִיּוֹתַי,</p>

<p>וּצְנוּעוֹת וּמִתְאַפְּקוֹת הֵן לֹא יָכְלוּ עֲמוֹד</p>

<p>בְּפוּכַי, עֶדְיִי וֶאֱלִילַי, וּבְצִבְעוֹנֵי גְלוֹמָי&#8230;</p>

<p>וּבְשִׁבְיַת זְרוֹעִי, מִסֵּתֶר עַגְבֵיהֶן, חָלְמוּ הֶרְיוֹן</p>

<p>גִּבּוֹרֵי בָנִים, כּוֹבְשֵׁי כָּל־חֶמֶד מִזְרָחִי – – –</p>

<p>וְאַתֶּם, תַּחֲנוֹת־יַמַּי הָעַתִּיקוֹת – אִיֵּי יָוָן,</p>

<p>הֲתוּכְלוּ לְהִתְנַכֵּר לִי וּכְמִקֶּדֶם גַּם עַכְשָׁו</p>

<p>תְּשַׁנְּסוּ סְבִיבַי אֵזוֹר־גַּלִּים חָרוּץ, יָרֹק, חַכְלִיל:</p>

<p>מֵרָחוֹק אֶרְאֶה עוֹד שֶׁסֶף הַמִּכְרוֹת,</p>

<p>שֶׁגַּרְזֶן סַחֲרִי פָעַר בֵּין הָרֵיכֶם,</p>

<p>בַּעֲגֹן צִיַּי אָז בְּנִמְלֵי רוֹדָן, כַּפְתּוֹר,</p>

<p>לְצַפּוֹת מִשָּׁם חוֹפֵי קַרְתַּגָּא וְתַרְשִׁישׁ – – –</p>

<br />
</blockquote>

<blockquote>
<p>הוֹי, רַק עַל־חִנָּם בִּי תִסְתַּכְּלוּ בִשְׁאָט־גָּאוֹן,</p>

<p>תִּתְגַּנּוּ בִי כִּבְאֶחָד עוֹבֵר צָפוֹן זָר, נִין בַּרְבָּרִים,</p>

<p>הַכָּפוּן עַל שִׁמְשְׁכֶם וּבִדְבֵקוּת פִּרְאִית הוּא מִזְדַּוֵּג</p>

<p>לְנִפְצֵי אֵלִים וּלְפֵרוּרֵי חָכְמַת יָוָן:</p>

<p>הַכִּירוּנִי, נִכְבַּדֵּי אִיָּי – אֲנַחְנוּ</p>

<p>לֹא מִתְּמוֹל, לֹא מִקָּרוֹב בֵּרַרְנוּ עֲסָקֵינוּ</p>

<p>בְּתַרְבּוּת עוֹלָם וַהֲלִיכוֹת גּוֹיִים,</p>

<p>וּגְאוֹנְכֶם עוֹד מְמֻלָּח בְּחִתּוּלָיו הָיָה</p>

<p>וּבְרֵאשִׁית דָּמָיו וּבְאֹפֶל לֵדָתוֹ,</p>

<p>וְעִלְּגָה הָיְתָה שִׁירַת יָוָן עוֹד וּתְשִׁישֵׁי יִחוּס שְׁבָטֶיהָ –</p>

<p>וַאֲנִי לְבוּשִׁי מְשִׁי אֲטוּנִים וּפַעֲמוֹנֵי דָמַי</p>

<p>כְּבָר גִּבְּרוּ דָפְקָם לְרוּחַ אֱלֹהִים גְּדוֹלִים</p>

<p>בְּרִנַּת אַחֲרִית יָמִים וּבְסֵבֶל נִצָּחוֹן רָחוֹק – – –</p>

<br />
</blockquote>

<blockquote>
<p>– – – וְהַיָּם נִהֵג אִיָּיו אֶחָד אֶחָד בִּמְלוֹא הַשֶּׁמֶשׁ,</p>

<p>וַיְחַיֶּה דְמוּיוֹת מִקֶּדֶם וַיִּפְעַם רוּחִי:</p>

<p>הוֹי, אִם לֹא נִזְכַּרְתִּי, בְּתוּרִי הַיּוֹם אֶת־חוֹפֵיכֶם,</p>

<p>אֵיךְ חָרְדוּ פְסִילַי מֵאֲרָרַט וְעַד עֲרָב בְּיוֹם</p>

<p>לַעַג רָב, בִּמְרֹד בֵּאלֹהוּתָם אָבִי, אַלּוּף מֵאוּר;</p>

<p>וּבְשׁוֹטֵט אָז אֱלִילִים, בְּנֵי אֱלֹהַי שֶׁחִלַּלְתִּים,</p>

<p>לְבַקֵּשׁ מִזְבֵּחַ וְהֵיכָל&#8230; וַיְהִי עוֹד הֵם נָחִים,</p>

<p>הֵם עוֹד מִתְעַלְּסִים לִקְטֹרֶת כֹּהֲנֵי כְנַעַן,</p>

<p>וַאֲנִי שׁוּב הִבְהַלְתִּים בְּשֵׁמַע רַעֲמֵי סִינַי,</p>

<p>וְאֶחָד אֶחָד זִנְּקוּ עַל חֲזִירֵי הַבָּר</p>

<p>מִמּוֹרַד חֶרְמוֹן עַד גְּבָל וְעַד כְּרֵת וְכִתִּים;</p>

<p>וְאֶחָד אֶחָד פָּלְטוּ אָז מִפַּחְדַּת נְבִיאַי</p>

<p>עַל סִירוֹת־צְדָפִים, אֱלִיל וֶאֱלִילָה,</p>

<p>אֶל כָּל סֹבֶךְ אִיֵּיכֶם, אֶל צֶאֱלֵי חֹרְשׁוֹתֵיכֶם;</p>

<p>אִם לֹא מִזִּמְרַת לְבָנוֹן וּמְחוֹל הָעַשְׁתָּרוֹת</p>

<p>הֵם הִפְלִיטוּ אֶל גֵּיאוֹת עִלּוּסֵיכֶם – – –</p>

<p>הַאוֹתִי תַתְמִיהוּ בְּקִרְבַת אֵלִים וְהֶדֶר אֲצִילוּת,</p>

<p>וְרָשׁוּם אֶצְלִי בְּסֵפֶר תּוֹלָדוֹת לְגוֹי וָגוֹי,</p>

<p>בִּפְרוֹטְרוֹט, אַרְצוֹת הַמֹּהַר, שֶׁהִפְרִינוּ שַׁלִּיטָי;</p>

<p>וְחֶשְׁבּוֹן נוֹשָׁן יֶשׁ־לִי מִשִּׁלּוּחֵי גְלִילוֹת וְנֵדֶן הֶעָרִים</p>

<p>וּמִשֵּׁי אִיִּים בְּיָם וָיָם,</p>

<p>שֶׁחִלְּקוּם הוֹרִים־נְסִיכִים בְּהַפִּילָם גּוֹרַל יְרוּשָׁה</p>

<p>בֵּין צְעִירֵי אַחַי, בְּנֵי פִילַגְשֵׁי אָבוֹת.</p>

<p>־־־</p>

<p>וְאַשְׁרֵי אַחַי, שֶׁבְּרִית אֶזְרָח וַאֲדוֹנִים</p>

<p>לְמוֹרֶשֶׁת נַחֲלָתָם קִיְּמוּ עַד אַחֲרוֹן יוֹמָם,</p>

<p>כִּי מִבֵּית אָב תֹּקֶף חָזוּתָם</p>

<p>לֹא צִוָּה לָהֶם דִּין וּדְבָרִים עִם הָעוֹלָם כֻּלּוֹ</p>

<p>עַל דַּרְכֵי גָלֻיּוֹתָיו;</p>

<p>שֶׁקָּלְטוּ דְמֵי כָל־מַחֲנוֹת כּוֹבְשֵׁי גְבוּלָם</p>

<p>בִּצְלִילוּת דָּמָם, וּלְלֹא פַחְדַּת כִּלְאַיִם</p>

<p>הֵם הִרְכִּיבוּ בְגִזְעָם כָּל־נֵצֶר זָר</p>

<p>וַיְפַטְּמוּ רוּחָם בִּתְבַלּוּלֵי מַרְאוֹת לְגוֹי וָגוֹי –</p>

<p>עַד שֶׁנִּשְׁתַּקְּעוּ בְעֵרֶב הֲמוֹנֵי מְנַצְּחֵיהֶם</p>

<p>וַיָּרִיקוּ רְשׁוּתָם, כִּי נִתְמַלֵּא יוֹם תַּפְקִידָם – – –</p>

<br />
</blockquote>

<blockquote>
<p>וַאֲנִי עוֹד כְּמֵאָז דָּמִי טָהוֹר, שִׁבְעִים וָשֶׁבַע סִנְּנוֹ</p>

<p>לַהַט זַיִן אַכְזָרִי וְאֶרֶס הַגּוֹלָה גִבְּרוֹ –</p>

<p>וַאֲנִי עוֹד לֹא וִתַּרְתִּי עַל חֲזוֹן גּוֹרָל,</p>

<p>שֶׁהוּשַׁר לִי פַעַם כְּמִזְמוֹר־כְּלוּלוֹת</p>

<p>לִגְבוּרוֹת וָחֹסֶן וֶעֱנוּת וּגְמוּל,</p>

<p>לְמִימֵי נַהֲרַיִם וְיַרְדֵּן וְעַד הֲלוֹם –</p>

<p>וַאֲנִי עַל כָּל־דַּרְכֵי גוֹלָה וָעֹנִי</p>

<p>לֹא הֲמִירוֹתִיו בְּמִזְמוּטֵי כָל־חִתּוּנִים,</p>

<p>שֶׁרוּחִי דָבַק וְנִתַּבֵּל בָּהֶם:</p>

<p>אָנֹכִי חֲתַן־קְנָאוֹת, בֶּן עַם־מַרְדּוּת, שֶׁעַד קוּם חֲזוֹנִי</p>

<p>מָחֳרָם־מֻדָּר אֲנִי מִכָּל אַפִּרְיוֹנוֹת־שַׁלְוָה – – –</p>

<p>הוֹי אַתֶּם, אַחַי, שׁוֹכְנֵי אַרְצוֹת הַיָּם:</p>

<p>חַי דָּם זֶה, דָּמִי, אִם לֹא בְטָהֳרָה וָסֵבֶל –</p>

<p>סֵבֶל רַב, שֶׁלֹּא לְפִי כֹחֲכֶם – שֶׁבְּעַד כֻּלְכֶם הֻטַּל עָלָי –</p>

<p>בְּלִי כָל־קֶשֶׁר אֲדָמָה וְטַל וָשֶׁמֶשׁ, בַּהֶפְקֵר,</p>

<p>מֵחֻמּוֹ וְתַמְרוּרָיו דָּם זֶה הֵינִיק</p>

<p>אֶת גִּזְעֵנוּ הַקָּשִׁישׁ כָּל־לְשַׁדֵּי גְאֻלָּה,</p>

<p>וּמִסַּעַר מַשְׂטֵמַת גּוֹיִים שִׁמֵּר תּוֹכוֹ</p>

<p>בֹּשֶׂם זֶה, עַז וְטָמִיר, שִׁכְּרָנוּ בְרֵאשִׁית גַּנֵּי אָבוֹת –</p>

<p>־־־</p>

<p>וְהַיָּם סִלֵּק פִּתְאֹם מִקְסַם כָּל הַדְּמֻיּוֹת,</p>

<p>רֶגַע קַל חִיֵּךְ אֶל שְׂפַת־הַקֶּצֶף לְזִכְרוֹן־חֲלוֹף –</p>

<p>וּבְעוֹד רֶגַע</p>

<p>וַיַּקְשֵׁב רַב קֶשֶׁב: הֲנִתְפַּשׂ גַּם־הוּא, הַשָּׂב, לַקֶּסֶם?&#8230;</p>

<p>כִּי שָׁמַע אֵי־פֹה נִיב עֵבֶר חַי, עַלִּיז,</p>

<p>הַמְצַלְצֵל בְּרֹן עַתִּיק לְמַלָּחֵי צוֹר וִירוּשָׁלָיִם –</p>

<p>וּבְעוֹד רֶגַע וַיִּשָּׂא אֶל כָּל־חוֹף קַדְמָתוֹ</p>

<p>הֵד שִׁיר חֲלוּצַי,</p>

<p>וְגַלָּיו נִעְנַע לְקֶצֶב מְחוֹלָם – –</p>

<p>וַאֲנִי שָׁמַעְתִּי וָאֵדָע: עַל־פְּנֵי יַמֵּי יָוָן וְרוֹמָא</p>

<p>מְגַשֵּׁשׁ גִּזְעִי זֶה הַתָּלוּשׁ</p>

<p>לְעַפְרוֹת מְכוֹרָה –</p>

<p>וּמְפֻקָּל כֹּה וּמְקֻרְטָם עוֹד עֲסִיסָיו יַתְסִיס,</p>

<p>כִּבְתִגְבֹּרֶת עֲלוּמָיו, לָשֵׂאת הַפְּרִי, שֶׁנִּתְעַתֵּד אָפִיל</p>

<p>בְּתַלְמֵי חוֹזַי לְגֹרֶן הָאַחֲרִית.</p>

<br />
</blockquote>

<h2 id="עַלדַּרְכֵיהַמּוֹלֶדֶת">עַל דַּרְכֵי הַמּוֹלֶדֶת</h2>

<br />

<blockquote>
</blockquote>

<blockquote>
<p>לְכָדוּנִי רִשְׁתוֹת דְּרָכַי, מִדְבְּרוֹת סְפַרְוַיִם,</p>

<p>מְפֻלְּשׁוֹת עֶרְיַת־זֹהַר וְעֶצֶב שְׁמִטֵּי־שְׁמִטּוֹת,</p>

<p>וְשִׁרְבֵּט כָּל צָבָר, כָּל בַּרְקָן, לְשׁוֹן־צָמָא</p>

<p>לְמַצֵּץ כָּל שָׂרֶטֶת־טְרִיָּה בִּבְשָׂרִי – – –</p>

<br />
</blockquote>

<blockquote>
<p>וּבַחֲנוֹת יוֹם רִאשׁוֹן עַל עַרְבוֹת יִשְׂרָאֵל,</p>

<p>וָאַשְׁכִּיב אֶת־לִבִּי בְּשִׂיחִי הַכָּבֵד</p>

<p>מֵחֶדְוָה וּמִקֹּצֶר־רוּחַ וּקְשִׁי־נַפְתּוּלִים:</p>

<p>הַמּוֹלֶדֶת! רַב כֹּפֶר תָּבַעַתְּ מִבְּנֵי הַגְּאֻלָּה –</p>

<p>וְלֹא כָל־רֶגֶל אָח תִּתְגַּבֵּר שׁוּב הַפַּעַם לִמְשֹׁךְ</p>

<p>בִּשְׁבִיל־יִסּוּרַיִךְ, וְלֹא כָּל־אָחוֹת עֲנֻגַּת־טִפּוּחִים</p>

<p>תַּעֲזֹז לְחַטֵּא עוֹר־בִּרְכָּהּ הֶחָלָק, שֶׁהִסְכִּין</p>

<p>לְצֵל חֹרֶשׁ וָגַן בַּנֵּכָר – וּלְצָרְבוֹ וּלְצַלְּקוֹ</p>

<p>בְּסַמֶּרֶת נוֹשְׁכָה לִדְרָכָיִךְ – – –</p>

<p>הֵן יֵשׁ גַּם לָעַזִּים־טְהוֹרִים בַּמַּחֲנֶה הִתְאַכְזַרְתְּ,</p>

<p>וּבְכָל־רוּחַ צָיוֹן זִלְעַפְתְּ בִּמְלֵאַת נְחִירֵיהֶם,</p>

<p>בְּטֶרֶם עוֹד יִתְפּוֹגְגוּ מֵאֵדֵי יַעֲרוֹת־הַצָּפוֹן;</p>

<p>וּבְעָטְפָם נִחָרִים וּכְפוּפִים עַל אֲבָנַיִךְ לָחַשְׁתְּ</p>

<p>כְּזָרָה וְשׂוֹטְמָה אֶל מִשְׂרֶפֶת דָּמָם:</p>

<p>הָהּ, אַתֶּם, שֶׁכָּל־דֶּרֶך בּוֹגְדוֹת בְּגָלוּת הַמַּעֲרָב</p>

<p>עִרְקְלָה רַגְלְכֶם וַתְּשַׁכְּחֶנָּה</p>

<p>כָּל־מִשְׁעוֹל הַרְרֵי־נֶגֶף בִּנְתִיב הַגְּאֻלָּה;</p>

<p>אַתֶּם אֲסוּפֵי כָל־גְּבוּלוֹת, כְּפוּנִים עַל שִׁכְבַת־טַל זָרָה,</p>

<p>עַל תַּמְחוּיֵי־חֶסֶד עַמִּים, קוֹבְצֵי עשֶׁר עַל־יָד,</p>

<p>לְלֹא גֹרֶן וּנְוֵה־מִבְטַחִים, לְמוּדֵי חֲנֻפּוֹת וְעֶלְבּוֹן –</p>

<p>הַמְעַט הוּא לָכֶם לְשַׁקַּע בְּעַרְבוֹת שִׁמְמוֹתַי,</p>

<p>כְּשִׁלּוּם־כִּפּוּרִים בְּעַד מַעַל נְדוּדִים,</p>

<p>כָּל־סְגֻלּוֹת צְבַרְתֶּם בְּכָל־שַׁעַר נֵכָר –</p>

<p>וְלוּ גַם כָּל־נִכְסֵי שְׁנוֹת אַלְפַּיִם תָּבִיאוּ,</p>

<p>עַד אַחֲרוֹן דִּינַרְכֶם, הָהּ, רוֹכְלֵי כָל־שְׁוָקִים, בְּנֵי־שָׁאוֹן! –</p>

<p>הַבְמִטְעַן גָּלוּתְכֶם זֶה תֹאמְרוּ לְשַׁכֵּךְ</p>

<p>אֶת כָּל־בּשֶׁת וּכְאֵב עֶגְנָתִי, כָּל־קְלוֹנְכֶם אַתֶּם:</p>

<p>כִּי פָרַעְתִּי אֲנִי – מְכוֹרַת נְבִיאִים – אֶת־רַחְמִי,</p>

<p>שֶׁשֻּׁכַּל בִּמְלוֹא־חֵשֶׁק חֻמּוֹ, לְכוֹבְשַׁי־זוֹלְלַי</p>

<p>בִּיגוֹן־כֹּסֶף כַּלָּה וְזוֹנָה וּבִנְקַם תַּמְרוּרִים לְגוֹלָי? – – –</p>

<p>הָהּ, אַתֶּם הַחָפְשִׁים וְקָשִׁים! אִם לֹא כָל־נַפְשְׁכֶם,</p>

<p>אִם לֹא כָל־גְּוִיַּתְכֶם – עַד צִלְּכֶם – וְעַד טְמִיר־חֲלוֹמְכֶם,</p>

<p>כֹּפֶר־בֶּגֶד דּוֹר־דּוֹר לִי תַגִּישׁוּ – וַהֲקִיאוֹתִי אֶת־כֻּלְּכֶם!&#8230;</p>

<p>כֹּה לָחַשְׁתְּ וְדִבְלַלְתְּ אָז שָׁדַיִם צוֹמְקִים וּמְסַמְּרִים,</p>

<p>פִּטְמוֹת־עֲלוּקוֹת שְׁחוּנוֹת שְׁרַב־מִדְבָּר – – –</p>

<br />
</blockquote>

<blockquote>
<p>לֹא הִמְתַּנְתְּ בְּרָגְזֵךְ, הַמּוֹלֶדֶת – כִּי לֹא הִתְאַפַּקְתְּ,</p>

<p>לֹא מָצָאת דֵּי־נָקָם, דֵּי־מְרוֹרוֹת, שֶׁתּוּכְלִי הִתְנַכֵּר</p>

<p>לֶעֱנוּת־פֶּרֶךְ בָּנִים&#8230; וְרוּחוֹת קְרִירֵי־טְלָלִים</p>

<p>מִלְּבָנוֹן וּמִיָּם אָז הִבְהַלְתְּ בִּבְשׂוֹרַת תְּנוּבוֹת:</p>

<p>הֵקַרְתְּ סֵתֶר לְשַׁדִּים, שֶׁטִּמַּרְתְּ מִתַּלְמֵי</p>

<p>כָּל־כּוֹבְשַׁיִךְ עַד כֹּה, וּשְׁתִילֵי פַרְדֵּסַי גִּמְּאוּם;</p>

<p>עִלְעֲלוּ דְקָלִים אֶת־גֵּאוּת לִבְלוּבָם עַל רֹאשִׁי,</p>

<p>וְזֵיתַיִךְ רִדְּדוּ בְעַנְוָה אֶת־צִלָּם לְרַגְלָי.</p>

<p>הָהּ, אַרְצִי, אֵם־עַלְמָה! רַק לְרֶגַע קִמַּטְתְּ לִי רַחְמֵךְ</p>

<p>עָקָר־פֶּרֶא, כְּשֶׁסַע סְלָעַיִךְ גָּלוּף –</p>

<p>וָאֹמַר, כִּי רֻפְּטָה פַגַּת־חֶמֶד שָׁדַיִךְ, כֻּרְכְּמָה</p>

<p>בְּעִצְּבוֹן אַלְמְנוּת עֲלוּמָיִךְ –</p>

<p>וּפִתְאֹם מֶה עָגַבְתְּ, מֶה חָשַׁקְתְּ לִי, לִבְנֵךְ,</p>

<p>צוֹהֲלָה וּצְנוּעָה, כֻּלֵּךְ אֶרֶץ־כַּלָּה, שֶׁהָרְתָה</p>

<p>לְרֵיחוֹת אֲבִיבָהּ הֶחָדָשׁ וַתַּעֲלֵם הֶרְיוֹנָהּ</p>

<p>בְּנִצַּת הַשָּׁקֵד הַלְּבָנָה – הִתְפַּיְּסָה בְשִׁבְעַת קִשּׁוּטִים</p>

<p>לִקְרַאת רֵעַ וְדוֹד נֶאֱמָן, וַתַּרְנֵן אֶת־כֹּחָהּ</p>

<p>לְתִירוֹשׁ הַכְּלוּלוֹת וּלְאָסְפֵי הַיָּמִים הַבָּאִים.</p>

<br />
</blockquote>

<blockquote>
<p>אַל, אַחַי, תַּאֲמִינוּ לְחֹרֶב שַׁדָּהּ וּלְדִבַּת קְשִׁישׁוּת,</p>

<p>לָהּ קָשַׁר עֵרֶב־רַב, שֶׁצָּבַת בְּזֻהֲמַת פִּרְאוּתוֹ</p>

<p>בְּעֵירֹם דִּבְלוּלֶיהָ שְׁנוֹת אֶלֶף וְלֹא נוֹבְבָם מִדִּשְׁנוֹ,</p>

<p>שֶׁלָּפַת מַרְגְּלוֹת סְלָעֶיהָ וְלֹא שִׁסְּפָם בְּלֵחוֹ –</p>

<p>וּמֵהֵמָּה, אַחַי, מַה־שֶּׁלֹּא נַאֲמִין עוֹד,</p>

<p>כִּי אֲבִיב הֶחָזוֹן, שֶׁשִּׁלְהֵב כַּרְמִלָּהּ וְסֻבְּכָהּ,</p>

<p>רַק בָּסְרֵי שְׁדֵפָה בִכֶּר־לָנוּ וּלְכָל הָעוֹלָם,</p>

<p>וַיְכַחֵשׁ וַיְשַׁכֵּל יְבוּלוֹ, שֶׁבִּשֵּׂר לַאֲסַם הַשָּׁלוֹם;</p>

<p>כִּי רֻמֵּינוּ, אַחַי, לְמִקְסַם פְּדוּת עוֹלָם,</p>

<p>כִּי הֻתַּל בְּגוֹי גֵּא וּרְחוֹק־רְאוּת, שֶׁתָּקַע לְבָדָד</p>

<p>מִשְׁכְּנוֹת רַבֵּי־רֹן וְסִבְלוּת עַל פִּרְזוֹת בְּשׂוֹרָתוֹ,</p>

<p>שֶׁסֵּרַב לְיָוָן וּלְרוֹמָא וּלְכָל גּוֹג וּמָגוֹג</p>

<p>וַיִּתְפֹּשׂ דֶּגֶל רָם־נִצָּחוֹן – אֶחָד עַל כָּל־דֶּרֶךְ אָדָם&#8230;</p>

<p>וְעוֹד לֹא תַאֲמִינוּ, אֶחָי –</p>

<p>כִּי טְרוּפֵי יֵאוּשׁ נַסְנוּ הֲלוֹם, וְלַשֶּׁקֶר כָּל־צַר</p>

<p>כְּבָר הִצְהִיל פַּעֲמוֹנָיו עַל אָפְקֵי הַמַּעֲרָב,</p>

<p>כְּמוֹסְרִים דִּין עָלֵינוּ: צְאוּ, צְאוּ מִתּוֹכֵנוּ, נוֹכְלִים רְעֵבִים,</p>

<p>בַּדָּאֵי הַגְּאֻלָּה בֵין גּוֹיִים אַלִּימִים וּשְׂבֵעִים – – –</p>

<p>וְטוֹב לָנוּ הַאֲמֵן: שַׁבְנוּ הֵנָּה לִקְשֹׁר</p>

<p>מֵחָדָשׁ שְׂרִידֵי שֵׁבֶט אָצִיל וּלְתַקֵּף אֶת־עֵדוּת הֶחָזוֹן.</p>
</blockquote>

<p>־־־</p>

<blockquote>
<p>הֱצִיפוּנִי יָמִים וְלֵילוֹת בְּזָהֳרֵי בְרֵאשִׁית</p>

<p>עַל דַּרְכֵי הַמּוֹלֶדֶת –</p>

<p>וְנַפְשִׁי הִתְלַבְּטָה־צָהֲלָה בְּרָנֵּי־רְנָנִים.</p>

<br />
</blockquote>

<h2 id="כִּכַּרהַיַּרְדֵּן">כִּכַּר הַיַּרְדֵּן</h2>

<br />

<blockquote>
</blockquote>

<blockquote>
<p>וְשׁוּב אֵלַיִךְ שַׁבְתִּי, רֹאשׁ נַחֲלוֹת שַׂר אֲבוֹתַי,</p>

<p>עוֹד פַּעַם אַחֲרוֹנָה מִמֶּרְחַקִּים שִׁמְשֵׁךְ תְּבָעָנִי.</p>

<br />
</blockquote>

<blockquote>
<p>וְאַל תִּרְאִינִי שֶׁאֲנִי חִוֵּר וְעַל שִׁכְמִי יִגְהַת עוֹלָם,</p>

<p>כִּי לֹא כָבֵד אֲנִי בְּנֶשֶׁק, בִּדְגָלִים וּבְלוּחוֹתָיִם –</p>

<p>רַק רֶגַע קָט אֶצְנַח פֹּה עַל חוֹלֵךְ, כִּי כְבָר שָׁכַחְתִּי</p>

<p>לִסְפֹּג עֲיָם זְהָרַיִךְ וְעֵינַי עֻלְפּוּ כֹה, שׁוֹקְקוֹת</p>

<p>אֶת־צִלְלֵי הַסְּגֹל הַמְעַרְפְּלִים עוֹד קָדְקֳדֵי רְכָסַיִךְ</p>

<p>מֵעֵבֶר יַרְדֵּנֵךְ, מִכֶּתֶף גְּבוּל מוֹאָב&#8230;</p>

<br />
</blockquote>

<blockquote>
<p>וְאַל תִּרְאִינִי בֵן נִדָּח, שְׁכוּל־כֹּל – כִּי לֹא אֶבְיוֹן דַּרְכֵי תֵבֵל,</p>

<p>רֵיק תַּרְמִילָיו, שָׁב מִתְגַּנֵּב אֶל עֲזוּבַת סִפּוֹ,</p>

<p>לִגְחֹן, עֲיֵף־חַיָּיו, עַל עֲרוּצֵי שִׂידֵךְ־גִּירֵךְ,</p>

<p>שֶׁבְּמִקְשָׁתָם עוֹד חֲנוּטִים בָּשְׂמֵי קִבְרוֹת אָבוֹת – – –</p>

<p>יָדַעְתִּי: זָכֹר עוֹד תִּזְכְּרִי בִּסְטֹף שְׂרָף אֲבִיבַי</p>

<p>וּבְהִגָּדֵשׁ דְּמֵי אֱיָלוּתִי מֵעַל גְּדוֹת נַהֲרַיִם,</p>

<p>בְּבוֹא מֵאוּר לָגוּר בִּכְנַעַן חֹטֶר אֲצִילֵי מִזְרָח,</p>

<p>דְּפוּק זַעַם מֶלֶךְ וְכֹהֵן וְכָל־תּוֹפֵשׂ מַדָּע וְחוֹשֵׂף רָז,</p>

<p>מִמִּקְדְּשֵׁי חִדֶּקֶל עַד הֵיכְלֵי מִצְרַיִם,</p>

<p>שֶׁהִתְנַמְּקוּ עָלָיו אָז בְּחִלּוּל מָסֹרֶת –</p>

<p>כִּי סוֹד טָמִיר נָשָׂא, לֹא חֲקָקוּהוּ עוֹד</p>

<p>מָגֵי שִׁנְעָר, הוֹבְרֵי הַמַּזָּלוֹת,</p>

<p>בִּכְתָב יְתֵדוֹת עַל לְבֵנִים קְדוֹשׁוֹת –</p>

<p>וְלֹא הִסְפִּיק דִּשְׁאֵךְ הָרַב לְעַשְׁתְּרוֹתָיו,</p>

<p>וְלֹא יָכֹלְתְּ שְׂאֵת כָּל אֹהָלָיו וַעֲבֻדָּתוֹ;</p>

<p>וּנְשִׂיאֵי כְנַעַן אֵיבָתָם שָׁמְרוּ לַגֵּר מִגַּת וְעַד אֶדְרֶעִי,</p>

<p>וּסְדוֹם וּפְלֶשֶׁת הִתְעַשְּׂקוּ עִמּוֹ</p>

<p>עַל סֶלֶף חֹק וְעַל שְׂרוֹךְ־נַעַל וּדְלִי־מַיִם,</p>

<p>וּבְאֵרוֹתָיו סִתְּמוּ – וְגַם עָבְרוּ עִמּוֹ בַבְּרִית,</p>

<p>כִּי לֹא צָלַח פִּים גַּרְזִנָּם עוֹד אֶל גַּבְהוּת שָׁמָיו;</p>

<p>וְחַתּוּ אֱלֹהַיִךְ מֵחֶרְמוֹן עַד עִיר שָׁלֵם,</p>

<p>כִּי כֹה שִׁמְעוֹ הָלָךְ: הוּא הָאַחֲרוֹן</p>

<p>מֵאֵלֶּה שֶׁהֶעְפִּילוּ לְמִגְדַּל בָּבֶל,</p>

<p>שֶׁתָּפַשׂ בְּשֹׁבֶל אֱלֹהִים אַדִּיר־יָחִיד</p>

<p>וְאֶת קוֹלוֹ שָׁמַע – צַו לְדוֹרוֹת עוֹלָם;</p>

<p>כֻּלָּם, כֻּלָּם לֹא כִלְכְּלוּ אוֹתוֹ, אֶת צִדְקָתוֹ וּגְבוּרָתוֹ,</p>

<p>וְזֶה עָמְדוֹ בְסֵבֶל נִסְיוֹנוֹת עִם אֱלֹהָיו:</p>

<p>אָדָם־גִּבּוֹר חָדָשׁ וָפֶלִאי – – –</p>

<p>כֹּה נִתְוַדַּעְתִּי לָךְ בָּרִאשׁוֹנָה, כִּכַּר מְכוֹרָה&#8230;</p>

<br />
</blockquote>

<blockquote>
<p>חָלְפוּ דוֹרוֹת&#8230; שׁוּב נִתְעוֹרַרְתְּ לְסַעַר צִבְאוֹתַי,</p>

<p>שֶׁבָּאוּ מֵאַשְׁדּוֹת הָעֲבָרִים בִּשְׁאוֹן־גְּבוּרוֹת:</p>

<p>בִּזַּת מֹף בִּצְרוֹרָם וְעַל גֵּאוּת הָצְנָם</p>

<p>שְׁלַל מִלְחֲמוֹת הָאֱמוֹרִי,</p>

<p>וּבְעֵינֵיהֶם בִּרְקֵי סִינַי –</p>

<p>כֹּה בַשֵּׁנִית נִכְנַסְתִּי הֵנָּה, כְּבַד קִנְיָן וָעֹז –</p>

<p>וְכֹה הִסְכַּנְתְּ לָשִׂישׂ וּלְהִכָּנַע לְמַצְבִּיאֵי שְׁבָטַי,</p>

<p>שֶׁעַל גְּבוּלֵךְ פָּרְקוּ כָל־כֹּבֶד נִכְסֵיהֶם,</p>

<p>וַאֲזוֹרָם סִמְּרוּ בְנֶשֶׁק עַל מִשְׁמַר יַרְדֵּן,</p>

<p>שֶׁנֹּאחֲזוּ בָךְ בְּגִילַת זָרְעָם־דּוּשָׁם וּבְצַעַר וּבְחָזוֹן –</p>

<p>וַאֲנִי הָיִיתִי לָךְ הַיּוֹם</p>

<p>יוֹרֵשׁ יָרוּד, שֶׁנִּזְדַּלֵּל עַל כָּל־עַמֵּי תֵבֵל,</p>

<p>וּמְרֻשַּׁשׁ־כֹּל, בִּמְעַט נִצֹּלֶת חֲזוֹנִי שֶׁהִתְמַהְמַהּ,</p>

<p>נִגְרַרְתִּי הֵנָּה לְבַקֵּשׁ מִמֵּךְ</p>

<p>גְּמוּל חֶסֶד נְעוּרִים לַאֲסוּף חֶרְפָּה וּנְדוֹד –</p>

<p>הֲכָכָה דִמִּיתִנִי?&#8230;</p>

<p>נִשְׁבַּעְתִּי לָךְ: לֹא נִין מִסְכֵּן לְרִאשׁוֹנֵי כוֹבְשַׁיִךְ</p>

<p>אֵלַיִךְ שַׁבְתִּי – כִּי בֶן־נַפְתּוּלִים לָךְ, וּכְמֵאָז</p>

<p>דְּיוֹקָנִי שָׁלֵם עוֹד וְדָמִי חָרִיף לְמֶמֶר וְלִפְדוּת;</p>

<p>וְרַב כָּל־זֶה אֲשֶׁר בּוֹ נִצְטַיַּדְתִּי הַיּוֹם</p>

<p>מִכָּל גִּמְגּוּם מָגִים וְנַחַשׁ חַרְטֻמִּים</p>

<p>וְשֶׁבַע דַּרְכֵי־סוֹד וְתוֹרוֹת־רֶמֶז עַתִּיקוֹת –</p>

<p>כִּי לֹא כָהֵמָּה מֵחֶבְיוֹן אֵלִים חִמַּקְתִּי רְכוּשִׁי</p>

<p>בִּכְרֹעַ בֶּרֶךְ וּבְקָרְבָּן וּרְתֵת סְתָרִים –</p>

<p>אַךְ הוֹד וָשֶׂגֶב כְּלוּלִים בּוֹ וְתַמְצִית עַזּוּת אָדָם;</p>

<p>כִּי לֹא פָלִיט נָס מִשִּׁלְהֵי תַרְבּוּת שֶׁמֻּטְמְטָה,</p>

<p>מְעֻרְטָל וּבְאַכְזַב־כֹּל אֵלַיִךְ שַׁבְתִּי –</p>

<p>וְלֹא בְאֶפֶס מְחִיר נֻדְנַדְתִּי מִמִּזְרָח, כְּבַד כֹּסֶף לֵאלֹהָיו,</p>

<p>לָדַעַת עַקְשָׁנוּת אָדָם וְסֵבֶל בְּדִידוּתוֹ,</p>

<p>כִּי יִשְׁתַּחֲרֵר מֵחֶסֶד אֱלֹהִים:</p>

<p>אֵין חֵקֶר לַגְּנָזִים הִכְנַסְתִּי לְטִמְיוֹן מְשֻׁתָּף</p>

<p>עִם רְחוֹקֵי אַחַי בַּמַּעֲרָב, שֶׁיִּשְׂטְנוּנִי עוֹד</p>

<p>וְטֶרֶם נוֹכְחוּ, כִּי כְבָר בִּבְרִית בָּאנוּ,</p>

<p>עָמַדְנוּ בָהּ עַד־נֶצַח – כִּי כֻלָּנוּ נִתְמַשְׁכַּנּוּ יַחַד</p>

<p>לְפֶלִאי וְכַבִּיר, שֶׁבְּחֶתֶף הַזְּמַנִּים</p>

<p>יָחוּד חִידַת גּוֹרָל אַחַת קָשָׁה לִי וְלָהֶם,</p>

<p>וְלֹא יִשָּׂא פָנִים כְּלַפֵּי אֶחָד מִמֶּנּוּ</p>

<p>לִפְטֹר אוֹתוֹ מִמֶּכֶס הַפִּתְרוֹן;</p>

<p>כִּי הֲמִירוֹנוּ בְּאַלְפֵי שְׁנוֹת טִלְטוּלַי</p>

<p>בֵּינֵינוּ מִזְמוֹרֵי מִזְרָח וְשֶׁמֶשׁ וּמִדְבָּר,</p>

<br />
</blockquote>

<blockquote>
<p>וְשִׁירוֹת עֶצֶב לְשַׁלֶּכֶת יַעֲרוֹת הַנִּבֶּלוּנְגִים – – –</p>

<p>וּבְהִתְעַטֵּף נְזִיר אַסִּיזִי בִתְפִלָּה, צְמֵא שֶׁמֶשׁ וֵאלֹהִים,</p>

<p>אִם לֹא בוֹ חִלְחְלָה, הִתְרוֹצְצָה עֶרְגַּת קְדוּמַי,</p>

<p>בִּפְצֹחַ בִּכּוּרֵי־דָּמַי לִקְרַאת שַׂלְמוֹת הָאוֹר</p>

<p>בִּתְכֵלֶת שַׁחֲקֵי שִׁנְעָר וּכְנָעַן;</p>

<p>אִם לֹא מֵרֶטֶט רִאשׁוֹנֵי כְמָרַי, שֶׁהִזְדַּוְּגוּ</p>

<p>עִם כָּל צַמֶּרֶת עֲבֻתָּה, הֲמִית מַעְיָן וְרֹן כּוֹכָב,</p>

<p>וְרַחַשׁ מִדְבָּרִי וְנַהַק עֹפֶר, שֶׁשֻּׁלַּח בָּדָד,</p>

<p>וּפַחַד יַעֲלַת־סְלָעִים כּוֹרַעַת מַבְכִּירָה</p>

<p>בְּשַׁחַר הַרְרֵי בְרֵאשִׁית –</p>

<p>אִם לֹא הֵדָם עוֹלֶה מִזֶּמֶר תְּפִלָּתוֹ?</p>

<p>אִם לֹא מֵרַחֲמֵי חוֹזַי, מִזַּעַם קִנְאָתָם</p>

<p>גֻּנַּב אֵלָיו בַּחֲמַרְמַר דָּמוֹ בְמֶרֶד־מִשְׁפָּטִים,</p>

<p>כִּי נִתְבַּזָּה דְבַר אֱלֹהִים חַיִּים</p>

<p>לְיֶגַע־רוּחַ וּלְמִרְעֶה דָשֵׁן וּלְדִין שִׁלְטוֹן? – – –</p>

<p>וְאִם לֹא בְהָרַי תָּלָה עֵינָיו בּוּאוֹנוֹרוֹטִי, אִישׁ פְלוֹרֶנְצְיָה,</p>

<p>כִּי יֵשׁ שֶׁנִּשְׁתַּפֵּל לוֹ הָאוֹלִימְפְּ,</p>

<p>וּלְחֹסֶן רַב מִזֶּה הֶעְפִּיל בְּמַרְאוֹת־רוּחַ –</p>

<p>הַאִם לֹא מִשִּׂיאַי הִבְהִיל לָכֶם עִנְקֵי רוֹעַי</p>

<p>בְּתֹקֶף כֵּילַפּוֹ וּבְחֶסֶד מִכְחוֹלוֹ?&#8230;</p>

<p>הַאִם רַק שֶׁלָּכֶם הָאִישׁ – גְּאוֹן נֵצֶר גִּזְעֲכֶם –</p>

<p>רַק זִרְדְּכֶם בּוֹ זְרַדְתֶּם – וְלִמְרוֹמָיו צִמֵּר,</p>

<p>רַק עֲסִיסְכֶם הִבְשִׁיל מַר־מָתוֹק</p>

<p>לְדֻגְמַת־נֶצַח לַחוֹזִים בְּשַׁיִשׁ וּבְשָׁשַׁר?&#8230;</p>

<p>רְאוּ אֶת־יְחֶזְקֵאל שֶׁלּוֹ, אַחַי־יְרִיבָי:</p>

<p>עַל סַעַר רִיב־מִשְׁפָּט זֶה בְּעָרְפּוֹ וּבִזְקָנוֹ,</p>

<p>וְעַל פִּרְאוֹת אוֹן אֱלֹהִים זֶה מִמִּצְחוֹ עַד בָּהֳנֵי רַגְלָיו –</p>

<p>הַאִם רַק דִּמְיוֹנְכֶם יְצָרוֹ – הַדְמוּת חֲכַם יָוָן,</p>

<p>הֲצֶלֶם מְחוֹקֵק לוּחוֹת בְּרוֹמָא לוֹ, הַאִם כָּמוֹהוּ</p>

<p>כְּתֹאַר שַׂר צִבְאוֹת גֶּרְמַנְיָה, הַמְחָרֵף</p>

<p>בְּרוּרֵי כָל־מַחֲנוֹתֶיהָ מוּל לִגְיוֹנוֹת קֵיסָר?&#8230;</p>

<p>אִם לֹא עַל אָבְנָיו שֶׁל אַנְגֶ&#8217;לוֹ אָז רוּח־תְּאוֹמִים זִוְּגָה</p>

<p>שׁוּב פַּעַם בְּעִלּוּם וּבְכֹסֶף גּוֹרָלוֹת דְּבוּבִים</p>

<p>אֶת־רוֹמָא וְצִיּוֹן עַל כָּל־הִתְגּוֹשְׁשׁוּת אֱלֹהֵיהֶם?&#8230;</p>

<br />
</blockquote>

<blockquote>
<p>וְעֵד לִי יַרְדֵּנִי, כִּי הָרִאשׁוֹן אֶסְלַח</p>

<p>לְבוּז וְרַעַל וְחֶרְפַּת שִׂטְנָה</p>

<p>וְאֶפֶס כֹּחַ־הַבַּרְזֶל מִשֹּׁד וְעִצָּבוֹן,</p>

<p>שֶׁמָּדְדוּ לִי אֲדוֹנֵי גָלוּת:</p>

<p>אִם לֹא עַל אַף אֵימַת נֵכָר וְאֵיבַת־מֶמֶר לְשׁוֹבַי</p>

<p>וּמַלְתְּעוֹת הָרֶצַח, שֶׁהִטְרִיפוּ סַעֲרֵי דָמַי,</p>

<p>בְּהִתְנַגְּחֵנוּ יַחַד בְּגוֹרַל גּוֹיִים עַל אֲדָמוֹת</p>

<p>חֲמוּצֵי לֵב וּמִתְנַשְּׁכִים – יֵשׁ שֶׁנָּשַׁקְנוּ זֶה לָזֶה</p>

<p>בִּנְשִׁיקַת־רוּחַ מְמַצָּה קִרְבַת כָּל־הָאָדָם,</p>

<p>בְּנֵי הָאֱלֹהִים בְּרֵאשִׁיתָם וּבְאַחֲרִיתָם&#8230;</p>

<p>אִם לֹא מִשֶּׁפֶר תַּרְבּוּתָם שָׂגַב רוּחִי אַף הוּא,</p>

<p>וְרַב תּוֹדָה יִצְפֹּן עוֹד לִגְדוֹלֵי מוֹרָיו</p>

<p>מֵאַתּוּנָה עַד בְּרִיטַנְיָה;</p>

<p>וּבַאֲרוֹן כָּל סְגֻלּוֹתַי עִם סֵפֶר נְבִיאַי</p>

<p>מִכְּתָבֵיהֶם אֶבְחַר לִי לְהַצִּיל עִמִּי</p>

<p>אֶל שִׂרְטוֹנִי הָאַחֲרוֹן,</p>

<p>בְּיוֹם רוּחוֹת וַעֲרָפֶל עַל שֶׁסַע הַדְּרָכִים&#8230;</p>

<p>אִם לֹא חַגֹּנוּ יַחַד בְּחֵרוּף חַיִּים</p>

<p>חַג־כִּבּוּשִׁים לַדַּעַת, גֵּא־שָׁאוֹן וּטְמִיר־אַכְזָב –</p>

<p>וַיְהִי בִרְפוֹת מִשְׁתֵּנוּ פַעַם וּבְהָמֵר שְׁמָרָיו,</p>

<p>רְחוֹקִים מֵאֵל וָיֶשַׁע, בְּחֻצְפַּת יֵאוּשׁ מוֹרְדִים</p>

<p>וּבַחֲמַת דּוֹרוֹת מְרֻמִּים שִׁלַּבְנוּ שׁוּב הַנֶּשֶׁק,</p>

<p>גֵּאִים בְּסֵתֶר תְּבוּסָתֵנוּ,</p>

<p>כִּי לֹא מָצָא לְרוּחַ הָאָדָם כַּוֶּרֶת כַּדּוּרוֹ</p>

<p>בָּהּ נִתְמַשֵּׁק, כִּי אָץ לָהּ מֶתַח הָאֵין־סוֹף,</p>

<p>כִּי רֶגַע נְרַגֵּן עָלֶיהָ וְנַתְרִיס כְּנֶגֶד מַכְאוֹב־דָּעַת,</p>

<p>רַק רֶגַע נִתְחָרֵט בָּם וְנָשׁוּב לְחַבְּבָם,</p>

<p>כֶּאֱהֹב אִישׁ הֶדֶר בַּגְרוּתוֹ, שֶׁלְּפֶתַע הִתְקַדֵּר, דָּהָה,</p>

<p>בְּעוֹד לֹא מָלֵא יוֹמוֹ וְצָהֳרָיו גְּדוֹלִים – – –</p>

<br />
</blockquote>

<blockquote>
<p>וְעַל כָּל אֵלֶּה, כִּכָּרִי, סוֹד לִי – אַל תְּגַלִּי אוֹתוֹ</p>

<p>לִבְנֵי הַמַּעֲרָב, הַמִּתְאַמְּרִים הַיּוֹם</p>

<p>לִבְלשׁ כָּל־מִסְתְּרֵי דָמִי, דָּם זֶה נוֹשָׁן,</p>

<p>כְּבַד־חִנּוּטִים, פִּכֵּחַ וְכוֹפֵר –</p>

<p>סוֹדִי לִי, שֶׁצְּפַנְתִּיו מֵהֶם בְּחוֹתָמוֹ –</p>

<p>כִּי בִּבְתוּלֵי דָמִי, בְּמַשְׂפּוּנֵי אֲצִילוּתוֹ</p>

<p>עוֹד אַעְלִים, עוֹד אֲאַבֵּר בְּשׂוֹרַת מַלְאֲכוּתִי;</p>

<p>שׁוּב לְנַסּוֹת עַל סַף אַחֲרִית הָעִדָּנִים</p>

<p>בַּחֲזוֹן־רֵאשִׁית עוֹד פַּעַם – בִּבְשׂוֹרַת פְּדוּת לָעַמִּים</p>

<p>וּמַלְכוּת־נֵצַח לַמָּשִׁיחַ&#8230;</p>

<br />
</blockquote>

<blockquote>
<p>וְהָיָה בַחֲנוֹת הַיּוֹם עָלַיִךְ, אֶרֶץ הַכִּכָּר,</p>

<p>וְרוּחַ אֱלֹהִים בְּדִמְמַת הַזֹּהַר יַאת</p>

<p>מִכָּל הָעֲבָרִים וָאִכָּנֵף אֵלָיו עַרְעָר,</p>

<p>כְּאָז בְּשֶׁקֶט הַשְּׁקִיעָה בַבְּרִית בֵּין הַבְּתָרִים –</p>

<p>אָז תַּכִּירִינִי, הַמְיֻתָּם עַל שַׁעֲרֵי עַמִּים,</p>

<br />
</blockquote>

<blockquote>
<p>שֶׁמְּאֹד, מְאֹד סָבַלְתִּי עַד אֵלַיִךְ שַׁבְתִּי:</p>

<p>הָהּ, לָמָּה, לָמָּה, כִּכָּרִי, שׁוּב בְּסֻבְּכֵךְ אוֹרֵב לִי צָר,</p>

<p>וְכִידוֹנֵי פְרָאִים חוֹסְמִים לִי דֶרֶךְ</p>

<p>מִגֶּבַע וּבִקְעָה, מֵעַל גְּדוֹת יַרְדֵּנִי?&#8230;</p>

<p>וְלָמָּה יְגָרוּ חִכָּם לְדָם שֶׁנִּצְטַלֵּל</p>

<p>בִּיקוֹד יִעוּד וּקְדֻשַּׁת־מֶרִי – שֶׁהֵבֵאתִי לְנַסְּכוֹ</p>

<p>עַל גַּרְעִינֵי הַחֹפֶשׁ בַּמּוֹלֶדֶת? – – –</p>

<p>מִפְּנֵי שֶׁמְּאֹד, מְאֹד נִפְתַּלְתִּי וְעֻנֵּיתִי עַד הֲלוֹם,</p>

<p>וְטֶרֶם תֶּרֶף יַד שׂוֹנְאַי בִּמְלוֹא תֵבֵל –</p>

<p>הוֹי, חַי אֲנִי, כִּכַּר מוֹרֶשֶׁת, אִם לֹא בְמִשְׁפָּט אָבוֹא</p>

<p>עִם אֱלֹהִים גְּדוֹלִים זֶה, שֶׁנִּגְלָה אֵלַי מִשְּׁקִיעָתֵךְ,</p>

<p>וַיְהִי מֵאָז לִי לֵאלֹהֵי גְאוֹנִי, נִצְחִי וְגָלוּתִי –</p>

<p>אִם לֹא אֶת־אֱלֹהֵי מוֹלַדְתִּי, חוֹזַי וּגְאֻלָּתִי,</p>

<p>לְדִין־גְּמוּלוֹת אֶתְבַּע עָלַיִךְ, הַכִּכָּר, עֵדַת הַבְּרִית –</p>

<p>אֲנִי, שֶׁלֹּא שִׁקַּרְתִּי לוֹ עַד הֵנָּה – – –</p>

<p>מָה רַב הַסַּעַר בַּדְּמָמָה הַמַּאֲפִילָה:</p>

<p>כְּהֵד רָחוֹק שֶׁיַּעַן מִגֵּאוּת נְעוּרַי, שֶׁהִתְגַּבְּרוּ</p>

<p>מִנְּהַר פְּרָת עַד גְּבוּל מִצְרַיִם –</p>

<br />
</blockquote>

<h2 id="הַכִּנֶּרֶת">הַכִּנֶּרֶת</h2>

<br />

<blockquote>
</blockquote>

<blockquote>
<p>מִזְּבוּל חֶרְמוֹנִים גָּלַשׁ סַהַר, סָחַף וְהִכְסִיף</p>

<p>בִּקְעַת הַלְּבָנוֹן; הִתְמַצַּע בֵּין עָבֵי רִקְמָתַיִם</p>

<p>וַיֵּדֶא לְעֵבֶר תָּבוֹר, אֲחִי חֶרְמוֹן הַקָּטָן –</p>

<p>פִּתְאֹם בִּשְׁפֵלַת הַגָּלִיל, בַּחֲנוֹתוֹ שָׁם לָבֶטַח,</p>

<p>תָּלוּי בֶּהָרִים מוּל טְבֶרְיָה, צָדַתּוּ כִנֶּרֶת</p>

<p>בְּמִכְמֹרֶת רְצוּפַת אִזְמָרַגְדִּים.</p>

<p>סִנְּנָה אֶת כַּסְפּוֹ אֶל בָּזְכֵי סַפִּירִים,</p>

<p>וּמֵאֲלֻמּוֹת הַחַשְׁמַל שֶׁפִּצֵּם הִיא רָקְמָה</p>

<p>צְעִיף סְנַפִּירִים מְנֻמָּר וַתַּשְׁזֵר</p>

<p>תַּשְׁבֵּץ פְּתִילֵי־אוֹר לְתַכְרִיךְ כְּלוּלוֹת לַיַּרְדֵּן,</p>

<p>דּוֹדָהּ־חֲמוּדָהּ מִשֶּׁכְּבָר הַזְּמַנִּים, הַמְפַלְּחָהּ בְּרִנַּת</p>

<p>אַשְׁדּוֹת לְבָנוֹן, בְּחָפְזוֹ לִקְרָאתָהּ בַּמּוֹרָד –</p>

<p>וְעוֹד לֹא לְפָתָהּ, לֹא שְׁכָבָהּ בְּעַרְשָׂהּ הַכְּחֻלָּה</p>

<p>בְּיִחוּד־חֶסֶד דּוֹדִים&#8230;</p>

<p>וְחִנָּם תְּפַשֵּׂק לוֹ מֵאָז כָּל גֻּלּוֹת רַחְמָהּ</p>

<p>וּבְאוֹן וּבְעֶדְנָה תְכַרְבֵּל יְרֵכָיו,</p>

<p>תִּצְבֹּת בְּחִשְׁקָהּ אֶת־מָתְנָיו:</p>

<p>תָּמִיד יִתְחַמֵּק וְעוֹד טֶרֶם קְלָטַתּוּ</p>

<p>יִפְלֹט הַכִּכָּרָה – –</p>

<p>אָז יֵשׁ שֶׁעוֹטְיָה עוֹד תֹּאחַז בִּקְצֵה שֹׁבֶל רְדִידוֹ,</p>

<p>כַּלָּה עֲגוּנָה הַמְעַרְסְלָה עַד חֲצוֹת הַלֵּילוֹת</p>

<p>עַל תְּכֹל חַמּוּקֶיהָ</p>

<p>מְלוֹא אֲגַרְטַל הַיָּרֵחַ: פָּנַס כְּלוּלוֹת שֶׁכִּזְּבוּ –</p>

<p>וְכָכָה תָאִיר לִידִידָהּ נְתִיב פַּחֲזוֹ וּבִגְדוֹ</p>

<p>לִגְדוֹת יָם הַמֶּלַח וְעִיר הַתְּמָרִים.</p>

<br />
</blockquote>

<blockquote>
<p>תִּלְמוּ מְשׁוֹטַי מֵי־כִנֶּרֶת רְדוּמֵי מְנוּחוֹת,</p>

<p>שָׁמוּט הַמִּפְרָשׂ וּמְקֻמָּט וּנְעוּר־רוּחַ,</p>

<p>וּכְהֵד צֶלְצְלִים מִתְגַּנֵּב מִזְּמַנִּים שֶׁשֻּׁכְּכוּ&#8230;</p>

<p>אֵי־פֹה עַל קָרַחַת גַּבְנוּנִים עֵרֻמִּים</p>

<p>כִּדְמוּת הַתָּמָר מְזַנְּקָה וְשׁוֹקְעָה חֲלִיפוֹת;</p>

<p>אֵי־שָׁם עַל מִדְרוֹן מַאֲזִיב וּמָרוּט</p>

<p>מְטַפֶּסֶת חֹרְשַׁת עֲצֵי־זַיִת תְּלוּלָה;</p>

<p>מִתַּחַת הוֹזָה הַכִּנֶּרֶת בַּחֲלוֹם עִדָּנִים רְחוֹקִים,</p>

<p>בַּעֲטֹף שַׁדְמוֹתֶיהָ כָּל־מֶגֶד בִּרְכַּת אֲדוֹנָי – – –</p>

<br />
</blockquote>

<blockquote>
<p>דְּמָמָה וְשַׁלְוַת דְּמָמָה&#8230; הַקְשֵׁב:</p>

<p>הַאִם אֵין יֵשׁ פֹּה מִי שֶׁיַּעַן לְרֶטֶט מְשׁוֹטַי,</p>

<p>יִפַּח בַּמִּפְרָשׂ וִיטַלְטֵל בַּסְּעָרָה קִפּוּלָיו,</p>

<p>יִפְרֹם דִּמְמַת יְלֵלִי הַמָּלֵא שֶׁבֻּלָּם?&#8230;</p>

<p>הַאִם אֵין יֵשׁ מִי שֶׁיְּרַחֵם וְיַנְהִיק הַדְּמָמָה?&#8230;</p>
</blockquote>

<p>־־־</p>

<blockquote>
<p>וּפִתְאֹם – הַס, הָס!&#8230; אֵין זֹאת כִּי הִכִּירוּנִי</p>

<p>כָּל־נִקְרוֹת הָרֵי מִמּוּל כִּנֶּרֶת,</p>

<p>מִבָּשָׁן, גּוֹלָן, פִּסְגוֹת כָּל־אֲשֵׁדוֹת,</p>

<p>וּבְבִרְכַּת שְׁאָגוֹת פִּתְּחוּ חֲגוֹר רוּחוֹת</p>

<p>בְּקוֹל אֶלֶף רֶכֶב רַעַם וּבַרְזֶל,</p>

<p>וּבְרָקִים עָלְזוּ לִקְרַאת בְּרָקִים –</p>

<p>עַד עָנְתָה כִנֶּרֶת, נָהֲקָה מֵעֹצֶר חֶדְוָתָהּ,</p>

<p>כְּשִׂישָׂהּ מֵאָז לִקְרַאת גְּאוֹן שְׁנֵים עָשָׂר דְּגָלַי,</p>

<p>וּכְהִזְדַּעַזְעָהּ בִּימֵי מַר־נַפְתּוּלַי,</p>

<p>בְּהַזְעִיק שׁוֹפָר אַחֲרוֹן</p>

<p>גִּבּוֹרֵי פְלִיטַי אֵלֶיהָ לְטַכֵּס</p>

<p>בַּגָּלִיל קְרָב־מֶרֶד אַכְזָרִי לְחֹפֶשׁ הַמּוֹלֶדֶת</p>

<p>עִם הַקֵּיסָר – –</p>

<p>הַגַּלִּים גִּמְּאוּ, פָּלְטוּ קִצְפָּם,</p>

<p>דִּרְדְּרוּ אֶת־סִירָתִי טְרוּפַת מִפְרָשׂ –</p>

<p>סֻנְוְרוּ עֵינַי מִזֹּהַר – שׁוּר: בַּחֲזִיזֵי הַסַּעַר,</p>

<p>מִמְּעוֹנַת מִצְפֵּה־גִּלְעָד צָעֲדָה קוֹרֶנֶת</p>

<p>בְּתוּלַת כִּנְרוֹת וּבְרֹאשָׁהּ כֶּתֶר מִגְדָּלִים&#8230;</p>

<p>אֲיֻמָּה, עַזַּת הַיֹּפִי, עַל תֻּפָּהּ נִשְׁעֶנֶת,</p>

<p>כִּמְפַקְּדָה גְלִילוֹת גּוֹיִים תַּבְרִיק חֲנִית־פְּלָדוֹת,</p>

<p>וּלְרַגְלָהּ הִרְכִּינוּ שַׁרְבִיטָם כָּל־בַּעֲלֵי כְנַעַן,</p>

<p>וּלְכַדָּהּ קָרְסוּ, תֻּכּוּ כָל אֱלֹהִים־דּוֹדִים</p>

<p>מֵאֲפֵק וּפְלֶשֶׁת עַד נְבוֹ וְנַהֲרָים.</p>

<br />
</blockquote>

<blockquote>
<p>הָעַשְׁתֹּרֶת, אֵם יַלְדוּת רְחוֹקָה! מִי לִי פִלֵּל,</p>

<p>כִּי כְתֹם זְמַנֵּי נְדוּדַי</p>

<p>עַל תּוֹעַת נְתִיבוֹת גָּלוּת אַתְּ עוֹד תִּקָּרִי אֵלַי,</p>

<p>לְהַשְׁקִיף בִּגְאוֹן סוּפוֹת עַל־פְּנֵי כִנַּרְתֵּךְ;</p>

<p>כִּי עוֹד לֹא מֹעַךְ, צָמַק חֵיק רֵאשִׁית פְּרִיָּה וּבִזְבוּלֵךְ,</p>

<p>בְּטַנְאֵךְ הָאַחֲרוֹן לֹא עָבַשׁ בּוּל בִּכּוּרָי?&#8230;</p>

<p>וּבַמֶּה פֹה אֲקַדְּמֵךְ הַיּוֹם, שָׂרָתִי בַמִּלְחָמוֹת,</p>

<p>בִּנְקָמוֹת וְאָהֳבִים שַׁלֶּטֶת,</p>

<p>שֶׁפִּנַּקְתְּ, הִגְאֵית אַדְוַת דָּמַי –</p>

<p>וַאֲנִי לָךְ לֹא עָצַרְתִּי אוֹן וְלִבְלוּב כָּל־לַפִּידַיִךְ,</p>

<p>בִּבְשָׂרַי שָׁתַלְתְּ, הָפַךְ אוּדֵי יְצָרִים עֲשֵׁנִים –</p>

<p>וַאֲנִי שֵׂרַכְתִּי דֶרֶךְ קְהֵה־נְחִירַיִם</p>

<p>מִפִּסְגוֹת תַּאֲווֹת עוֹלָם לְמִשְׁעוֹלֵי־שָׁפֶל –</p>

<p>מַה־שַּׁי לִי וָכֹפֶר לְשַׁחֲדֵךְ וְלֹא תְּתַעֲבִינִי?&#8230;</p>

<p>רְאִי: אֲנִי שׁוּב לֹא אֶאְפֹּד אֵזוֹר־כַּרְמִיל</p>

<p>עַל גְּלוֹמֵי־שֵׁשׁ רַחֲבֵי שׁוּלַיִם כְּעוֹלֵי־רֶגֶל,</p>

<p>שֶׁנָּשְׂאוּ לָךְ אֶתְנַנֵּךְ וּמִמִּבְחַר שְׁבִיתָם</p>

<p>הִתְנַדְּבוּ קְדֵשׁוֹת אֶל קֻבּוֹתַיִךְ –</p>

<p>כִּי עֲקוּד תִּלְבּשֶׁת מַעֲרָב, שֶׁהִתְחַכַּמְנוּ לְטַלְּאָהּ</p>

<p>תֶּפֶר עַל־פְּנֵי תֶפֶר, גֹּמֶד עַל־פְּנֵי טֶפַח, אֲבַקֵּשׁ</p>

<p>לִי קִרְעֵי מִזְבַּח־קְדוּמִים וְאֶכְרַע וְאֶתְפַּלֵּל אֵלַיִךְ</p>

<p>בְּתַחֲנוּן אַחֲרוֹן לִמְעֻרְטְלֵי כָל־סוֹד פֻּלְחָן:</p>

<p>הַכְנִיפִינִי שׁוּב, אֵם עַתִּיקָה, שַׁכְּחִינִי, רַבַּת־יוֹבְלִים,</p>

<p>שֶׁיִּתְרוֹן רוּחִי צִמַּח כְּנָפַיִם לִדְרוֹר שֶׁנִּתְבַּדָּה,</p>

<p>וַיְזַהֵם חָסוּת אֵלִים וּלְלֹא־צֹרֶךְ רַחֲמֵיהֶם</p>

<p>הִתְרַבְרֵב לַעֲמֹד בָּדָד, חָזָק, גָּדוֹל – –</p>

<p>עַד שֶׁמְּאֹד עָיַפְתִּי – אֲנִי קָטָן, חַלָּשׁ</p>

<p>וַעֲזוּב־הֶפְקֵר לְחֶשְׁבּוֹן־רַהַב, שֶׁמָּנִיתִי לִי&#8230;</p>

<br />
</blockquote>

<blockquote>
<p>מַהֲרִי לִי, מַהֲרִי וּשְׁבִינִי, הָעַשְׁתֹּרֶת!</p>

<p>פֶּן רוּחִי עוֹד יִתְמַרְמֵר אֶל דּוֹרוֹ זֶה, דּוֹר־קְטַנּוֹת,</p>

<p>שֶׁדָּחוּק לוֹ גְמוּל כָּל־הַדּוֹרוֹת וְלֹא יֵדַע חַכּוֹת,</p>

<p>שֶׁתָּכוּף לוֹ שְׂכַר נִסְיוֹנוֹתָיו מִיָּד אֶל יָד –</p>

<p>דּוֹר פַּחְדָּן זֶה, שֶׁצָּפָה מֵעֵבֶר כִּבּוּשָׁיו וַיַּרְא</p>

<p>רֹאשׁ־דְּרָכִים חָדָשׁ, רְחוֹק־גְּבוּל וּמְכֻסֶּה גְמוּל – וַיֵּלֶא&#8230;</p>

<p>גֵּא, גֵּא־רוּחַ זֶה, אִם יִתְפּוֹגֵג מֵרִפְיוֹנוֹ,</p>

<p>וְסָגַר אָז בַּעֲדֵנוּ כָּל־נֹחַם וּמַרְגּוֹעַ,</p>

<p>וּמָסַר אוֹתָנוּ שׁוּב לִשְׂטַן הַמֶּרְחַקִּים,</p>

<p>לְשַלִּיט מְצָרִים, נְגִיד מֶתַח מְדֻמֶּה,</p>

<p>שֶׁכִּבְרַת מָשְׁלוֹ מְעַטָּה כֹה: מֵרִתְמָה</p>

<p>עַד דָּפְקָה – מִשָּׁם שׁוּב יַהֲפֹךְ רִתְמָה</p>

<p>וּמִמֶּנָּה לְדָפְקָה, וְחוֹזֵר חֲלִילָה –</p>

<p>כִּי שְׁתֵּי אֵלֶּה קְצוֹת תְּחוּמָיו, תַּחֲנוֹת כָּל־מַלְכוּתוֹ,</p>

<p>אַךְ תָּמִיד יַעֲקֹף עַל גְּבוּלֵיהֶן לְהַתְעוֹת אֶת־הָאָדָם,</p>

<p>לְרָתְמוֹ בָן וּלְדָפְקוֹ בְשַׁעַט הַדּוֹרוֹת,</p>

<p>וּלְבַדּוֹת לוֹ פֶלֶא הַמְּנוּחָה אֵי־שָׁמָּה בָאֵין־סוֹף – – –</p>

<p>וַאֲנַחְנוּ כְּבָר יָדַעְנוּ: לֹא לַמֵּרוּץ אֵין־סוֹף,</p>

<p>אֵין לַמֶּרְחַקִּים אֵין־סוֹף – הוּא נָח תָּמִיד בַּכֹּל,</p>

<p>שֶׁנֹּאהַב מִדַּעַת, שֶׁנֵּדַע מֵאַהֲבָה,</p>

<p>עַל כָּל־סַף וָשָׁעַר – הוּא הַמְכַפֵּר עֲמַל תּוֹעִים</p>

<p>וּמְרַחֵם אוֹתָנוּ מֵאֲשֶׁר יָדֵנוּ לוֹ נִפְשֹׁט&#8230;</p>

<br />
</blockquote>

<blockquote>
<p>מַהֲרִי לִי טֶרֶם יִשְׁתַּחֵץ רוּחִי</p>

<p>וְיִלְעַג לְסַעַר כִּנַּרְתֵּךְ וְיָשׁוּב אָז וְיַטִּיל</p>

<p>עַל שִׁכְמִי הַמָּט־שָׁפוּף כָּל מַשָּׂא גוֹרָל נָעוּל:</p>

<p>כִּי יֵמַר לוֹ, כִּי יֵצַר לוֹ עַל אַדְמַת חֶלְדּוֹ</p>

<p>וְגִיֵּס אוֹתִי שׁוּב לְחָזוּת אַלְמוּת מַדָּע</p>

<p>וּלְתַפְקִיד פַּלְּסָן מְטַחֲוֶה מִכְזַב מַעְבְּרוֹתָיו –</p>

<p>כִּי יָדַע אוֹתִי: אֲנִי שִׁכּוֹר עָיֵף,</p>

<p>שֶׁנִּזַּר מִיֵּין שְׁלָווֹת לְרַהֲטָנוּת עַד בִּלְתִּי־נֹפֶשׁ.</p>

<br />
</blockquote>

<blockquote>
<p>אֵם כָּל־חֵשֶׁק וְאָבִיב, אֲסִיפִים וְעַשְׁתָּרוֹת,</p>

<p>הַמְּפַלְּמָה כָל־רֶחֶם בְּמַלְכוּת חֲלוֹף</p>

<p>וּמְשַׁלְפַּחַת טַחַב הֵרָיוֹן בְּכָל־רֶקֶק וּפְרוּדָה,</p>

<p>וּמְכַמְּרָה כָל־תַּאֲנָה וְחֶבְלֵי לֵדָה תִקְשֹׁר,</p>

<p>וּבְמוֹשְׁכוֹת חֶדְוָה וָעֶצֶב רְכוּב הַיְקוּם תִּרְתֹּם –</p>

<p>הַצְפִּינִינִי בְּצִלֵּךְ וּפַשְּׁחִי לְבוּשׁ בַּגְרוּתִי,</p>

<p>שֶׁתָּפְרָה יְהִירוּתִי לִי, כִּי יָדֵךְ, יַד אוֹמַנְתִּי</p>

<p>עוֹד תַּכִּירִי בוֹ פַסַּיִךְ־חִתּוּלָיִךְ;</p>

<p>וְעִרְפִי תְרָנַי, שֶׁהִתְגַּבְּרוּ אֶל אִי־מָחוֹז,</p>

<p>וּפִרְקִי מִטְעַן סִבְלִי, שֶׁהוֹרִישׁוּ לִי דוֹרוֹת,</p>

<p>שֶׁבִּשְׁמֵךְ כְּבָר לֹא קָרָאוּ –</p>

<p>וְאָשׁוּב כְּאָז אֵלַיִךְ לְלֹא דַאֲגַת אַחֲרִית,</p>

<p>וּבְקָרְבָּן לָךְ אֶתְרַצֶּה וּבְהִשְׁתַּחֲוָיוֹת</p>

<p>בְּיַרְחֵי אָסְפִּי וְהִלּוּלַי, וּבְבַצֹּרֶת, בְּרֻשּׁשׁ גָּרְנִי,</p>

<p>וּבְהַלְּכִי בִשְׁרִירוּת מֶרִי – מְרִי תַעֲלוּלֵי יַלְדוּת –</p>

<p>וְסִלְחִי, אֵם עַתִּיקָה, לְיַלְדֵּךְ, כִּי בֶעֱזוּז</p>

<p>מַדּוּחָיו בָּגַר, גָּאָה, הֶחֱצִיף, עָיֵף&#8230;</p>
</blockquote>

<p>־־־</p>

<blockquote>
<p>וּפִתְאֹם נָדַם הַסַּעַר –</p>

<p>רַק לְרֶגַע קָט נָדַם וַיִּשְׁלֹף אֶת־צִפָּרְנֵי בְרָקָיו</p>

<p>בַּדְּמָמָה עַד אֶפֶס אֳפָקִים,</p>

<p>עַד תַּחְתִּית מִשְׁקַע הַכִּנֶּרֶת –</p>

<p>רַק לְרֶגַע – וּבְמִשְׁנֵה אוֹנִים הִתְגָּעֵשׁ וַיִּתְפַּלֵּץ</p>

<p>בְּמַפַּל הַרְרֵי עוֹלָם וַיַּמְרֵא בְנַהַם אֲרִיאֵל,</p>

<p>וָאַכִּיר הַקּוֹל – הַקּוֹל שֶׁלֹּא שָׁבַת מֵאָז, שֶׁיָּסַף</p>

<p>לַחֲצֹב בְּלַהַב וָאֶפֹּל עַל פָּנַי וָאֶתְוַדֶּה:</p>

<p>סְלַח לִי, אֵל אֱלֹהֵי יִשְׂרָאֵל,</p>

<p>עַל עֶרְגּוֹן־חֻלְשָׁה, עַל שֶׁנִּפְתֵּיתִי</p>

<p>לְכָל צֵל עָבֹת עַל רֵבֶץ רִאשׁוֹתַי,</p>

<p>עֵת עַל סַף אָהֳלֵי שַׁחֲרִי וּבְשַׁעֲרֵי נְשָׁפַי</p>

<p>עוֹד אַתָּה לֹא הֶעֱמַדְתָּ צוֹפִים לִשְׁאֹל לְמָחֳרָתָיִם –</p>

<p>הָהּ, יָדַעְתִּי, אֱלֹהָי: לֹא זְמַן נְטוֹשׁ מַעֲרָכוֹת</p>

<p>וּבִטְחַת בְּצִירִים הוּא לִי, כִּי רַבָּה עוֹד הָרִשְׁעָה</p>

<p>וְשִׂטְנָה וּבַעֲרוּת וְסִבְאוֹן נְקָמוֹת</p>

<p>בִּמְגַמַּת־עָתָק לַעֲתִידוֹת גּוֹי וְאָדָם –</p>

<p>וְאַף כִּי קִרְקַרְנוּ כָל־גְּבוּל וְנִצְטַיַּרְנוּ אֶל כָּל־קֹטֶב,</p>

<p>אָבַסְנוּ עַד הָקִיא כָל־בְּלִיל שֶׁלֹּא רָעַבְנוּ לוֹ;</p>

<p>וְאַף כִּי חָדַלְנוּ כְבָר לְהַאֲמִין בְּכָל אוֹפִיר חָדָשׁ</p>

<p>וּבְכָל פֶּלֶא – וְתָשַׁשׁ חִשְׁקֵנוּ וְהִלְקִישׁ דָּמֵנוּ,</p>

<p>עוֹד יוֹצֵאת עֵינֵנוּ לְפַלֵּשׁ שׁוּב אָפְקֵי כִבּוּשׁ</p>

<p>וּגְאוֹנֵנוּ לֹא שָׁכָב – כִּי הָאָדָם</p>

<p>מֵרְגִילוּת עוֹד יְקַנֵּא וְשִׂנְאָה יִפְרֹשׂ,</p>

<p>מֵרְגִילוּת יִקְרָא תִגָּר וְיִמְרֶה וְיִתְעַצֵּם</p>

<p>כְּאַחַת לְמַעְצוֹרִים עַל שְׂדֵה מֵרוּץ סוּסָיו,</p>

<p>וּלְקַמְפּוֹן טָמִיר, שָׁם זוֹמֵם לוֹ גוֹרָל־פֶּלִאי</p>

<p>חֶשְׁבּוֹנוֹ הָאַחֲרוֹן, חֶשְׁבּוֹן פָּשׁוּט,</p>

<p>הַלּוֹעֵג לְמִסְפְּרֵי אָדָם מַרְחִיקֵי־מֶשֶׁךְ;</p>

<p>מֵרְגִילוּת יִשְׁאַג בְּקוֹל בְּשָׂרִים רְעֵבִים,</p>

<p>יִתְפַּגֵּן עוֹד וִיחָרֵף חַיָּיו;</p>

<p>מֵרְגִילוּת עוֹד יִתְגַיֵּס לְגוֹרָלוֹ בְּרַעַשׁ מַהְפֵּכוֹת,</p>

<p>יִתְפַּרְנֵק וְיִסְתַּכֵּן וִיזַיֵּף מְרִי וָשֶׁפֶר – – –</p>

<p>וְרִאשׁוֹן – כְּמִיָּמִים – שׁוּב נֶחְלַצְתִּי,</p>

<p>בֵּן לְשֵׁבֶט חֲלוּצִים לְכָל נִסְיוֹן־אָדָם חָדָשׁ,</p>

<p>לְתַנּוֹת אֶת־עַיְפוּתוֹ, גְּדוּשַׁת רְכוּשׁ לְלֹא־סִפּוּק,</p>

<p>עֲשִׁירַת הֵידַד כָּל־טַכְסִיסִים וְנִצְחוֹנוֹת,</p>

<p>וּטְעוּנָה זְמָמָה כְבֵדָה מֵעֵבֶר הַשָּׁאוֹן,</p>

<p>הַחוֹשֶׁשֶׁת, כִּי גְשָרֵינוּ גִשְּׁשׁוּ בְאֶפֶס־חוֹף,</p>

<p>כִּי פֻלְּשׁוּ כֻלָּם לְאֵין־סוֹף הַבְּדִידוּת&#8230;</p>

<p>אֱלֹהַי,</p>

<p>רֶגַע קָט שָׁכַחְתִּי, כִּי תַפְקִיד־מִשְׁנֶה לִי בַמּוֹלָדֶת:</p>

<p>לְפַכַּח חֶרְפַּת נֵכָר מִדְּמֵי נְדוּדַי</p>

<p>וּלְשַׁכְּרָם שׁוּב וּלְחַדֵּשׁ דְּבַר הַשְּׁלִיחוּת –</p>

<p>וְעָיֵף מְאֹד סִלַּדְתִּי לְקַבְּלוֹ עָלַי,</p>

<p>וָאָתוּר שְׁבִיל מַחֲמַקִּים לְהִתְפַּיֵּס מִפֹּה</p>

<p>לְכָל מִי יֵשׁ לוֹ בְּשׂוֹרַת פִּנַּת־מְנוּחוֹת,</p>

<p>וּמֵאִיר סִפּוֹ בְּשֶׁמֶן צַח־מָאוֹר, מְאַכְסֵן</p>

<p>כָּל גֵּא־רוּחַ, הַנּוֹשֵׂא אוֹר לְעַמִּים זָרִים;</p>

<p>וּלְכָל מִי שֶׁרַב הַלֵּב וּלְמוּד מַרְאוֹת מִזְרָח,</p>

<p>יְחַטֵּא בַגְרוּת אָדָם, קְשַׁת מִלְחַמְתָּהּ – שֶׁשִּׁפְלַת־בֶּרֶךְ</p>

<p>עוֹד בּוֹשָׁה לִפְרֹק עֹל אַחֲרָיוּת כָּבֵד מִנְּשׂוֹא –</p>

<p>וַתִּקָּר לִי רִאשׁוֹנָה הָעַשְׁתֹּרֶת – – –</p>

<br />
</blockquote>

<blockquote>
<p>סְלַח לִי, אֵל בַּגְרוּתִי,</p>

<p>כִּי צְמֵא שִׁחְרוּר־שָׁוְא וְשַׁלְוָה צִדַּדְתִּי מִסִּבְלוֹת</p>

<p>פִּרְזוֹתֶיךָ אֶל חֲמִימוּת סֻבְּכָהּ;</p>

<p>וָאֶשְׁכַּח רַק רֶגַע, רֶגַע חַד, כִּי לֹא זְמַן לִי</p>

<p>לְיַתֵּד וְלִגְדֹר אֹהֶל־שׂבַע לְלוֹחֵם יָגֵעַ,</p>

<p>וּלְלַכֵּד כָּל־שֶׁקֶף פִּזּוּרֵי דַרְכֵי אָדָם</p>

<p>אֶל מִקְלַט יַלְדוּת חֲפוּף כְּנַף־לִטּוּפִים לְאֵלַת־קֶדֶם;</p>

<p>כִּי לֹא לִי לַעֲקֹף וּלְהִתְחַמֵּק מִכָּל מַעֲלֶה סְמוּר־עַקְרַבִּים,</p>

<p>שֶׁצֻּוֵּינוּ לְפַקֵּד מִשָּׁם צְבָא אֱמוּנֵי גְאֻלָּה –</p>

<p>כִּי עוֹד לִי קְרָב אַחֲרוֹן, קָשֶׁה, לַעֲרֹךְ מִמּוֹלַדְתִּי</p>

<p>אֶל דַּרְכֵי עוֹלָם כֻּלּוֹ,</p>

<p>שֶׁהִצִּית שְׂטַן הַשִּׂנְאָה עַל מִצְפֵּיהֶם כָּל מְדוּרוֹתָיו – –</p>

<p>סִלְחָה־לִי, אֵל אֱלֹהֵי יִשְׂרָאֵל! הַבֵּט:</p>

<p>עוֹד אֲנַחְנוּ פֹּה עוֹמְדִים הָכֵן: כֻּלָּנוּ חַיָּלֶיךָ!</p>

<p>עוֹד צוֹבְאִים קְשֵׁי־עֹרֶף וּבְשַׁלְהֲבוֹת דָּמֵינוּ עַל דִּגְלֶךָ!</p>

<p>וּכְמֵאָז־מֵרֹאשׁ עַד הֵנָּה כֹּחֵנוּ לֵאלֹהִים – –</p>

<p>וְעֵדָה לִי כִנַּרְתִּי בְּפַחֲזָהּ כְּבָר פַּעַם</p>

<p>לְעַטֵּר בְּזֵר מָשִׁיחַ</p>

<p>רֹאשׁ הוֹזֶה אֶחָד, שֶׁהִתְהַלֵּךְ בִּגְלִילוֹתֶיהָ,</p>

<p>וַאֲנִי עַז־לֵב וּנְכוֹן נַפְתּוּלֵי אֱמֶת סֵרַבְתִּי</p>

<p>לְקַבֵּל בְּטֶרֶם זְמָן תַּנְחוּמֵי בְשׂוֹרַת הַפְּדוּת:</p>

<p>בְּעוֹד לֹא תָקְעָה יַד הָאָדָם, עַזָּה־בָרָה,</p>

<p>אָהֳלוֹ עַל אַדְמָתוֹ הַחֲדָשָׁה;</p>

<p>בְּעוֹד לֹא רָקַע תּוֹכוֹ לֵב הָאָדָם, צַר וְקַנְתָּן,</p>

<p>אֶת שָׁמָיו הַחֲדָשִׁים&#8230;</p>

<br />
</blockquote>

<blockquote>
<p>דְּמָמָה זְרוּעָה פִקְעֵי כוֹכָבִים, שֶׁזֶּה הַלֵּיל הֵנֵצּוּ,</p>

<p>שׁוּב הִשְׂתָּרְרָה עַל הַכִּנֶּרֶת.</p>

<p>הַשָּׁמַיִם עוֹד הַפַּעַם שֻׁסְּפוּ לְרֶגַע כֹּה אָרֹךְ,</p>

<p>כְּאִלּוּ לֹא חָפְצוּ שׁוּב הִתְלַכֵּד בְּמַעֲטֵה תְכֶלְתָּם –</p>

<p>נִסְתַּמֵּר חֲזִיז בִּמְלוֹא שִׁגְרוֹ, שָׁהָה עַד בְּלִי סוֹף,</p>

<p>וְעָצַר אֶת רַעֲמוֹ, אַדִּיר וְאַחֲרוֹן&#8230;</p>

<br />
</blockquote>

<h2 id="יְרוּשָׁלָים">יְרוּשָׁלָים</h2>

<br />

<blockquote>
</blockquote>

<blockquote>
<p>הֲלוּם עֲקַלְתוֹנִים יָחוּג הָאוֹטוֹ מַעְגָּלָיו,</p>

<p>כְּאִלּוּ יַד־עֲנָק פֹּה שִׁלְשְׁלָה סְבִיבוֹן קָפוּז</p>

<p>עַל כְּבִישׁ חֲלַקְלַקּוֹת מֵגִיחַ, מְקֻשְׁקַשׁ רִשְׁפֵּי־חָצָץ</p>

<p>הָהּ, מַעְלָה, מָעְלָה!&#8230;</p>

<p>הָעַיִן קְרוּעָה־כְּפוּנָה עַל הַמַּרְאוֹת הַמִּזְדַּקְּרוֹת</p>

<p>תּוֹכָהּ הִיא וּמִחוּצָה לָהּ</p>

<p>בְּכֵפֶל מַחֲזוֹת־הוֹד וּבְמִשְׁנֵה־נוֹף שֶׁל מַמָּשׁ וְאַגָּדָה:</p>

<p>אָז יֵשׁ תֶּחֱזֶה אֵי־פֹה קָם נוֹף־מַלְכוּת עַתִּיק,</p>

<p>כֹּה חָי, מֻשְׁחָל־נִרְקָם תּוֹךְ שִׁמְמַת סְלָעִים,</p>

<p>וּמִתְלַפֵּף בְּזֹהַר כְּנַעַן שֶׁנִּצַּל מִן הַחֻרְבָּן;</p>

<p>אַךְ יֵשׁ וְהוּא נִתְקָל בִּכְפָר עֲרָב זָר וּמְזֹהָם,</p>

<p>וּבְעֵדֶר הַלּוֹחֵךְ סַפַּחַת הָעֶרְיָה</p>

<p>וּבְאֹרֶן מְעֻקָּל מֵצֵל עַל גֶּדֶר הַרְמוֹנִים –</p>

<p>אָז יִתְחַמֵּק סוֹלֵד נוֹף־רוֹמְמוּת קְדוּמַי,</p>

<p>יַפְשִׁיל צְעִיף אֶבְלוֹ עַל אֹפֶק חֲלוֹמוֹת,</p>

<p>שֶׁבְּמַטְמוֹנֵי דְמֵי דוֹרוֹתַי טֻפְּחוּ, קֻדְּשׁוּ</p>

<p>בְּרַעֲבוֹן כָּל־אַגָּדוֹת תִּפְאֶרֶת לַגְּאֻלָּה&#8230;</p>

<p>הָהּ, יְבֹרַךְ פֹּה כָּל־סִרְפָּד, כָּל־כֵּף עֵירֹם בְּשֶׁקֶט הַחֻרְבָּן,</p>

<p>שֶׁלֹּא גָּבַל בָּם אֹהֶל זָר,</p>

<p>שֶׁכְּבָר שֻׁכַּח צֵל יַתְמוּתָם מִכָּל עוֹבְרֵי דְרָכִים:</p>

<p>כִּי כֹה רְאִיתִיכֶם, סְבִיבוֹת יְרוּשָׁלַיִם,</p>

<p>כָּל־יוֹם וָיוֹם בְּצַעֲרִי וּבְתַנְחוּמֵי חָזוֹן&#8230;</p>

<br />
</blockquote>

<blockquote>
<p>עֲצֹר, עֲצֹר, קְרוֹנִי – לְאַט לְךָ לְדַרְכֵי מִזְרָח,</p>

<p>בֵּן פַּחַז לַהֲמוֹן מַעֲרָב, שֶׁנִּתְרַתֵּם בְּךָ,</p>

<p>שֶׁבְּסַנְוֵרָיו יִדְמֶה לִשְׁלֹט בְּךָ וּלְדָפְקְךָ –</p>

<p>וְהוּא בְּעַל־כָּרְחוֹ מַגְמִיאֲךָ מֶרְחָק כְּדֵי סָבְאֶךָ,</p>

<p>וְלַאֲשֶׁר אֵין צֹרֶךְ לוֹ אַחֲרֶיךָ מִטָּרֵף&#8230;</p>

<p>עֲצֹר, עֲצֹר! – שַׂהֲרוֹנֵי גְמַלִּים אֶשְׁמָע:</p>

<p>בַּחוֹל, בְּאוֹר הַסַּהַר, מִתְגַּהֵר צֵל דַּבָּשׁוֹת,</p>

<p>הַמַּזְמִינוֹת לָלִין הַלֵּיל אֶצְלָן – הַאִם אֵין טוֹב</p>

<p>לִסְפֹּר, לִמְנוֹת אֶת־כָּל־הָעשֶׁר שֶׁסִּגַּלְתִּי לִי</p>

<p>בְּסַחַר נְמֵלִים רְחוֹקִים וּבְתַרְבִּיצֵי מַעֲרָב</p>

<p>לְאוֹר הַכּוֹכָבִים הָאֵלֶּה, שֶׁלִּוּוּנִי בְּצֵאתִי מִכָּאן</p>

<p>לִפְנֵי שְׁנוֹת אֶלֶף פַּעֲמָיִם?&#8230;</p>

<p>הַאִם אֵין טוֹב לִי בְּשׁוּבִי עַתָּה הֲלוֹם</p>

<p>לְהַפְגִּין וּלְהִתְרַבְרֵב בָּרְכוּשׁ הַזֶּה</p>

<p>בְּזֹהַר הַמִּזְרָח הַגֵּא וּמִתְיַחֵשׂ</p>

<p>בְּדַעַת אֱלֹהִים טְמִירָה, שֶׁעוֹד כְּאָז רָזָיו יַפְרִיא</p>

<p>וְלֹא יַאֲמִין בְּכָל חֶשְׁבּוֹן־פִּתְרוֹן?&#8230;</p>

<p>אַל נוּס, קְרוֹנִי, הַסְכֵּת: אוּלַי הַיּוֹם הֲלוֹם רַק רִמִּיתִיךָ,</p>

<p>וְלֹא יָדַעְתָּ, כִּי הִתַּלְתִּי בָךְ, כִּי הֲסִבּוֹתִי</p>

<p>אֲחוֹרַנִּית אֶת־אוֹפַנֶּיךָ אֶל מוּל מִשְׁעוֹלֵי בְרֵאשִׁית,</p>

<p>כִּי כָכָה עֲכָרוּנִי מֶרְחַקֶּיךָ אָתָּה – –</p>

<br />
</blockquote>

<blockquote>
<p>הַדֶּרֶךְ עוֹד כְּמִשֶּׁכְּבָר עוֹלָה יְרוּשָׁלָיְמָה&#8230;</p>

<p>אַךְ לָמָּה אֶל־חִנָּם עֵינִי תְלוּיָה אֶל הֶהָרִים,</p>

<p>מְבַקְּשָׁה תֹרֶן־אוֹת, רִאשׁוֹן־יָחִיד, מִן הַשְּׁמָמָה,</p>

<p>צִיּוּן עַרְעָר שָׁתוּל לְיוֹם שִׁיבַת בָּנִים –</p>

<p>הָהּ, לָמָּה זֶה עֵינִי שָׁפְלָה, נִתְעַרְפְּלָה וָבוֹשָׁה? –</p>

<p>יְרוּשָׁלָיִם!&#8230;</p>

<p>עוֹד אֲבֵלָה נַפְשִׁי לְהֶרֶס מִגְדָּלַיִךְ</p>

<p>בְּיוֹם נְפֹל מַלְכוּתִי – אַלְלַי, הַבִּיטִי, מִי הֵם אֵלֶּה לָךְ,</p>

<p>כָּל אֵלֶּה הַמְנַקְּדִים פֹּה בְּשִׁמְשֵׁךְ וּבְסַהֲרֵךְ</p>

<p>זְקוּפִים־סְפוּנִים וַחֲשׂוּפֵי הַשַּׁיִשׁ מוּל שָׁמָי?&#8230;</p>

<p>מִי פִיח חֻרְבָּנִי מָחָה־נִחֵם בְּלֹבֶן מִקְדָּשִׁים</p>

<p>רַבֵּי שָׁאוֹן וִיקָר – בָּם כָּל־עַמֵּי הָאָרֶץ</p>

<p>חַשְׁמַנֵּיהֶם נָתְנוּ וְעַל קִבְרוֹת חוֹזַי</p>

<p>צוֹפִים זָרִים הֵקִימוּ?&#8230; הָהּ, לֹא כָכָה דִּמִּיתִיךְ,</p>

<p>בְּיִשְׂרָאֵל אֵם דְּווּיָה וְלֹא נֻחָמָה!</p>
</blockquote>

<p>־־־</p>

<blockquote>
<p>סִלְחִי־לִי, שִׁבְעָתַיִם אֲמוּלָה,</p>

<p>כִּי הִתְחַמֵּץ לִבִּי לִרְאוֹת הוֹד אֶתְנַנִּים</p>

<p>בָּם מְהָרוּךְ לָהֶם כּוֹבְשָׁי –</p>

<p>כִּי לֹא יָדַעְתִּי נֵטֶל נִסְיוֹנֵךְ, זָמַם לָךְ אֱלֹהַיִךְ</p>

<p>בְּיוֹם קוּמוֹ בְּעֶשֶׁן קִנְאָתוֹ:</p>

<p>אֲשֶׁר לֹא נְטָשֵׁךְ בִּשְׂאֵת הַבַּלָּהוֹת וְהָעֵירֹם</p>

<p>מֵאָז עַד כֹּה, כִּבְיוֹם הֶגְלַנִי מִתּוֹכֵךְ;</p>

<p>כִּי בְאַבְקַת כָּל־מֶלַח לֹא הִרְבִּיץ צְחִיחַ חוּצוֹתַיִךְ,</p>

<p>לֹא פֵאֲרֵךְ בְּנֵזֶר אַלְמְנוּת מִשַּׁיִת וְאוּדִים;</p>

<p>וּבְחַג שׁוּבִי הוּא לֹא צָעַד עַל־פְּנֵי סְלָעַיִךְ – אָב שַׁכּוּל,</p>

<p>הַבָּא שְׂבַע־אֵבֶל וַאֲפוּד מַר־נֹחַם לְרַצּוֹת נִדְחוֹ,</p>

<p>וּכְאָז – בְּאָהָבְכֶם שְׁנֵיכֶם אֶת־נַעַר יִשְׂרָאֵל –</p>

<p>לְנַהֲגֵנִי שׁוּב, חֲתַן רַבַּת שְׁבָיוֹת,</p>

<p>אֵלַיִךְ וּלְשַׁשְׁבֵּן שׁוּב לָךְ הַיּוֹם</p>

<p>בְּכֹבֶד עִצְּבוֹנֵךְ, כַּלָּה בָרָה, תְּמִימַת חֻרְבָּן –</p>

<p>כִּי כֹה לֹא רִחֲמֵךְ!&#8230;</p>

<p>הַמְעַט לָךְ זֹאת: כִּי גַם אֲנִי נִרְאֵיתִי לָךְ הַיּוֹם</p>

<p>בְּעֵרֶב תַּיָּרַיִךְ כְּאַחַד מֵאֵלֶּה הַבָּאִים</p>

<p>מִשּׁוּט בָּאֲרָצוֹת, וּבַאֲשֶׁר חִבְּלָה הָאֲדָמָה</p>

<p>בְּחֵשֶׁק־לֶדֶת לְיַחֲמַת בְּתוּלֶיהָ</p>

<p>כָּל־הַר וְאֶשֶׁד וְנִקְרָה,</p>

<p>אוֹ רֶטֶט־גִּיד מִקְשֶׁה: רִאשׁוֹן שַׁוְעָהּ לְשֶׁלֶו וּשְׁמִטָּה –</p>

<p>הֵם בְּחֶפְזוֹן סִיטוֹנָאִים יַעֲלִימוּ אֶל תֵּבַת־צִלּוּם:</p>

<p>תָּא־חִנּוּטִים עָקָר לַטֶּבַע הַצּוֹעֶקֶת</p>

<p>בְּשֶׁפַע הֵרְיוֹנָהּ וְהַמְנַמֶּרֶת שֶׁקֶף כָּל־דְּרָכֶיהָ</p>

<p>בְּחַיֵּי אוֹר וָצֵל, וּבִמְתִינוּת וּבְקשֶׁט־הִתְגַּלְּמוּת</p>

<p>הַיּוֹם עוֹד כְּמֵאָז פּוֹרְטָה בְשֶׂרֶד וּמִכְחוֹל</p>

<p>לָעַיִן הַשְּׂמֵחָה</p>

<p>אֶת־כָּל־שִׂדְרַת עָלֶה, כַּפְתּוֹר־פְּרִי וְטַלְאֵי פַרְפָּר,</p>

<p>וְלֹא תֵדָע: עַל־פְּנֵי דַרְכֵי מֵרוּץ דּוֹרִי הָעַיִן לֹא תַּסְפִּיק</p>

<p>לָנוּח וְלַעֲלֹז וּלְהִתְעַסֵּס מִבְּאֵרוֹתֶיהָ&#8230;</p>

<p>הֲלֹא לִי תִסְלְחִי, אֵם יְגוֹנִים,</p>

<p>כִּי לֹא בְרֶגֶל בְּצֵקָה וּבְסַחֲבוֹת נְדוּדִים,</p>

<p>פְּרוּמוֹת כַּלְבֵי גָלוּת מְחֻרְחָרִים,</p>

<p>דָּפַקְתִּי בִשְׁעָרַיִךְ לְבַדִּי –</p>

<p>כִּי לֹא יָכֹלְתִּי בֵין הֲמוֹן שְׁקֵטֵי אוֹרְחַיִךְ</p>

<p>לִכְבֹּשׁ הַיּוֹם פָּנַי בְחוֹמָתֵךְ הַמֻּפְקָרָה</p>

<p>לְחֶסֶד כָּל־חָנֵף וְצַר וְזֵד מַחֲלִיק לָשׁוֹן&#8230;</p>

<p>הֲכִי אֵם אַתְּ וְלֹא שָׁמַעַתְּ תַּחַת תִּלְבָּשְׁתִּי</p>

<p>הַמְגֹהָצָה כָּל־הֹלֶם לֵב אֲכוּל נְהִי־עוֹלָם,</p>

<p>וּמֵעֲתַק נִיבִי, שֶׁהִתְעָרֵב בְּרֶטֶן הַנָּכְרִים,</p>

<p>אַתְּ לֹא הִקְשַׁבְתְּ כָּל־מַאֲמָץ אַחֲרוֹן שֶׁל־בּוּז לַהֲמוֹנָם?&#8230;</p>

<p>וַאֲנִי בֶּן אֲצִילַיִךְ, אֵיךְ יָכֹלְתִּי</p>

<p>בִּפְנֵי כָל שׂבַע־שֹׁד, הֶרְאוּנִי שֻׁתָּפַי־צוֹרְרַי</p>

<p>בְּרַהַב מִסְגָּדִים, שֶׁלֵּאלֹהַי הֵקִימוּ,</p>

<p>לָכֹף גְּאוֹן דֶּגֶל יִחוּסֵךְ וְלִבְכּוֹתֵךְ?&#8230;</p>

<p>הֲכִי אֵם אַתְּ וְלֹא יָדַעַתְּ,</p>

<p>כִּי שֶׁקֶר וּמַסְוֶה לִי לְבוּשׁ וָנִיב בִּפְנֵי אוֹרְחִים זָרִים,</p>

<p>כִּי בַחֲנוֹת הַיּוֹם וּבְאֵין רוֹאֶה אֶכְרַע שַׁח־לֵב,</p>

<p>שְׁפַל־יָד וּמַר־גּוֹרָל בְּאֵלֶם יִלְלָתִי,</p>

<p>וּבִפְלֵטַת צַלְּקוֹת חֵיקֵךְ, שֶׁיָּד כּוֹבְשָׁה־עוֹגְבָה</p>

<p>עוֹד לֹא בָדְקָה־עִנְּגָה אוֹתָן, אָפִיג קַדַּחַת דִּמְעָתִי –</p>

<p>עַד תַּכִּירִינִי, תִּפְרְשִׂי כְנַף־אֵבֶל, תִּצָּמְדִי אֵלַי</p>

<p>בְּרֶטֶט אַהֲבַת־רֵאשִׁית וְחֶרֶשׁ נִתְעַלֵּס,</p>

<p>נַקְשִׁיבָה לִבְשׂוֹרַת בְּרָכָה מִשִּׁמְמוֹת כָּל־הַר וָעֵמֶק,</p>

<p>שֶׁלֹּא דָשְׁאוּ לְעֵדֶר זָר, לֹא נִתְרַצּוּ</p>

<p>בְּשַׁבְּתוֹתָם לְזֶרַע וּלְחֶרְמֵשׁ לֹא־לִי,</p>

<p>וּלְנִחוּמֵי אֵתִי בְּחֹרֶב שְׁמִטָּתָם חִכּוּ&#8230;</p>

<p>אָז יַעַן הֵד שְׂשׂוֹנִי בְּלַחַשׁ־חֲרָדָה:</p>

<p>הֲתֵדְעִי־לָךְ, אִמִּי, כִּי בָאתִי עַל יוֹם טוֹב,</p>

<p>וְעַד שְׂדוֹת יִשְׂרָאֵל כָּל־מֶגֶד תְּחִיָּתָם יִשְּׂאוּ</p>

<p>לְחַג־הָעֹמֶר מֵעֶבְרֵי יַרְדֵּן אֶל שְׁעָרַיִךְ –</p>

<p>בְּטֶנֶא חֲלוּצִים שֵׁי־אֱמוּנִים הִצַּלְתִּי לָךְ</p>

<p>מִכָּל תַּלְמֵי־רוֹשׁ גָּלוּתִי – שְׁבוּעַת קְדוּמִים:</p>

<p>אִם שְׁכַחְתִּיךְ, יְרוּשָׁלַיִם, אִם לֹא עַל רֹאשׁ שִׂמְחָתִי</p>

<p>הֶעֱלֵיתִיךְ תָּמִיד – –</p>

<br />
</blockquote>

<blockquote>
<p>חִצְבִי שַׁלְהֲבוֹתַיִךְ, אַתְּ קִרְיַת־עוֹלָם,</p>

<p>אָחוֹת קְטַנָּה־חוֹזָה לְשַׁלִּיטוֹת הַקֶּדֶם:</p>

<p>אַכַּד, בָּבֶל וָמֹף – מֵהֹדּוּ עַד שִׁיחוֹר&#8230;</p>

<p>כָּל אַחְיוֹתַיִךְ הַבְּכִירוֹת מִמֵּךְ,</p>

<p>בַּשַּׁיִט הָרִאשׁוֹן עַל צִי־עַמִּים עַתִּיק־הָעִדָּנִים,</p>

<p>פָּרְקוּ כְבָר מִטְעָנָן, חָנְטוּ גְאוֹן עֲלִילוֹתָן</p>

<p>בִּקְלָף וְגֹמֶא וְלוּחוֹת חֵמָר,</p>

<p>וּמִפְרָשָׂם הָפְכוּ לְעֵבֶר סוֹד־מְנוּחוֹת –</p>

<p>הֲלֹא אַחַת נִשְׁאַרְתְּ עַל סַף חֲזוֹן הָעֲתִידוֹת,</p>

<p>אַחַת נִפְתַּלְתְּ לַחֲלוֹם פְּדוּת לָאָדָם,</p>

<p>שֶׁלֹּא הִפְקִיר עֲדֶנָה בְּרִית וְתַחֲרוּת,</p>

<p>עָמַד בָהֶן עִם אֱלֹהֵי מִזְרָח גְּדוֹלִים,</p>

<p>בַּעֲזֹב אָז בְּדָמָיו חִידַת־פְּלָאִים,</p>

<p>שֶׁלֹּא פָתְרוּ לוֹ רֶכֶב בַּרְזִלּוֹ וְיֵצֶר חִשְּׁבוֹנוֹת,</p>

<p>בִּפְעֹם בָּרִאשׁוֹנָה אֶת־רוּח חֶזְיוֹנוֹ,</p>

<p>בְּצַעַר־מֶרֶד לְיוֹצֵר יָצוּר וּבְלַחַשׁ־חֶסֶד לְיָצוּר יוֹצֵר,</p>

<p>שַׁוְעַת תַּכְלִית אָדָם לְאַחֲרִית דּוֹרוֹת&#8230;</p>

<p>וּרְאִי גַם רְאִי: מִתְקַהֲלִים הַיּוֹם אֶל רֹאשׁ דְּרָכַיִךְ</p>

<p>עֲדַת אֲחֵי נֵכָר, שֶׁהִתְחַבְּרוּ אֵלַי,</p>

<p>כִּי כִחֲשָׁה כָל־דֶּרֶךְ לָנוּ עַד הֲלוֹ</p>

<p>וּמַנְמִיכִים רֹאשָׁם מוּל אֱלֹהַי</p>

<p>וּמַרְכִּינִים תַּחֲנוּנֵיהֶם אֶל חוֹלוֹתַי</p>

<p>בְּעֶצֶב וּבְנִדְבוֹת־שְׁלוֹמִים וָנֹחַם,</p>

<p>וְחֶרֶב שִׂטְמָתָם, רְווּיַת דָּמִי, לוּטָה לְטוּשָׁה –</p>

<p>וְאַתְּ תַּאֲמִינִי לִיגוֹנָם – כִּי אַתְּ מֵאָז וּמֵעוֹלָם</p>

<p>נָטִית הַשֶּׁכֶם לִתְעוּדַת כָּרוֹז לְעֵדֶר הָעַמִּים</p>

<p>בַּאֲשֶׁר נָפוֹץ בְּכָל יוֹם־עֲרָפֶל&#8230;</p>

<p>וַאֲנִי הַיּוֹם רַק כְּאֶחָד מֵאֵלֶּה מְשַׁכֵּךְ רָגְזִי,</p>

<p>וּבִשְׁאוֹנָם רַק אַתְּ, הָאֵם, תַּבְחִינִי שַׁאֲגַת הַבְּכוֹר</p>

<p>מֵאֶלֶף הִלּוּלֵי זְמִירוֹת, לָךְ יִקְשְׁרוּ בָנִים גְּרוּרִים;</p>

<p>וַאֲנִי הֵן בֶּן־גָּרְנֵךְ, שֶׁעַד הַיּוֹם תִּבַּלְתִּי</p>

<p>בְּדֶמַע מְרוֹרוֹת אֶת־לֶקֶט שִׁלְפֵיהֶם,</p>

<p>וּבֶעֱנוּת דָּמַי צָהַל עוֹד אַחֲרוֹן הֵידַד בְּצִירֵךְ –</p>

<p>וַאֲנִי זֹאת תְּפִלָּתִי עַל גְּבוּל נִסְיוֹנוֹתַי:</p>

<p>חָלִילָה לָךְ, אֵם סֹעֲרָה, לִשְׁקֹר בַּחֲזוֹן הַדֶּרֶךְ,</p>

<p>כִּי יִתְחַמֵּם לְבָבֵךְ לִי וּלְנִדְּחֵי עַמִּי,</p>

<p>לְהַפְלוֹתֵנוּ אָנוּ בֵין קְהַל כָּל־הַשְּׁבָטִים,</p>

<p>שֶׁבָּאוּ בִשְׁעָרַיִךְ בִּנְדָבוֹת וָנֶשֶׁק,</p>

<p>וּלְנַחֲמֵנוּ אָנוּ, אִמָּא – יַעַן</p>

<p>וּבְיַעַן מִכֻּלָּם רַק אָנוּ זֶרַע שִׁכּוּלָיִךְ –</p>

<p>חָלִילָה לִי לִדְרשׁ, כִּי תִתְיַצְּבִי בַחֲגוֹר־נְקָמוֹת</p>

<p>וּבְחֶרֶב הַמִּשְׁפָּט תֶּחֱצִי בֵין הַר הָאֱלֹהִים</p>

<p>וְעֵמֶק יְהוֹשָׁפָט: בֵּינִי וּבֵין שׁוֹבַי־עוֹשְׁקָי,</p>

<p>וַאֲשֶׁר כִּמְלֹא־אֶצְבַּע תָּכֹפִּי בִשְׁבִילִי נֵס אֲרִיאֵל,</p>

<p>נָשְׂאוּ חוֹזַי בַּקֹּדֶשׁ לַהֲמוֹן כָּל־הַגּוֹיִים</p>

<p>מֵהַרְרֵי צִיּוֹן – – אַךְ רְאִי גַם רְאִי:</p>

<p>אֶת־אָהֳלִי תָקַעְתִּי עַל הַר אֲדֹנָי כֹּה דַל וָשַׁח</p>

<p>בֵּין הֶדֶר מִקְדָּשִׁים לְאַבִּירֵי עַמִּים,</p>

<p>וְרֶנֶן לִי וִילֵל:</p>

<p>יְרוּשָׁלַיִם – גּוֹיִים סָבִיב לָהּ, כָּל־גּוֹיֵי הָאָרֶץ! –</p>
</blockquote>

<p>־־־</p>

<blockquote>
<p>רַק פַּעַם עוֹד, בַּסֵּתֶר, כִּי יִרְגֹּן לִבִּי,</p>

<p>כִּי לֵב־בָּשָׂר יַעֲטֹף בְּמֶמֶר הַקִּנְאָה</p>

<p>וּבְצַעַר דּוֹרוֹתַי וּבְזַעַם שֶׁוִּתֵּר עַל גְּמוּל;</p>

<p>כִּי רֶגַע חַד תִּכְבַּד עָלָיו סְלִיחַת־עוֹלָם</p>

<p>לָאֵלֶּה פֹּה, שֶׁעַל דַּרְכֵי מוֹלַדְתָּם</p>

<p>עוֹד יִשְׂטְמוּ עַד מָוֶת אֶת־גּוֹלֵי יְרוּשָׁלַיִם –</p>

<p>הָהּ, מֶה חָפַצְתִּי אָז לְרֶגַע קָט אֶחָד</p>

<p>לִשְׁכֹּחַ כָּל־שְׁכֵנַי, שֶׁהִסְתַּפְּחוּ בָךְ בַּאֲבֹד דַּרְכָּם,</p>

<p>וַאֲשֶׁר רָכַשְׁתִּי לָךְ אֲנִי עַל פֶּרֶק נְתִיבוֹת גּוֹרָל</p>

<p>בִּנְפֹל בִּי דְבַר נְבִיאָיִךְ,</p>

<p>לִפְרֹק גֵּאוּת תְּעוּדָה וּלְהִשְׁתַּטַּח עַל אֵפֶר חֳרָבוֹת,</p>

<p>תְּשׁוּשׁ קָלוֹן וְרֶשַׁע הַנֵּכָר;</p>

<p>לְהִתְכַּרְבֵּל בְּשֹׁבֶל מַלְכוּתֵךְ שֶׁנִּתְנַוֵּן,</p>

<p>לְהִתְחַמֵּק מִכְּנֶסֶת עֵרֶב־רַב וְזֶמֶר בְּצִבּוּר:</p>

<p>לָבוֹא אֵלַיִךְ בִּפְלִילָה וּבִתְפִלַּת יָחִיד,</p>

<p>וּלְהִתְחַנֵּן אֵלַיִךְ בַּעֲדִי, רַק בַּעֲדִי, – רַק רֶגַע:</p>

<p>אֵם וְרוֹעַת מִזְרָח, הַאִם אֵין זְמַן עוֹד לְהָעִיז</p>

<p>אֶת עֵדֶר עַתּוּדַיִךְ, שֶׁעִשַּׂרְתְּ, שִׁלַּחַתְּ</p>

<p>אֶת כָּל־אַפְסֵי הָאָרֶץ לְנַגַּח וּלְהִשָּׁחֵט?&#8230;</p>

<p>פֶּן יֵט עוֹד יוֹם וָיוֹם עַל רֵבֶץ מֶרְחַקִּים</p>

<p>וְלֹא תִּשְׂרַד מֵהֶם פְּלֵטָה עוֹד לְחוֹנֵן אֶבְלֵךְ –</p>

<p>הַאִם עַל רֹךְ בִּרְכַּיִךְ אֲחֵרִים תְּשַׁעַשְׁעִי</p>

<p>בְּקוּם יוֹם־נִחוּמִים, אֵם יִשְׂרָאֵל?!&#8230;</p>

<p>כִּי לָמָּה הָאֶחָד אֲנִי צֻוֵּיתִי לְהַזְמִין גּוֹיֵי תֵבֵל</p>

<p>אֶל דַּל חֶלְקִי – וְהֵמָּה, הָרַבִּים, גּוֹדְרִים, שׁוֹמְרִים</p>

<p>עַל נִכְסֵיהֶם וְאָסְמֵיהֶם בְּעַיִן כֹּה צָרָה?</p>

<p>הַאֶפֶס אַחֲרוֹן צוֹפַי עוֹד לֵאלֹהַי בִירוּשָׁלַיִם,</p>

<p>שֶׁלֹּא יִתֵּן דֳּמִי לוֹ, שֶׁיִּתְבַּע לִי דִין בְּכוֹרָה,</p>

<p>מִשְׁפַּט גְּמוּל נַפְתּוּלֵי גָלוּת לָרָשׁ, שֶׁחֶבֶר</p>

<p>אוֹרְחִים שְׂבֵעִים יְכַרְסְמוּ כִבְשַׂת מוֹלַדְתּוֹ?&#8230;</p>

<p>קִרְיַת מְלָכַי! בְּטֶרֶם תַּאַסְפִי אֶת אָהֳלֵי שְׁלוֹמֵךְ</p>

<p>לְחַג אַחִים כָּל הַלְּאֻמִּים, בְּטֶרֶם חֲזוֹנֵךְ יָקוּם –</p>

<p>עוֹד זוֹ הַפַּעַם רַק לְמַעֲנִי עֲשִׂי,</p>

<p>וּבְעֶרֶב זֶה הַהְסִי כָל־פַּעֲמוֹנַיִךְ הָרַבִּים, זָרִים,</p>

<p>וְלֵב מוּל לֵב עִמָּךְ וְקֶרַע נֹכַח קֶרַע בִּיחִידוּת,</p>

<p>אֶחֱלֹם שִׁיבַת צִיּוֹן לְלֹא עֶצֶב בְּשׂוֹרָתָם – – –</p>

<br />
</blockquote>

<h2 id="חֲלוּצִים">חֲלוּצִים</h2>

<br />

<blockquote>
</blockquote>

<blockquote>
<p>בְּלֵיל אֱלוּל, בַּחֲצוֹת הַלֵּיל, בָּאֹהֶל מוּל בֵּית־לֶחֶם,</p>

<p>עַל קֶבֶר אֵם שַׁחֹתִי וְלִבִּי כָבֵד, אִלֵּם</p>

<p>כְּאֶבֶן הַמַּצָּבֶת&#8230; כְּבָר חָדַל שְׁאוֹן הַתַּיָּרִים</p>

<p>לְמִינֵיהֶם: מִי שֶׁנַּפְשׁוֹ עוֹד בְּאָמְנָה עִם אֵל</p>

<p>גִּמְגֵּם תְּמִים־רֶגֶשׁ בְּשִׂפְתֵי צִנְעָה נָעוֹת־דּוֹלְקוֹת</p>

<p>תְּפִלַּת חַיָּיו הָרִאשׁוֹנָה,</p>

<p>שֶׁבְּפִיו לֹא נִשְׁתַּגְּרָה עוֹד, לֹא רֻמְּצָה בְאֵפֶר־הַתָּמִיד;</p>

<p>וּמִי שֶׁהֶאֱמִין נַפְשׁוֹ מְיֻשָּׁבָה עַל נִימוּסֶיהָ</p>

<p>וְתַרְבּוּתָהּ הַגְּאֵיוֹנָה – שֶׁרַק בְּתִיּוּרָהּ הַיּוֹם</p>

<p>קָרָה מִקָרֶהָ קֶבֶר בְּחֶלְקַת בֵּית־לָחֶם –</p>

<p>הוּא כֹפֶר־פִּיּוּסִים פָּרַע לִשְׂרִיד מוֹרֶשֶׁת־עָם</p>

<p>וּלְכִסּוּפֵי מָסֹרֶת אֲפִילִים, שֶׁנִּסְתַּגְּפוּ</p>

<p>מִיֵּין כְּפִירָה מָהוּל – כֻּלָּם הָלְכוּ בִנְטוֹת הַיּוֹם,</p>

<p>וְחֶרֶשׁ מְאִירִים פְּתִילֵי הַשֶּׁמֶן כְּתֹבֶת שְׁמוֹתֵיהֶם,</p>

<p>בָּהֶם הִתְיַחֲשׁוּ בְּקַעֲקַע הָאֶבֶן כָּל־אֶחָד&#8230;</p>

<p>הָהּ, טוֹב לִי פֹה לְהִתְבּוֹדֵד בְּלֵיל בָּהִיר</p>

<p>בֵּין פָּרָכוֹת רִקְמַת מִזְרָח וְעֶשֶׁן זֹךְ־שְׁמָנִים –</p>

<p>וַאֲנִי רַבַּת חִכִּיתִי לְתַנּוֹת עֱנוּת סִבְלִי</p>

<p>בַּדֶּרֶךְ הָעוֹלָה בֵית־לָחֶם – – מַה־מִלָּה תֵדְעוּ, אַחַי,</p>

<p>וּמַה־תְּפִלָּה וּבְכִי, עַל קֶבֶר אֵם רַכָּה,</p>

<p>שֶׁרַק לַשֶּׁקֶר חוֹפְפוֹת עָלָיו אַרְבַּעַת אֲלָפִים שָׁנָה –</p>

<p>וְהִיא עוֹד תְּמוֹל עָבְרָה בְחֶדֶק יַלְדוּתִי,</p>

<p>קוֹרֶנֶת בְּיָפְיָהּ כְּשֶׁמֶשׁ־חָג,</p>

<p>וְרֵיחַ עֶדְנָתָהּ בִּשֵּׂם זֶה־תְּמוֹל לֵילוֹת חָרְפֵי צָפוֹן –</p>

<p>וַאֲנִי אֶרְאֶה עוֹד, אֵי שָׁם בִּשְׁחָרַי, עִקְּבוֹת אֹרְחָה</p>

<p>בְּחוֹל דַּרְכֵי כְנַעַן, וְעַלְמָה הָרָה, גְּמִישַׁת גִּזְרָה,</p>

<p>שֶׁבָּאָה מִמִּרְעֵה חָרָן, כּוֹרְעָה לָלֶדֶת</p>

<p>בְּצֵל גַּמֶּלֶת, מִתְרוֹנֶנֶת מֵעִצְּבוֹן צִירֶיהָ</p>

<p>וְאשֶׁר אֵם וָאֵשֶׁת הַמְאַחֵר לָבוֹא – –</p>

<p>כִּי מָה נְהִי־שָׁוְא נְעוֹרֵר, אַחַי, וּמָה קִינַת יַתְמוּת,</p>

<p>וְלָנוּ סוֹד הַפֶּלֶא, פֶּלֶא־אֱלֹהִים גָּלוּי:</p>

<p>מֵעֵבֶר אֹהֶל־קֶבֶר זֶה, עַל פָּרָשַׁת כָּל־הַדְּרָכִים,</p>

<p>בַּחֲבָלֶיהָ עוֹד כּוֹרְעָה מֵאָז מִקֶּדֶם עַד הַיּוֹם,</p>

<p>עוֹד לֹא עָמְדָה מִכְּאֵב רַחְמָהּ יוֹלֶדֶת יִשְׂרָאֵל – – –</p>

<br />
</blockquote>

<blockquote>
<p>אַחַי, בַּאֲשֶׁר אַתֶּם, בְּכָל קַצְוֵי מוֹלֶדֶת:</p>

<p>אַל הַאֲמֵן לִמְיָאֲשֵׁי עָם, כִּי הָפְכוּ לֵאוֹת</p>

<p>וְחַכְלִילוֹת עֵינֵי־הַזֹּהַר לְרוֹעָה־נְסִיכָה</p>

<p>מִשְּׂדוֹת נַהֲרָיִם – בָּאִמּוֹת בָּרָה, זַכָּה;</p>

<p>אַל הַאֲמֵן, כִּי עֲיֵפָה לְזַעַף וּלְגוֹרַל גּוֹלִים</p>

<p>פֵּרְשָׂה יָדֶיהָ תַּמְרוּרִים לְאֵבֶל עוֹלָמִים –</p>

<p>וַאֲנִי שָׁמַעְתִּי שָׁם רֹן מַבְכִּירָה לְיֶלֶד־שַׁעֲשׁוּעֶיהָ,</p>

<p>וְלִי נִגְלָה שָׁם צַעַר שַׁכּוּלָה קוֹרֵן מֵחֶסֶד תַּנְחוּמִים</p>

<p>וּמֵחֶבְלֵי תְחִיָּה, שֶׁנִּתְבַּשְּׂרָה בָהֶם –</p>

<p>וַאֲנִי בִרְכַּת אֵם לְבָנִים שָׁבִים הֵבֵאתִי מִבֵּית־לֶחֶם:</p>

<p>לַאֲשֶׁר חוֹצְבִים, נוֹטְעִים בִּירוּשָׁלַיִם וּבִסְבִיבוֹתֶיהָ,</p>

<p>לַמַּעְפִּילִים לַהֲדַר כַּרְמֶל וּלְאֵלֶּה הָרַנִּים,</p>

<p>רַחֲבֵי־הַצַּעַד וְגֵאִים מִתַּחַת סֵבֶל הַגְּאֻלָּה,</p>

<p>בְּחוֹף הַיָּם וּבְעֵמֶק יִזְרְעֶאל וְעַל מֵימֵי כִנְרוֹת;</p>

<p>וְלַאֲשֶׁר מִמּוּל חֶרְמוֹן, וְלַאֲשֶׁר עַל גְּבוּל עֲרָב,</p>

<p>מִנֶּגֶב וְצָפוֹן אֶת־טַל דָּמָם יַרְעִיפוּ</p>

<p>עַל גְּרִיד טַרְשֵׁי מוֹלֶדֶת, וְלַאֲשֶׁר עוֹמְדִים זְקִיפִים</p>

<p>לִשְׁמֹר רֵאשִׁית בָּסְרָם: כָּל־שְׁתִיל, כָּל־יַעַר רַךְ, כָּל־מֶשֶׁק</p>

<p>וְכָל בֵּית־סֵפֶר מֵחֲמַת אָהֳלֵי קֵדָר,</p>

<p>וּמִמַּצְּבוֹת תֵּל־חַי וּמִמְּלוּנַת כָּל־כֶּרֶם וּפַרְדֵּס</p>

<p>יִשְּׂאוּ שְׁלוֹם־אַחִים וּזְרוֹע־אֹמֶץ לִשְׁכֵנָם בָּאָרֶץ;</p>

<p>וּלְאֵלֶּה בַּכְּבִישִׁים וּבַבִּצּוֹת וְעַל הַר־הַצּוֹפִים,</p>

<p>סַתָּת וְאִישׁ־הָרוּחַ וְכוֹרֶה עַל יָם הַמֶּלַח;</p>

<p>וְלַאֲשֶׁר בְּתֵל־אָבִיב זְרִיזָה וְעַלִּיזָה,</p>

<p>הַצּוֹפִיָּה כְאֵשֶׁת־חַיִל וָתִיקָה, אַךְ טֶרֶם</p>

<p>תָּסִיר יֵין כְּלוּלוֹתֶיהָ וּבִגְדֵי יְמֵי מִשְׁתָּהּ –</p>

<p>אֲשֶׁר יֵשׁ כִּי יַכֶּה חַמְשִׂין עַל כִּפּוֹתֶיהָ הַצְּחוֹרוֹת,</p>

<p>אוֹ יַהְבִּילָהּ מִקְסַם לֵיל־כְּנַעַן,</p>

<p>וְתֵרֶא מִמֶּרְחַק זְמַנִּים עוֹלוֹת בַּשֶּׁמֶשׁ וּבַסַּהַר</p>

<p>בִּירוֹת־גְּבִירוֹת זְקוּפוֹת שַׁעֲרֵי־הַנְּחשֶׁת</p>

<p>מִפְּרָת עַד יָמָּה־סוּף&#8230;</p>

<p>וּלְאֵלֶּה שֶׁבַּעֲזֹז בָּהֶם גְּאוֹנֵי מוֹלֶדֶת מַלְכוּתִית,</p>

<p>לָהּ עֶרְגָּתָם יִשְּׂאוּ כְבוּשָׁה וְאַלִּימָה,</p>

<p>עַד יוֹם יַצִּיבוּ לָנוּ צִיּוּנִים מִמַּעְבְּרוֹת יַרְדֵּן</p>

<p>אֶל גַּבְנוּנֵי בָשָׁן וּלְמִישׁוֹרֵי פַדָּן;</p>

<p>וְלַאֲשֶׁר מֵרִאשׁוֹן־תֹּרֶן שֶׁקֻּשַּׁט בְּדֶגֶל יִשְׂרָאֵל</p>

<p>יַרְחִיבוּ נְחִירֵיהֶם</p>

<p>לְרֵיחַ נְסֹרֶת הַלּוּחוֹת בְּיַעַר הַלְּבָנוֹן:</p>

<p>בִּרְכַּת אֵם לְבָנִים הֵבֵאתִי&#8230;</p>

<br />
</blockquote>

<blockquote>
<p>וְזֹאת לָכֶם הַאֲמֵן, אַחַי, לָכֶם וּלְזוֹ הָאָרֶץ,</p>

<p>וּלְהַעֲלוֹת עַל רֹאשׁ חַגְּכֶם וּגְאֻלַּתְכֶם,</p>

<p>כִּי נֶחְלַצְתֶּם שְׁנֵיכֶם, שׁוּב יַחַד נֶחְלַצְתֶּם,</p>

<p>כְּמִיָּמִים, מֵאָז, עַל אֵם נְתִיבוֹת גּוֹיִים,</p>

<p>לָהִין עוֹד פַּעַם אֶל מְרוֹם יִשְׂרָאֵל,</p>

<p>לִמְשֹׁל שׁוּב מֵחָדָשׁ אֶת־זֶרַע חֲזוֹנוֹ.</p>

<br />
</blockquote>

<h2 id="אֵרוּסִין">אֵרוּסִין</h2>

<br />

<blockquote>
</blockquote>

<blockquote>
<p>וְאֵרַשְׂתִּיךְ לִי, אֶרֶץ־חֲלוּצָה,</p>

<p>בְּאַהֲבָה וּבְדָם וּבְגַעְגּוּעֵי עוֹלָם,</p>

<p>וְאֵרַשְׂתִּיךְ לִי בִּגְבוּרַת נְדִיבֵי אַחִים</p>

<p>מַרְוִים־מַפְרִים כָּל־רֶגֶב חֹרֶב שְׁפֵלָתֵךְ,</p>

<p>וְצַמַּרְתֵּךְ חוֹלְמִים רַעֲנַנָּה וַעֲבֻתָּה־רָמָה</p>

<p>עַל־פְּנֵי עֶרְיַת תְּלוּלֵי סְלָעָיִךְ –</p>

<p>וְאֵרַשְׂתִּיךְ, אַרְצִי, לִי, אֶרֶץ חֲלוּצָה,</p>

<p>בְּרִנְנָתָם וֶעֱנוּתָם וּבְדֶמַע אֲחָיוֹת</p>

<p>וּבְפֶרֶךְ עֲמָלָן וּבַעֲלִיצוּת דָּמָן –</p>

<p>וְאֵרַשְׂתִּיךְ לִי בְחוֹתַם שְׁבוּעַת־כְּלוּלוֹת</p>

<p>וּבְאֹמֶן־קֹדֶשׁ לְרֵאשִׁית דּוֹדִים שְׁמוּרָה –</p>

<p>וַאֲנִי זֹאת בְּרִיתִי אוֹתָךְ:</p>

<p>בָּעֵמֶק וּבָהָר, בַּכֶּרֶם וּבַנִּיר,</p>

<p>בַּדֹּבֶר וּבָעִיר,</p>

<p>מִקְלַט־שְׁלוֹמִים לִי תְחַסְּנִי, נִסְמָן בְּסֵפֶר תּוֹלְדוֹתָי,</p>

<p>לִשְׁפֹּת לִי בִרְכָתֵךְ</p>

<p>בַּזֶּרַע וּבַדַּיִשׁ, בַּשֶּׁגֶר וּבַגֵּז –</p>

<p>לָשׁוּב, לָשִׂישׂ אֵלַי, לִשְׂמֹחַ אֶל כָּל־שֶׁכֶם</p>

<p>נוֹשֵׂאת הַסֵּבֶל חֲלוּצָה וּבְעֹז וּבְבִטָּחוֹן –</p>

<p>וְגֶשֶׁם תְּצַוִּי לִי וְאַשְׁדּוֹת חַשְׁמַל</p>

<p>לַשְׁקוֹת כָּל־תֶּלֶם וּלְפַרְנֵס בֵּית־חֲרָשְׁתִּי –</p>

<p>וַאֲנִי בְנַפְתּוּלֵי בְשׂוֹרָה נִסֵּךְ אָרִים</p>

<p>עַל מְרוֹם הָרַיִךְ שׁוּב, נֵס הַצּוֹפִים</p>

<p>מִקֶּדֶם קַדְמָתֵךְ</p>

<p>לְאַחֲרִית יָמִים וּפְדוּת אָדָם עַל אֲדָמוֹת –</p>

<p>וְאֵרַשְׂתִּיךְ לִי לְעוֹלָם!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30646">https://benyehuda.org/read/30646</a></div></body></html>