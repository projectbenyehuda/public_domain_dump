<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בָּבוּאָה וּמָקוֹר לְמַחֲשָׁבָה וּלְמַעֲשֶׂה</title>
	<meta name="author" content="דוד רמז"/>
</head>
<body>

<blockquote>
<br />
</blockquote>

<p>ל&#8220;דבר&#8221;</p>

<p>זכינו אנחנו, הדור החי, להגיע אל אשר לא הגיעו דורות על דורות בישראל.</p>

<p>זכינו והגענו כולנו ליסוּד מדינת ישראל ולהתחלת כינוס
נפוצותיו &#8220;מירכתי ארץ&#8221;. וזכינו אנחנו, ציבור פועלי ארץ־ישראל, זכיה יתירה:
להיות גורם־אב, ראש וראשון, בכל אלה.</p>

<p>בכוח מה?</p>

<p>בכוח ההליכה המקורית שלנו, כמעט כמוכי־ירח, מראשיתנו,
לקראת המטרה האחת, כלילת כל המטרות. כי העמדנו במרכז לא את המלל, אלא את
המעשה; כי אמרנו לעצמנו: אין מהפכה חברתית בלי מהפכה אישית; כי העמדנו את
האיש, את חירות מחשבתו ורצונו, את כיבוש עצמו לעול העבודה והחברה – בראש
הגורמים לכל מהפכת אמת ולכל גאולת אמת.</p>

<p>רק שרשים איתנים אלה יכלו להצמיח לנו דור, אשר ככוחו
ליצירה כוחו למלחמה – וביום מערכה היה הוא הלוּז, אשר אינו נשרף ואינו נמחה
במים ואינו נחלק. בנים ובנות אלה – מה ייקר זכרם! – יכלו לגדול רק לאמהות
ולאבות, אשר הפליגו לארץ מדבר ונטעו במדבר זה נטעי ישוב, שגם דוגמה אין להם
בעולם התרבות; אבות ואמהות, אשר עקרו מלבם כל מידה של התבטלות בפני אחרים –
לא נרתעו גם מפני מהפכה לשונית.</p>

<p>בזו ההליכה המקורית של תנועת פועלי ארץ־ישראל לקראת מטרתה
הנעלה – נעשה לפני עשרים וחמש שנים מעשה רב: הוקם &#8220;דבר&#8221;, עתון יומי
להסתדרות העובדים העברים הכללית בארץ־ישראל, והוא השפיע השפעה חוזרת עמוקה
על אלה אשר הקימוהו ודבקו בו לאהבה. גם &#8220;דבר&#8221; היה כולו מקור, מעצם ברייתו.
תרבות ואי־תלוּת, עזוּת ועירוּת, טוהר וטוב טעם – אך מקצת הן מן הסגולות
היקרות, אשר הטביעו בו עורכיו־אבותיו ברל כצנלסון ומשה בילינסון – ויהי
&#8220;דבר&#8221; לפועל ולעם לא רק לבבואת המעשה והמחשבה, כי אם גם למקור מחשבה ומעשה,
מהפכה ממעמקים.</p>

<p>ימי רבע המאה הלזו, הצרורים בגליונות &#8220;דבר&#8221; – היו ימי מארה
ומגרעת עמוקה בחשבון העולם וימי שוֹאת דמים, לא שערה מוח אנוש, לעמנו. וזה
האוּד הצלנוהו בחרב ובדמים – מדינת ישראל הצעירה ושרידי גלויותינו הטבוחות
– רק בכוחות פנימיים נאמנים נוכל להפכו לאור מאיר. והוא רצוננו!</p>

<p>וגם בהזדמנות זו של יובל למפעל גדול, לא נתעלם מן האמת
המרה, אשר תֵמר לנו כפלים במצבנו: הגענו ליסוּד מדינת ישראל על תלה – לא
הגענו לאיחוד השלם של מחנה פועלי ישראל.</p>

<p>את מאמרו: &#8220;אל קוראינו&#8221;. בפתח הגליון הראשון של &#8220;דבר&#8221;,
מסיים העורך בדברים אלה: &#8220;נהיה איפוא נאמנים לציווּי של משה הס, מלפני 75
שנים: חירות הויכוח ואחדות הפעולה&#8221;.</p>

<p>גם מנקודה זו התרחקנו, לא התקרבנו אליה.</p>

<p>מאז היום ההוא, יום הגליון הראשון של &#8220;דבר&#8221;, חלפו עלינו
כתשעת אלפים ימים ולילות, רבי־מסה – ובקיעי הפנים במחנה ובהסתדרותו העמיקו
עד מאד.</p>

<p>המשימה המוטלת על כתפי תנועת הפועלים במדינה הצעירה נראית,
בתנאים אלה, איומה ומוּפלגת וכמעט מן הנמנעות. אך מתוך אימתה נשאב כוח
ונגביר חיילים.</p>

<p>נדרוך עוז – ו&#8220;דבר&#8221; לפנינו!</p>

<p>סיון תש&quot;י.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38979">https://benyehuda.org/read/38979</a></div></body></html>