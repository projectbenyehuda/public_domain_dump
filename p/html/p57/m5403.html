<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>זמירות</title>
	<meta name="author" content="שאול טשרניחובסקי"/>
</head>
<body>

<h1 id="זְמִירוֹתשאולטשרניחובסקי">זְמִירוֹת / שאול טשרניחובסקי</h1>

<p>(בהברה ספרדית)</p>

<br>  

<blockquote>
<p>בְּחִינַת &#8220;אֶחָד מִקְרָא וּשְׁנַיִם תַּרְגּוּם&#8221; לִי הָיוּ</p>
</blockquote>

<blockquote>
<p>דִּבְרֵי זֶמֶר בֵּית אָבִי, שִׁיר הוּשַׁר עוֹדֶנִּי בְּצִלוֹ,</p>
</blockquote>

<blockquote>
<p>עַד שֶׁגָּדְלוּ הַיְלָדוֹת, וְהֵן הֵן אֲשֶׁר הִשְׁתִּיקוּ</p>
</blockquote>

<blockquote>
<p>קוֹלָהּ הֶחָבִיב שֶׁל אִמָּא בְּתוֹסֶפֶת עַלִּיזוּת יְתֵרָה,</p>
</blockquote>

<blockquote>
<p>בְּשָׁאוֹן שֶׁל יַלְדוּת תְּמִימָה וּבְמַקְהֵלָה צוֹהֶלֶת;</p>
</blockquote>

<blockquote>
<p>אֶלָּא כָּל עוֹד אֲנִי תִּינוֹק הָיוּ כָּתְלֵי בֵּיתֵנוּ</p>
</blockquote>

<blockquote>
<p>קוֹלְטִים רַק קוֹלוֹת הַשְּׁנַיִם: קוֹלוֹ שֶׁל אַבָּא וְשֶׁל אִמָּא</p>
</blockquote>

<br>  

<blockquote>
<p>אֶחָד מִקְרָא מִנַּיִן? אַבָּא שֶׁהָיְתָה שִׁירָתוֹ</p>
</blockquote>

<blockquote>
<p>זְמִירוֹת לְשַׁבָּת, הַזְּמִירוֹת שֶׁבֵּין אֲרוּחָה לַאֲרוּחָה.</p>
</blockquote>

<blockquote>
<p>וּכְשֶׁהָיָה לִבּוֹ טוֹב עָלָיו עוֹד הָיָה מְפַזֵּם:</p>
</blockquote>

<blockquote>
<p>&#8220;הוֹי, אֵלִיָּהוּ הַנָּבִיא, הוֹי אֵלִיָּהוּ הַתִּשְׁבִּי!&#8221;</p>
</blockquote>

<blockquote>
<p>כָּל זֶה בְּעֶצֶם גְּבוּרָתוֹ וּבְאֶמְצַע שְׁנוֹתָיו הַטּוֹבוֹת.</p>
</blockquote>

<blockquote>
<p>הָיָה קוֹלוֹ הַלְּבָבִי מִשְׁתַּפֵּךְ בִּנְעִימָה עֲמָמִית,</p>
</blockquote>

<blockquote>
<p>כָּךְ בֵּינוֹ לְבֵין עַצְמוֹ בִּתְמִימוּת אֱמוּנָה יְתֵרָה,</p>
</blockquote>

<blockquote>
<p>בָּא מִתּוֹךְ לִבּוֹ הַכֵּן, הַמָּלֵא אַהֲבָה לְקוֹנוֹ.</p>
</blockquote>

<blockquote>
<p>אֶלָּא לְאַחַר שֶׁעָבַר אֶת שְׁנוֹת הָעֲמִידָה וְהִתְחִיל</p>
</blockquote>

<blockquote>
<p>נוֹטֶה לְיָמִים שֶׁל זִקְנָה רְפוּיָה וְשֵׂיבָה מַכְסִיפָה,</p>
</blockquote>

<blockquote>
<p>תָּפַס מְקוֹמוֹ שֶׁל שִׁיר הַגִּלְעָדִי סֵפֶר הַ&#8220;תְּהִלִּים&#8221;,</p>
</blockquote>

<blockquote>
<p>בְּנִגּוּן מָלֵא מְסִירוּת לִפְנֵי הַבּוֹרֵא יִתְבָּרַךְ,</p>
</blockquote>

<blockquote>
<p>אֲשֶׁר הָיָה מִשְׁתַּפֵּךְ בִּמְלֹא הַבַּיִת הַשָּׁקֵט,</p>
</blockquote>

<blockquote>
<p>כִּי הִתְרוֹקֵן מִכָּל אֶפְרוֹחָיו הָעוֹשִׂים אֶת דַּרְכָּם</p>
</blockquote>

<blockquote>
<p>אֶחָד אֶחָד בִּמְלֹא הָעוֹלָם הַגָּדוֹל לְנַפְשָׁם.</p>
</blockquote>

<blockquote>
<p>הָיָה נִגּוּנוֹ שֶׁל אַבָּא מָלֵא הַתְּפִלָּה הַזַּכָּה,</p>
</blockquote>

<blockquote>
<p>צְנוּעָה וּבְרוּכָה בְחֹם לְקוֹנוֹ שֶׁנְּהָגוֹ בִּבְרָכָה,</p>
</blockquote>

<blockquote>
<p>תְּחִנָּה, שֶׁלֹּא יַעַזְבֵנוּ כִּכְלוֹת כֹּחוֹ לְעֵת זִקְנָה.</p>
</blockquote>

<blockquote>
<p>הָיְתָה שִׁירָתוֹ שֶׁל אַבָּא שִׁירָה בַקֹּדֶשׁ הָיָתָה,</p>
</blockquote>

<blockquote>
<p>שִׁירָה עִבְרִית בְּעִבְרִית בֵּין בְּעַל-פֶּה בֵּין הָעוֹלָה</p>
</blockquote>

<blockquote>
<p>מִן הַסֵּפֶר הַיָּשָׁן, הַ&#8220;תְּהִלִּים&#8221; בִּכְרִיכָה נוֹשָׁנָה,</p>
</blockquote>

<blockquote>
<p>כֻלָּהּ עוֹר מְאָדָּם אֶחָד, שֶׁנַּעֲשֵׂית כֵּהָה לְאַחַר</p>
</blockquote>

<blockquote>
<p>יָמִים רַבִּים בְּיָדָיו – עַל אוֹתָם פְּטוּרֵי הַצִּיצִים</p>
</blockquote>

<blockquote>
<p>אֲשֶׁר עִטְּרוּהָ לְכָל פִּנּוֹתֶיהָ וְאֶמְצַע דַּף רִאשׁוֹן.</p>
</blockquote>

<br>  

<blockquote>
<p>שְׁנַיִם תַּרְגוּם הָיוּ שִׁירֶיהָ שֶׁל אִמִּי הַצְּעִירָה,</p>
</blockquote>

<blockquote>
<p>שִׁירִים עַלִּיזִים וְנוּגִים – רוּסִיִּים וְאוּקְרָאִינִים,</p>
</blockquote>

<blockquote>
<p>שִׁירִים שֶׁלָּמְדָה בְּוַדַּאי בִּכְפָר אֲלֶכְּסַנְדְּרוֹבְקָה, פֶּלֶךְ</p>
</blockquote>

<blockquote>
<p>בִּירַת חֶרְסוֹן הָעֲשִׁירָה, עִם רֵיחַ הַשָּׂדֶה הַגָּדוֹל,</p>
</blockquote>

<blockquote>
<p>רִשְׁרוּשׁ הַסּוּף עַל הַשִּׂרְטוֹן וְגִמְגּוּם בְּנוֹת-גַּלִּים בַּזֶּרֶם</p>
</blockquote>

<blockquote>
<p>עִם מִסְתּוֹרֵי הַלַּיְלָה בְּרַחֲבֵי עֲרָבָה נִרְדֶּמֶת.</p>
</blockquote>

<blockquote>
<p>אֵלֶּה פָּרְצוּ מִלִּבָּהּ הַמָּלֵא הַחַיִּים הַתּוֹסְסִים</p>
</blockquote>

<blockquote>
<p>עִם הַשִּׁירָה שֶׁשָּׁרָה עַל יַד עֲרִיסָתִי, בְּרֻבָּן</p>
</blockquote>

<blockquote>
<p>גַּם שְׁכַחְתִּין, נִשְׁאֲרוּ אֵי אֵלֶּה – מְעַטּוֹת וּקְטָעִים.</p>
</blockquote>

<blockquote>
<p>וּמִשֶּׁהִתְחִילוּ מְצַלְצְלִים קוֹלוֹת הַבָּנוֹת הַנָּאוֹת</p>
</blockquote>

<blockquote>
<p>גַּם נִשְׁתַּתְּקוּ לָעַד, – הֵן שָׁמְעוּ רַק שִׁירַת הָעֶרֶשׂ.</p>
</blockquote>

<blockquote>
<p>רַק אֲנִי זוֹכֵר מִזְּמִירוֹת שֶׁהָיוּ לָהּ סְתָם לֶשֶׁם זֶמֶר.</p>
</blockquote>

<blockquote>
<p>זוֹכֵר אֲנִי יָפֶה יָפֶה (וְהַיָּמִים יְמֵי שִׁחְרוּר בּוּלְגַרְיָה):</p>
</blockquote>

<br>  

<blockquote>
<p>&#8220;שׁוּמִי<a href="#fn:1" id="fnref:1" title="see footnote" class="footnote"><sup>1</sup></a>, מָרִיצָה – בְּנִגּוּן – אוֹקִירְבָבֶנָה&#8221; וְגוֹמֵר&#8230;</p>
</blockquote>

<blockquote>
<p>הִיא הִיא שִׁיר הָעֶרֶשׂ אֲשֶׁר שָׁרָה לִי, אִמָּא.</p>
</blockquote>

<blockquote>
<p>&#8220;פְּלַטְשֶׁט דֶוִיצָה&#8221;&#8230; הִיא עַצְמָהּ מַה לָהּ וְלַבּוּלְגָרִים הַמּוֹרְדִים?</p>
</blockquote>

<blockquote>
<p>אֶלָּא שֶׁהָיְתָה שִׁירָתָהּ מֵעֵין הֵד שֶׁל הֵד, וּבְלִי יוֹדְעִים</p>
</blockquote>

<blockquote>
<p>אַךְ גַּעְגּוּעִים עוֹד כְּמוּסִים לְשִׁחְרוּר הַגּוֹלָה הָעִבְרִית.</p>
</blockquote>

<blockquote>
<p>עוֹד לֹא הֻכְשַׁר הַדּוֹר, לֹא הָיוּ הַלְּבָבוֹת מֻכְשָׁרִים</p>
</blockquote>

<blockquote>
<p>אֲשֶׁר יִהְיוּ מַרְגִּישִׁים, עַד כַּמָּה הֵם עַצְמָם זְקוּקִים</p>
</blockquote>

<blockquote>
<p>לְאוֹתוֹ חֹפֶשׁ וּדְרוֹר, עָלָיו אָז נִלְחַם עַם נָכְרִי.</p>
</blockquote>

<blockquote>
<p>עוֹד לֹא נִבָּא הַלֵּב, לֹא הִרְשָׁה הַשֵּׂכֶל הַשּׁוֹקֵל</p>
</blockquote>

<blockquote>
<p>לַחֲלוֹם חֲלוֹם הָעֲתִידוֹת, חֲלוֹם יוֹם-גְּדוֹלוֹת לָאֻמָּה.</p>
</blockquote>

<blockquote>
<p>אֶרֶץ-יִשְׂרָאֵל – זוֹ הָיְתָה בַּתְּהִלִּים, בַּסִּדּוּר, בַּמַּחְזוֹר,</p>
</blockquote>

<blockquote>
<p>אֶרֶץ לֹא נִבְרְאָה אֶלָּא לְהָבִיא לִימוֹת הַמָּשִׁיחַ.</p>
</blockquote>

<blockquote>
<p>וְעוֹד אֲנִי זוֹכֵר שִׁיר שֵׁנִי – שִׁיר גַּעְגּוּעִים וְנוּגֶה,</p>
</blockquote>

<blockquote>
<p>חַיָּה נְעִימָתוֹ יוֹם יוֹם, וּמִדֵּי עֶרֶב וָעֶרֶב</p>
</blockquote>

<blockquote>
<p>עִם דִּמְדוּמֵי עַרְבַּיִם, עִם צְלִיל פַּעֲמוֹנֵי-כְנֵסִיָּה,</p>
</blockquote>

<blockquote>
<p>זֶמֶר אַנְגְּלִי לְאַחַר גִּלְגּוּלוֹ בְשִׁירוֹ שֶׁל מְשׁוֹרֵר</p>
</blockquote>

<br>  

<blockquote>
<p>רוּסִי שֶׁאָבַד אוֹר עֵינָיו, בְּמֵיטַב שְׁנוֹתָיו וְאוֹנוֹ<a href="#fn:2" id="fnref:2" title="see footnote" class="footnote"><sup>2</sup></a>:</p>
</blockquote>

<blockquote>
<p>בַּעֲרֹב הַיּוֹם עִם צְלִיל פַּעֲמוֹן</p>
</blockquote>

<blockquote>
<p>שְׂעִפִּים קָמִים בִּי בֶּהָמוֹן</p>
</blockquote>

<blockquote>
<p>רַבּוֹת בָּנוֹת אָז שָׁרוּ הַשִּׁיר הַלָּה בְּמֶתֶק נִגּוּנוֹ.</p>
</blockquote>

<blockquote>
<p>אַחַר תָּפַס מְקוֹמוֹ שִׁירוּ שֶׁל <strong>קִבְּרִיק</strong> הַנֶּעֱלָם,</p>
</blockquote>

<blockquote>
<p>שִׁיר &#8220;אֶל הַזָּמִיר&#8221;, בּוֹ שָׁפְכָה אִשָּׁה יְהוּדִית הֲגִיגָהּ</p>
</blockquote>

<blockquote>
<p>וְגַעְגּוּעֶיהָ לְאַרְצָהּ&#8230; שְׁמוֹ שֶׁל קִבְּרִיק כְּבָר נִשְׁכַּח,</p>
</blockquote>

<blockquote>
<p>שֵׁם הַסּוֹצִיאָלִיְסט, אַךְ גַּם לֹא רַבִּים עוֹד זוֹכְרִים</p>
</blockquote>

<blockquote>
<p>מִן הַוָּתִיקִים הַשְּׂרִידִים אֶת שֵׁם <strong>בֶּן-דָּוִד</strong> הַסּוֹפֵר,</p>
</blockquote>

<blockquote>
<p>מוֹרֶה לְעִבְרִית וּמְיַסְּדָהּ שֶׁל &#8220;שְׂפָתֵנוּ אִתָּנוּ&#8221; בְּאוֹדֵיסָה.</p>
</blockquote>

<br>  

<blockquote>
<p>וַאֲנִי אָז אָהַבְתִּי וְעַד הַיּוֹם אֲנִי אוֹהֵב</p>
</blockquote>

<blockquote>
<p>לַחַן נְעִימוֹת הַקְּרִיאָה בְשַּׁבְּתוֹת בֵּית-מִדְרָשֵׁנוּ.</p>
</blockquote>

<blockquote>
<p>הָיָה בַּעַל-הַקְּרִיאָה שֶׁלָּנוּ – קוֹלוֹ מְאֹד עָרֵב,</p>
</blockquote>

<blockquote>
<p>קוֹל הַבָּא מִן הַלֵּב, מֵעֵין בָּארִיטוֹן, וְהָיִיתִי</p>
</blockquote>

<blockquote>
<p>נִשְׁאָר בְּבֵית-הַמִּדְרָשׁ לִשְׁמוֹעַ קְרִיאָתוֹ, בִּכַּרְתִּי</p>
</blockquote>

<blockquote>
<p>אוֹתוֹ עַל מִשְׂחַק עַלִּיזִים, חֲבֵרַי בְּנֵי-גִּילִי בֶּחָצֵר.</p>
</blockquote>

<blockquote>
<p>אֶפֶס בְּיִחוּד חֲבִיבִים הָיוּ עָלַי כָּל סִלְסוּלָיו</p>
</blockquote>

<blockquote>
<p>אֲשֶׁר בַּפַּרְשָׁה &#8220;וַיְיָ פָקַד אֶת שָׂרָה&#8230; וַיַּעַשׂ&#8221;,</p>
</blockquote>

<blockquote>
<p>וּבְהִשְׁתַּפְּכוֹ בַחֲלַל הַבַּיִת בַּהֲגִיגוּת מְתוּקָה;</p>
</blockquote>

<blockquote>
<p>וְאַחֲרוֹן אַחֲרוֹן חָבִיב – מַנְגִּינַת &#8220;אַקְדָּמוֹת&#8221; בְּשָׁבוּעוֹת,</p>
</blockquote>

<blockquote>
<p>לַחַן שִׁירָתוֹ שֶׁל רַבִּי מֵאִיר בֶּן יִצְחָק הַפַּיְטָן,</p>
</blockquote>

<blockquote>
<p>שְׁלִיחַ צִבּוּרָן שֶׁל קְהִלּוֹת קְדוֹשׁוֹת מַגֶּנְצָא וּוֵירְמַיְזָא.</p>
</blockquote>

<blockquote>
<p>אָמְנָם אֲנִי אֶת הַמִּלִּים לֹא הֲבִינוֹתִי בְּרֻבָּן,</p>
</blockquote>

<blockquote>
<p>שָׂפָה אֲרָמִית, אֶלָּא הַלַּחַן הַנִּשְׂגָּב קְסָמָנִי.</p>
</blockquote>

<blockquote>
<p>הוּא הַמִּתְפָּרֵץ בֶּהָדָר, בְּחֹפֶשׁ כֹּה מוּזָר בַּכְּנֶסֶת,</p>
</blockquote>

<blockquote>
<p>כְּאִלּוּ אַלְפֵי גְיָסוֹת צוֹעֲדִים בְּעֹז לְמִקְצָבוֹ,</p>
</blockquote>

<blockquote>
<p>בָּאִים רְחוֹקִים רְחוֹקִים, רְחוֹקֵי זְמָן וּמֶרְחָבִים,</p>
</blockquote>

<blockquote>
<p>צוֹעֲדִים כֻּלָּם שְׁכֶם אֶחָד שִׁכּוֹרֵי-אֱמוּנָה קָדִימָה,</p>
</blockquote>

<blockquote>
<p>וְהַלְמוּת רַגְלֵיהֶם לִפְנֵיהֶם מְתוּנוֹת-מְתוּנוֹת וּבְטוּחוֹת.</p>
</blockquote>

<blockquote>
<p>וְאִלּוּ, חוֹשְׁבַנִּי, וְאִלּוּ נָפַל הַלַּחַן הַנִּשְׂגָּב</p>
</blockquote>

<blockquote>
<p>בְּיָד אֱמוּנָה לְהַתְקִינוֹ וְלַעֲשׂוֹתוֹ שִׁיר-לֶכֶת – – –</p>
</blockquote>

<br>  

<blockquote>
<p>וְהִנֵּה בָּאוּ הַיָּמִים, אֲשֶׁר לֹא חָלְמוּ עֲלֵיהֶם</p>
</blockquote>

<blockquote>
<p>חוֹלְמֵי חֲלוֹמוֹת בְּהָקִיץ, וְאַלְפֵי מִתְנַדְּבִים מִתְגַּיְּסִים:</p>
</blockquote>

<blockquote>
<p>&#8220;תְּנוּ לָנוּ נִגּוּן וְשִׁירָה, בָּם נֵצֵא לִקְרַאת מְנַדֵּינוּ&#8221;.</p>
</blockquote>

<br>  

<blockquote>
<p>אַשְׁרֵי אֲשֶׁר דִּמְעָתָם עוֹמֶדֶת בְּעֵינָם נְכוֹנָה</p>
</blockquote>

<blockquote>
<p>לִרְעֹף כַּמָּטָר, כַּגֶּשֶׁם עַל כָּל צָרָה אֲשֶׁר לֹא תָבֹא;</p>
</blockquote>

<blockquote>
<p>אַשְׁרֵי אֲשֶׁר אַנְחָתָם הַזּוֹלָה תְּקוּעָה בִּגְרוֹנָם,</p>
</blockquote>

<blockquote>
<p>תָּמִיד נְכוֹנָה וּשְׁמוּרָה לִהְיוֹת מְטַרְטֶרֶת בְּרַבִּים;</p>
</blockquote>

<blockquote>
<p>אַשְׁרֵי הַצּוֹעֲקִים וְנֶהֱנִים מֵעֹצֶם תְּרוּעָתָם הַנְּבוּבָה</p>
</blockquote>

<blockquote>
<p>אֲשֶׁר קָלְטוּ וְקָלְעוּ מִכָּל הָ&#8220;אֵיכוֹת&#8221; בָּעוֹלָם, –</p>
</blockquote>

<blockquote>
<p>הֵמָּה יִירְשׁוּ כְּבוֹד-שָׁר (וִיבֻשַּׂם לָהֶם!) וּמַחְמְאוֹת</p>
</blockquote>

<blockquote>
<p>חַכְמֵי-דוֹר יוֹדְעִים בְּדִיּוּק אֵיךְ קוֹנֵן הַנָּבִיא וּמָתַי;</p>
</blockquote>

<blockquote>
<p>אַשְׁרֵי אֲשֶׁר לֹא יֵדְעוּ מָה הוּא כְּאֵב אֵלֶם מְשַׁתֵּק</p>
</blockquote>

<blockquote>
<p>קוֹל וּדְבָרִים וּמַקְפִּיא אֲנָחָה קוֹרַעַת סְגוֹר לֵבָב – – –</p>
</blockquote>

<br>  

<blockquote>
<p>אוֹי לִי, אֲנִי לֹא זָכִיתִי וְאַגִּיעַ בָּרֶגַע הַנָּכוֹן</p>
</blockquote>

<blockquote>
<p>כֹּחִי בְּמָתְנַי וְאֶזְרֹעִי – וְאֶזְרֹק גַּם קוּלְמוֹס גַּם אִזְמֵל</p>
</blockquote>

<blockquote>
<p>לָצֵאת בִּקְהַל הַמִּתְנַדְּבִים עִם רוֹבֵה-פֶלֶד בְּכַפַּי;</p>
</blockquote>

<blockquote>
<p>בְּלִי כָל אֹמֶר, בְּלִי דְבָרִים, וְרַק בְּקֶצֶב שִׁיר-לֶכֶת,</p>
</blockquote>

<blockquote>
<p>בֵּין הַמְּאֻשָּׁרִים הַצְּעִירִים, נוֹטְרֵי הַנָּקָם הַגָּדוֹל,</p>
</blockquote>

<blockquote>
<p>הוֹלְכִים לִקְרַאת הָאֵשׁ, צוֹעֲדִים לִקְרַאת הַחֹפֶשׁ&#8230;</p>
</blockquote>

<br> 

<p>1.6.43</p>

<div class="footnotes">
<hr />
<ol>

<li id="fn:1">
<p>הימנון בולגרי: הוֹמִי מָרִיצָה / בדם מגואלת / קשה פִּצְעָהּ יָלדה מיללת. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>א. קוזלוב, משורר רוסי שנתעור. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5403">https://benyehuda.org/read/5403</a></div></body></html>