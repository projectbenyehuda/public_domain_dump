<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>IV יִרְאֵי-שָׁמַיִם אֲנַחְנוּ הָאוֹהֲבִים</title>
	<meta name="author" content="יוהאן וולפגנג פון גתה / שאול טשרניחובסקי"/>
</head>
<body>

<blockquote>
<p>יִרְאֵי-שָׁמַיִם אֲנַחְנוּ הָאוֹהֲבִים, נַעֲרִיץ דֶּמוֹנִים,</p>

<p>אַדִּיר חֶפְצֵנוּ מְצֹא חֵן בְּעֵינֵי כָל-אֵלָה, כָּל-אֵל.</p>

<p>בְּזֹאת גַּם דָּמִינוּ לָכֶם, הָרוֹמִים-הַמְנַצְּחִים, שֶׁנְּתַתֶּם</p>

<p>מָעוֹן בְּתוֹכְכֶם וּזְבוּל לְאֵלֵי כָל-אֻמָּה וָגוֹי,</p>

<p>גַּם אִם פְּסָלָם הַמִּצְרִי, שְׁחוֹרִים וְקָשִׁים בְּבַזֶּלֶת,</p>

<p>גַּם אִם יְוָנִי בְּשֵׁשׁ צָר אוֹתָם לְבָנִים בְּנֵי-חֵן.</p>

<p>אֶפֶס הַדָּבָר לֹא רַע גַּם בְּעֵינֵי הַנִּצְּחִים אִם נָשִׂים</p>

<p>מֵיטַב קְטָרְתֵּנוּ בְּאַף אַחַת מִבְּנוֹת אֱלֹהִים.</p>

<p>אָכֵן, בְּרָצוֹן גַּם נוֹדֶה לָכֶם, כִּי כָּל שִׂיחַ שְׂפָתֵינוּ</p>

<p>וּתְפִלּוֹתֵינוּ יוֹם-יוֹם קְדוֹשִׁים לְאַחַת מִכֶּן.</p>

<p>חַגֵּי-סְתָרִים לָהּ נָחֹג בְּעַרְמוּמִיּוּת-עַלִּיזָה וּרְצִינוּת,</p>

<p>וְיָאֲתָה שְׁתִיקָה לְכָל אֵלֶּה שֶׁקֻֻּדְּשׁוּ בַּבְּרִית.</p>

<p>נִבְחַר לְעוֹרֵר חֲמַת הָאֶרִינְיוֹת<a href="#fn:1" id="fnref:1" title="see footnote" class="footnote"><sup>1</sup></a> בְּעָוֹן וָפֶשַׁע,</p>

<p>נִבְחַר לִבֵּנוּ עֲרֹב לְמַצּוֹת גְּזַר-דִּינוֹ הַקָּשֶׁה,</p>

<p>דִּינוֹ שֶׁל זֶבְס עַל גַּב אוֹפַן מִתְגַּלְגֵּל, אוֹ עַל גַּב סֶלַע</p>

<p>מִשֶּׁנִּמָּנַע מֵעִם אוֹתָה עֲבוֹדַת-הַחֵן.</p>

<p>אֵלָה זוּ שְׁמָה &quot;שְׁעַת-הַכּשֶׁר'. צְאוּ-נָא וְלִמְדוּ לְדַעְתָּהּ!</p>

<p>תְּכוּפוֹת תִּגָּלֶה לָכֶם, כָּל פַּעַם וְצוּרָתָהּ שֶׁלָּהּ.</p>

<p>אוּלַי הִיא בִתּוֹ שֶׁל פְּרוֹטֶס, אוֹתָהּ לוֹ תֶּטִיס יָלָדָה,</p>

<p>שֶׁבִּמְזִמּוֹתָן לָרֹב נָפְלוּ גִבּוֹרִים בָּעָם.</p>

<p>עַכְשָׁו כֵּן תַּעֲקֹב הַבַּת כָּל נֶעְדַּר-נִסָּיוֹן וְטִפֵּשׁ.</p>

<p>לְעוֹלָם סוֹנֶטֶת בַּנָּם, חוֹלֶפֶת עַל פְּנֵי אָדָם עֵר.</p>

<p>רַק לְגֶבֶר רַב-פְּעָלִים, לַזָּרִיז תִּתְמַכֵּר מֵרְצוֹנָהּ,</p>

<p>רַכָּה, נִשְׁמַעַת הִיא לוֹ, מִשְׁתַּעֲשַׁעַת, בַּת-חֵן,</p>

<p>פַּעַם הוֹפִיעָה גַּם לִי, דְּמוּת נַעֲרָה שְׁחַמְחֶמֶת, וּשְׂעָרָהּ</p>

<p>שָׁחוֹר יוֹרֵד עַל פְּנֵי מִצְחָהּ, שׁוֹפֵעַ וָרָב,</p>

<p>קְוֻצּוֹת קְצָרוֹת הִתְפַּתְּלוּ מִסָּבִיב לַצַּוָּאר הַנֶּחְמָד,</p>

<p>פֶּרֶא הִסְתַּלְסֵל שְׂעַר קָדְקֹד הַיַּלְדָה אֶל עָל.</p>

<p>גַּם הִכַּרְתִּיהָ מִיָּד, אֶת הַנֶּחְפֶּזֶת תָּפַסְתִּי,</p>

<p>לַחֲזִיר לָמְדָה מִיָּד חִבּוּק וּנְשִׁיקָה בְרָב-חֵן.</p>

<p>הָהּ, מָה אֻשַּׁרְתִּי מְאֹד! – אַךְ הָס, כִּי כְּבָר עָבְרוּ הַיָּמִים,</p>

<p>אָפוּף אָנֹכִי בָּכֵן, מִקְלְעוֹת בַּת רוֹמָא כַּיּוֹם.</p>
</blockquote>

<p>ירושלים, 3.11.32</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>אלות&#8211;הנקמה. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28215">https://benyehuda.org/read/28215</a></div></body></html>