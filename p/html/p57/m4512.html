<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>החולה בעיניו</title>
	<meta name="author" content="מולייר / שאול טשרניחובסקי"/>
</head>
<body>

<h1 id="הַחוֹלֶהבְּעֵינָיומוליירתרגםשאולטשרניחובסקי">הַחוֹלֶה בְּעֵינָיו / מולייר, תרגם שאול טשרניחובסקי</h1>

<br>

<p><strong>הנפשות שבקומדיה</strong></p>

<br>

<p>אַרְגַּן     חולה בעיניו</p>

<p>בֶּלִינָה     אשתו השניה של ארגן</p>

<p>אַנְגֶ&#8217;לִיקָה     בתו של ארגן, אוהבת את קליאנט</p>

<p>לוּאִיזוֹן     בתו הקטנה של ארגן, אחות אנג&#8217;ליקה</p>

<p>בֶּרַלְד     אחי ארגן</p>

<p>קְלֵיאַנְט     אוהב את אנג&#8217;ליקה</p>

<p>מַר דִּיאַפוּאַרוּס     רופא</p>

<p>תּוֹמַשׂ דִּיאַפוּאַרוּס     בנו, אוהב את אנג&#8217;ליקה</p>

<p>מַר פּוּרְגוֹן     רופאו של ארגן</p>

<p>מַר פְלֵירַן     רוקח</p>

<p>מַר בּוֹנְפוּאַ     נוטריון</p>

<p>טוּאַנֶטָה     שפחה</p>

<br>

<p><strong>הנפשות באינטֶרמדיה</strong></p>

<br>

<p><strong>במערכה ראשונה</strong></p>

<br>

<p>פּוֹלִישִׁינֶל</p>

<p>זְקֵנָה</p>

<p>כַּנָּרִים</p>

<p>בַּלָּשִׁים     מזמרים ומרקדים</p>

<br>

<p><strong>במערכה שנייה</strong></p>

<br>

<p>אַרְבַּע צוֹעֲנִיּוֹת     מזמרות</p>

<p>צוֹעֲנִים וְצוֹעֲנִיוֹת      מזמרים ומרקדים</p>

<br>

<p><strong>במערכה שלישית</strong></p>

<br>

<p>מְצַפֵּי כְתָלִים     מרקדים</p>

<p>יוֹשֵׁב רֹאשׁ     בפקולטא לרפואה</p>

<p>דּוֹקְטוֹרִים</p>

<p>אַרְגַּן      בַּכַּלַבְר</p>

<p>רוֹקְחִים     אוחזים בידיהם מכתשות ועלי</p>

<p>נוֹשְׂאֵי מַזְלֵף</p>

<p>כִירוּרְגִים</p>

<br>  

<p>מקום המעשה – העיר פָּרִישׂ</p>

<h2 id="מערכהראשונה">מערכה ראשונה</h2>

<h3 id="מחזהראשון">מחזה ראשון</h3>

<p>ארגן:</p>

<p>שְׁלֹשָה וּשְׁנַיִם הֲרֵי הֵם – חֲמִשָּׁה, וְעוֹד חֲמִשָּׁה</p>

<p>הֲרֵי הֵם – עֲשָׂרָה. וְעוֹד עֲשָׂרָה הֲרֵי הֵם –</p>

<p>עֶשְׂרִים. שְׁלשָׁה וּשְׁנַיִם הֲרֵי הֵם – חֲמִשָּׁה.</p>

<p>&quot;וְעוֹד, מִיּוֹם הָעֶשְׂרִים וְאַרְבָּעָה – חֹקֶן קָטָן</p>

<p>מַכְנִיס, מֵכִין וּמְרַכֵּךְ כְּדֵי לְרַכֵּךְ וּלְהַרְטִיב וּלְחַדֵּשׁ</p>

<p>אֶת מֵעָיו שֶׁל מַר&quot;. מִדָּה יָפָה אֲנִי מוֹצֵא בְּמַר</p>

<p>פְלֵירַן הָרוֹקֵחַ שֶׁלִּי, שֶׁחֶשְׁבּוֹנוֹתָיו כְּתוּבִים תָּמִיד</p>

<p>בְּסִגְנוֹן מְנֻמָּס כָּל-כָּךְ, &quot;מֵעָיו שֶׁל מַר –</p>

<p>שְׁלשִׁים זוּז&quot;. כֵּן; אֲבָל, מַר פְלֵירַן, אֵין אָדָם יוֹצֵא</p>

<p>יְדֵי חוֹבָתוֹ בְּנִימוּס בִּלְבָד; אֶלָּא חוֹב הוּא</p>

<p>לִהְיוֹת גַּם מָתוּן בְּמַעֲשָׂיו וְלִבְלִי לִפְשֹׁט אֶת</p>

<p>עוֹר הַחוֹלִים מֵעֲלֵיהֶם. שְׁלשִׁים זוּז הֲדָחָה אֶחָת!</p>

<p>הִנְנִי עַבְדְּךָ לְשָׁרְתֶךָ; הֲלֹא כְבָר אָמַרְתִּי לְךָ</p>

<p>זֹאת: בְּחֶשְׁבּוֹנוֹתֶיךָ הַקּוֹדְמִים לֹא הֶעֱלֵיתָ לִּי</p>

<p>אֶלָּא בְעֶשְׂרִים זוּז, עֶשְׂרִים זוּז בִּלְשׁוֹן רוֹקְחִים</p>

<p>מַשְׁמָעוֹ עֲשָׂרָה זוּזִים, הִנֵּה הִנָּם: עֲשָׂרָה זוּזִים.</p>

<p>&quot;וְעוֹד בּוֹ בַיּוֹם חֹקֶן טוֹב מַנַּקֶה, מְרַכֵּךְ, עָשׂוּי</p>

<p>עַל קַתּוֹלִין<a href="#fn:1" id="fnref:1" title="see footnote" class="footnote"><sup>1</sup></a> כָּפוּל, רוֹבִיָּה, דְּבַש בִּוְרָדִים וְכַיּוֹצֵא</p>

<p>בָאֵלֶּה&#8230; כְּמִצְוַת הָרוֹפֵא, כְּדֵי לְטַאטֵא וּלְהָדִיחַ</p>

<p>וּלְטַהֵר אֶת כְּרֵסוֹ שֶׁל מַר – שְׁלשִׁים זוּז&quot;.</p>

<p>בִּרְשׁוּתוֹ שֶׁל מַר – עֲשָׂרָה זוּזִים. &quot;וְעוֹד, בּוֹ</p>

<p>בַיּוֹם, בָּעֶרֶב, סַמִּים, רְפוּאוֹת שֶׁל כָּבֵד מְיַשְּׁנִים</p>

<p>וּמַרְדִּימִים, עֲשׂוּיִים כְּדֵי לִנְסֹךְ שֵׁנָה עַל מַר</p>

<p>– שְׁלשִׁים וַחֲמִשָׁה זוּז&quot;. כְּנֶגֶד סַמִּים אֵלֶּה</p>

<p>אֵין אֲנִי טוֹעֵן, כִּי אָמְנָם יָשַׁנְתִּי יָפֶה. עֲשָׂרָה,</p>

<p>חֲמִשָּׁה-עָשָׂר, שִׁשָּׁה-עָשָׂר וְשִׁבְעָה-עָשָׂר זוּז וְשֵׁשׁ</p>

<p>דֶּנְיֵאוֹת<a href="#fn:2" id="fnref:2" title="see footnote" class="footnote"><sup>2</sup></a>. &quot;וְעוֹד בַּיּוֹם הָעֶשׂרִים וַחֲמִשָּׁה אָסוּתָא</p>

<p>יָפָה מְנַקָּה וּמְאַמְּצָה, עֲשׂוּיָה עַל קְצִיעָה רַעֲנַנָּה</p>

<p>וַאֲסָנָה לַוַנְטִית וּשְׁאָר עִקָּרִים, כְּמִצְוַת מַר פּוּרְגוֹן,</p>

<p>כְּדֵי לְגָרֵשׁ וּלְסַלֵּק מָרָתוֹ שֶׁל מַר – אַרְבַּע</p>

<p>לִיטְרוֹת&quot; <a href="#fn:3" id="fnref:3" title="see footnote" class="footnote"><sup>3</sup></a>הוֹי, מַר פְלֵירַן, לְהָתֵל בָּנוּ אַתָּה</p>

<p>אוֹמֵר? צָרִיךְ לִחְיוֹת עִם הַחוֹלִים. מַר פּוּרְגוֹן לֹא</p>

<p>צִוָּה לְךָ לִכְתֹּב אַרְבָּעָה פְרַנְקִים; שְׁלשָׁה, בְּבַקָּשָׁה</p>

<p>מִמְּךָ, עֶשְׂרִים זוּז וּשְׁלשִׁים זוּז. &quot;וְעוֹד בּוֹ בַיּוֹם</p>

<p>סַמִּים מַשְׁקִיטִים כְּאֵב וְצוֹפְדִים כְּדֵי שֶׁיָּנוּחַ לְמַר</p>

<p>– שְׁלשִׁים זוּז&quot;. טוֹב, עֲשָׂרָה וַחֲמִשָּׁה-עָשָׂר.</p>

<p>&quot;וְעוֹד בַּיּוֹם הָעֶשְׂרִים וְשִׁשָּׁה – חֹקֶן מֵקֵל</p>

<p>נְפִיחָה, כְּדֵי לְגָרֵשׁ אֶת רוּחוֹתָיו שֶׁל מַר –</p>

<p>שְׁלשִׁים זוּז&quot;. עֲשָׂרָה זוּזִים, מַר פְלֵירַן. &quot;וְעוֹד</p>

<p>חֹקֶן שֵׁנִי, בִּשְׁבִיל מַר בּעֶרֶב עָשׂוּי כַּנַ&quot;ל –</p>

<p>שְׁלשִׁים זוּז&quot;. מַר פְלֵירַן – עֲשָׂרָה זוּזִים. &quot;וְעוֹד</p>

<p>בַּיּוֹם הָעֶשְׂרִים וְשִׁבְעָה – אָסוּתאָ יָפָה מֻרְכָּבָה,</p>

<p>כְּדֵי לְהָקֵל עָלָיו לַעֲשׂוֹת צְרָכִים גְּדוֹלִים וּלְסַלֵּק</p>

<p>אֶת הָרוּחוֹת הָרָעִים שֶׁל מַר – שָׁלשׁ לִיטְרוֹת&quot;.</p>

<p>טוֹב, עֶשְׂרִים זוּז וּשְׁלשִׁים זוּז. שָׂמֵח אֲנִי, כִּי</p>

<p>אֲדוֹנִי נָבוֹן, &quot;וְעוֹד בַּיּוֹם הָעֶשְׂרִים וּשְׁמוֹנָה –</p>

<p>מָנָה אַחַת שֶׁל נַסְיוּב חָלָב מְזֻקָּק וּמָמְתָּק כְּדֵי</p>

<p>לְהָקֵל וּלְהַשְׁקִיט וּלְצַנֵּן וּלְחַדֵּשׁ אֶת דָּמָיו שֶׁל מַר</p>

<p>– עֶשְׂרִים זוּז&quot;. טוֹב, עֲשָׂרָה זוּזִים. &quot;וְעוֹד שִׁקּוּי</p>

<p>מְחַזֵּק-לֵב וְשׁוֹמֵר מֵרָע, עָשׂוּי עַל שְׁנֵים-עָשָׂר</p>

<p>גְּרַן שֶׁל בֵּזוֹאַר<a href="#fn:4" id="fnref:4" title="see footnote" class="footnote"><sup>4</sup></a>, עֲסִיס-לִימוֹנִים וְרִמּוֹנִים וּשְׁאָר</p>

<p>מִינִים, כְּמִצְוַת הָרוֹפֵא – חָמֵשׁ לִיטְרוֹת&quot;. אֲבָל,</p>

<p>מַר פְלֵירַן, לְאַט לִי, בְּבַקָּשָׁה מִמְּךָ, כִּי אִם תִּהְיֶה</p>

<p>נוֹהֵג כָּךְ, אֵין אִישׁ אֲשֶׁר יִהְיֶה רוֹצֶה לִהְיוֹת</p>

<p>חוֹלֶה, דַּי לְךָ בְּאַרְבָּעָה פְרַנְקִים. עֶשְׂרִים וְאַרְבָּעָה</p>

<p>זוּז, שְׁלשָׁה וּשְׁנַיִם, הַרֵי הֵם – חֲמִשָּׁה, וְעוֹד</p>

<p>חֲמִשָּׁה הַרֵי הֵם עֲשָׂרָה, וְעוֹד עֲשָׂרָה – הֲרֵי</p>

<p>הֵם עֶשְׂרִים. שִׁשִּׁים לִיטְרוֹת, אַרְבָּעָה זוּז וְשֵׁשׁ</p>

<p>דֶּנְיֵאוֹת. וּבֵכן, בַּחֹדֶשׁ הַזֶּה קִבַּלְתִּי אַחַת, שְׁתַּיִם,</p>

<p>שָׁלשׁ, אַרְבַּע, חָמֵשׁ, שֵׁשׁ, שֶׁבַע, שׁמוֹנֶה אָסוּתוֹת;</p>

<p>וְאַחַת, שְׁתַּיִם, שָׁלשׁ, אַרְבַּע, חָמֵשׁ, שֵׁשׁ, שֶׁבַע,</p>

<p>שְׁמוֹנֶה, תֵּשַׁע, עֶשֶׂר, אַחַת-עֶשְׂרֵה וּשְׁתֵּים-עֶשְׂרֵה</p>

<p>הֲדָחוֹת; וּבַחֹדֶשׁ שֶׁעָבַר שְׁתֵּים-עֶשְׂרֵה אָסוּתוֹת</p>

<p>וְעֶשְׂרִים הֲדָחוֹת. מִכָּאן אֵין הַדָּבָר תָּמוּהַּ כְּלָל, כִּי</p>

<p>בְחֹדֶשׁ זֶה אֵינֶנִּי חָשׁ אֶת עַצְמִי יָפֶה כְּמוֹ בַחֹדֶשׁ</p>

<p>שֶׁעָבָר. אֹמַר זֹאת לְמַר פּוּרְגוֹן וִיסַדֵּר אֶת הַדָּבָר.</p>

<p>יִקְחוּ מִמֶּנִי כָּל זֹאת. [מתבונן כי אין איש בא ואין איש</p>

<p>בחדר] אֵין אִישׁ פֹּה, וַאֲנִי אוֹסִיף וְאֹמַר, הֵם לְעוֹלָם</p>

<p>עוֹזְבִים אוֹתִי לְנַפְשִׁי, אֵין כָּל תַּחְבּוּלָה לְעָצְרָם</p>

<p>פֹּה. [לאחר שצלצל במצילה העומדת על השולחן] אֵינָם</p>

<p>שׁוֹמְעִים כְּלָל. הַמְּצִלָּה שֶׁלִּי אֵינָהּ מַשְׂמִיעָה קוֹל</p>

<p>כָּרָאוּי. דְּרֵלֵין, דְּרֵלֵין, דְּרֵלֵין! אֵין כְּלוּם! דְּרֵלֵין,</p>

<p>דְּרֵלֵין, דְּרֵלֵין. חֵרְשִׁים הֵם. טוּאַנֶטָה! דְּרֵלֵין,</p>

<p>דְּרֵלֵין, דְּרֵלֵין! הַרֵי הֵם כְּאִלּוּ לֹא צִלְצַלְתִּי כְלָל.</p>

<p>כַּלְבָּה! נוֹכֶלֶת! דְּרֵלֵין, דְּרֵלֵין, דְּרֵלֵין! הַרֵינִי</p>

<p>יוֹצֵא מִגִּדְרִי! [אינו מצלצל אלא קורא בקול] דְּרֵלֵין,</p>

<p>דְּרֵלֵין, דְּרֵלֵין! בַּת-בְּלִיַּעַל! לַעֲזָאזֵל! הֲנִשְׁמַע</p>

<p>כַּדָּבָר הַזֶּה לַעֲזֹב חוֹלֶה, אֻמְלָל שֶׁכְּמוֹתִי יְחִידִי?</p>

<p>דְּרֵלֵין, דְּרֵלֵין, דְּרֵלֵין. הִנֵּה אִישׁ הָרָאוּי לְחֶמְלָה!</p>

<p>דְּרֵלֵין, דְּרֵלֵין, דְּרֵלֵין! הוֹי אֵלִי, אֵלִי! הֵם יַעַזְבוּנִי</p>

<p>פֹּה לָמוּת. דְּרֵלֵין, דְּרֵלֵין, דְּרֵלֵין!</p>

<h3 id="מחזהשני">מחזה שני</h3>

<p>[ארגן וטואנטה]</p>

<p>טואנטה     [בשעת כניסתה לחדר] הִנְנִי בָאָה!</p>

<p>ארגן     הוֹי, כַּלְבָּה! הוֹי, בַּת נַעֲוַת הַמַּרְדוּת!</p>

<p>טואנטה     [עושה עצמה כאילו נחבט ראשה] יִקָּחֶנּוּ שֵׁד מִשַּׁחַת</p>

<p>        קֹצֶר-רוּחוֹ שֶׁל מַר! אַתָּה כָל-כָּךְ מֵצִיק לִבְרִיוֹת,</p>

<p>        עַד כִּי נֶחְבַּט רֹאשִׁי בִּתְרִיסוֹ שֶׁל הַחַלּוֹן.</p>

<p>ארג     [בחמה] הוֹי, אֲרוּרָה!&#8230;</p>

<p>טואנטה     [מפסיקה את דבריו] אוֹי!</p>

<p>ארגן     הִנֵּה&#8230;</p>

<p>טואנטה     אוֹי&#8230;</p>

<p>ארגן     הִנֵּה שָׁעָה תְמִימָה&#8230;</p>

<p>טואנטה     אוֹי&#8230;</p>

<p>ארגן     אֲשֶׁר עֲזַבְתִּינִי&#8230;</p>

<p>טואנטה     אוֹי&#8230;</p>

<p>ארגן     דֹּמִי, בַּת-בְּלִיַּעַל, וּתְנִי לִי לָרִיב אִתָּךְ!</p>

<p>טואנטה     חֵי נַפְשִׁי, דָּבָר בִּעתּוֹ לְאַחַר שֶׁהֲרֵעוֹתִי לִי כָךְ&#8230;</p>

<p>ארגן      הֲרֵי בִשְׁבִילֵךְ נִחַר גְּרוֹנִי, בַּת נַעֲוַת הַמַּרְדּוּת.</p>

<p>טואנטה     וּבְעֶטְיוֹ שֶׁל מַר נֶחְבַּט רֹאשִׁי. זֶה לְעֻמַּת זֶה.</p>

<p>           עַכְשָׁיו אָנוּ נְקִיִּים זֶה מִזֶּה, אִם רְצוֹנְךָ בְּכָךְ.</p>

<p>ארגן       מָה? מָה, בַּת-בְּלִיָּעַל!</p>

<p>טואנטה     אִם תָּרִיב עִמִּי – אֶבְכֶּה.</p>

<p>ארגן      לְעָזְבֵנִי, נְבֵלָה!</p>

<p>טואנטה     [מפסיקה שנית את ארגן] אוֹי&#8230;</p>

<p>ארגן     כַּלְבָּה! רוֹצָה אַתְּ&#8230;</p>

<p>טואנטה     אוֹי&#8230;</p>

<p>ארגן     מָה? גַּם אֶת הֲנָאָתִי לָרִיב אִתָּךְ אֶחְשׂךְ מִנַּפְשׁי?</p>

<p>טואנטה      יָרִיב מַר כְּאַוַּת נַפְשׁוֹ. אֲנִי מְרֻצָּה בַדָּבָר.</p>

<p>ארגן      אַתְּ מַפְרִיעָה אוֹתִי, כַּלְבָּה; אַתְּ מַפְסִיקָה אֶת</p>

<p>          דְּבָרַי בְּכָל רָגַע.</p>

<p>טואנטה      אִם טוֹב בְּעֵינֵי מַר לָרִיב, הֲלֹא רָאוּי הוּא שֶׁתִּהְיֶה</p>

<p>           לִי הֲנָאַת בֶּכִי. אִישׁ אִישׁ וְחֶלְקוֹ שֶׁלּוֹ. כֵּן נָאֶה</p>

<p>        וְכֵן יָאֶה. אוֹי&#8230;</p>

<p>ארגן      נֶחְדַּל מִזֶּה. יְהִי כָךְ. קְחִי מִמֶּנִּי אֶת זֶה,</p>

<p>          בַּת-בְּלִיַּעַל, קְחִי אֶת זֶה. [לאחר קומו ממושבו]</p>

<p>          הֲפָעַל חָקְנִי הַיּוֹם יָפֶה?</p>

<p>טואנטה       הַהֲדָחָה שֶׁל מַר?</p>

<p>ארגן      כֵּן, הַרְבֵּה מָרָה הָיְתָה בָּהּ?</p>

<p>טואנטה      חֵי נַפְשִׁי, אֵינִי מִתְעָרֶבֶת בְּעִנְיָנִים כָּאֵלֶּה! יַכְנִיס</p>

<p>           מַר פְלֵירַן חָטְמוֹ הוּא בָזֶה, שֶׁיֶּשׁ לוֹ מִזֶּה טוֹבַת הנָאָה.</p>

<p>ארגן     שִׂימִי לֵב שֶׁיִּהְיֶה לִי מוּכָן לְפָנַי מְרַק-בָּשָׂר</p>

<p>        לִסְעֻדָּה שְׁנִיָּה שֶׁעָלַי לִסְעֹד מִיָּד.</p>

<p>טואנטה     אוֹתוֹ מַר פְלֵירַן וְאוֹתוֹ מַר פּוּרְגוֹן יָשִׂישׂוּ עָלֶיךָ</p>

<p>           מְאֹד. פָּרָה חוֹלֶבֶת מָצְאוּ בָךְ. מְאֹד הָיִיתִי רוֹצָה</p>

<p>            לִשְׁאֹל אוֹתָם, מַה-הִיא מַחֲלָתְךָ, שֶׁהֵם כָּל-כָּךְ</p>

<p>           מַרְבִּים בִּרְפוּאוֹת?</p>

<p>ארגן      דֹּמִּי, הֶדְיוֹטִית, לֹא לָךְ לִמְתֹּחַ בִּקֹּרֶת עַל פְּקֻדָּתָם</p>

<p>         שֶׁל רוֹפְאִים. תָּבֹא הֵנָּה בִּתִּי אַנְגֶ&#8217;לִיקָה, יֶשׁ לִי</p>

<p>          לְהַגִּיד לָהּ דָּבָר.</p>

<p>טואנטה       הִנֵּה הִיא בָאָה מֵעַצְמָהּ. בְּרוּחַ נְבוּאָה רָאֲתָה אֶת</p>

<p>           מַחֲשֶׁבֶת לִבֶּךָ.</p>

<h3 id="מחזהשלישי">מחזה שלישי</h3>

<p>[ארגן, אנג&#8217;לקה, טואנטה]</p>

<p>ארגן      קִרְבִי לָגֶשֶׁת, אַנְגֶ&#8217;לִיקָה. בָּאת בְּעִתֵּךְ, לְדַבֵּר אִתָּךְ</p>

<p>רָצִיתִי.</p>

<p>אנג&#8217;ליקה      הִנְנִי לִשְׁמֹעַ אֶת דְּבָרֶיךָ.</p>

<p>ארגן      חַכִּי. [לטואניטה] תְּנִי לִי אֶת מַטִּי. כְּרֶגַע אָשׁוּב.</p>

<p>טואנטה       יְמַהֵר מַר, יְמַהֵר! הוֹדוֹת לְמַר פְלֵירַן יֵשׁ לָנוּ</p>

<p>עֲבוֹדָה.</p>

<br>

<h3 id="מחזהרביעי">מחזה רביעי</h3>

<p>[אנג&#8217;ליקה, טואנטה]</p>

<p>אנג&#8217;ליקה     טוּאַנֶטָה!</p>

<p>טואנטה      מָה?</p>

<p>אנג&#8217;ליקה     חֲזִי בִי מְעָט.</p>

<p>טואנטה      וּבְכֵן, הִנְנִי מַבִּיטָה בָךְ.</p>

<p>אנג&#8217;ליקה      טוּאַנֶטָה!</p>

<p>טואנטה       וּבְכֵן, מַה מַּשְׁמָע, טוּאַנֶטָה?</p>

<p>אנג&#8217;ליקה      כְּלוּם אֵינֵךְ מְבִינָה עַל דְּבַר-מָה אֲנִי רוֹצָה</p>

<p>לְדַבֵּר?</p>

<p>טואנטה     אֲנִי מְבִינָה. עַל אוֹדוֹת מְאַהֲבֵנוּ הַצָּעִיר. כִּי זֶה</p>

<p>            שִׁשָּׁה יוֹם, שֶׁאֵין אָנוּ מְדַבְּרִים אֶלָּא עַל אוֹדוֹתָיו.</p>

<p>            וְאִם לֹא דִבַּרְתְּ עַל אוֹדוֹתָיו רֶגַע, אֵין אַתְּ חָשָׁה</p>

<p>            אֶת עַצְמֵךְ יָפֶה.</p>

<p>אנג&#8217;ליקה    מִכֵּיוָן שֶׁאַתְּ יוֹדַעַת אֶת הַדָּבָר, מִפְּנֵי-מָה אֵינֵךְ</p>

<p>           מַתְחִילָה תֵכֶף לְדַבֵּר עַל אוֹדוֹתָיו? וּמַדּוּעַ אֵינֵךְ</p>

<p>           חוֹשֶׂכֶת נַפְשִׁי מֵעָמָל לַהֲבִיאֵךְ לִידֵי כָךְ?</p>

<p>טואנטה     מִשּׁוּם שֶׁאֵינֵךְ נוֹתֶנֶת לִי שָׁהוּת לְכָךְ וְדוֹאֶגֶת אַתְּ</p>

<p>           שֶׁלֹא יַקְדִּימֵך זָר.</p>

<p>אנג&#8217;ליקה     מוֹדָה אֲנִי לְפָנַיִךְ, שֶׁלֹּא אִיעַף וְלֹא אִיגַע לְסַפֵּר</p>

<p>            עִמָּךְ עַל אוֹדוֹתָיו, וּמִתְגַּעְגַּעַת אֲנִי לְכָל רֶגַע כְּדֵי</p>

<p>           לְגַלּוֹת לָךְ לִבִּי. הַגִּידִי לִי, טוּאַנֶטָה, כְּלוּם אֵין</p>

<p>           רוּחֵךְ נוֹחָה מֵאַהֲבָתִי?</p>

<p>טואנטה     יִשְׁמְרֵנִי הָאֵל!</p>

<p>אנג&#8217;ליקה     כְּלוּם רַע הוּא הַדָּבָר, שֶׁאֲנִי מִתְמַכְּרָה לְרִגְשִׁי זֶה</p>

<p>הַמָּתוֹק?</p>

<p>טואנטה      אֵין אֲנִי מַגִּידָה זֹאת.</p>

<p>אנג&#8217;ליקה      שֶׁמָּא רוֹצָה אַתְּ, שֶׁאֶתְיַחֵס בְּשִׁוְיוֹן נֶפֶשׁ לְכָל</p>

<p>             שְׁבוּעוֹת אַהֲבָתוֹ הַלּוֹהָטֶת?</p>

<p>טואנטה        חַס וְחָלִילָה!</p>

<p>אנג&#8217;ליקה       הַגִּידִי נָא לִי, כְּלוּם אֵינֵךְ מוֹצֵאת כָּמוֹנִי אֶצְבַּע</p>

<p>              אֱלֹהִים, מֵעֵין מַעֲשֵׂה הַהַשְׁגָּחָה, בִּמְאֹרָע בִּלְתִּי</p>

<p>              צָפוּי זֶה, שֶׁהֵבִיא לִידֵי הִתְוַדּעוּתֵנוּ?</p>

<p>טואנטה      כֵּן.</p>

<p>אנג&#8217;ליקה      כְּלוּם אֵינֵךְ מוֹצֵאת מַעֲשֵׂה-לֵב-אֲצִילִים בָּזֶה,</p>

<p>              שֶׁגּוֹנֵן עָלַי וּבְטֶרֶם יֵדַע מִי אֲנִי?</p>

<p>טואנטה      כֵּן.</p>

<p>אנג&#8217;ליקה     שֶׁאֵין לָךְ נְדִיבוּת-לֵב גְּדוֹלָה מִזּוֹ?</p>

<p>טואנטה     אָמְנָם.</p>

<p>אנג&#8217;ליקה     וְכִי נָהַג מִנְהָג, שֶׁאֵין יָפֶה מִמֶּנּוּ?</p>

<p>טואנטה     אָמְנָם וְאָמְנָם.</p>

<p>אנג&#8217;ליקה     אֵינֵךְ מוֹצֵאת, כִּי יָפָה גִזְרָתוֹ?</p>

<p>טואנטה     כַּמּוּבָן.</p>

<p>אנג&#8217;ליקה     וְיָפֶה מַרְאֵהוּ!</p>

<p>טואנטה      אֵין סָפֵק.</p>

<p>אנג&#8217;ליקה     וְרוּחַ אֲצִילוּת נְסוּכָה עַל כֹּל מַה שֶּׁהוּא אוֹמֵר</p>

<p>             וְעוֹשֶׂה?</p>

<p>טואנטה      וַדַּאי.</p>

<p>אנג&#8217;ליקה      וְכִי אִי-אֶפְשָׁר לְבַטֵּא  בְּאֹפֶן יוֹתֵר נָאֶה מַה שֶּׁהוּא</p>

<p>          אוֹמֵר עַל דְּבַר אַהֲבָתוֹ?</p>

<p>טואנטה      צָדָקְתְּ.</p>

<p>אנג&#8217;ליקה      וְאֵין דָּבָר יוֹתֵר מַדְאִיב</p>

<p>            מִמְּצוּקָתִי בָּהּ אֲנִי נְתוּנָה,</p>

<p>            שֶׁאָסוּר לִי לְהַבִּיעַ בְּמוֹ פִי אֶת מֶתֶק-לַהַב</p>

<p>             אַהֲבָתֵנוּ, הַנְּתוּנָה לָנוּ מִן הַשָּׁמָיִם?</p>

<p>טואנטה      אֱמֶת וְיַצִּיב.</p>

<p>אנג&#8217;ליקה       אֲבָל, טוּאַנֶטָה הַיְקָרָה,</p>

<p>              מַאֲמִינָה אְּת שֶׁהוּא אוֹהֵב</p>

<p>             אוֹתִי בְלִבּוֹ, כְּמוֹ שֶׁהוּא אוֹמֵר בְּפִיו?</p>

<p>טואנטה     אָכֵן, דְּבָרִים אֵלֶּה יֵשׁ</p>

<p>           פְּעָמִים מָקוֹם לַחֲשֹׁד בָּהֶם</p>

<p>            קְצָת, שֶׁהַמִּתְחַפֵּשׂ לְאַהֲבָה דּוֹמֶה כָּל-כָּךְ לְאוֹהֵב</p>

<p>            בֶּאֱמֶת. אַף רָאִיתִי כַּמָּה אָמָּנִים מֻמְחִים לְאוֹתוֹ דָבָר.</p>

<p>אנג&#8217;ליקה     אוֹי, טוּאַנֶטָה, מָה אַתְּ סָחָה? מִי שֶׁמְּדַבֵּר בְּנֻסָּח</p>

<p>            שֶׁכְּמוֹתוֹ, כְּלוּם אֶפְשָׁר שֶׁאֵין אֱמֶת בְּפִיו?</p>

<p>טואנטה      בְּכָל אֹפֶן תֵּדְעִי מִיָּד דָבָר בָּרוּר. וּמַה שֶׁכָּתַב</p>

<p>            תְּמוֹל, כִּי הֶחְלִיט לְבַקֵּשׁ אוֹתָךְ לִהְיוֹת לוֹ לְאִשָּׁה,</p>

<p>           זוֹהִי הַדֶּרֶךְ הַמְּהִירָה בְיוֹתֵר לָדַעַת, אִם הוּא</p>

<p>           מְדַבֵּר אֶמֶת אוֹ לֹא.</p>

<p>אנג&#8217;ליקה      הוֹי, טוּאַנֶטָה, אִם סְבָבַנִי בְכַחַש, שׁוּב לֹא אֶתֵּן</p>

<p>             אֵמוּן בְּגֶבֶר כָּל יְמֵי חַיָּי.</p>

<p>טואנטה       הִנֵּה אָבִיךְ שָׁב.</p>

<br>

<h3 id="מחזהחמישי">מחזה חמישי</h3>

<p>[ארגן, אנג&#8217;ליקה, טואנטה]</p>

<p>ארגן     בִּתִּי, הִנְנִי לְבַשְּׂרֵךְ חֲדָשׁוֹת, אֲשֶׁר וַדַּאי לֹא חִכִּית</p>

<p>        לִשְׁמֹעַ. הִנֵּה בָא אִישׁ וּמְבַקֵּשׁ לְקַחְתֵּךְ לֹו לְאִשָּׁה.</p>

<p>         הָא כֵיצַד? אַתְּ צוֹחָקֶת? כֵּן, כֵּן הַמִּלָּה נִשּׂוּאִין</p>

<p>        מְשַׂמַּחַת לֵב. אֵין לָךְ דָּבָר הַגּוֹרֵם קוֹרַת-רוּחַ</p>

<p>        לִנְעָרוֹת צְעִירוֹת יוֹתֵר מִזֶּה. הוֹי הַטֶּבַע, הַטֶּבַע!</p>

<p>        כְּפִי שֶׁאֲנִי רוֹאֶה, בִּתִּי, אֵין לִי לִשְׁאוֹל אוֹתָךְ, אִם</p>

<p>        רוֹצָה אַתְּ לְהִנָּשֵׂא.</p>

<p>אנג&#8217;ליקה     אָבִי, עָלַי לַעֲשׂוֹת כֹּל מַה שֶּׁתּוֹאִיל לְצַוּוֹת עָלָי.</p>

<p>ארגן     שָׂמֵחַ אֲנִי כִּי יֶשׁ לִי בַת מַקְשִׁיבָה כָל-כָּך. וּבְכֵן,</p>

<p>        תַּם וְנִשְׁלָם, אֲנִי אֵרַסְתִּיךְ לְאִישׁ.</p>

<p>אנג&#8217;ליקה     עָלַי לַעֲשׂוֹת כַּטּוֹב בְּעֵינֶיךָ, אָבִי, בְּעֵינַיִם עֲצוּמוֹת.</p>

<p>ארגן       אִשְׁתִּי, כְּלוֹמַר אִמֵּךְ-חוֹרַגְתֵּךְ, אַדִּיר חֶפְצָה הוּא</p>

<p>         שֶׁתִּהְיִי לִנְזִירָה; גַּם אַתְּ גַּם אֲחוֹתֵך הַקְּטַנָּה</p>

<p>        לוּאִיזוֹן. כָּל הַיָּמִים הָיְתָה לְהוּטָה אַחַר זֶה.</p>

<p>טואנטה     [פונה הצדה] כִּבְשָׂה תַמָּה זוֹ טַעְמָהּ וְנִמּוּקָהּ עִמָּהּ.</p>

<p>ארגן     הִיא לֹא רָצְתָה בְשׁוּם אֹפֶן לְהַסְכִּים לְנִשּׂוּאִים</p>

<p>         אֵלֶּה; אֲבָל אֲנִי שִׁדַּלְתִּי אוֹתָהּ בִּדְבָרִים, וַהֲרֵי</p>

<p>         הַסְכָּמָתִי נְתוּנָה.</p>

<p>אנג&#8217;ליקה     הוֹי, אָבִי, מוֹדָה אֲנִי לְךָ עַל כָּל תַּגְמוּלֶיךָ עָלָי.</p>

<p>טואנטה     [לארגן] אָכֵן שְׂמֵחָה אֲנִי לִרְאוֹת אֶת אֲדוֹנִי בְכָךְ;</p>

<p>           הֲרֵי זֶה הַמַּעֲשֶׂה הַמְחֻכָּם בְּיוֹתֵר שֶׁעָשָׂה מַר בִּימֵי חַיָּיו.</p>

<p>ארגן      אֶת אֲרוּסֵךְ עוֹד לֹא רָאִיתִי; אֲבַל אוֹמְרִים לִי, כִּי</p>

<p>         יִמְצָא חֵן בְּעֵינַי וְגַם בְּעֵינָיִךְ.</p>

<p>אנג&#8217;ליקה     בְּוַדַּאי, אָבִי.</p>

<p>ארגן     הָא כֵיצַד? כְּלוּם רָאִית אוֹתוֹ?</p>

<p>אנג&#8217;ליקה     מִכֵּיוָן שֶׁהַסְכָּמָתְךָ נוֹתֶנֶת לִי אֶת הַיְכֹלֶת לִפְתֹּחַ</p>

<p>             לְפָנֶיךָ אֶת סְגוֹר לִבִּי, לֹא אַעְלִים מִמְּךָ כְלָל,</p>

<p>             שֶׁהַמִּקְרֶה הִזְמִין אוֹתָנוּ יַחַד לִפְנֵי שִׁשָּׁה יָמִים,</p>

<p>             וּבַקָּשָׁתוֹ שֶׁהִשְׁמִיעַ בְּאָזְנֶיךָ הֲרֵיהִי פְרִי נְטִיַּת</p>

<p>             לִבֵּנוּ זֶה לָזֶה מֵרְאִיָּה רִאשׁוֹנָה.</p>

<p>ארגן     דָּבָר זֶה לֹא הִגִּידוּ לִי, אֲבָל אֲנִי שָׂמֵחַ עַל הַדָּבָר,</p>

<p>         וַהֲרֵי יָפֶה יוֹתֵר שֶׁכָּךְ הָיָה מַעֲשֶׂה. אוֹמְרִים הֵם,</p>

<p>         שֶׁהוּא בָחוּר צָעִיר, נָאֶה וּבַעַל קוֹמָה.</p>

<p>אנג&#8217;ליקה     כֵּן, אָבִי.</p>

<p>ארגן     יְפֵה-קוֹמָה.</p>

<p>אנג&#8217;ליקה     בְּלִי סָפֵק.</p>

<p>ארגן     פַּרְצוּף נָאֶה.</p>

<p>אנג&#8217;ליקה     נָאֶה מְאֹד.</p>

<p>ארגן     נְבוֹן לֵב וּבֶן-טוֹבִים.</p>

<p>אנג&#8217;ליקה     אֱמֶת וְיַצִּיב.</p>

<p>ארגן      מְנֻמָּס עַד מְאֹד.</p>

<p>אנג&#8217;ליקה      הַמְנֻמָּס שֶׁבָּעוֹלָם.</p>

<p>ארגן     מֵיטִיב לְדַבֵּר יְוָנִית וְרוֹמִית.</p>

<p>אנג&#8217;ליקה     דָּבָר זֶה נֶעְלַם מִמֶּנִּי.</p>

<p>ארגן     וּבְעוֹד יָמִים שְׁלשָׁה יְקַבֵּל תְּעוּדַת רוֹפֵא.</p>

<p>אנג&#8217;ליקה     הוּא? אָבִי!</p>

<p>ארגן      כֵּן. כְּלוּם לֹא הִגִּיד לָךְ?</p>

<p>אנג&#8217;ליקה     לֹא! בֶּאֱמֶת? וּמִי אָמַר לְךָ אֶת הַדָּבָר?</p>

<p>ארגן     מַר פּוּרְגוֹן.</p>

<p>אנג 'ליקה      כְּלוּם מַכִּיר אוֹתוֹ מַר פּוּרְגוֹן?</p>

<p>ארגן     שְׁאֵלָה יָפָה שָּאָלְתְּ. מִן הַדִּין שֶׁהוּא מַכִּיר אוֹתוֹ,</p>

<p>          מִכֵּיוָן שְׁהוּא בֶן-אֲחוֹתוֹ.</p>

<p>אנג&#8217;ליקה     קְלֵיאַנְט הִנֵּהוּ בֶן-אֲחוֹתוֹ שֶׁל מַר פּוּרְגוֹן?</p>

<p>ארגן     אֵיזֶה קְלֵיאַנְט? אָנוּ מְסַפְּרִים בָּזֶה שֶׁרוֹצֶה לְקַחְתֵּךְ לְאִשָּׁה.</p>

<p>אנג&#8217;ליקה     כֵּן, אָבִי.</p>

<p>ארגן     וּבֵכן הוּא בֶן-אֲחוֹתוֹ שֶׁל מַר פּוּרְגוֹן, בְּנוֹ שֶׁל</p>

<p>         גִּיסוֹ, הָרוֹפֵא מַר דִּיאַפוּאַרוּס, וּשְׁמוֹ – תּוֹמַשׂ</p>

<p>         דִּיאַפוּאַרוּס וְלֹא קְלֵיאַנְט. הַיּוֹם בַּבֹּקֶר הֶחְלַטְנוּ</p>

<p>         בִּדְבַר נִשּׂוּאִין אֵלֶּה: מַר פּוּרְגוֹן, מַר דִּיאַפוּאַרוּס</p>

<p>         וָאָנִי. וּמָחָר יוּבָא לְפָנַי עַל יְדֵי אָבִיו, זֶה שֶׁעָתִיד</p>

<p>         לִהְיוֹת חֲתָנִי, וַאֲנִי אַכִּירֶנּוּ. מַלָּךְ, אַתְּ נִרְגָּזָה?</p>

<p>אנג&#8217;ליקה     אָכֵן, אָבִי, רוֹאָה אֲנִי, שֶׁסִּפַּרְתָּ בְאֶחָד, וַאֲנִי</p>

<p>             נִתְכַּוַּנְּתִי לְשֵׁנִי.</p>

<p>טואנטה     כֵּיצַד, הַאֻמְנָם עָשָׂה מַר אִוֶּלֶת זוֹ? בַּעַל הוֹן</p>

<p>          שֶׁכְּמוֹתוֹ יֵלֵךְ וְיִתֵּן אֶת בִּתּוֹ לְאִשָּׁה לְרוֹפֵא?</p>

<p>ארגן      כֵּן, אַתְּ מַה תִּתְעָרְבִי בַדָּבָר, אַתְּ רֵיקָנִית, בַּת בְּלִי</p>

<p>            בשֶׁת שֶׁכְּמוֹתֵךְ!</p>

<p>טואנטה     אֵלִי! לְאַט לְךָ. מִיָּד אַתָּה מַתְחִיל בַּחֲרָפוֹת.</p>

<p>            כְּלוּם אֵין אָנוּ יְכוֹלִים לְדַבֵּר אִישׁ אֶל רֵעֵהוּ וְלֹא</p>

<p>            נִתְקַצֵּף? הָבָה וּנְדַבֵּר בְּנָחַת. מָה רָאִיתָ שֶׁבָחַרְתָּ</p>

<p>            בְּשִׁדוּךְ שֶׁכָּזֶה?</p>

<p>ארגן      טַעְמִי וְנִמּוּקַי עִמִּי, מִשּׁוּם שֶׁאֲנִי רוֹאֶה אֶת</p>

<p>         עַצְמִי חַלָּשׁ וְחוֹלֶה, לְפִיכָךְ רוֹצֶה אֲנִי שֶׁיִּהְיֶה</p>

<p>         חֲתָנִי רוֹפֵא וּקְרוֹבַי רוֹפְאִים, שֶׁיִּהְיוּ לִי כִתְרִיס</p>

<p>         בִּפְנֵי מַחֲלָתִי, שֶׁיִּהְיֶה בְתוֹךְ מִשְׁפַּחְתִּי אוֹתוֹ</p>

<p>         מַעְיַן-הָרְפוּאוֹת לִישׁוּעָתִי, שֶׁיִּהְיוּ מוּכָנִים תָּמִיד</p>

<p>         לָבֹא לְהִתְיַעֵץ עַל דְּבַר מַחֲלָתִי וְלִכְתֹּב לִי תְרוּפָתָם.</p>

<p>טואנטה     טוֹב מְאֹד, הִנֵּה זֶהוּ טָעַם. וּמַה-נָּעִים לְדַבֵּר אִישׁ</p>

<p>            אֶל רֵעֵהוּ בְּנָחַת. אוּלָם יַעֲנֶה לִי מַר בֶּאֱמוּנָתוֹ,</p>

<p>            כְּלוּם חוֹלֶה הוּא?</p>

<p>ארגן      כֵּיצַד, בַּת-בְּלִיָּעַל? כְּלוּם חוֹלֶה אָנִי? כְּלוּם חוֹלֶה</p>

<p>          אֲנִי, אִשָּׁה, בּשֶׁת לֹא תֵדָע!</p>

<p>טואנטה      טוֹב, טוֹב! מַר הֲרֵיהוּ חוֹלֶה. אַל נָא נָרִיבָה</p>

<p>            עַל אוֹדוֹת זֹאת. כֵּן, חוֹלֶה מְסֻכָּן הוּא, גַּם</p>

<p>             אֲנִי מַסְכִּימָה לָזֶה. חוֹלֶה יוֹתֵר מְסֻכָּן מִשֶּׁהוּא</p>

<p>            מְשַׁעֵר – חֲסַל! אֲבָל בִּתּוֹ צְרִיכָה לְהִנָּשֵׂא לְאִישׁ</p>

<p>            בִּשְׁבִילָהּ, וְכֵיוָן שֶׁאֵינָהּ חוֹלָה, אֵין הֶכְרֵחַ בַּדָּבָר</p>

<p>            שֶׁתִּנָּשֵׂא לְרוֹפֵא.</p>

<p>ארגן      הֲלֹא בִשְׁבִילִי אֲנִי מַשִּׂיאָה לְרוֹפֵא. כָּל בַּת טוֹבָה</p>

<p>         צְרִיכָה לִהְיוֹת שְׂמֵחָה לְהִנָּשֵׂא לְאִישׁ הַמּוֹעִיל</p>

<p>         לְבַרְיוּת גּוּפוֹ שֶׁל אָבִיהָ.</p>

<p>טואנטה      חֵי נַפְשִׁי, אֲדוֹנִי. רוֹצֶה מַר שֶׁאַשְׁמִיעַ לוֹ עֲצָתִי עֲצַת-רֵעַ?</p>

<p>ארגן      וּמַה הִיא הָעֵצָה?</p>

<p>טואנטה     לַחְדֹּל מֵאוֹתוֹ שִׁדּוּךְ.</p>

<p>ארגן      מֵאֵיזֶה טָעַם?</p>

<p>טואנטה     מִטַּעַם זֶה, שֶׁבִּתְּךָ לֹא תַּסִכִּים כְּלָל לְשִׁידּוּךְ זֶה.</p>

<p>ארגן     בִּתִּי לֹא תַסְכִּים כְּלָל לְאוֹתוֹ שִׁדּוּךְ?</p>

<p>טואנטה      לֹא!</p>

<p>ארגן     בִּתִּי?</p>

<p>טואנטה     בִּתּוֹ שֶׁל מַר. הַגֵּד תַּגִּיד, כִּי אֵין לָהּ כָּל עֵסֶק עִם</p>

<p>            מַר דִּיאַפוּאַרוּס וְלֹא עִם בְּנוֹ תּוֹמַשׂ דִּיאַפוּאַרוּס</p>

<p>            וְלֹא עִם שׁוּם דִּיאַפוּאַרוּס שֶׁבָּעוֹלָם.</p>

<p>ארגן      אֲבָל אֲנִי יֶשׁ לִי עִמָּהֶם עֵסֶק. וְיֶתֶר עַל כֵּן,</p>

<p>          הַשִּׁדּוּךְ טוֹב יוֹתֵר מִשֶּׁאַתֶּם מְשַׁעֲרִים. אֵין לוֹ</p>

<p>          לְדִיאַפוּאַרוּס אֶלָּא בֵן יָחִיד לִירשׁ אוֹתוֹ. מַר</p>

<p>          פּוּרְגוֹן שָׁרוּי בְּלִי אִשָּׁה, וּבָנִים אֵין לוֹ, וְהוּא</p>

<p>          יִירָשֶׁנּוּ עַל-יְדֵי שִׁדּוּךְ זֶה. וּמַר פּוּרְגוֹן יֶשׁ לוֹ</p>

<p>           שְׁמוֹנַת אֲלָפִים פְרַנְקִים תְּקִילִין וְטָבִין הַכְנָסָה
קְבוּעָה.</p>

<p>טואנטה      וַדַּאי שֶׁהָרַג כַּמָּה וְכַמָּה אֲנָשִׁים זֶה, אִם נַעֲשָׂה</p>

<p>            עָשִׁיר כָּל-כָּךְ!</p>

<p>ארגן      שְׁמוֹנַת אֲלָפִים פְרַנְקִים הַכְנָסָה קְבוּעָה זֶהוּ דָבָר</p>

<p>          שֶׁיֶּשׁ בּוֹ מַמָּשׁ! מִבְּלִי לְהָבִיא בְּחֶשְׁבּוֹן אֶת רְכוּשׁוֹ</p>

<p>          שֶׁל אָבִיו.</p>

<p>טואנטה     אָכֵן, אֲדוֹנִי, כָּל זֶה טוֹב וְיָפֶה. אוּלָם אֲנִי בְשֶׁלִּי.</p>

<p>            בֵּינֵינוּ לְבֵין עַצְמֵנוּ, עֲצָתִי לִבְחֹר לָהּ אִישׁ אַחֵר,</p>

<p>            שֶׁלֹּא נִבְרְאָה לִהְיוֹת אִשְׁתּוֹ שֶׁל דִּיאַפוּאַרוּס.</p>

<p>ארגן       אֲבָל אֲנִי, אֲנִי רוֹצֶה בְּכָךְ.</p>

<p>טואנטה      הוֹי, תּוּף! אַל יֹאמַר אֲדוֹנִי כָּךְ!</p>

<p>ארגן       הָא כֵיצַד, לֹא אֹמַר כָּךְ?</p>

<p>טואנטה       לֹא.</p>

<p>ארגן      מִפְּנֵי-מָה לֹא אֹמַר?</p>

<p>טואנטה      מִשּׁוּם שֶׁיֹּאמְרוּ, שֶׁאֵין אַתָּה עוֹשֶׂה מַעֲשֶׂיךָ</p>

<p>          בְּמַחֲשָׁבָה תְחִילָּה.</p>

<p>ארגן     יֹאמְרוּ מַה שֶׁיֹּאמְרוּ; אֲנִי אוֹמֵר לָךְ, שֶׁרוֹצֶה אֲנִי</p>

<p>        שֶׁתְּקַיֵּם אֶת דְּבָרִי.</p>

<p>טואנטה     לֹא, בְּטוּחָה אֲנִי, שֶׁלֹּא תַעֲשֶׂה.</p>

<p>ארגן      אֶכְפֶּה אוֹתָהּ עַד שֶׁתַּעֲשֶׂה.</p>

<p>טואנטה      אַחַת אָמַרְתִּי: לֹא תַעֲשֶׂה.</p>

<p>ארגן     תַּעֲשֶׂה. וְאִם לֹא, אֲנִי מְבִיאָהּ לְמִנְזָר.</p>

<p>טואנטה     אָתָּה?</p>

<p>ארגן     טואנטה     יָפֶה!</p>

<p>ארגן     הָא כֵיצַד יָפֶה?</p>

<p>טואנטה     אֶל הַמִּנְזָר לֹא תְבִיאֶנָּה.</p>

<p>ארגן     אֶל הַמִּנְזָר לֹא אֲבִיאֶנָּה?</p>

<p>טואנטה      לֹא!</p>

<p>ארגן        לֹא?</p>

<p>טואנטה      לֹא!</p>

<p>ארגן      אֲהָהּ! אַךְ זֶה יָפֶה. אֶת בִּתִּי    לֹא אָבִיא לְמִנְזָר – לִכְשֶׁאֶרְצֶה.</p>

<p>טואנטה     וַאֲנִי אוֹמֶרֶת: לֹא.</p>

<p>ארגן       וּמִי יַעְצֹר בַּעֲדִי?</p>

<p>טואנטה     אֲדוֹנִי בְעַצְמוֹ.</p>

<p>ארגן      אֲנִי בְעַצְמִי?</p>

<p>טואנטה     כֵּן, לְבָבְךָ לֹא יִתְּנֶךָ.</p>

<p>ארגן      יִתְּנֵנִי.</p>

<p>טואנטה     הֲתוּלִים עִמָּךְ.</p>

<p>ארגן     אֵין הֲתוּלִים עִמָּדִי.</p>

<p>טואנטה      אַהֲבַת אָב תִּתְקֹף עָלֶיךָ.</p>

<p>ארגן     לֹא תִתְקֹף עָלָי.</p>

<p>טואנטה     דִּמְעָה אַחַת קְטַנָּה אוֹ שְׁתַיִם, זְרוֹעוֹת מוּטָלוֹת</p>

<p>            עַל צַוָּאר, אִמְרָה רַכָּה: אָבִי, מַחְמַל נַפְשִׁי, דַיָּם</p>

<p>            לְרַכֵּךְ אֶת לִבֶּךָ.</p>

<p>ארגן       כָּל זֶה לֹא יוֹעִיל כְּלוּם.</p>

<p>טואנטה      יוֹעִיל וְיוֹעִיל.</p>

<p>ארגן      וַאֲנִי אוֹמֵר לָךְ: לֹא יְזִיזוּנִי מִמְּקוֹמִי.</p>

<p>טואנטה      דְּבָרִים בְּטֵלִים.</p>

<p>ארגן     אַל תֹאמְרִי: דְּבָרִים בְּטֵלִים.</p>

<p>טואנטה     חֵי רֹאשִׁי! אֲנִי מַכִּירָה אֶת אֲדוֹנִי. לְבּוֹ טוֹב מִטִּבְעוֹ.</p>

<p>ארגן     [בקצף] אֵינֶנִּי טוֹב-לֵב, אֲנִי אִישׁ רָע – לִכְשֶׁאֶרְצֶה.</p>

<p>טואנטה     בְּנַחַת, אֲדוֹנִי, הִסַּחְתָּ אֶת דַּעְתְּךָ, כִּי חוֹלֶה אָתָּה.</p>

<p>ארגן     הִנְנִי גוֹזֵר עָלֶיהָ בְּמַפְגִּיעַ, כִּי תִתְכּוֹנֵן לְהִנָּשֵׂא</p>

<p>         לָאִישׁ שֶׁאֲנִי רוֹצֶה בוֹ.</p>

<p>טואנטה     וַאֲנִי אוֹסֶרֶת עָלֶיהָ בְּמַפְגִּיעַ גַּם לַחְשֹׁב בְּעִנְיָן זֶה.</p>

<p>ארגן     אֵיפֹה אָנוּ חַיִּים? אֵיךְ תָּעֵז פָּנֶיהָ שִׁפְחָה</p>

<p>         בַת-בְּלִיַּעַל לְדַבֵּר כָּךְ אֶל אֲדוֹנֶיהָ הַחוֹלֶה?</p>

<p>טואנטה     אִם אֲדוֹנִי אֵינוֹ נוֹתֵן דַּעְתּוֹ עַל מַה שֶּׁהוּא עוֹשֶׂה,</p>

<p>         הָרְשׁוּת לְשִׁפְחָה נְבוֹנָה לַעְצֹר בַּעֲדוֹ.</p>

<p>ארגן      [רץ אל טואנטה] הוֹי, חֲצוּפָה. אֲנִי אַכֵּךְ נָפֶשׁ.</p>

<p>טואנטה     [מתחמקת מפניו] הֲרֵי    זוֹ חוֹבָתִי לְהִתְנַגֵּד לְכָל דָבָר</p>

<p>           הֶעָלוּל לַעֲטוֹת עָלֶיךָ קָלוֹן.</p>

<p>ארגן     [רץ אחרי טואנטה מסביב לכסאו ומקלו בידו] גּׁשִׁי, גּשִׁי</p>

<p>         וַאֲלַמְּדֵךְ לְדַבֵּר.</p>

<p>טואנטה     אַחַת רָצִיתִי, שֶׁלֹּא יִוָּאֵל אֲדוֹנִי.</p>

<p>ארגן      כַּלְבָּה!</p>

<p>טואנטה      לֹא! לְעוֹלָם לֹא אַסְכִּים לְאוֹתוֹ שִׁדּוּךְ.</p>

<p>ארגן       חֲצוּפָה!</p>

<p>טואנטה     אֵין אֲנִי רוֹצָה, שֶׁתִּנָּשֵׂא לְתוֹמַשׂ דִּיַאפוּאַרוּס</p>

<p>          שֶׁלָּךְ!</p>

<p>ארגן      נְבָלָה!</p>

<p>טואנטה     לִי תִשָּׁמַע יוֹתֵר מִשֶּׁתִּשָּׁמַע לְךָ!</p>

<p>ארגן     [עומד מרוצו] אַנְגֶ&#8217;לִיקָה, תִּפְשִׂי בְּאֹותָה בַּת-בְּלִיָּעַל!</p>

<p>אנג&#8217;ליקה     אַל נָא יַעֲשֶׂה אָבִי עַצְמוֹ חוֹלֶה,</p>

<p>ארגן      [לאנג&#8217;ליקה] אִם לֹא    תִתְפְּשִׂי בָהּ – אֲקַלְלֵךְ.</p>

<p>טואנטה      [הולכת משם] וַאֲנִי אֲנַשְּׁלֵנָּה מִירֻשָּׁה, אִם תִּשְׁמַע בְּקוֹלֶךָ.</p>

<p>ארגן     [מטיל עצמו לתוך כסא]    אוֹי, אוֹי, כַּלְכֵּל לֹא אוּכַל.</p>

<p>       הִנְנִי נוֹטֶה לָמוּת.</p>

<br>

<h3 id="מחזהשישי">מחזה שישי</h3>

<p>[בלינה, ארגן]</p>

<p>ארגן      הוֹי, אִשְׁתִּי, קִרְבִי נָא אֵלָי.</p>

<p>בלינה      מַה לְּךָ, אִישִׁי, הָאֻמְלָל?</p>

<p>ארגן      בּוֹאִי לְעֶזְרָתִי.</p>

<p>בלינה     מַה לְךָ, בְּנִי?</p>

<p>ארגן     יוֹנָתִי!</p>

<p>בלינה      מַחְמַל נַפְשִׁי.</p>

<p>ארגן      זֶה אַךְ הִקְצִיפוּנִי.</p>

<p>בלינה      אַלְלַי, אִישִׁי הַיָּקָר! הָא    כֵיצַד, תּוֹרִי?</p>

<p>ארגן     טוּאַנֶטָה שֶׁלָּךְ, זוֹ    בַת-הַבְּלִיָּעַל, מֵעוֹלָם לֹא נָהֲגָה</p>

<p>         בַחֲצִיפוּת כַּיּוֹם.</p>

<p>בלינה     הֶרֶף מֵאָף.</p>

<p>ארגן     לִידֵי כַעַס הֱבִיאַתְנִי, יוֹנָתִי.</p>

<p>בלינה     הֵרָגַע, בְּנִי.</p>

<p>ארגן     שָׁעָה תְמִימָה עָמְדָה וְהִתְנַגְּדָה לְמַה שְּׁאֲנִי רוֹצֶה.</p>

<p>בלינה     אָנָּא הֵרָגַע.</p>

<p>ארגן     מְעִיזָּה הִיא לֵאמֹר, שֶׁאֵינֶנִּי חוֹלֶה כְלָל!</p>

<p>בלינה     עַזּוּת פָּנִים כָּזוֹ!</p>

<p>ארגן      מִי כָמוֹךְ יוֹדֵעַ עַד הֵיכָן הַדְּבָרִים מַגִּיעִים?</p>

<p>בלינה     כֵּן, לִבָּתִי, אֵין הַצֶּדֶק עִמָּהּ.</p>

<p>ארגן      יוֹנָתִי, בַּת-בְּלִיַּעַל זוֹ תַצְעִידֵנִי עַד מָוֶת.</p>

<p>בלינה     אֲבָל, אֲבָל!</p>

<p>ארגן      בְּשֶׁלָּה אֲנִי מַרְבֶּה כָךְ מָרָה.</p>

<p>בלינה     אַל נָא תִצְטַעֵר כָּךְ.</p>

<p>ארגן     וַאֲנִי אָמַרְתִּי לָךְ כַּמָּה פְעָמִים: גָּרְשִׁי אֶת הָאָמָה!</p>

<p>בלינה     אָבִינוּ שֶׁבַּשָּׁמַיִם, בְּנִי! אֵין    לְךָ עֶבֶד וְאֵין שִׁפְחָה</p>

<p>          שֶׁאֵין בָּהֶם מוּם. יֵשׁ שֶׁאָנוּ אֲנוּסִים לִסְבּוֹל</p>

<p>          תְּכוּנוֹתֵיהֶם הָרָעוֹת בִּשְׁבִיל הַטּוֹבוֹת שֶׁלָּהֶן.</p>

<p>          אוֹתָהּ אָמָה זְרִיזָה הִיא, שׁוֹקֶדֶת עַל מְלַאכְתָּהּ,</p>

<p>          חָרוּצָה, נֶאֱמָנָה בְיוֹתֵר; וְאַתָּה יוֹדֵעַ, כַּמָּה צָרִיךְ</p>

<p>          לְהִזָּהֵר כָּעֵת מִפְּנֵי הַבְּרִיוֹת שֶׁאָנוּ מַכְנִיסִים</p>

<p>          לְבֵיתֵנוּ. טוּאַנֶטָה, אַיֵּךְ?</p>

<br>

<h3 id="מחזהשביעי">מחזה שביעי</h3>

<p>טואנטה     גְּבִרְתִּי!</p>

<p>בלינה     לָמָּה אַתְּ מְבִיאָה אֶת אִישִׁי לִידֵי כָעַס?</p>

<p>טואנטה     [בנחת] גְּבִרְתִּי, אָנִי?    אֵינִי יוֹדַעַת מָה רוֹצָה גְּבִרְתִּי</p>

<p>           לֵאמֹר. אֵין רְצוֹנִי אֶלָּא לִגְרֹם קוֹרַת רוּחַ לַאֲדוֹנִי</p>

<p>           בְּכָל דָּבָר.</p>

<p>ארגן     הוֹי, אֵשֶׁת תַּהְפּוּכוֹת!</p>

<p>טואנטה     אֲדוֹנִי אָמַר שֶׁרוֹצֶה הוּא    לְהַשִּׂיא אֶת בִּתּוֹ לִבְנוֹ</p>

<p>            שֶׁל מַר דִּיאַפוּאַרוּס. עָנִיתִי לוֹ, שֶׁבָּדַקְתִּי וּמָצָאתִי</p>

<p>            כַּמָּה מַעֲלוֹת טוֹבוֹת בְּשִׁדּוּךְ זֶה, אֶלָּא שֶׁסְּבוּרָה</p>

<p>            אֲנִי, כִּי יֵיטִיב לַעֲשׂוֹת אִם יִתֵּן אוֹתָה בְּמִנְזָר.</p>

<p>בלינה      אֵין עֲוֹנָהּ גָּדוֹל כָּל-כָּךְ, וּמוֹצֵאת אֲנִי שֶׁטּוֹב יָעָצָה.</p>

<p>ארגן     יוֹנָתִי, כְּלוּם מַאֲמִינָה אַתְּ    בִּדְבָרֶיהָ? מִרְשַׁעַת זוֹ,</p>

<p>        כַּמָּה וְכַמָּה דִבְרֵי חֻצְפָּה אָמְרָה לִי.</p>

<p>בלינה     מַאֲמִינָה אֲנִי לָך, מַחְמַדִּי,    הֵרָגַע. שִׁמְעִי נָא,</p>

<p>         טוּאַנֶטָה, אִם תָּבֹאִי שׁוּב לְצַעֵר אֶת אִישִׁי, גָּרֵשׁ</p>

<p>         אֲגָרְשֵׁךְ מֵעַל פָּנָי. מַהֲרִי הָבִיאִי הֵנָּה אַדֶּרֶת</p>

<p>         הַשֵּׂעָר שֶׁלּוֹ וְכָרִים כְּדֵי שֶׁיֵּשֵׁב בִּרְוָחָה בְכִסְאוֹ.</p>

<p>         מַה טִּיבָה שֶׁל יְשִׁיבָתְךָ זוֹ אֵין אֲנִי יוֹדָעַת. שַׁלְשֵׁל</p>

<p>         אֶת כּוֹבָעֲךָ עַל אָזְנֶיךָ, שֶׁאֵין לְךָ גּוֹרֵם חָזָק לְנַזֶּלֶת</p>

<p>         מֵרוּחַ עוֹבֶרֶת דֶּרֶךְ הָאָזְנָיִם.</p>

<p>ארגן     יוֹנָתִי, מָה אוֹדֶה לָךְ עַל כָּל תַּגְמוּלַיִךְ עָלָי.</p>

<p>בלינה      [מטפלת בכרים, שהיא מניחה מסביב לארגן] הִזְדַּקֵּף</p>

<p>           קְצָת כְּדֵי שֶׁאָשִׂים תַּחְתֶּיךָ כָּר. זֶה אַנִּיחַ כְּדֵי</p>

<p>           שֶׁתִּשָּׁעֵן עָלָיו. כַּר זֶה אָשִׂים מֵעֵבֶר מִזֶּה, זֶה</p>

<p>           מֵאֲחוֹרֵי גַבֶּךָ וְזֶה כְּדֵי שֶׁתִּסְמֹךְ עָלָיו רֹאשֶׁךָ.</p>

<p>טואנטה     [שמה בגסות כר על ראשו] וְעוֹד אֶחָד כְּדֵי שֶׁיְּהִי תְרִיס</p>

<p>             בִּפְנֵי רוּחַ עַרְבַּיִם, אֲדוֹנִי.</p>

<p>ארגן       [מתרומם בקצף, זורק את הכר בטואנטה] בַּת-בְּלִיַּעַל,</p>

<p>         לְחָנְקֵנִי אַתְּ אוֹמָרֶת!</p>

<br>

<h3 id="מחזהשמיני">מחזה שמיני</h3>

<p>[ארגן, בלינה]</p>

<p>בלינה     אֲבָל, אֲבָל מַלָּךְ?</p>

<p>ארגן     [נופל לתוך הכסא] כַּלְכֵּל נִלְאֵיתִי!</p>

<p>בלינה     לָמָּה לְךָ לְהִתְקַצֵּף כָּל-כָּךְ? לְטוֹבָתְךָ נִתְכַּוַּנָה.</p>

<p>ארגן      יוֹנָתִי, אֵין אַתְּ יוֹדַעַת אוֹתָהּ, מִרְשַׁעַת שֶּכְּמוֹתָהּ!</p>

<p>         מִגִּדְרִי הוֹצִיאָה אוֹתִי. כְּדֵי לְתַקֵּן אֶת הַקַּלְקָלָה</p>

<p>         זָקוּק אֲנִי כָעֵת לִשְׁמֹנֶה אָסוּתוֹת וּתְרֵיסַר</p>

<p>         הֲדָחוֹת.</p>

<p>בלינה      אֲבָל אֲבָל, מַחְמַדִּי, הֵרָגַע!</p>

<p>ארגן     אַתְּ נֶחָמָתִי בַּצַּר לִי.</p>

<p>בלינה     בְּנִי יְחִידִי שֶׁלִּי.</p>

<p>ארגן     כְּדֵי לְהוֹדוֹת לָךְ עַל אַהֲבָתֵךְ אֵלַי, רְצוֹנִי לִכְתֹּב</p>

<p>        צַוָּאָתִי, כְּמוֹ שֶׁאָמַרְתִּי לָךְ כְּבָר.</p>

<p>בלינה     אֲבָל, יַקִּירִי, אַל נָא נְדַבֵּר    בְּעִנְיָּן זֶה, בְּבַקָּשָׁה</p>

<p>          מִמֶּךָּ. אֲנִי אֵינֶנִּי יְכוֹלָה לִנְשׂא מַחֲשָׁבָה זוֹ. דַּי לִי</p>

<p>          בְּמִלָּה זוֹ – צַוָּאָה – וְחַלְחָלָה אוֹחֶזֶת אוֹתִי.</p>

<p>ארגן       הֲלֹא אָמַרְתִּי לָךְ לְדַבֵּר בְּעִנְיָן    זֶה עִם הַנּוֹטַרְיוֹן</p>

<p>         שֶׁלָּךְ.</p>

<p>בלינה     הִנֵּה הוּא, זֶה אַךְ הֲבִיאוֹתִיו אִתִּי.</p>

<p>ארגן     יִכָּנֵס, יוֹנָתִי.</p>

<p>בלינה      אֲהָהּ, אִישִׁי, כְּשֶׁאִשָּׁה    אוֹהֶבֶת כָּל כָּךְ אֶת אִישָּׁהּ,</p>

<p>          אֵינָהּ יְכוֹלָה לְהַרְהֵר בְּעִנְיָן זֶה.</p>

<br>

<h3 id="מחזהתשיעי">מחזה תשיעי</h3>

<p>[מר בונפוא, ארגן, בלינה]</p>

<p>ארגן      יִקְרַב, מַר בּוֹנְפוּאַ, יִקְרָב!    שֵׁב-נָא. אִשְׁתִּי אָמְרָה</p>

<p>           לִי, כִּי אָדָם יָשָׁר אַתָּה וְאֶחָד מִידִידֶיהָ הַטּוֹבִים</p>

<p>          שֶׁלָּהּ, לָכֵן מִלֵּאתִי אֶת יָדָהּ לְדַבֵּר אִתְּךָ בְּעִנְיַן</p>

<p>           הַצַּוָּאָה, שֶׁאֲנִי רוֹצֶה לִכְתֹּב.</p>

<p>בלינה     אוֹיָה לִּי, אֵינִי יְכוֹלָה לְדַבֵּר בְּעִנְיָנִים כָּאֵלֶּה.</p>

<p>מר בונפוא       אֲדוֹנִי, הִיא הִסְבִּירָה לִי כָּל מַה שֶּׁאֲדוֹנִי רוֹצֶה</p>

<p>              הלַעֲשׂוֹת בִּשְׁבִילָהּ, וְעַל זֶה עָלַי לַעֲנוֹת, שֶׁעַל יְדֵי</p>

<p>               הַצַּוָּאָה אִי-אֶפְשָׁר לָתֵתֵ דָּבָר לְאֵשֶׁת אֲדוֹנִי.</p>

<p>ארגן           אֲבָל מַדּוּעַ?</p>

<p>מר בונפוא     דָּבָר זֶה כְּנֶגֶד הַמִּנְהָג. אִלּוּ הֱיִיתֶם בְּאֵיזוֹ אֶפַּרְכִיָּה,</p>

<p>              שֶׁשָּׁם נוֹהֶגֶת חֻקָּה שֶׁבִּכְתָב, אֶפְשָׁר הָיָה לַעֲשׂוֹת</p>

<p>             זֹאת; וְאוּלָם בְּפָרִישׁ וּבִמְדִינוֹת שֶׁשָּׁם חֹק שֶׁבְּעַל</p>

<p>             פֶּה נוֹהֵג, לְכָל-הַפָּחוֹת בְּרֻבָּן, הַדָּבָר אִי-אֶפְשָׁר,</p>

<p>             וְאֵין כֹּחַ לְתַקָּנָתֶךָ. כָּל מַה שֶּׁאֶפְשָׁר לָהֶם לְבַעַל</p>

<p>             וְאִשְׁתּוֹ לַעֲשׂוֹת בְּנִדּוֹן זֶה הוּא לָתֵת בְּמַתָּנָה</p>

<p>             אִישׁ לְרֵעֵהוּ בְּעוֹדָם בַּחַיִּים. אֲבָל גַּם זֶה לֹא</p>

<p>             יִתָּכֵן, אֶלָּא כְּשֶׁאֵין לָהֶם בָּנִים, בֵּין מִנִּשּׂוּאֵיהֶם</p>

<p>             הַקּוֹדְמִים בֵּין מִנִּשּׂוּאֵיהֶם אֵלֶּה, לְאַחַר שֶׁנִּפְטַר</p>

<p>             הַמֵּת הָרִאשׁוֹן.</p>

<p>ארגן     הֲרֵי זֶה מִנְהָג שֶׁל שְׁטוּת, שֶׁאֵין הַבַּעַל רַשַּׁאי</p>

<p>         לְהוֹרִישׁ דָּבָר לְאִשְׁתּוֹ הָאוֹהֶבֶת אוֹתוֹ בְּכָל מְאוֹדָהּ</p>

<p>         וְהַדּוֹאֶגֶת לוֹ כָל-כָּךְ! אֲנִי רוֹצֶה לְהִתְיַעֵץ עִם</p>

<p>         עוֹרֵךְ הַדִּין שֶׁלִּי וְלִשְׁמֹעַ מִפִּיו, מָה אֶפְשָׁר לִי</p>

<p>         לַעֲשׂוֹת בְּנִדּוֹן זֶה.</p>

<p>מר בונפוא     אֵין צֹרֶךְ לָלֶכֶת אֶל    עוֹרְכֵי דִין בְּעִנְיָן זֶה, כִּי הֵמָּה</p>

<p>              עַל פִּי רֹב מַחְמִירִים בַּדָּבָר. סְבוּרִים הֵם, כִּי חֵטְא</p>

<p>             גָּדוֹל הוּא לַעֲבֹר עַל הַחֹק. בְּכָל מָקוֹם הֵם רוֹאִים</p>

<p>             קשִׁי וְאֵינָם יוֹדְעִים, כֵּיצַד מְטַהֲרִים אֶת הַשָּׁרֶץ.</p>

<p>             יֶשֶׁנָם עוֹד בְּנֵי-אָדָם, שֶׁאֲלֵיהֶם צָרִיךְ לִפְנוֹת,</p>

<p>              כְּשֶׁיֵּשׁ שְׁאֵלָה, בְּנֵי אָדָם יוֹתֵר נוֹחִים וְיוֹדְעִים</p>

<p>              אֶל נָכוֹן, כֵּיצַד לְהַמְתִּיק אֶת הַדִּין וּלְטַהֵר</p>

<p>              אֶת הַשֶּׁרֶץ בְּקַ&quot;ן טְעָמִים, אֲנָשִׁים הַיּוֹדְעִים</p>

<p>             כֵּיצַד מִתְגַּבְּרִים עַל הַמִּכְשׁוֹלִים בְּדָבָר וְלִמְצֹא</p>

<p>             תַחְבּוּלוֹת לְהִשְׁתַּמֵּט מִן הַחֹק עַל יְדֵי אֳרָחוֹת</p>

<p>             עֲקַלְקַלּוֹת. וְכִי מֶה הָיִינוּ עוֹשִׂים אִלְמָלֵא זֹאת?</p>

<p>              צָרִיךְ לָדַעַת כֵּיצַד לְהִמָּלֵט מִצָּרָה, לוּלֵא זֹאת לֹא</p>

<p>             הָיִינוּ יְכוֹלִים לַעֲשׂוֹת דָּבָר, וְאֻמָּנוּתֵנוּ לֹא הָיְתָה</p>

<p>             שֹׁוָה פְרוּטָה.</p>

<p>ארגן      אֲדוֹנִי, אִשְׁתִּי אָמְרָה לִי, כִּי    אָדָם זָרִיז אַתָּה וְאִישׁ</p>

<p>          יָשָר, וּבְכֵן יְבִינֵנִי, מֶה עָלַי לַעֲשׂוֹת כְּדֵי לָתֶת לָהּ</p>

<p>          כָּל הוֹנִי וּלְהַעֲבִיר אֶת בָּנַי מִנַּחֲלָתָם?</p>

<p>מר בונפוא     מֶה עָלֶיךָ לַעֲשׂוֹת? יָכוֹל אַתָּה לִבְחוֹר בַּחֲשַׁאי</p>

<p>              אִישׁ מִידִידֶיהָ שֶׁל אִשְׁתְּךָ, אֲשֶׁר תוֹרִישֶׁנּוּ</p>

<p>              בִּשְׁטַר-הַצַּוָּאָה כַּחֹק וְכַדִּין כַּמָּה שֶׁאַתָּה רוֹצֶה,</p>

<p>               וִידִידָהּ זֶה יְשַּׁלֵם לָהּ אַחֲרֵי כֵן הַכֹּל. אַף גַּם</p>

<p>              יָכוֹל אַתָּה לָתֵת כַּמָּה שִׁטְרֵי-חוֹב, כְּתוּבִים כַּדָּת</p>

<p>              וְכַדִּין, בִּידֵי מַלְוִים שׁוֹנִים, שֶׁיִּתְּנוּ אֶת שְׁמָם</p>

<p>              לְאִשְׁתְּךָ וְגַם יִמְסְרוּ בְיָדֶיהָ מוֹדָעָה, שֶׁכָּל מַה</p>

<p>              שֶּׁיַעֲשׂוּ לֹא יַעֲשׂוּ אֶלָּא לְטוֹבָתָהּ. וְעוֹד יָכוֹל</p>

<p>              אַתָּה לִמְסֹר לָהּ בְּעוֹדְךָ בַחַיִּים כֶּסֶף מְזֻמָּן, אוֹ</p>

<p>              שִׁטְרֵי-חוֹב עוֹבְרִים לַסּוֹחֵר.</p>

<p>בלינה     אֵלִי שֶׁבַּשָּׁמַיִם, אַל יְצַעֶרְךָ    דָּבָר זֶה. אִם יִקְרְךָ</p>

<p>          דָבָר, מַחְמַדִּי, אֵינִי רוֹצָה לְהִשָּׁאֵר בָּעוֹלָם.</p>

<p>ארגן     יוֹנָתִי!</p>

<p>בלינה     כֵּן, מַחַמִּדי, וִאם יְבוֹאֵנִי אָסוֹן, וְתֻקַּח מִמֶּנִּי&#8230;</p>

<p>ארגן       אִשְׁתִּי הַיְקָרָה!</p>

<p>בלינה       לָמָּה לִי חַיִּים?</p>

<p>ארגן      יוֹנָתִי!</p>

<p>בלינה      אֲנִי אֵלֵךְ אַחֲרֶיךָ לְמַעַן תִּוָּכַח כַּמָּה אֲהַבְתִּיךָ.</p>

<p>ארגן        אֶת לִבִּי אַת קוֹרַעַת לִגְזָרִים, אָנָּא הִנָּחֵמִי.</p>

<p>מר בונפוא     [אל בלינה] דַּיָּהּ    לַצָּרָה בִּשְׁעָתָה! לֹא הִגִּיעוּ הַדְּבָרִים</p>

<p>              עַד כָּאן.</p>

<p>בלינה      אֲבָל אֵין אֲדוֹנִי יוֹדֵעַ מַה זֶּה אִישׁ, אֲשֶׁר נֶפֶש</p>

<p>          אִשְׁתּוֹ נִקְשְׁרָה בוֹ.</p>

<p>ארגן     מַה שֶּׁמֵּצֵר לִי בְיוֹתֵר הוּא שֶׁאֵין לִי יֶלֶד מִמֵּךְ,</p>

<p>         נֶחָמָתִי. מַר פּוּרְגוֹן אָמַר, כִּי יוֹשִׁיעֵנִי גַם בָּזֶה.</p>

<p>מר בונפוא      עוֹד חָזוֹן לַמּוֹעֵד.</p>

<p>ארגן      כָּעֵת נַעֲשֶׂה, יוֹנָתִי, אֶת    הַצַּוָּאָה, כְּמוֹ שֶׁאוֹמֵר מַר</p>

<p>          בוֹנְפוּאַ. אוּלָם מִשּׁוּם זְהִירוּת יְתֵרָה אֶמְסֹר לָךְ</p>

<p>          עֶשֶׂרִים אֶלֶף פְרַנְקִים זָהָב הַנִּמְצָאִים בִּירִיעוֹת</p>

<p>          הַקִּיטוֹן שֶׁלִּי וּשְׁנֵי שְׁטָרוֹת לְשַׁלֵּם לַמַּלְוִים,</p>

<p>          הָאֶחָד מֵאֵת מַר דָּמוֹן וְהַשֵּׁנִי מֵאֵת מַר גֵ&#8217;ירוֹנְטְ.</p>

<p>בלינה      לֹא, לֹא! אֵינִי רוֹצָה לָדַעַת    כְּלוּם. הוֹי&#8230; כַּמָּה</p>

<p>          אָמַרְתָּ יֵשׁ לְךָ בַּקִּיטוֹן שֶׁלָּךְ?</p>

<p>ארגן     עֶשְׂרִים אֶלֶף פְרַנְקִים, יוֹנָתִי.</p>

<p>בלינה     אַל נָא תּוֹסִיף לְדַבֵּר אִתִּי    בְּעִנְיְנֵי כְסָפִים, בְּבַקָּשָׁה</p>

<p>          מִמְּךָ. הוֹי&#8230; וּשְׁנֵי הַשְּׁטָרוֹת בְּכַמָּה עוֹלִים הֵם?</p>

<p>ארגן     יוֹנָתִי, הָאֶחָד בֶּן אַרְבַּעַת אֲלָפִים פְרַנְקִים, וְהַשֵּׁנִי</p>

<p>          בֶּן שֵׁשֶׁת אֲלָפִים.</p>

<p>בלינה      כָּל הַכֶּסֶף שֶׁבָּעוֹלָם לֹא יְסֻלֶּה בִמְחִירְךָ, מַחְמַדִּי!</p>

<p>מר בונפוא      [לארגן] רְצוֹנְךָ שֶׁנַּתְחִיל בַּצַּוָּאָה?</p>

<p>ארגן      כֵּן, אֲדוֹנִי. אֲבָל מוּטָב    שֶׁנַּעֲשֶׂה זֹאת בַּחֲדַר-</p>

<p>         הָעֲבוֹדָה הַקָּטֹן שֶׁלִּי. אָנָּא, יוֹנָתִי, נַהֲגִינִי לְשָׁם.</p>

<p>בלינה      נֵלְכָה, בְּנִי יְחִידִי הָאֻמְלָל!</p>

<br>

<h3 id="מחזהעשירי.">מחזה עשירי.</h3>

<p>[אנג&#8217;ליקה, טואנטה]</p>

<p>טואנטה      הִנֵּה הֵם מִתְיַחֲדִים עִם הַנּוֹטַרְיוֹן, וְשָׁמַעְתִּי</p>

<p>       אוֹתָם מְסַפְּרִים בְּאֵיזוֹ צַוָּאָה. אִמֵּךְ-חוֹרַגְתֵּךְ אֵינָהּ</p>

<p>       חוֹבֶקֶת יָד בַּעֲצַלְתַּיִם, וַדַּאי שֶׁהִיא מַשִּׁיאָה שׁוּב</p>

<p>       אֶת אָבִיךְ לַעֲשׂוֹת אֵיזֶה דָבָר לְרָעָתֵךְ.</p>

<p>אנג&#8217;ליקה      יַעֲשֶׂה בְכַסְפּוֹ כַּטּוֹב בְּעֵינָיו וּבִלְבַד שֶׁלֹּא יַעֲשֶׂה</p>

<p>       בִלְבָבִי כִּרְצוֹנוֹ. רוֹאָה אַתְּ, טוּאַנֶטָה, כֵּיצַד כּוֹפִין</p>

<p>       אוֹתִי; אַל תַּעַזְבִינִי בְצָרָתִי, מְאֹד מְאֹד אֲבַקְּשֵׁךְ.</p>

<p>טואנטה     אֲנִי אֶעֶזְבֵךְ? טוֹב לִי מוֹתִי מֵעָזְבֵךְ. תַּעֲשֶׂה</p>

<p>       אִמֵּךְ-חוֹרַגְתֵּךְ מַה שֶּׁתַּעֲשֶׂה כְּדֵי שֶׁאֶהְיֶה מִמְּתֵי</p>

<p>       סוֹדָהּ, מֵעוֹלָם לֹא אֲהַבְתִּיהָ וְתָמִיד הָיִיתִי בַעֲלַת</p>

<p>       בְּרִיתֵךְ. הַנִּיחִינִי לַעֲשׂוֹת; אֶעֱשֶׂה כֹּל אֲשֶׁר אוּכַל</p>

<p>        לְשָׁרְתֵךְ. אֲבָל כְּדֵי שֶׁאָבִיא לָךְ תּוֹעֶלֶת מְרֻבָּה,</p>

<p>       רוֹצָה אֲנִי לְשַּׁנּוֹת אֶת תַּכְסִיסִי, לְהַסְתִּיר אֶת</p>

<p>       שְׁקִידָתִי, שֶׁאֲנִי שׁוֹקֶדֶת לְתַקָּנָתֵךְ, כְּאִלוּ גַם אֲנִי</p>

<p>       מִתְכַּוֶּנֶת לְדַעַת אָבִיךְ וְאִמֵּךְ-חוֹרַגְתֵּךְ.</p>

<p>אנג&#8217;ליקה     הִשְׁתַּדְּלִי נָא, הֲרֵי אֲנִי מַשְׁבִּיעָתֵךְ, לְהוֹדִיעַ</p>

<p>       לִקְלֵיאַנְט עַל דְּבַר הַנִּשּׂוּאִים שֶׁכְּבָר גָּמְרוּ לַעֲשׂוֹתָם.</p>

<p>טואנטה      אֵין לוֹ לְאָדָם שֶׁיְּמַלֵּא שְׁלִיחוּת זוֹ זוּלָתִי הַמַּלְוֶה</p>

<p>       בְרִבִּית, הַזָּקֵן פּוֹלִישִׁינֶל הָעוֹגֵב עָלָי. הַדָּבָר</p>

<p>        יַעֲלֶה בְּכַמָּה דִבְרֵי חִבָּה, וּבְכָל לִבִּי נְכוֹנָה אֲנִי</p>

<p>       לְהוֹצִיאָם בִּשְׁבִילֵךְ. הֲרֵי כְבָר הַשָּׁעָה מְאֻחֶרֶת;</p>

<p>       וְאוּלָם מָחָר אֶקְרָאֶנּוּ בַבֹּקֶר הַשְׁכֵּם, וּמָחָר יִשְׂמַח וְיָגִיל.</p>

<br>

<h3 id="מחזהאחד-עשר">מחזה אחד-עשר</h3>

<p>[בלינה (בבית פנימה), אנג&#8217;ליקה, טואנטה]</p>

<p>בלינה     טוּאַנֶטָה!</p>

<p>טואנטה     [לאנג&#8217;ליקה] הִנֵּה קוֹרְאִים לִי. עַרְבָא טָבָא, סִמְכִי עָלָי.</p>

<br>

<h2 id="אִינְטֶרְמֶדִיָּהרִאשׁוֹנָה">אִינְטֶרְמֶדִיָּה רִאשׁוֹנָה</h2>

<p>[מראה העיר]</p>

<p>[פולישינל בא בלילה לכבד את יפתו במזמור. מתחילה</p>

<p>באים כלי-זמר ומפריעים אותו, הוא מתקצף. אחרי כן</p>

<p>באים שומרי לילה ומפריעים אותו שוב, מהם מזמרים</p>

<p>ומהם רקדנים].</p>

<br>

<h3 id="מחזהראשון">מחזה ראשון</h3>

<p>פולישינל     הוֹי, אַהֲבָה, אַהֲבָה, אַהֲבָה, אַהֲבָה! הוֹי פּוֹלִישִׁינֶל</p>

<p>     הָאֻמְלָל! אֵיזוֹ רוּחַ רָעָה עָבְרָה עָלֶיךָ לְהַעֲלוֹת</p>

<p>     דִּמְיוֹן כּוֹזֵב זֶה בְּמֹחֶךָ. אֵינְךָ דוֹאֵג לְמִסְחָרְךָ</p>

<p>     וּמַנִיחַ אַתָּה אֶת עֲסָקֶיךָ שֶׁיֵּלְכוּ לְאִבּוּד. אֵינְךָ</p>

<p>     אוֹכֵל כִּמְעָט, אֵינְךָ שׁוֹתֶה, אֵין לְךָ מַרְגּוֹעַ בַּלָּיְלָה</p>

<p>      – וְכָל זֶה בִּשְׁבִיל מִי? בִּשְׁבִיל דְּרָקוֹן, דְּרָקוֹן</p>

<p>     מַמָּשׁ! שֵׁד בְּתַבְנִית אִשָּׁה, הַנּוֹעֶלֶת בְּפָנֶיךָ דַּלְתָּהּ</p>

<p>     וּמְלַגְלֶגֶת עַל כָּל דְּבָרֶיךָ. וְאוּלָם, כָּל חַקְרָנוּת לֹא</p>

<p>     תוֹעִיל פֹּה, זֶה דַרְכָּהּ שֶׁל אַהֲבָה. צָרִיךְ לִהְיוֹת</p>

<p>     מְטֹרָף כִּשְׁאָר הַבְּרִיוֹת שֶׁבָּעוֹלָם. אֵין זֶה הַטּוֹב,</p>

<p>     שֶׁיַּעֲשֶׂה אָדָם בֶּן-גִּילִי. אֲבָל מַה לַּעֲשׂוֹת? אֵין</p>

<p>     אָדָם חָכָם לִכְשֶׁיִּרְצֶה. טַעַם זְקֵנִים כְּטַעַם נְעָרִים.</p>

<p>     אֵצֵא וְאֶרְאֶה שֶׁמָּא אוּכַל לְרַכֵּךְ בְּשִׁירִים לִבָּהּ</p>

<p>     שֶׁל בַּת-נְמֵרִים זוֹ. לִפְעָמִים אֵין לָך יוֹתֵר מֵעִיר</p>

<p>     רַחֲמִים כְּפָנָיו שֶׁל אוֹהֵב, הַבָּא וְשָׁר עַל יְגוֹנוֹ</p>

<p>     לִפְנֵי בְרִיחֵי דַלְתָּהּ שֶׁל יָפָתוֹ וּמַנְעוּלֶיהָ. [תופש</p>

<p>     [בנבלו] זֶה יְלַוֵּנִי בְּשִׁירִי. הוֹי, לַיְלָה, לַיְלָה יָקָר,</p>

<p>     שָׂא אֶת שִׁירִי אֶל מִטַּת יָפָתִי הָאַכְזָרִיָה.</p>

<div align="left" dir="RTL">
Notte e di, v'amo e v'adoro.

<p>Cerc' un si per mio ristoro;</p>

<p>Ma se voi dite di no,</p>

<p>Bell' ingrata, io moriró.</p>

<p>Fra la speranza</p>

<p>S&#8217;afflige il cuore,</p>

<p>In lontananza</p>

<p>Consuma l&#8217;hore;</p>

<p>Si dolce ingano</p>

<p>Che mi figura</p>

<p>Breve l&#8217;affano,</p>

<p>Ahi! Troppodura.</p>

<p>Cosi per tropp&#8217;amar languisco e muoro.</p>

<p>Notte e di, v&#8217;amo e v&#8217;adoro.</p>

<p>Cerco un si per mio ristoro;</p>

<p>Ma se voi dite di no,</p>

<p>Bell' ingrata, io moriró.</p>

<p>Se non dormite,</p>

<p>Almen pensate</p>

<p>Alle ferite</p>

<p>Ch&#8217;al cuor mi fate;</p>

<p>Deh! Almen fingete</p>

<p>Per mio conforto,</p>

<p>Se m&#8217;uccidete,</p>

<p>D&#8217;haver il torto:</p>

<p>Vostra pietá mi scemera il martoro.</p>

<p>Notte e di v&#8217;amo e v&#8217;adoro.</p>

<p>Cerco un si per mio ristoro;</p>

<p>Ma se voi dite di no,</p>

<p>Bell' ingrata, io moriró.</p>

</div>

<br>

<h3 id="מחזהשני">מחזה שני</h3>

<p>[פולישינל ואשה זקנה]</p>

<p>אשה זקנה [בחלון מתקלסה בו ושוררת]</p>

<div align="left" dir="RTL">
Zerbinetti, Ch'ogn' hor con finti squardi,

<p>Mentini deasiri,</p>

<p>Fallaci sospiri,</p>

<p>Accenti biggiardi,</p>

<p>Di fede vi pregiate,</p>

<p>Ah! Che non m&#8217;ingannate.</p>

<p>Che giá se por prova.</p>

<p>Ch' in voi non si trova</p>

<p>Constanza ne fede;</p>

<p>Oh! Quanto é pazza colei che vi crede!</p>

<p>Quei squardi longuidi</p>

<p>Non m&#8217;innamorano,</p>

<p>Quei sespir fervidi</p>

<p>Pui non infiammano;</p>

<p>Vel giuora fé</p>

<p>Zerbino misero,</p>

<p>Del vostro piangere</p>

<p>Il mio cor libero</p>

<p>Vuoi sempre ridere.</p>

<p>Credet 'a me</p>

<p>Che giá so per prova</p>

<p>Ch' in voi nonsi trova</p>

<p>Constanza ne fede;</p>

<p>Oh! Quanto é pazza colei che vi crede!</p>

</div>

<br>

<h3 id="מחזהשלישי">מחזה שלישי</h3>

<p>[פולישינל, כנרים לפנים מן הקלעים]</p>

<p>המנגנים  [מתחילים בניגון]</p>

<p>פולישינל     אֵיזֶה נִגּוּן גָּרוּעַ בָּא לְהַפְרִיעַ קוֹל שִׁירָתִי?</p>

<p>המנגנים  [מוסיפים לנגן]</p>

<p>פולישינל     הָס! דֹמוּ, כַּנָּרִים! תְּנוּ לִי וְאֵילִיל עַל אַכְזְרִיוּת</p>

<p>     לֵב יָפָתִי.</p>

<p>המנגנים  [כמקודם]</p>

<p>פולישינל     אֲבָל, הָס!</p>

<p>המנגנים  [כמקודם]</p>

<p>פולישינל      הוֹי!</p>

<p>המנגנים  [כמקודם]</p>

<p>פולישינל     לוֹעֲגִים אַתֶּם לִי?</p>

<p>המנגנים  [כמקודם]</p>

<p>פולישינל     מַה קּוֹל הָרָעַש?</p>

<p>המנגנים  [כמקודם]</p>

<p>פילישינל     יִקָּחֲכֶם שֵׁד מִשָּׁחַת!</p>

<p>המנגנים  [כמקודם]</p>

<p>פולישינל     אֵינְכֶם עוֹמְדִים מִנַּגֵּן? אַה, מְהֻלָּל שֵׁם אֱלֹהִים!</p>

<p>המנגנים  [כמקודם]</p>

<p>פולישינל       שׁוּב?</p>

<p>המנגנים  [כמקודם]</p>

<p>פולישינל     דָּבָר יָחוּל עַל רֹאשְׁכֶם!</p>

<p>המנגנים  [כמקודם]</p>

<p>פולישינל     אַךְ זוֹ הִיא מַנְגִּינָה חַסְרַת טָעַם!</p>

<p>המנגנים  [כמקודם]</p>

<p>פולישינל     [שר כדי ללעוג למנגנים] לַ-לַ-לַ-לַ-לַ-לַ.</p>

<p>המנגנים  [מנגנים]</p>

<p>פולישינל     [שר] לַ-לַ-לַ-לַ-לַ-לַ.</p>

<p>המנגנים  [מנגנים]</p>

<p>פולישינל      ל-ל-ל-ל-ל-ל.</p>

<p>המנגנים  [מנגנים]</p>

<p>פולישינל      לַ-לַ-לַ-לַ-לַ-לַ.</p>

<p>המנגנים  [מנגנים]</p>

<p>פולישינל      חֵי נַפְשִׁי, הַדָּבָר מַתְחִיל מוֹצֵא חֵן בְּעֵינָי. לְכוּ</p>

<p>            בְּדַרְכְּכֶם זוֹ, אֲדוֹנַי הַכַּנָּרִים. נַחַת רוּחַ אַתֶּם</p>

<p>           עוֹשִׂים לִי. [שוב עומדים המנגנים מנגן] אָנָּא, הוֹסִיפוּ,</p>

<p>           בְּבַקָּשָׁה מִכֶּם.</p>

<br>

<h3 id="מחזהרביעי">מחזה רביעי</h3>

<p>פולישינל     זוֹהִי תַחְבּוּלָה לַהֲבִיאָם לִידֵי שְׁתִיקָה. טִבְעָם שֶׁל</p>

<p>             מְנַגְּנִים שֶׁלֹא לַעֲשׂוֹת כִּרְצוֹן אֲחֵרִים. טוֹב, וּבְכֵן</p>

<p>             בָּא תוֹרִי אָנִי. טֶרֶם שֶׁאֶפְתַּח פִּי בְּשִׁיר, צָרִיךְ</p>

<p>             לְנַגֵּן קְצָת כְּדֵי לְכַוֵּן אֶת הַקּוֹל [תופש בנבל, עושה</p>

<p>             עצמו מנגן, מוציא בלשונו ולחייו קולות דומים לקולו</p>

<p>             של נבל] פְּלֵן-פְלֵן, פְּלֵן, פְלֵן, פְלֵן. מֶזֶג הָאֲוִיר</p>

<p>             רַע, אֵינוֹ יָאֶה כְלָל לְכַוֵּן נֵבֶל. פְלֵן, פְלֵן, פְלֵן,</p>

<p>             פְלֵן, פְלֵן, פְלֵן. אֵין הַנִּימִים מַחֲזִיקוֹת מַעֲמָד</p>

<p>             בַּאֲוִיר שֶׁכָּזֶה. פְלֵן, פְלֵן. קוֹל שָׁאוֹן עוֹלֶה בְאָזְנָי.</p>

<p>             אַעֲמִיד אֶת נִבְלִי אֵצֶל הַדָּלֶת.</p>

<br>

<h3 id="מחזהחמישי">מחזה חמישי</h3>

<p>[פולישינל, בלשים עוברים ברחוב, נחפזים ובאים לקול</p>

<p>השאון]</p>

<p>בלש     [בקול זמרה] מִי פֹה? מִי פֹה?</p>

<p>פולישינל     [בלחש] לַעֲזָאזֵל! מִי הוּא? כְּלוּם מוֹדָה הִיא לְדַבֵּר בְּנִגּוּן?</p>

<p>בלש      מִי פֹה? מִי פֹה? מִי פֹה?</p>

<p>פולישינל     [נבהל] אֲנִי! אֲנִי! אֲנִי!</p>

<p>בלש      מִי פֹה? מִי פֹה? אֲנִי שׁוֹאֵל.</p>

<p>פולישינל     אֲנִי – אָנֹכִי, אוֹמֵר אָנִי.</p>

<p>בלש       וּמִי אַתָּה, וּמִי אַתָּה?</p>

<p>פולישינל     אֳנִי, אֲנִי, אֲנִי, אֲנִי,אֲנִי,אֲנִי.</p>

<p>בלש      מַה שִּׁמְךָ? מַה שִּׁמְךָ? אַל תִּתְמַהְמַהּ עַד בּוֹשׁ.</p>

<p>פולישינל     [עושה עצמו אמיץ-לב] שְׁמִי – &#8220;לֵךְ וְהִתָּלֵה!&#8221;</p>

<p>בלש      הֵנָּה, עֲמִיתַי, מַהֲרוּ לָבֹא!</p>

<p>           חוּשׁוּ תִּפְשׂוּהוּ לַמֵּעֵז לִי כֹּה.</p>

<br>

<p>הופעה ראשונה של הבלט</p>

<p>[כל הבלשים נכנסים ומחפשים אחרי פולישינל, מנגנים ורקדנים]</p>

<p>פולישינל     מִי פֹה?</p>

<p>[מנגנים ורוקדים]</p>

<p>פולישינל     מִי הֵם הָרֵיקָנִים הַמַּשְׁמִיעִים קוֹלָם?</p>

<p>[מנגנים ורוקדים]</p>

<p>פולישינל     הוֹי, הוֹי!</p>

<p>[מנגנים ורוקדים]</p>

<p>פולישינל     הוֹי, נְעָרַי וּמְשָׁרְתָי!</p>

<p>[מנגנים ורוקדים]</p>

<p>פולישינל     חֵי הַמָּוֶת!</p>

<p>[מנגנים ורוקדים]</p>

<p>פולישינל      חֵי הַדָּם!</p>

<p>[מנגנים ורוקדים]</p>

<p>פולישינל     כֻּלְּכֶם אֲמַגֵּר לָאָרֶץ!</p>

<p>[מנגנים ורוקדים]</p>

<p>פולישינל     שַׁמְפֵּן, פּוֹרְטְוֵין, פִּיקַר, בַּסְק, בְּרֵיטוֹן!</p>

<p>[מנגנים ורוקדים]</p>

<p>פולישינל     מַהֲרוּ לִי אֶת הַמּוּסְקֵיטוֹן! <a href="#fn:5" id="fnref:5" title="see footnote" class="footnote"><sup>5</sup></a></p>

<p>[מנגנים ורוקדים]</p>

<p>פולישינל     [עושה עצמו יורה] פּוּ!</p>

<p>[כולם נופלים ואחרי כן נסים]</p>

<br>

<h3 id="מחזהשישי">מחזה שישי</h3>

<p>פולישינל       חַה, חַה, חַה! הִפַּלְתִּי עֲלֵיהֶם אֵימָתָה וָפָחַד.</p>

<p>              הִנֵּה טִפְּשִׁים הַמְפַחֲדִים מִפָּנַי, וַאֲנִי הֲרֵי מְפַחֵד</p>

<p>              מִפְּנֵיהֶם. חֵי נַפְשִׁי, אֵין לְךָ דָבָר הָעוֹמֵד בִּפְנֵי</p>

<p>              הָעָרְמָה. אִלּוּ לֹא הִתְחַפַּשְׂתִּי לְאַחַד הַגְּדוֹלִים וְלֹא</p>

<p>              עָשִׂיתִי עַצְמִי לְאַמִּיץ לֵב, וַדַּאי שֶׁהָיוּ תוֹפְשִׂים</p>

<p>              בִּי. אוֹי, אוֹי, אוֹי!</p>

<p>[הבלשים קרבים אליו, שומעים את דבריו ותופשים אותו</p>

<p>בצווארונו]</p>

<br>

<h3 id="מחזהשביעי">מחזה שביעי</h3>

<p>[פולישינל, בלשים שרים]</p>

<p>הבלשים     [תופשים בפולישינל]</p>

<p>      הִנֵּה תְפַשְׂנוּהוּ; קִרְבוּ, חֲבֵרִים, לָבֹא!</p>

<p>      מַהֲרוּ הָבִיאוּ אוֹר.</p>

<p>[כל הבלשים באים ובידיהם נרות]</p>

<br>

<h3 id="מחזהשמיני">מחזה שמיני</h3>

<p>[פולישינל, בלשים שרים ורוקדים]</p>

<p>בלשים      נָבָל, בְּלִיַּעַל, נִתְפַּשְׂתָּ בַכָּף!</p>

<p>             פּוֹחֵז, רַמַּאי, זֵד-יָהִיר, מְחֻצָּף,</p>

<p>              עַז פָּנִים, אַשְׁמַאי, עוֹשֵׂה-רָע!</p>

<p>             מֵעֵז אַתָּה לְהַבְהִילֵנוּ, גַּנָּב!</p>

<p>פולישינל     אָכֵן, אֲדוֹנַי, יֵינִי פָּרַץ פָּרֶץ.</p>

<p>הבלשים     לֹא! לֹא! בְּמִלֶּיךָ עֲצֹר,</p>

<p>          צָרִיךְ לְלַמֶּדְךָ מִנְהַג דֶּרֶךְ אָרֶץ:</p>

<p>          הַבְהִילוּהוּ אֶל הַבּוֹר! אֶל הַבּוֹר!</p>

<p>פולישינל     אֲדוֹנַי, אֵינֶנִּי גַנָּב.</p>

<p>הבלשים     אֶל הַבּוֹר!</p>

<p>פולישינל      אֲנִי מֵאַנְשֵׁי הָעִיר!</p>

<p>הבלשים     אֶל הַבּוֹר!</p>

<p>פולישינל     מַה פִּשְׁעִי וּמַה חַטָּאתִי?</p>

<p>הבלשים      מַהֲרוּ הַשְׁלִיכוּהוּ אֶל הַבּוֹר!</p>

<p>פולישינל     אֲדוֹנַי, הַנִּיחוּ וְאֵלֵכָה.</p>

<p>הבלשים     לֹא!</p>

<p>פולישינל     אָנָּא, אֲדוֹנָי.</p>

<p>הבלשים     לֹא!</p>

<p>פולישינל     אָנָּא.</p>

<p>הבלשים     לֹא!</p>

<p>פולישינל     יִכָּמְרוּ רַחֲמֵיכֶם!</p>

<p>הבלשים     לֹא וָלֹא!</p>

<p>פולישינל     אֲדוֹנָי&#8230;</p>

<p>הבלשים     לֹא, לֹא, לֹא!</p>

<p>פולישינל     בְּבַקָּשָׁה מִכֶּם!</p>

<p>הבלשים     לֹא, לֹא!</p>

<p>פולישינל      חוּסוּ עָלָי!</p>

<p>הבלשים     לֹא, לֹא!</p>

<p>פולישינל     בְּשֵׁם הַיּוֹשֵׁב בַּשָּׁמָיִם!</p>

<p>הבלשים     לֹא, לֹא!</p>

<p>פולישינל     רַחֲמָנִים, בְּנֵי רַחֲמָנִים!</p>

<p>הבלשים      לֹא, לֹא! בְּמִלֶּיךָ עֲצֹר!</p>

<p>            צָרִיך לְלַמֶּדְךָ מִנְהַג דֶּרֶךְ אָרֶץ.</p>

<p>             חִישׁ נַבְהִילֶנּוּ אֶל הַצִּינוֹק וְהַבּוֹר.</p>

<p>פולישינל    הַאֵין דָּבָר לְעוֹרֵר רַחֲמֵיכֶם?</p>

<p>הבלשים     נָקֵל לְעוֹרֵר רַחֲמֵינוּ, אֶחָא!</p>

<p>             הֲלֹא לֵב אָדָם נָטוּעַ בְּתוֹכֵנוּ.</p>

<p>             שִׁשָּׁה שֶׁקֶל כֶּסֶף תִּתְקַע בְּכַפֵּינוּ.</p>

<p>             וְנַרְפֶּה מִמֶּךָּ!</p>

<p>פולישינל     אַלְלַי, אֲדוֹנַי, אַף פְּרוּטָה אֵין בְּיָדִי.</p>

<p>הבלשים     בְּאֵין שְׁקָלִים לְךָ בַּכָּף,</p>

<p>             קוּם וּבְחַר בֵּין שְׁנֵי אֵל:</p>

<p>             אִם שְׁלשִׁים תֻּכֶּה בְאֶצְבַּע עַל אַף,</p>

<p>            אוֹ שְׁנֵים-עָשָׂר בְּמַקֵּל.</p>

<p>פולישינל     בְּאֵין כָּל בְּרֵרָה, בּוֹחֵר אֲנִי בְמַכּוֹת עַל גַּב הָאָף.</p>

<p>הבלשים     קוּמָה, קוּמָה וְהִכּוֹנָה,</p>

<p>              סְפֹר כָּל מַכָּה, אַךְ נְכוֹנָה.</p>

<br>

<p>הופעה שנייה של הבלט</p>

<p>[הבלשים מכרכרים ומכים אותו על אפו לפי קצב הנגינה]</p>

<p>פולישינל     אַחַת, אַחַת וְאַחַת, אַחַת וּשְׁתַּיִם, אַחַת וְשָׁלשׁ,</p>

<p>            אַחַת וְאַרְבַּע, אַחַת וְחָמֵשׁ, אַחַת וָשֵׁשׁ, אַחַת</p>

<p>            וָשֶׁבַע, אַחַת וּשְׁמוֹנֶה, אַחַת וָתֵשַׁע, אַחַת</p>

<p>            וָעֶשֶׂר, אַחַת וְאַחַת-עֶשְׂרֵה, אַחַת וּשְׁתֵּים-עֶשְׂרֵה,</p>

<p>            אַחַת וּשְׁלשׁ-עֶשְׂרֵה, אַחַת וְאַרְבַּע-עֶשְׂרֵה, אַחַת</p>

<p>            וַחֲמֵשׁ-עֶשְׂרֵה.</p>

<p>הבלשים      רְאוּ, מֶה עָרוּם אוֹתוֹ אִישׁ,</p>

<p>           נַתְחִיל שׁוּב מֵחָדָשׁ – חִישׁ!</p>

<p>פולישינל     אֲדוֹנַי, כַּלְכֵּל לֹא אוּכָל. כְּבָר נֶהְפַּךְ רֹאשִׁי לְתַפּוּחַ</p>

<p>           צָלוּי, מוּטָב וְאֵחָבֵט בְּמַקֵּל מִלְּהַתְחִיל מֵחָדָשׁ.</p>

<p>הבלשים     כִּדְבָרֶיךָ, אִם בְּמַקֵּל תִּבְחַר נַפְשֶׁךָ,</p>

<p>              לֹא נִמְנַע הַטּוֹב מִמֶּךָּ.</p>

<br>

<p>הופעת הבלט בשלישית</p>

<p>[הבלשים מרקדים וחובטים אותו במקל לפי קצב הניגון]</p>

<p>פולישינל     [מונה את חביטות המקל] אַחַת, שְׁתַּיִם, שָׁלשׁ, אַרְבַּע,</p>

<p>            חָמֵשׁ, שֵׁשׁ&#8230; אוֹי, אוֹי, אֵלִי! כַּלְכֵּל לֹא אוּכָל.</p>

<p>            אֲדוֹנַי, הֵא לָכֶם שֵׁשֶׁת הַשְּׁקָלִים.</p>

<p>הבלשים     הוֹי, אָדָם נָדִיב, אָצִיל וּבְרוּךְ אֵל!</p>

<p>          לֶכְתְּךָ לְשָׁלוֹם, מַר פּוֹלִישִׁינֶל!</p>

<p>פולישינל     לֵילָא טָבָא לְכֻלְּכֶם, אֲדוֹנָי!</p>

<p>הבלשים     שָׁלוֹם לְמַר, שָׁלוֹם לְמַר פּוֹלִישִׁינֶל.</p>

<p>פולישינל     אֲנִי עַבְדְּכֶם לְשָׁרֶתְכֶם.</p>

<p>הבלשים     שָׁלוֹם לְמַר, שָׁלוֹם לְמַר פּוֹלִישִׁינֶל!</p>

<p>פולישינל     אֲנִי עַבְדְּכֶם בֶּן אֲמַתְכֶם.</p>

<p>הבלשים     שָׁלוֹם לְמַר פּוֹלִישִׁינֶל!</p>

<p>פולישינל     לְהִתְרָאוֹת!</p>

<p>הופעת הבלט ברביעית</p>

<p>[כולם שמחים ורוקדים משמחה על הכסף]</p>

<br>

<h2 id="מערכהשנייה">מערכה שנייה</h2>

<h3 id="מחזהראשון">מחזה ראשון</h3>

<p>חדר ארגן</p>

<p>[קליאנט, טואנטה]</p>

<p>טואנטה     [שלא הכירה את קליאנט] אֲדוֹנִי, מָה רוֹצֶה?</p>

<p>קליאנט      מָה אֲנִי רוֹצֶה?</p>

<p>טואנטה  הוֹי הוֹי, הֲלֹא אַתָּה זֶה. הִפְתַּעְתַּנִי, וּמָה אַתָּה</p>

<p>          עוֹשֶׂה פֹה?</p>

<p>קליאנט     רוֹצֶה אֲנִי לָדַעַת אֶת גּוֹרָלִי, לְדַבֵּר אֶל אַנְגֶ&#8217;לִיקָה</p>

<p>             הַיְקָרָה, לָדַעַת מַה יְּרַחַשׁ לִבָּהּ, לִשְׁמוֹעַ אֶת</p>

<p>             הַחְלָטָתָהּ בִּדְבַר הַשִּׁדּוּךְ הַבָּזוּי, שֶׁהִגִּידוּ לִי עַל</p>

<p>             אוֹדוֹתָיו.</p>

<p>טואנטה     טוֹב וְיָפֶה! אֲבָל לְדַבֵּר עִם אַנְגֶ&#8217;לִיקָה לֹא כָל-כָּךְ</p>

<p>             נָקֵל. אֶפְשָׁר לְדַבֵּר אִתָּהּ אַךְ בְּסֵתֶר. הֲלֹא יָדַעְתָּ</p>

<p>            כֵּיצַד שׁוֹמְרִים עָלֶיהָ. אֵינָהּ יְכוֹלָה לָצֵאת מִן</p>

<p>            הַבַּיִת אוֹ לְדַבֵּר עִם אִישׁ, וְאַךְ סַקְרָנוּתָהּ שֶׁל</p>

<p>            דּוֹדָה אַחַת זְקֵנָה נָתְנָה לָנוּ הַיְכֹלֶת לִרְאוֹת</p>

<p>            בַּמַּחֲזֶה אֲשֶׁר שָׁם הִתְלַקְּחָה אַהֲבַתְכֶם. מְאֹד מְאֹד</p>

<p>             זְהִירִים אָנוּ לִבְלִי לְדַבֵּר בְּאוֹתוֹ מְאֹרָע.</p>

<p>קליאנט     אֵינֶנִּי בָא בְּתוֹר קְלֵיאַנְט אוֹ אוֹהֲבָהּ, אֶלָּא</p>

<p>           בִּבְחִינַת יְדִידוֹ שֶׁל הַמּוֹרֶה לְמוּסִיקָה, שֶׁנָּתַן לִי</p>

<p>           רְשׁוּת לְהִתְיַצֵּב לְפָנֶיהָ כִּמְמַלֵּא מְקוֹמוֹ.</p>

<p>טואנטה      הִנֵּה אָבִיהָ בָּא, הִסּוֹג קְצָת לְאָחוֹר וְהַנִּיחָה לִּי</p>

<p>           לְהַגִּיד לוֹ כִּי אַתָּה פֹה.</p>

<br>

<h3 id="מחזהשני">מחזה שני</h3>

<p>[ארגן, טואנטה]</p>

<p>ארגן     [מדמה כי הוא יחידי כאן ואינו רואה את טואנטה]</p>

<p>            מַר פּוּרְגוֹן צִוָּה עָלַי לְטַיֵּל בַּבֹּקֶר בְּחַדְרִי</p>

<p>            שְׁתֵּים-עֶשְׂרֵה לְפָנִים וּשְׁתֵּים-עֶשְׂרֵה לְאָחוֹר,</p>

<p>            וְשָׁכַחְתִּי לִשְׁאֹל אוֹתוֹ אִם לְאֹרֶךְ חַדְרִי אוֹ</p>

<p>            לְרָחְבּוֹ.</p>

<p>טואנטה     מַר אַרְגַּן! הִנֵּה כָאן&#8230;</p>

<p>ארגן     דַּבְּרִי בְלַחַשׁ, רֵיקָנִית! הֲלֹא זִעְזַעַתְּ כָּל מֹחִי.</p>

<p>           כְּלוּם אֵין אַתְ מַעֲלָה עַל דַּעְתֵּךְ, שֶׁאֵין זוֹ מִן</p>

<p>           הַמִּדָּה לְדַבֵּר עִם חוֹלִים בְּקוֹל רָם כָּל-כָּךְ?</p>

<p>טואנטה      לֹא חָפַצְתִּי, אֶלָּא&#8230;</p>

<p>ארגן      דַּבְּרי בְלַחַשׁ, אוֹמֵר אֲנִי לָךְ.</p>

<p>טואנטה     אֲדוֹנִי&#8230;</p>

<p>ארגן     הָה?</p>

<p>טואנטה  אֲנִי אוֹמֶרֶת [עושה עצמה מדברת]</p>

<p>ארגן     מָה אַתְּ אוֹמָרֶת?</p>

<p>טואנטה     [בקול רם] אוֹמֶרֶת אֲנִי: אִישׁ בָּא וְרֹוצֶה לְדַבֵּר אִתָּךְ.</p>

<p>ארגן      יָבֹא.</p>

<p>[טואנטה רומזת לקליאנט להתקרב]</p>

<br>

<h3 id="מחזהשלישי">מחזה שלישי</h3>

<p>[ארגן, קליאנט, טואנטה]</p>

<p>קליאנט     אֲדוֹנִי&#8230;</p>

<p>טואנטה     [לקליאנט] אַל יָרִים אֲדוֹנִי כָּל-כָּךְ קוֹלוֹ וְלֹא יְזַעְזַע</p>

<p>            אֶת מֹחוֹ שֶׁל מַר אַרְגַּן.</p>

<p>קליאנט     אֲדוֹנִי, שָׂמֵחַ אֲנִי לִמְצֹא אוֹתְךָ עוֹמֵד עַל רַגְלֶיךָ</p>

<p>            וְלִרְאוֹת, כִּי הוּטַב מַּצַב בְּרִיאוּתֶךָ.</p>

<p>טואנטה     [עושה עצמה כועסת] הָא כֵיצַד הוּטַב מַצַּב בְּרִיאוּתוֹ?</p>

<p>            שֶׁקֶר הַדָּבָר, אֲדוֹנִי עוֹדֶנּוּ חוֹלֶה.</p>

<p>קליאנט     שָׁמַעְתִּי אוֹמְרִים, כִּי הוּטַב לַאֲדוֹנִי, וּמוֹצֵא אֲנִי</p>

<p>           שֶׁפָּנָיו טוֹבִים.</p>

<p>טואנטה     מָה, אַתָּה סָבוּר בֶּאֱמֶת שֶׁפָּנָיו טוֹבִים? פָּנָיו</p>

<p>             רָעִים, מְאֹד רָעִים. כָּל הָאוֹמֵר שֶׁפָּנָיו טוֹבִים</p>

<p>            אֵינוֹ אָּלא שׁוֹטֶה. מֵעוֹלָם לֹא הִרְגִּישׁ אֶת עַצְמוֹ</p>

<p>             כָּל-כָּךְ בְּרָע.</p>

<p>ארגן       הַצֶּדֶק אִתָּהּ.</p>

<p>טואנטה     הוּא מִתְהַלֵּךְ, אוֹכֵל וְשׁוֹתֶה כִּשְׁאָר בְּנֵי-אָדָם,</p>

<p>            וְאַף עַל פִּי כֵן הֲרֵיהוּ חוֹלֶה מְאֹד.</p>

<p>ארגן     
אֱמֶת וְנָכוֹן הָדָּבָר.</p>

<p>קליאנט     צַר לִי מְאֹד, אֲדוֹנִי. בָּא אֲנִי מִטַּעַם מוֹרֵה-הַזִּמְרָה</p>

<p>            שֶׁל בִּתּוֹ הָעַלְמָה. אָנוּס הָיָה לָצֵאת אֶל הַכְּפָר</p>

<p>           לְיָמִים מִסְפָּר; וַאֲנִי יְדִידוֹ, וַיְשַׁלְחֵנִי לְמַלֵּא אֶת</p>

<p>           מְקוֹמוֹ, כְּדֵי לְהַמְשִׁיךְ אֶת הַשִּׁעוּרִים, מִיִּרְאָה</p>

<p>            שֶׁמָּא תִשְׁכַּח כָּל מַה שֶּׁלָּמְדָה כְבָר.</p>

<p>ארגן     טוֹב מְאֹד. [לטואנטה] קִרְאִי לְאַנְגֶ&#8217;לִיקָה.</p>

<p>טואנטה     סְבוּרָה אֲנִי, אֲדוֹנִי, שֶׁמּוּטָב וְאוֹלִיכֶנּוּ אֶל חַדְרָהּ</p>

<p>           שֶׁל הַגְּבֶרֶת.</p>

<p>ארגן     לֹא, לֹא! קִרְאִי לָהּ וְתָבֹא.</p>

<p>טואנטה    לֹא יוּכַל לְלַמְּדָהּ כָּרָאוּי, אִם לֹא יִהְיוּ לְבַדָּם.</p>

<p>ארגן     כֵּן, כֵּן!</p>

<p>טואנטה     אֲדוֹנִי, הֲלֹא תֶחֱרַשְׁנָה אָזְנֶיךָ. דַּי בְּמַשֶּׁהוּ בְמַצָּבְךָ</p>

<p>            עַתָּה, כְּדֵי לְזַעְזֵעַ אֶת מֹחֶךָ.</p>

<p>ארגן     לֹא, לֹא! חוֹבֵב אֲנִי אֶת הַמּוּסִיקָה, וּמְאֹד יִנְעַם</p>

<p>           לִי&#8230; אַה! הִנֵּה הִיא בָאָה. [אל טואנטה] לִכי וּרְאִי,</p>

<p>           אִם כְּבָר לָבְשָה אִשְׁתִּי אֶת בְּגָדֶיהָ.</p>

<br>

<h3 id="מחזהרביעי">מחזה רביעי</h3>

<p>[ארגן, אנג&#8217;ליקה, קליאנט]</p>

<p>ארג     בּוֹאִי, בִּתִּי! מוֹרֵה-הַזִּמְרָה שֶׁלָּךְ יָצָא אֶל הַכְּפָר,</p>

<p>          וְהִנֵּה אִישׁ אֲשֶׁר שְׁלָחוֹ הֵנָּה לָתֵת לָךְ אֶת הַשִּעוּר.</p>

<p>אנג&#8217;ליקה     [מכירה את קליאנט] הוֹי, אֵלִי!</p>

<p>ארגן     מַלָּךְ, לָמָּה זֶּה נִבְהָלְתְּ?</p>

<p>אנג&#8217;ליקה     הֲרֵי&#8230;</p>

<p>ארגן     מַה זֶּה? לָמָּה חָרָדְתְּ?</p>

<p>אנג&#8217;ליקה     מִקְרֶה נִפְלָא קָרָה לִי, אָבִי.</p>

<p>ארגן     הָא כֵיצַד?</p>

<p>אנג&#8217;ליקה     חָלַמְתִּי הַלַּיְלָה, וְהִנְנִי בִּמְבוּכָה גְדוֹלָה. וְהִנֵּה</p>

<p>            לְפִתְאֹם הוֹפִיעַ אָדָם, וְתָאֳרוֹ מַמָּש כְּתָאֳרוֹ שֶׁל</p>

<p>            מַר. וַאֲנִי צָעַקְתִּי לְעֶזְרָה, וְהוּא גַם הוֹשִׁיעַ לִי.</p>

<p>            וּמַה גָּדוֹל תִּמְהוֹנִי בְּבֹאִי הֵנָּה, וְהִנֵּה אֲנִי רוֹאָה</p>

<p>            אוֹתוֹ שֶׁהָיָה נֶגְדָּהּ עֵינַי כָּל הַלָּיְלָה.</p>

<p>קליאנט     מַהּ נָעִים חֶלְקוֹ שֶׁל אָדָם, הַמִמַלֵּא הַרְהוֹרֵי לִבֵּךְ</p>

<p>           אִם בַּחֲלוֹם וְאִם בְּהָקִיץ. וּמַה גָּדוֹל אָשְׁרִי, אִלּוּ</p>

<p>            הָיָה לְאֵל יָדִי לְהוֹשִׁיעֵךְ בְּרַב אוֹ בִמְעָט. אֵין דָּבָר</p>

<p>           בָּעוֹלָם שֶׁלֹּא אֶעֱשֶׂה בִשְׁבִילֵךְ.</p>

<br>

<h3 id="מחזהחמישי">מחזה חמישי</h3>

<p>[ארגן, אנג&#8217;ליקה, קליאנט, טואנטה]</p>

<p>טואנטה     חֵי נַפְשִׁי, אֲדוֹנִי, עַכְשָׁו אֲנִי עוֹמֶדֶת עַל צִדּוֹ שֶׁל</p>

<p>            מַר, וַאֲנִי חוֹזֶרֶת בִּי מִכֹּל אֲשֶׁר דִּבַּרְתִּי תְמוֹל.</p>

<p>            הִנֵּה מַר דִּיאַפוּאַרוּס הָאָב וּמַר דִּיאַפוּאַרוּס הַבֵּן</p>

<p>            בָּאִים לְבַקְּרֶךָ. חָתָן יָפֶה יִפֹּל בְּגוֹרָלְךָ, עַתָּה</p>

<p>             תִרְאֶה אֶת הָעֶלֶם הַנָּאוֶה וְהַנָּבוֹן שֶׁבָּעוֹלָם. אַךְ</p>

<p>            שְׁתֵּי מִלִּים הִגִּיד לִי, וְהֵן לִבְּבוּנִי, וְאֶת בִּתְּךָ</p>

<p>            יִמְשֹׁךְ בְּחַבְלֵי קֶסֶם.</p>

<p>ארגן     [אל קליאנט, העושה עצמו כאומר ללכת] יִשָּׁאֵר, אֲדוֹנִי</p>

<p>           הִנְנִי מַשִּׂיא אֶת בִּתִּי לְאִישׁ, וְהִנֵּה מְבִיאִים לְכָאן</p>

<p>           אֶת הֶחָתָן, שֶׁעֲדַיִן לֹא רָאֲתָה אֶת פָּנָיו כְּלָל.</p>

<p>קליאנט     מְכַבֵּד אַתָּה אוֹתִי, אֲדוֹנִי, כָּבוֹד גָּדוֹל לִהְיוֹת עֵד</p>

<p>           פְּגִישָׁה נְעִימָה זוֹ.</p>

<p>ארגן     הֲלֹא הוּא בְנוֹ שֶׁל רוֹפֵא מֻמְחֶה, וְהַחֲתֻנָּה –</p>

<p>            בְּעוֹד אַרְבָּעָה יָמִים.</p>

<p>קליאנט     יָפֶה מְאֹד.</p>

<p>ארגן      יִכְתֹּב, מַר, לְמוֹרֵה-הַמּוּסִיקָה שֶׁלָּהּ וְיָבֹא אֶל הַחֲתֻנָּה.</p>

<p>קליאנט     בְּחֵפֶץ לֵב.</p>

<p>ארגן     וְגַם אֵת אֲדוֹנִי אֲנִי מַזְמִין.</p>

<p>קליאנט     כָּבוֹד גָּדוֹל אַתָּה נוֹהֵג בִּי.</p>

<p>טואנטה     עוּשׁוּ, פַּּנּוּ מָקוֹם, הִנֵּה הֵם.</p>

<br>

<h3 id="מחזהשישי">מחזה שישי</h3>

<p>[מר דיאפוארוס, תומש דיאפוארוס, ארגן, אנג&#8217;ליקה,</p>

<p>קליאנט, טואנטה, משרתים]</p>

<p>ארגן     [שם ידו על מצנפתו בלי לסיר אותה] מַר פּוּרְגוֹן אָסַר</p>

<p>            עָלַי לָלֶכֶת בְּגִלּוּי רֹאשׁ. הֲלֹא מַר בֶּן-אֻמָּנוּתוֹ</p>

<p>            וְיוֹדֵעַ כָּל תּוֹצְאוֹתָיו שֶׁל דָּבָר זֶה.</p>

<p>מר דיאפוארוס     כָּל בִּקּוּר וּבִקּוּר שֶׁלָּנוּ צָרִיךְ שֶׁיִּהְיֶה שְׂכָרוֹ שֶׁל</p>

<p>           חוֹלֶה בְּצִדּוֹ וְלֹא הֶפְסֵדוֹ.</p>

<p>[ארגן ומר דיאפוארוס מדברים בבת אחת]</p>

<p>ארגן          הֲרֵינִי מְקַבֵּל, אֲדוֹנָי&#8230;</p>

<p>מר דיאפוארוס     הֲרֵינוּ בָאִים&#8230;</p>

<p>ארגן           בְּשִׂמְחָה רַבָּה&#8230;</p>

<p>מר דיאפוארוס     בְּנִי תּוֹמַשׂ וְאָנֹכִי&#8230;</p>

<p>ארגן          הַכָּבוֹד הַגָּדוֹל שֶׁאַתָּה מְכַבְּדֵנִי&#8230;</p>

<p>מר דיאפוארוס     לְהָעִיד בָּזֶה לַאֲדוֹנִי&#8230;</p>

<p>ארגן           מְאֹד אֲנִי רוֹצֶה&#8230;</p>

<p>מר דיאפוארוס      מַה יִּחַדְּ לִבֵּנוּ&#8230;</p>

<p>ארגן          לְבַקֵר אֶתְכֶם בְּבֵיתְכֶם&#8230;</p>

<p>מר דיאפוארוס      עַל הַחֶסֶד הַגָּדוֹל שֶׁאַתָּה עוֹשֶׂה עִמָּנוּ&#8230;</p>

<p>ארגן           כְּדֵי לְהוֹכִיחַ לָכֶם&#8230;</p>

<p>מר דיאפוראוס     שֶׁהוֹאַלְתָּ לְקַבֵּל אֶת פָּנֵינוּ&#8230;</p>

<p>ארגן          אֲבָל אֲדוֹנִי יוֹדֵעַ&#8230;</p>

<p>מר דיאפוראוס     בְּכָבוֹד, אֲדוֹנִי&#8230;</p>

<p>ארגן          מַה טִּיבוֹ שֶׁל חוֹלֶה אֻמְלָל&#8230;</p>

<p>מר דיאפוראוס      לָבֹא אִתְּךָ בִּבְרִית אַהֲבָה&#8230;</p>

<p>ארגן          שֶׁאֵינוֹ יָכוֹל לַעֲשׂוֹת שׁוּם דָּבָר&#8230;</p>

<p>מר דיאפוארוס     וּלְהַבְטִיחַ לְךָ&#8230;</p>

<p>ארגן          אֶלָּא לְהַגִּיד לָכֶם פֹּה&#8230;</p>

<p>מר דיאפוארוס     כִּי בְּכָל דָבָר שֶׁיֶּשׁ לוֹ שַׁיָּכוּת לְאֻמָּנוּתֵנוּ&#8230;</p>

<p>ארגן          שֶׁיְּבַקֵּשׁ כָּל שְׁעַת-כֹּשֶׁר וְהִזְדַּמְּנוּת&#8230;</p>

<p>מר דיאפוארוס     וְכֵן בְּכָל שְׁאָר הַדְּבָרִים&#8230;</p>

<p>ארגן           כְּדֵי לְהַגִּיד לְךָ, אֲדוֹנִי&#8230;</p>

<p>מר דיאפוארוס     לְעוֹלָם נְכוֹנִים אָנוּ, אֲדוֹנִי&#8230;</p>

<p>ארגן           שֶׁאֲנִי מוּכָן וּמְזֻמָּן לְשָׁרְתֶךָ&#8230;</p>

<p>מר דיאפוארוס     לְהוֹכִיחַ לְךָ אֶת שְׁקִידָתֵנוּ. [אל בנו] תּוֹמַשׂ, קְרַב</p>

<p>           וּבָרֵךְ אוֹתָהּ.</p>

<p>תומש דיאפוארוס     [לאביו] בָּאָב יָאֶה לְהַתְחִיל, הֲלֹא כֵן?</p>

<p>מר דיאפוארוס     כֵּן.</p>

<p>תומש דיאפוארוס     [לארגן] אֲדוֹנִי! בָּא אֲנִי לְבָרֶכְךָ, לְהַכִּירְךָ, לֶאֱהָבְךָ</p>

<p>               וּלְכַבֶּדְךָ בְּתוֹר אָב שֵׁנִי; אֲבָל אָב שֵׁנִי, שֶׁאֲנִי מֵעֵז</p>

<p>              לוֹמַר, כִּי חַיָּב אֲנִי לוֹ יוֹתֵר מִשֶּׁאֲנִי חַיָּב לְאָבִי</p>

<p>               הָרִאשׁוֹן. אָבִי הָרִאשׁוֹן הוֹלִידַנִי, אַתָּה בְחַרְתָּנִי;</p>

<p>              הוּא קִבְּלַנִי, כִּי הֻטַּל עָלָיו – אַתָּה קֵרַבְתַּנִי</p>

<p>               בְחָסֶד. מַה שֶּׁקִּבַּלְתִּי מִמֶּנּוּ, אֵינוֹ אֶלָּא מַעֲשֵׂה</p>

<p>               גוּפוֹ, מַה שֶּׁאֲנִי מְקַבֵּל מִמְּךָ – פֹּעַל רְצוֹנְךָ</p>

<p>               הוּא. וְכָל-כַּמָּה שֶׁכֹּחוֹתָיו שֶׁל הָרוּחַ עוֹלִים עַל</p>

<p>               כֹּחוֹתָיו שֶׁל הַגּוּף, בָּהּ בְּמִדָּה מְרֻבִּים חוֹבוֹתַי</p>

<p>               כְּנֶגְדֶּךָ, וּבְמִדָּה זוֹ יָקָר לִי בְיוֹתֵר לִהְיוֹת לְךָ לְבֵן</p>

<p>              לֶעָתִיד לָבֹא, אֲשֶׁר עַל כֵּן בָּאתִי כַיּוֹם לְהַבִּיעַ</p>

<p>                לְךָ מֵרֹאשׁ אֶת כָּל הַכָּבוֹד, שֶׁיִּרְחַשׁ לִבִּי מִתּוֹךְ</p>

<p>               הַכְנָעָה רַבָּה וּמִשְׁמַעַת גְּמוּרָה.</p>

<p>טואנטה     אַשְׁרֵי בֵית-הָאֻלְפָּנָא הַמּוֹצִיא תַּלְמִידֵי חֲכָמִים</p>

<p>           כָּמֹהוּ!</p>

<p>תומש דיאפוארוס     [לאביו] אָבִי מוֹרִי, הֵיטַבְתִּי לְדַבֵּר?</p>

<p>מר דיאפוארוס      optime.</p>

<p>ארגן     [לאנג&#8217;ליקה] בָּרְכִי אֶת הָאָדוֹן.</p>

<p>תומש דיאפוארוס     [לאביו] הַאִם עָלַי לְנַשֵּׁק לָהּ?</p>

<p>מר דיאפוארוס     כֵּן, כֵּן.</p>

<p>תומש דיאפוארוס     [לאנג&#8217;ליקה] גְּבִרְתִּי, הֲלֹא לֹא לְחִנָּם יִקָּרֵא לָךְ</p>

<p>            מִשָּׁמַיִם חוֹתֶנֶת, כִּי עַל כֵּן&#8230;</p>

<p>ארגן     [לתומש] אֵינָהּ אִשְׁתִּי, בִּתִּי הִיא.</p>

<p>תומש דיאפוארוס      וְזוֹ אֵיפֹה הִיא?</p>

<p>ארגן               מִיָּד תִּכָּנֵס.</p>

<p>תומש דיאפוארוס      [לאביו] אָבִי, הַאִם אֲחַכֶּה עַד שֶׁתָּבֹא?</p>

<p>מר דיאפוארוס     עַד שֶׁתָּבֹא בָּרֵךְ אֶת הַנַּעֲרָה.</p>

<p>תומש דיאפוארוס     גְּבִרְתִּי! לֹא פָחוֹת וְלֹא יוֹתֵר מֵאַנְדַּרְטָא זוֹ שֶׁל</p>

<p>                  מֶמְנוֹן, שֶׁהָיְתָה מוֹצִיאָה קוֹל הַרְמוֹנִי, כְּשֶׁהָיוּ</p>

<p>                  קַרְנֵי הַשֶּׁמֶשׁ מְאִירוֹת אוֹתָהּ, כָךְ מַמָּשׁ אַרְגִּישׁ גַּם</p>

<p>                  אֲנִי אֶת עַצְמִי נִלְבָּב מִתּוֹךְ רֶגֶשׁ נָעִים, כְּשֶׁעוֹלָה</p>

<p>                   שִׁמְשׁוֹ שֶׁל יָפְיֵךְ כְּנֶגְדִּי; וּכְשֵׁם שֶׁהַפֶּרַח הַנִּקְרָא</p>

<p>                  זְהָרִיָּה, אֵינוֹ פוֹסֵק, לְפִי דִבְרֵיהֶם שֶׁל חַכְמֵי</p>

<p>                  הַטֶּבַע, מִלָּסֹב רֹאשׁוֹ כָּל הַיּוֹם כְּלַפֵּי מְאוֹר-הַיּוֹם,</p>

<p>                  כֵּן גַּם לִבִּי לֹא יִמָּשֵׁךְ מִכָּאן וְאֵילָךְ אֶלָּא אַחֲרֵי</p>

<p>                  כוֹכְבֵי-נְגֹהוֹת עֵינַיִךְ הַנָּאוֹת, כְּאַחֲרֵי צִירוֹ הַיְחִידִי</p>

<p>                  בָּעוֹלָם. יְהִי רָצוֹן מִלְּפָנַיִךְ, שֶׁתַּרְשִׁינִי לְהָבִיא עַל</p>

<p>                  מִזְבַּח-יָפְיֵךְ אֶת קָרְבַּן-לְבָבִי, שֶׁאֵינוֹ מִתְגַּעְגֵּעַ</p>

<p>                   וְאֵינוֹ שׁוֹאֵף לְׁשׁוּם דָּבָר בָּעוֹלָם, אֶלָּא לַכָּבוֹד</p>

<p>                  הָאֶחָד, לִהְיוֹת כָּל יָמָיו מְשָׁרְתֵךְ וּבַעְלֵךְ הַנִּכְנָע</p>

<p>                  בְּיוֹתֵר, הַמַּקְשִׁיב וְהַנֶּאֱמָן עַד מְאֹד.ֹ</p>

<p>טואנטה     הִנֵּה זֶהוּ כֹחָהּ שֶׁל תּוֹרָה! הַרֵי יֵשׁ לוֹמֵד אָדָם</p>

<p>            לְהַשְׁמִיעַ שִׂיחָה נָאָה.</p>

<p>ארגן     [אל קליאנט] הָהּ. וְאַתָּה, מַה תֹּאמַר אַתָּה לָזֶה?</p>

<p>קליאנט     פִּלְאֵי-פְלָאִים! אִם הִנֵּהוּ רוֹפֵא נָאֶה, כְּשֵׁם שֶׁהוּא</p>

<p>             דַרְשָׁן נָאֶה, הֲרֵי זֶה תַּעֲנוּג לִהְיוֹת נִמְנֶה עַל</p>

<p>             חוֹלָיו.</p>

<p>טואנטה     בְּלִי תְפוּנָה. אִם הוּא מַפְלִיא בִתְרוּפוֹתָיו, כְּשֵׁם</p>

<p>              שֶׁהוּא מַפְלִיא בְדִבּוּרָיו – אֵין לְשַׁעֵר גָּדְלוֹ.</p>

<p>ארגן     מַהֲרוּ כִסְאִי הֵנָּה וְכִסְאוֹת לְכָל הַקָּהָל. [משרתים מביאים כסאות] שְׁבִי לָךְ פֹּה, בִּתִּי! [אל מר דיאפוארוס]</p>

<p>             רוֹאֶה, אֲדוֹנִי, כֻּלֵּי עָלְמָא מִתְפַּלֵּא עַל בְּנֶךָ. מָה</p>

<p>            אֻשַּׁרְתָּ, שֶׁיֶּשׁ לְךָ בֵּן שֶׁכְּמוֹתוֹ!</p>

<p>מר דיאפוארוס     לֹא מִהְיוֹתוֹ בְנִי אֲנִי אוֹמֵר כָּךְ. וְאוּלָם יָכוֹל אֲנִי</p>

<p>                לוֹמַר, כִּי בֶאֱמֶת רָאוּי לִי לְהָפִיק רָצוֹן מִמֶּנּוּ.</p>

<p>                    וְכָל מִי שֶׁמַּכִּיר אוֹתוֹ, גּוֹמֵר עָלָיו אֶת הַהַלֵּל,</p>

<p>                    כְּעַל בָּחוּר שֶׁאֵין בּוֹ כָל פְּגָם. לְעוֹלָם לא הָיָה</p>

<p>                    דִמְיוֹנוֹ עֵר, וְהָיָה חָסֵר אוֹתָהּ הָרוּחַ הַלּוֹהֶטֶת,</p>

<p>                   שֶׁיֶּשְׁנָהּ לְכַמָּה יְלָדִים; וְאוּלָם דַּוְקָא מִשּׁוּם זֶה</p>

<p>                   הֶאֱמַנְתִּי בְישֶׁר-מִשְׁפָּטוֹ, שֶׁהִיא תְכוּנָה נְחוּצָה</p>

<p>                    מְאֹד בְּאֻמָּנוּתֵנוּ. בִּהְיוֹתוֹ קָטָן, לֹא הָיָה מֵעוֹלָם</p>

<p>                    מַה שֶׁנִּקְרָא בִּפי הַבְּרִיוֹת זָרִיז אוֹ חָרוּץ; תָּמִיד</p>

<p>                 הָיָה שׁוֹקֵט וְשָׁלֵו וְשַׁתְקָנִי, מֵעוֹלָם לֹא הוֹצִיא</p>

<p>                  מִפִּיו מִלָּה וְלֹא שִׂחֵק מֵעוֹדוֹ בִּשְׂחוֹק יְלָדִים,</p>

<p>                  הַחֲבִיבִים כָּל-כָּך עַל הַקְּטַנִּים. בְּקשִׁי רַב עָלְתָה</p>

<p>                  בְיָדֵנוּ לְלַמְּדוֹ קְרֹא. בִּהְיוֹתוֹ בֶן תֵּשַׁע לֹא יָדַע</p>

<p>                   צוּרַת אוֹת. טוֹב, אָמַרִתִּי בְלִבִּי, &quot;הָאִילָנוֹת</p>

<p>                   הַמְפַגְּרִים בְּגִדּוּלָם, מוֹצִיאִים אֶת הַפֵּרוֹת הַמְעֻלִּים</p>

<p>                   בְּיוֹתֵר&quot;. קָשֶׁה לַחֲרוֹת עַל גַּבֵּי שַׁיִשׁ מִלַּחֲרוֹת עַל</p>

<p>                   חוֹל; אֲבָל הַכָּתוּב עַל גַּבֵּי שַׁיִשׁ מַאֲרִיךְ יָמִים</p>

<p>                   יוֹתֵר. וְאִטִּיּוּת זוֹ שֶׁל הֲבָנָה, אוֹתוֹ הַקּשִׁי</p>

<p>                   שֶׁל דִּמְיוֹן, הוּא הוּא הָאוֹת לְבִינָה יְשָׁרָה</p>

<p>                  לְהַבָּא. כְּשֶׁהִכְנַסְתִּיו לְאֶסְכּוֹלָה, קָשְׁתָה עָלָיו</p>

<p>                  תְּחִילָה יַד-הַתַּלְמוּד, אוּלָם הוּא גָבַר עַל כָּל</p>

<p>                  הַמִּכְשׁוֹלִים. כָּל הַמּוֹרִים הִלְלוּהוּ בְאָזְנַי עַל</p>

<p>                   חָרִיצוּתוֹ וּשְׁקִידָתוֹ, וְכָךְ, מִתּוֹךְ נִגּוּד פַּרְזְלָא, בָּא</p>

<p>                    וְהִגִּיעַ לִתְעוּדַת בּוֹגְרוּת בְּכָבוֹד. וּבִכְלָל, יָכוֹל</p>

<p>                    אֲנִי לוֹמַר בְּלִי כָל יְהִירוּת, כִּי זֶה שְׁנָתַיִם, שֶׁבְּנִי</p>

<p>                   מֵחוֹבְשֵׁי בֵית-הַמִּדְרָשׁ, וְלֹא הָיָה מִי שֶׁעָלָה עָלָיו</p>

<p>                    בְּאֵיזֶה וִכּוּחַ בָּאֶסְכּוֹלָה שֶׁלָּנוּ. נוֹרָא הוּא עַל</p>

<p>                    כָּל סְבִיבָיו, וְאֵין לְךָ לֶקַח בָּאֶסְכּוֹלָה, שֶׁלֹא יֵצֵא</p>

<p>                    כְנֶגֶד הַנָּחָה כָל-שֶׁהִיא וְיוֹרֵד לַחַיִּים וְלַמָּוֶת.</p>

<p>                    בְּוִכּוּחַ אֵין לְהָזִיז אוֹתוֹ מִמְּקוֹמוֹ: עַז הוּא כְּתֻרְכִּי</p>

<p>                   זֶה בְהַנָּחוֹתָיו וְאֵינוֹ מְוַתֵּר עַל דַּעְתּוֹ לְעוֹלָם.</p>

<p>                    וּבְמַסְּקָנוֹתָיו הוּא יוֹרֵד עַד סוֹף כָּל מַחֲבֹאוֹתֶיהָ</p>

<p>                    שֶׁל הַלּוֹגִיקָה. וְאוּלָם, יוֹתֵר מִכָּל דָבָר נִרְאֶה הוּא</p>

<p>                    בְעֵינַי, וּבָזֶה הֲרֵינוּ לוֹ לְמוֹפֵת, בָּזֶה שֶׁהוּא הוֹלֵךְ</p>

<p>                    בְּסַמְיוּת-עֵינַיִם אַחַר דֵּעוֹתֵיהֶם שֶׁל הַקַּדְמוֹנִים.</p>

<p>                    וּלְעוֹלָם אֵינוֹ רוֹצֶה לְהָבִין וְלִשְׁמֹעַ אֶת טַעֲמֵיהֶם</p>

<p>                    וְנִמּוּקֵיהֶם שֶׁל הַגַּלִּילֵיִים כִּבְיָכוֹל שֶׁל הַמֵּאָה</p>

<p>                    שֶׁלָּנוּ בִּדְבַר מַחֲזוֹר הַדָּם וְעוֹד דִּבְרֵי רוּחַ וְכַיוֹצֵא</p>

<p>                    בָזֶה.</p>

<p>תומש דיאפוארוס         [מוציא מתוך כיסו מגילה גדולה ומוסרה לאנג&#8217;ליקה]</p>

<p>                  כְּנֶגֶד כָּל הָאוֹמְרִים שֶׁיֶּשְׁנוֹ מַחֲזוֹר-דָּם יָצָאתִי</p>

<p>                  בִמְגִלָּה זוֹ וַאֲנִי מַרְהִיב בְּנַפְשִׁי לִמְסֹר אוֹתָהּ לָךְ,</p>

<p>                   גְּבִרְתִּי, בִּרְשׁוּת אֲדוֹנִי [מחווה קידה לארגן] מִנְחַת</p>

<p>                  בִּכּוּרִים מִפְּרִי חָכְמָתִי.</p>

<p>טואנטה         [לוקחת את המגילה] תְּנֶנָּה! תְּנֶנָּה! טוֹב לְהִשְׁתַּמֵּשׁ</p>

<p>         בָּהּ בִּבְחִינַת צִיּוּר. נִתְלֶה אוֹתָה בְּחַדְרֵנוּ לְנוֹי.</p>

<p>תומש דיאפוארוס         [משתחווה כלפי ארגן] שׁוּב בִּרְשׁוּת אֲדוֹנִי הַרֵינִי</p>

<p>                  מַזְמִין אֶת גְּבִרְתִּי לָבֹא בְאֵלֶּה הַיָּמִים כְּדֵי</p>

<p>                   לְהִתְעַנֵּג עַל מַחֲזֵה הַנִּתּוּחַ שֶׁל אִשָּה אַחַת, שֶׁאֲנִי</p>

<p>                  צָרִיךְ לְהַרְצוֹת עָלֶיהָ.</p>

<p>טואנטה         מַה יָּפֶה עֹנֶג זֶה! יֵּשׁ מוֹבִיל יָפָתוֹ לְבָתֵּי הַקּוֹמֶדִיָּה,</p>

<p>                  אֲבָל לְהוֹבִיל אוֹתָהּ לִרְאוֹת בְּמַחֲזֵה-נִתּוּחַ הֲרֵי זוֹ</p>

<p>                  מִדָּה שֶׁל אֲדִיבוּת, שֶׁאֵין לְמַעְלָה הֵימֶנָּה.</p>

<p>מר דיאפוארוס         וְסוֹף דָּבָר, בְּנוֹגֵעַ לְאוֹתָן הַתְּכוּנוֹת, הַנְּחוּצוֹת</p>

<p>                   בִּשְׁבִיל עִנְיְנֵי אִישׁוּת וּפְרִיָּה וּרְבִיָּה, הֲרֵיִני מֵעִיד</p>

<p>                  עָלָיו, שֶׁלְּפִי חֻקֵּי הַדּוֹקְטוֹרִים שֶׁלָּנוּ הַרֵיהוּ נוֹצָר</p>

<p>                  בָּאֹפֶן הָרָצוּי בְּיוֹתֵר, וְכֹחָהּ שֶׁל הַפְּרוֹפֶקַצִיָּה שֶׁבּוֹ</p>

<p>                  יֶשְׁנָהּ בְּמִדָּה גְדוּשָׁה, וּמִזְגּוֹ הֲרֵיהוּ מְסֻגָּל לְהוֹלִיד</p>

<p>                  וּלְהָבִיא לָעוֹלָם וְלָדוֹת מְתֻקָּנִים כַּהֲלָכָה.</p>

<p>ארגן         הַאִם אֵין בְּדַעְתּוֹ שֶׁל אֲדוֹנִי לְהַכְנִיסוֹ אֶל חֲצַר</p>

<p>                   הַמֶּלֶךְ וּלְהַמְצִיא לוֹ שָׁם מִשְׂרַת רוֹפֵא?</p>

<p>מר דיאפוארוס         אִם עָלַי לְדַבֵּר בְּהִתְגַּלּוּת לִבִּי, הֲרֵי מֵעוֹלָם לֹא</p>

<p>                  הָיָה נִרְאֶה לִי שִׁמּוּשָׁהּ שֶׁל אֻמָּנוּתֵנוּ נָעִים בְּיוֹתֵר</p>

<p>                  אֵצֶל הַגְּדוֹלִים, לְעוֹלָם בָּדַקְתִּי וּמָצָאתִי, שֶׁטּוֹב</p>

<p>                  לָנוּ לִהְיוֹת מְצוּיִים אֵצֶל בְּנֵי הֶהָמוֹן. הֶהָמוֹן</p>

<p>                  נוֹחַ בְּיוֹתֵר. אֵין אַתָּה אַחֲרַאי לְמַעֲשֶׂיךָ, כָּל מִי</p>

<p>                  שֶׁחֻקֵּי אֻמָּנוּתֵנוּ לוֹ לְעֵינַיִם שׁוּב אֵין לוֹ לִדְאֹג</p>

<p>                   לְכָל מַה שֶׁיֶּאֱרַע; לֹא כֵן עִם הַגְּדוֹלִים בָּאָרֶץ.</p>

<p>                  כְּשֶׁהֵם חוֹלִים וְנוֹפְלִים לְמִשְׁכָּב, רוֹצִים הֵמָּה</p>

<p>                  דַוְקָא שֶׁרוֹפְאֵיהֶם יְרַפְּאוּם מִמַּחֲלָתָם.</p>

<p>טואנטה         כַּמָּה מְגֻחָךְ הַדָּבָר! מְחֻצָּפִים שֶׁכְּמוֹתָם, הָרוֹצִים</p>

<p>                   שֶׁגַּם תַּבְרִיאוּ אוֹתָם! לֹא לְכָךְ נוֹצַרְתֶּם. דַּיֵּכֶם</p>

<p>                  שֶׁאַתֶּם כּוֹתְבִים רְפוּאוֹת וּמְקַבְּלִים שְׂכַר-טִרְחָה,</p>

<p>                   לְהַבְרָאָתָם יִדְאֲגוּ הֵמָּה, אִם יֵשׁ בְּיָדָם.</p>

<p>מר דיאפוארוס         אֱמֶת וְיַצִּיב. אָנוּ אֵין לָנוּ אֶלָּא לְהִתְנַהֵג עִם</p>

<p>הַבְּרִיוֹת כַּכָּתוּב.</p>

<p>ארגן         [אל קליאנט] צַוֵּה עַל בִּתִּי לָשִׁיר קְצָת לִפְנֵי</p>

<p>                  הַחֲבוּרָה.</p>

<p>קליאנט         לִפְקֻדָּתְךָ חִכִּיתִי, אֲדוֹנִי. מַחֲשָׁבָה נִצְנְצָה בְמֹחִי</p>

<p>                  לְבַדֵּחַ אֶת דַּעַת הַקָּהָל בְּמַחֲזֶה אֶחָד קָטָן לָקוּחַ</p>

<p>                  מִן הָאוֹפֶּרָה הַמֻּצָּגָה כָעֵת וְשֶׁיָּצְאָה זֶה עַתָּה</p>

<p>                  לְאוֹר, שֶׁאָשִׁיר לִפְנֵיכֶם עִם הָעַלְמָה. [לאנג&#8217;ליקה,</p>

<p>                  כשהוא מושיט לה גיליון נייר] זֶהוּ תַפְקִידֵךְ.</p>

<p>אנג&#8217;ליקה         אָנִי?</p>

<p>קליאנט         [בלחש לאנג&#8217;ליקה] אַל נָא תְּסָרְבִי, בְּבַקָּשָׁה מִמֵּךְ.</p>

<p>                  תְּנִי לִי לְהַסְבִּיר לָךְ טִיבוֹ שֶׁל הַמַּחֲזֶה, שֶׁאָנוּ</p>

<p>                  בָאִים לָשִׁיר. [בקול רם] אֲנִי אֵין לִי קוֹל יָפֶה</p>

<p>                  לְזִמְרָה; אֲבָל פֹּה דַּי אִם תְּבִינוּנִי. יוֹאִילוּ נָא</p>

<p>                  אֲדוֹנַי בְּחַסְדְּכֶם לִסְלֹחַ לִי, כִּי בָזֶה אֲנִי נוֹתֵן אַךְ</p>

<p>                   פִּתְחוֹן פֶּה לָעַלְמָה לָשִׁיר.</p>

<p>ארגן         הֲיָפִים הַחֲרוּזִים?</p>

<p>קליאנט          בְּעַצְמוֹ שֶׁל דָּבָר, אֵין זֹאת אֶלָּא אוֹפֶּרָה קְטַנָּה</p>

<p>                  בְּלִי כָּל הֲכָנָה קוֹדֶמֶת, כְּלוֹמַר פְּרוֹזָה מוּשָׁרָה</p>

<p>                  בְּמִשְׁקָל שֶׁל שִׁיר, מֵעֵין שִׁירָה חָפְשִׁית, שֶׁשְּׁנֵי</p>

<p>                   אֲנָשִׁים הָאוֹהֲבִים זֶה אֶת זֶה מַשְׁמִיעִים תֵּכֶף</p>

<p>                  וּמִיָּד אִיש לְאָחִיו מִתּוֹךְ אַהֲבָה וְהֶכְרֵחַ.</p>

<p>ארגן          יָפֶה מְאֹד. נִשְׁמָע.</p>

<p>קליאנט         וְזֶה דְּבַר הַמַּחֲזֶה: אַחַד הָרוֹעִים, שֶׁלִּבּוֹ נִמְשַׁךְ</p>

<p>                   אַחַר מַחֲזֶה יָפֶה שֶׁהִתְחִיל זֶה עָתָּה, וְהִנֵּה שָׁמַע</p>

<p>                  קוֹל שָׁאוֹן וַהֲמֻלָּה מִקָּרוֹב. הָפַךְ פָּנָיו וְרָאָה אַחַד</p>

<p>                   הָרֵיקִים מַלְבִּין פְּנֵי רוֹעָה בְּדִבְרֵי חֲרָפוֹת, תֵּכֶף</p>

<p>                   וּמִיָּד עָמַד לִימִין אוֹתוֹ הַמִּין, שֶׁכָּל הַגְּבָרִים</p>

<p>                  חַיָּבִים בִּכְבוֹדוֹ. לְאַחַר שֶׁשִּׁלֵּם לָרָשָׁע כְּרִשְׁעָתוֹ</p>

<p>                  וְקָרַב אֶל הָרוֹעָה, וְהִנֵּה לְפָנָיו נַעֲרָה צְעִירָה</p>

<p>                   בַּעֲלַת עֵינַיִם יָפוֹת שֶׁלֹּא רָאָה כְמוֹתָן מֵעוֹדוֹ,</p>

<p>                  וְהֵן שׁוֹפְכוֹת דְּמָעוֹת, שֶׁאֵין בָּעוֹלָם כְּמוֹהֶן לַיֹּפִי.</p>

<p>                  אֲהָהּ, אָמַר לְנַפְשׁוֹ, כְּלוּם אֶפְשָׁר לַעֲלֹב פְּנֵי</p>

<p>                  נַעֲרָה נְִעִימָה כָל-כָּךְ; הֲיֶשְׁנוֹ אַכְזָר, הֲיֶשְׁנוֹ פֶרֶא,</p>

<p>                  אֲשֶׁר לִבּוֹ לֹא יֵרַךְ לְמַרְאֵה דְמָעוֹת כָּאֵלֶּה? וְהוּא</p>

<p>                  מִשְׁתַּדֵּל לַעְצֹר בְּעַד אוֹתָן הַדְּמָעוֹת, שֶׁנִּדְמוּ</p>

<p>                  לוֹ כָל-כָּךְ נֶחְמָדוֹת, וּבְאוֹתוֹ זְמָן מִשַּׁתַּדֶלֶת גַּם</p>

<p>                  הָרוֹעָה לְהוֹדוֹת לוֹ בְּעַד הַחֶסֶד הַקָּטָן שֶׁעָשָׂה</p>

<p>                  עִמָּהּ; וְאוּלָם דְּבָרֶיהָ רַכִּים כָּל-כָּךְ, נֶחְמָדִים</p>

<p>                   וְלוֹקְחִים לֵב בְּיוֹתֵר, עַד שֶׁלֹּא יָכוֹל הָרוֹעֶה לַעֲמֹד</p>

<p>                   בְּפָנֶיהָ. כָּל הֶגֶה הַיּוֹצֵא מִפִּיהָ, כָּל מַבַט-עֵינֶיהָ</p>

<p>                   הֲרֵיהוּ בִשְׁבִילוֹ חֵץ לַהַב הַפּוֹלֵחַ אֶת לִבּוֹ. כְּלוּם</p>

<p>                  עָשִׂיתִי דָבָר, אוֹמֵר הוּא בְלִבּוֹ, שֶׁהוּא רָאוּי לְדִבְרֵי</p>

<p>                  תוֹדָה נֶחְמָדִים כָּאֵלֶּה? מָה הַמַּעֲשֶׂה שֶׁיַּכְבִּיד</p>

<p>                  עַל הָאָדָם לַעֲשׂוֹת, מָה הַחֶסֶד שֶׁיִּמְנַע עַצְמוֹ</p>

<p>                  מִמֶּנּוּ וּכְלוּם לֹא יָרוּץ לִקְרַאת כָּל סַכָּנָה, כְּדֵי</p>

<p>                  שֶׁתָּחֹלְנָה עָלָיו רֶגַע אֶחָד בִּרְכוֹתָיהָ הַנְּעִימוֹת שֶׁל</p>

<p>                  נֶפֶשׁ מַחֲזִיקָה טוֹבָה כָזוֹ? כָּל הַמַּחֲזֶה חוֹלֵף בְּלִי</p>

<p>                  שֶׁיָּשִׂים אֵלָיו לִבּוֹ, וְהוּא מִתְאוֹנֵן, שֶׁהַמַּחֲזֶה קָצָר</p>

<p>                  מִדַּי, מִשׁוּם שֶׁבְּהִגָּמְרוֹ יַפְרִיד בֵּינוֹ וּבֵין הָרוֹעָה</p>

<p>                  הַנֶּחְמָדָה. וּלְמִן הַמַּבָּט הָרִאשׁוֹן הַזֶּה, וּלְמִן הָרֶגַע</p>

<p>                   הָרִאשׁוֹן הַזֶּה הוּא נִמְצָא בְאוֹתוֹ מַצָּב, שֶׁבּוֹ נִמְצָא</p>

<p>                   אָדָם לְאַחַר שָׁנִים רַבּוֹת שֶׁל אַהֲבָה מְמֻשָּׁכָה; הוּא</p>

<p>                  מַרְגִּישׁ מִיָּד כָּל הַיִּסּוּרִים הַכְּרוּכִים בִּפְרִידָה זוֹ</p>

<p>                  וְהוּא שָׁרוּי בִּמְצוּקַת נֶפֶש שֶׁלֹּא לִרְאוֹת עוֹד אֶת</p>

<p>                  זוֹ, שֶׁמִּעֵט כָּל-כָּךְ לִרְאוֹת, וַהֲרֵיהוּ עוֹשֶׂה כֹּל מַה</p>

<p>                  שֶּׁבְּיָדוֹ לַעֲשׂוֹת כְּדֵי לָשׁוּב וְלִרְאוֹת אֶת פָּנֶיהָ,</p>

<p>                  שֶׁאֵינָם מָשִׁים מִמֶּנּוּ יוֹמָם גַּם לָיְלָה. אֶפֶס הַלַּחַץ,</p>

<p>                  אֲשֶׁר לוֹחֲצִים אֶת הָרוֹעָה, אֵינוֹ נוֹתֵן לוֹ לַעֲשׂוֹת</p>

<p>                  מְאוּמָה. אַהֲבָתוֹ הָעַזָּה הִיא מְבִיאָה אוֹתוֹ לִידֵי</p>

<p>                  כָךְ, שֶׁיְּבַקֵּשׁ אֶת הַיְפֵהפִיָּה לִהְיוֹת לוֹ לְאִשָּׁה;</p>

<p>                  וּבִלְעָדֶיהָ לֹא יוּכַל עוֹד לִחְיוֹת. וְעַל יְדֵי מִכְתָּב</p>

<p>                  קָטָן, שֶׁהִשְׂכִּיל לִמְסוֹר לְיָדָהּ בְּעָרְמָה, הוּא מְקַבֵּל</p>

<p>                   הַסְכָּמָתָהּ; וְאוּלָם בְּאוֹתָה שָׁעָה נוֹדַע לוֹ, כִּי</p>

<p>                   אֲבִי יָפָתוֹ הֶחְלִיט לְהַשִּׂיאָהּ לְאִישׁ אַחֵר, וְהַכֹּל</p>

<p>                  מוּכָן לְחַג כְּלוּלוֹתֶיהָ. שַׁעֲרוּ אַתֶּם בְּנַפְשְׁכֶם, מַה</p>

<p>                   גָּדַל הַכְּאֵב בְּלִבּוֹ שֶׁל אוֹתוֹ רוֹעֶה אֻמְלָל, יָגוֹן</p>

<p>                   עַד לָמוּת תְּקָפָהוּ. אֵינוֹ יָכוֹל לִשָּׂא אֶת הָרַעְיוֹן</p>

<p>                  הַנּוֹרָא לִרְאוֹת אֶת כָּל מַה שֶּׁהוּא אוֹהֵב נָתוּן</p>

<p>                   בִּזְרוֹעוֹתָיו שֶׁל אַחֵר. מִתּוֹךְ יֵאוּשׁ הֲרֵיהוּ מוֹצֵא</p>

<p>                  בְאַהֲבָתוֹ אֶת הַדֶּרֶךְ לְהִכָּנֵס לְתוֹךְ בֵּיתָהּ שֶׁל</p>

<p>                  רוֹעָתוֹ כְּדֵי לָדַעַת אֶת רִגְשׁוֹת לִבָּה, וּלְהִוָּדַע</p>

<p>                  מִפִּיהָ מַה הוּא גוֹרָלוֹ הַצָּפוּי לוֹ; וְהִנֵּה אֲשֶׁר יָגֹר</p>

<p>                  בָּא וְנִהְיָה. רוֹאֶה הוּא וְהִנֵּה בָּא מִתְחָרוֹ הַנִּקְלֶה,</p>

<p>                  אֲשֶׁר אַךְ הַקַּפְּרִיזָה שֶׁל אָבִיהָ מַעֲמִידָה אוֹתוֹ</p>

<p>                  לְשָׂטָן לְאַהֲבָתוֹ הָרַכָּה. רוֹאֶה הוּא אֶת הַמִּתְחָרֶה</p>

<p>                  הַמְגֻחָךְ עוֹמֵד כִּמְנַצֵּחַ אֵצֶל הָרוֹעָה הַחֲמוּדָה,</p>

<p>                  וּמַרְאֶה זֶה מְמַלֵּא אוֹתוֹ כַּעַס וְחֵמָה עַד כִּי בְדֵי</p>

<p>                  עָמָל הוּא כוֹבְשָׁם בְּחֻבּוֹ. הוּא שׁוֹלֵחַ מַבְּטֵי דְאָבוֹן</p>

<p>                  כְּלַפֵּי אֲהוּבָתוֹ. מִפְּנֵי רִגְשֵׁי הַכָּבוֹד, שֶׁהוּא רוֹחֵשׁ</p>

<p>                  אֵלֶיהָ, וּמִהְיוֹת שֶׁאָבִיהָ נִמְצָא עַל יָדָהּ, אֵינוֹ יָכוֹל</p>

<p>                   לְדַבֵּר אִתָּהּ אֶלָּא בְמַבְּטֵי עֵינָיו. סוֹף סוֹף הוּא</p>

<p>                  מַשְׁלִיךְ מֵעָלָיו כָּל הַכְּבָלִים, וְעֹז אַהֲבָתוֹ יַשִּׂיאֶנּוּ</p>

<p>                   לְדַבֵּר כַּדְּבָרִים הָאֵלֶּה. [הוא שר]</p>

<p>                   פִילִיס הַיָּפָה, צַעֲרִי גָדוֹל מִנְּשׂא,</p>

<p>                  אָנָּא, פִּתְחִי פִיךְ, הַגִּידִי לִי אָתְּ:</p>

<p>                   הֲלָמוּת עָלַי וְאִם לֹא?</p>

<p>אנג&#8217;ליקה         [שרה] הֲלֹא תִרְאֶה, תִּרְסִיס, מָה אֲמוּלָה נַפְשִׁי,</p>

<p>                   בְּנִשּׂוּאִים בָּחַלְתִּי מַה מְּאֹד!</p>

<p>                  עֵינַי אֶשָּׂא אֶל עָל, אֵלֶיךָ אֲשַׁוֵּעַ.</p>

<p>ארגן         אֲבָל, מֵעוֹלָם לֹא הָיִיתִי אוֹמֵר, כִּי בִתִּי</p>

<p>                  מֵיטִיבָה כָל-כָּךְ לִקְרֹא מִתּוֹךְ תָּוֵי-הַנְּגִינָה, וְאֵינָהּ</p>

<p>                  נִכְשָלֶת.</p>

<p>קליאנט         אֲבָל אִמְרִי, פִילִיס,</p>

<p>                  הַאִם אֻשַּׁרְתִּי כֹה,</p>

<p>                  אֲשֶׁר בְּלִבֵּךְ עוֹד יֵשׁ</p>

<p>                  מָקוֹם לְשִׁכְנִי בוֹ?</p>

<p>אנג&#8217;ליקה         תִּרְסִיס, אֲנִי, אֲנִי שֶׁלָּךְ</p>

<p>                   וַחֲלוֹמוֹתַי שֶׁלָּךְ.</p>

<p>קליאנט         מָה רַב אָשְׁרִי, מָה רָב!</p>

<p>                  הַאֻמְנָם כָּךְ לִי כָּךְ?</p>

<p>                  אִמְרִי, פִילִיס, וְאַאֲמִינָה בָךְ.</p>

<p>אנג&#8217;ליקה         תִּרְסִיס, אֲנִי שֶׁלָּךְ, שֶׁלָּךְ!</p>

<p>קליאנט         שׁוּב הַגִּידִי, פִילִיס.</p>

<p>אנג&#8217;ליקה          אֲנִי שֶׁלָּךְ!</p>

<p>קליאנט         אִמְרִי וְחִזְרִי מֵאָה פְעָמִים.</p>

<p>                  אַל תִּיעָפִי!</p>

<p>אנג&#8217;ליקה          אֲנִי שֶׁלָּךְ! אֲנִי שֶׁלָּךְ!</p>

<p>                  תִּרְסִיס, אֲנִי שֶׁלָּךְ!</p>

<p>קליאנט         אֵלֵי-מָרוֹם וּמַלְכֵי-אָרֶץ!</p>

<p>                   מֵרוֹם מִשְׁכַּנְכֶם הֲתַעַרְכוּ לִי?</p>

<p>                   אֲבָל, פִילִיס, מַחֲשָׁבָה תַּעְכֹּר כָּל אָשְׁרִי:</p>

<p>                  הַשֵּׁנִי הַלָּה, הַשֵּׁנִי הַלָּה!</p>

<p>אנג&#8217;ליקה          אֲנִי שְׂנֵאתִיו, אֲנִי שְׂנֵאתִיו</p>

<p>                   מִמָּוֶת מַר לִי הוּא.</p>

<p>                  לָשֶׁבֶת פֹּה וּבְקִרְבָתוֹ –</p>

<p>                   מְצוּקוֹתַי מָה רַבּוּ!</p>

<p>קליאנט         אֲבָל מַה תַּעֲשִׂי, וְאָבִיךְ</p>

<p>                  הוּא יִמְשֹׁל בָּךְ?</p>

<p>אנג&#8217;ליקה         תִּבְחַר נַפְשִי אֲזַי לָמוּת,</p>

<p>                   לֹא אֹמַר לַדֶּבֶק: טוֹב.</p>

<p>                  טוֹב לִי אָמוּת, טוֹב לִי אָמוּת.</p>

<p>ארגן          וּמָה אוֹמֵר הָאָב?</p>

<p>קליאנט           אֵינוֹ אוֹמֵר כְּלוּם.</p>

<p>ארגן          אֲבָל אָב טִפֵּשׁ שֶׁכְּמוֹתוֹ, אָב שֶׁכְּמוֹתוֹ, שֶׁהוּא</p>

<p>                  שׁוֹמֵעַ טִפְּשׁוּת זוֹ וְאֵינוֹ אוֹמֵר כְּלוּם.</p>

<p>קליאנט         [אומר להוסיף ולשיר] הוֹי, יוֹנָתִי&#8230;</p>

<p>ארגן          לֹא, לֹא! דַּי בָּזֶה, קוֹמֶדִיָּה זוֹ אֵינָה אֶלָּא דֻגְמָה</p>

<p>                   רָעָה מְאֹד. הָרוֹעֶה תִּרְסִיס חָצוּף, וְהָרוֹעָה פִילִיס</p>

<p>                   בּשֶׁת לֹא תֵדָע. לְדַבֵּר כָּךְ בִּפְנֵי אָבִיהָ! [לאנג&#8217;ליקה]</p>

<p>                  הַרְאִי לִי אֶת הַנְּיָר. אָ&#8230; אָ.. אֵיפֹה פֹּה הַדְּבָרִים</p>

<p>                  אֲשֶׁר זֶה שָׁרְתְּ? אֵין פֹּה אֶלָּא הַמַּנְגִּינָה בִלְבָד.</p>

<p>קליאנט         כְּלוּם אֵין אֲדוֹנִי יוֹדֵעַ, שֶׁזֶּה לֹא כְבָר הִמְצִיאוּ</p>

<p>                   תַחְבּוּלָה לִכְתֹּב אֶת הַדְּבָרִים בְּיַחַד עִם תָּוֵי</p>

<p>                   הַמַּנְגִּינָה?</p>

<p>ארגן         טוֹב מְאֹד. הִנְנִי עַבְדְּךָ לְשָׁרְתֶךּ. לְהִתְרָאוֹת.</p>

<p>                   אֶפְשָׁר הָיָה לָנוּ לְהִתְקַיֵּם בְּלִי אוֹפֶּרָה מְחֻצָּפָה זוֹ.</p>

<p>קליאנט         לַעֲשׂוֹת נַחַת רוּחַ לַאֲדוֹנִי אָמָרְתִּי.</p>

<p>ארגן         דִּבְרֵי שְׁטוּת אֵינָם גוֹרְמִים קוֹרַת רוּחַ. הִנֵה</p>

<p>                  אִשְתִּי.</p>

<br>

<h3 id="מחזהשביעי">מחזה שביעי</h3>

<p>[בלינה, ארגן, אנג&#8217;ליקה, מר דיאפוארוס, תומש דיאפוארוס, טואנטה]</p>

<p>ארגן         יוֹנָתִי, הִנֵּה בְנוֹ שֶׁל מַר דִּיאַפוּאַרוּס.</p>

<p>תומש דיאפוארוס         גְּבִרְתִּי, הֲלֹא לֹא לְחִנָּם יִקָּרֵא לָךְ מִן הַשָּׁמַיִם</p>

<p>                  חוֹתֶנֶת, כִּי עַל כֵּן נִכָּר בְּפָנָיִךְ&#8230;</p>

<p>בלינה         שְׂמֵחָה אֲנִי מְאֹד לָבֹא לַמּוֹעֵד הַנָּכוֹן לֵהָנוֹת מִן</p>

<p>                  הַכָּבוֹד לְהַכִּירֶךָ.</p>

<pre><code>                                                                            =====
</code></pre>

<p>הערה: במהדורה המודפסת אירעה תקלת דפוס, ועמוד אחד הודפס פעמיים במקום העמוד הבא בטקסט. למרבה הצער, לא מצאנו מהדורה בלי התקלה הזו, ולכן יש כאן קטיעה באורך עמוד אחד. [הערת פרויקט בן-יהודה]</p>

<pre><code>                                                                                =====
</code></pre>

<p>                  לִהְיוֹת אָדָם יָשָׁר וְלִרְצוֹת לְקַבְּלֵךְ מִיַּד אֲדוֹנִי</p>

<p>                  אָבִיךְ.</p>

<p>אנג&#8217;ליקה         הֲרֵי זוֹ תַחְבּוּלָה רָעָה הִיא לִקְנוֹת אַהֲבָתוֹ שֶל</p>

<p>                  אָדָם מִתּוֹךְ כְּפִיָּה עָלָיו.</p>

<p>תומש דיאפוארוס         עַל דְּבַר הַקַּדְמוֹנִים אָנוּ קוֹרְאִים, גְּבִרְתִּי, שֶׁכֵּן</p>

<p>                   הָיָה מִנְהָגָם לִנְהֹג בְּכֹחַ מִבֵּית אֲבִיהָן אֶת הַנְּעָרוֹת</p>

<p>                   שֶׁחָפְצוּ לְקַחְתָּן לְאִשָּׁה, כְּדֵי שֶׁלֹּא יֵרָאֶה כִּאִלּוּ</p>

<p>                   מֵרְצוֹנָן הֵן נִכְנָסוֹת אֶל תַּחַת כַּנְפֵי הַגֶּבֶר.</p>

<p>אנג&#8217;ליקה         הַקַּדְמוֹנִים – אֲדוֹנִי – קַדְמוֹנִים הֵם, וְאָנוּ יַלְדֵי</p>

<p>                  זְמַנֵּנוּ אָנוּ. בְּדוֹרֵנוּ אֵין לָנוּ כָּל צֹרֶךְ בְּהַעֲוָיוֹת.</p>

<p>                  וְאִם טוֹבִים בְּעֵינֵינוּ הַנִּשּׂוּאִין, אָנוּ יוֹדְעוֹת כֵּיצַד</p>

<p>                  לְהִכָּנֵס לְחֻפָּה, וְלֹא שֶׁיִּנְהָגוּנוּ לְשָׁם בְּחֹזֶק יָד.</p>

<p>                  אֲדוֹנִי יְחַכֶּה מְעָט. אִם בֶּאֱמֶת יֶאֱהָבֵנִי, צָרִיךְ הוּא</p>

<p>                   לִרְצוֹת כָּל מַה שֶּׁאֲנִי רוֹצָה.</p>

<p>תומש דיאפוארוס         אָכֵן, גְּבִרְתִּי, הַכֹּל, חוּץ מִכָּל הַשַּׁיָּךְ לְאַהֲבָתִי.</p>

<p>אנג&#8217;ליקה         אֲבָל, אֲדוֹנִי, הַסִּימָן הַמֻּבְהָק בְּיוֹתֵר לְאַהֲבָה הוּא</p>

<p>                  לְהִכָּנַע לִרְצוֹנָהּ שֶׁל הָאֲהוּבָה.</p>

<p>תומש דיאפוארוס         Distinguo, גְּבִרְתִּי בְּכָל מַה שֶּׁאֵין בּוֹ שַׁיָּכוּת</p>

<p>                  לִהְיוֹתֵךְ לִי – concedo; וְאוּלָם בְּכָל הַנּוֹגֵעַ</p>

<p>                  לְעִנְיָן זֶה – nego.</p>

<p>טואנטה         [לאנג&#8217;ליקה} הַרְבִּי נִמּוּקִים כְּאַוַּת נַפְשֵׁךְ, הָאָדוֹן</p>

<p>                   הַזֶּה אַךְ בָּא מֵהִטָּחֵן בְּבֵית מִדְרָשׁוֹ וְלֹא יַנִּיחַ</p>

<p>                  שְׁאֵלָה בְּלִי תְשׁוּבָה. שַׁלָּמָה תְסָרְבִי וְאֵינֵךְ רוֹצָה</p>

<p>                  בַכָּבוֹד לָבֹא בִּקְהַל הַפָקוּלְטָה?</p>

<p>בלינה         שֶׁמָּא אֵיזוֹ אַהֲבָה נְטוּעָה בְרֹאשָׁהּ?</p>

<p>אנג&#8217;ליקה         אִלּוּ הָיֹה הָיְתָה, וַדַּאי הָיְתָה מֵאוֹתוֹ מִין שֶׁגַּם</p>

<p>                  יָשִׁרי גַּם בִּינָתִי הָיוּ מַרְשִׁים לִי הַדָּבָר.</p>

<p>ארגן          תַּפְקִיד מְשֻׁנֶּה תַּפְקִידִי בְכָל-אֵלֶּה, יוֹנָתִי.</p>

<p>בלינה         אִלּוּ הָיִיתִי בִמְקוֹמְךָ, בְּחִיר נַפְשִׁי, לֹא הָייִתִי</p>

<p>                  לְעוֹלָם כּוֹפָה אוֹתָהּ לְנִשּׂוּאִים, וְהָיִיתִי מֵיטִיבָה</p>

<p>                  לָדַעַת מַה לַּעֲשׂוֹת.</p>

<p>אנג&#8217;ליקה         יוֹדַעַת אֲנִי, גְּבִרְתִּי, מַה כַּוָּנָתֵךְ בִּדְבָרַיִךְ אֵלֶּה,</p>

<p>                  וְכָל הַטֹּוב שֶׁלִּבֵּךְ רוֹחֵש לִי, וְאֶפְשָׁר שֶׁעֲצָתֵךְ לֹא</p>

<p>                   תֵעָשֶׂה.</p>

<p>בלינה          מַשְׁמָע, שֶׁנְּעָרוֹת בַּעֲלוֹת שֵׂכֶל וִישָׁרוֹת כָּמוֹךְ</p>

<p>                   בָּזוֹת לִשְׁמֹעַ בְּקוֹל אֲבוֹתֵיהֶן לַעֲשׂוֹת כִּרְצוֹנָם.</p>

<p>                  דָּבָר זֶה הָיָה יָפֶה לְפָנִים.</p>

<p>אנג&#8217;ליקה         חוֹבַת הַבַּת גַּם לָהּ יֵשׁ גְּבוּל, הַשֵּׂכֶל הַטּוֹב</p>

<p>                   וְהַחֻקִּים אֵינָם שׂוֹרְרִים בַּכֹּל.</p>

<p>בלינה         כְּלוֹמַר, אֵינֵךְ רוֹצָה אֶלָּא לְהִנָּשֵׂא, אֶלָּא שֶׁרוֹצָה</p>

<p>                  אַתְּ לִבְחֹר לָךְ אִישׁ לְפִי שְׁרִירוּת לִבֵּךְ?</p>

<p>אנג&#8217;ליקה          אִם אֵין אָבִי רוֹצֶה לָתֶת לִי אִישׁ כִּלְבָבִי,</p>

<p>                   אַשְׁבִּיעֶנּוּ וְלֹא יַשִּׂיאֵנִי לְכָל הַפָּחוֹת לָאִישׁ אֲשֶׁר</p>

<p>                  לֹא אוּכַל לֶאֱהֹב אוֹתוֹ.</p>

<p>ארגן         אֲדוֹנַי, אֲנִי מְבַקֵּשׁ סְלִיחָה עַל כָּל הַנַּעֲשֶׂה פֹה.</p>

<p>אנג&#8217;ליקה         כֶּל אֶחָד יֶשׁ לוֹ מַטָּרָה יְדוּעָה בְּבוֹאוֹ בִּבְרִית</p>

<p>                   הַנִּשּׂוּאִים. אֲנִי שֶׁאֵינֶנִּי רוֹצָה לְהִנָּשֵׂא לְאִישׁ אֶלָּא</p>

<p>                   כְדֵי לְאַהֲבָה אוֹתוֹ בֶאֱמֶת וְרוֹצָה לִדְבֹּק בּוֹ כָּל</p>

<p>                  יֵמי חַיָּי, מוֹדָה אֲנִי, שֶׁאֲנִי רוֹצָה לַעֲשׂוֹת מַעֲשַׂי</p>

<p>                  בִּזְהִירוּת יְדוּעָה. יֶשְׁנָן רַבּוֹת שֶׁאֵינָן נְשׂוּאוֹת</p>

<p>                   אֶלָּא כְדֵי לְהִפָּטֵר מֵעֻלָּם שֶׁל אֲבוֹתֵיהֶן וְלִהְיוֹתָן</p>

<p>                  יְכוֹלוֹת לַעֲשׂוֹת כְּכָל הָעוֹלֶה עַל רוּחָן, וְיֶשְׁנָן,</p>

<p>                   גְּבִרְתִּי, שֶׁאֵין נִשּׂוּאֵיהֶן אֶלָּא עִנְיַן-סַפְסָרוּת,</p>

<p>                   וְהֵן נִשָּׂאוֹת לְאִישׁ כְּדֵי לְהַשִּׂיג דְּמֵי אַלְמְנוּת</p>

<p>                   וּלְהִתְעַשֵּׁר בְּמוֹת בַּעְלָן, וְהֵן נִשָּׂאוֹת מֵאִישׁ לְאִישׁ</p>

<p>                  בְּלִי מוּסַר-כְּלָיוֹת אַךְ כְּדֵי לָרֶשֶׁת אוֹתוֹ. נָשִׁים</p>

<p>                  מֵעֵין אֵלֶּה אֵינָן מְבַקְשׁוֹת נִמּוּקִים יְתֵרִים וְאֵינָן</p>

<p>                  שָׂמוֹת לֵב אֶל הָאָדָם וְטִיבוֹ.</p>

<p>בלינה         רוֹאָה אֲנִי אוֹתָךְ וְאַתְּ מְפֻלְפֶּלֶת הַיּוֹם מְאֹד. רוֹצָה</p>

<p>                  הָיִיתִי לָדַעַת אֶל מָה יִרְמְזוּן מִלָּיִךְ.</p>

<p>אנג&#8217;ליקה         אֲנִי, גְּבִירְתִּי? כְּלוּם רוֹצָה אֲנִי לוֹמַר דָּבָר מִלְּבַד</p>

<p>                  מַה שֶּׁאָמָרְתִּי?</p>

<p>בלינה         מַחְמַדִּי, אַתְּ כָּל-כָּךְ פְּתַיָּה, עַד שֶׁאִי אֶפְשָׁר</p>

<p>                  לְכַלְכֵּל זֹאת יוֹתֵר.</p>

<p>אנג&#8217;ליקה          וַדַּאי רוֹצָה גְּבִרְתִּי לַהֲבִיאֵנִי לִידֵי מַעֲנֶה גַס; אֲבָל</p>

<p>                   הִנְנִי לְהַזְהִיר אוֹתָהּ, שֶׁהַדָּבָר לֹא יַעַל בְּיָדָהּ.</p>

<p>בלינה         אֵין בָּעוֹלָם עַזּוּת-מֵצַח גְּדוֹלָה מִזּוֹ.</p>

<p>אנג&#8217;ליקה         לֹא, גְּבִרְתִי; אִמְרִי מַה שֶּׁתֹּאמֵרִי.</p>

<p>בלינה         מִין גַּאֲוָה מְשֻׁנָּה לָהּ, מִין חֻצְפָּה שֶׁכֻּלֵּי עָלְמָא</p>

<p>                  יָנִיד כְּתֵפָיו.</p>

<p>אנג&#8217;ליקה          כָּל זֶה לֹא יוֹעִיל לָךְ,גְּבִרְתִּי. עַל אַפֵּךְ וַחֲמָתֵךְ</p>

<p>                  אֶדֹּם. וּכֵדי לָקַחַת מִמֵּךְ כָּל אֶפְשָׁרוּת לְהַגִּיעַ</p>

<p>                  לְמַטְּרָתֵךְ, אֵעָלֵם מֵעֵינָיִךְ.</p>

<br>

<h3 id="מחזהשמיני">מחזה שמיני</h3>

<p>[ארגן, בלינה, מר דיאפוארוס, תומש דיאפוארוס, טואנטה]</p>

<p>ארגן         [לאנג&#8217;ליקה היוצאת] שִׁמְעִי, בִּתִּי. בְּאַחַת מִשְּׁתֵּי אֵלֶה</p>

<p>                   תּבוֹרִי: אוֹ שֶׁתִּנָּשְׂאִי בְּעוֹד אַרְבָּעָה יָמִים, אוֹ</p>

<p>                   תִכָּנְסִי לְמִנְזָר. [לבלינה] אַל תָּשִׂימִי לִבֵּךְ לְמוֹ</p>

<p>                  אֵלֶּה, אֲנִי אֲלַמְּדֶנָּה דָעַת.</p>

<p>בלינה          מְאֹד צַר לִי, אֲבָל אֲנוּסָה אֲנִי לְעָזְבְךָ פֹה, בְּנִי.</p>

<p>                  יֶשׁ לִי דָבָר בָּעִיר, וְאֵינִי יְכוֹלָה לְהִסְתַּלֵּק מִמֶּנּוּ.</p>

<p>                  תֵּכֶף וּמִיָּד אָשׁוּב.</p>

<p>ארגן         לְכִי, יוֹנָתִי, הִכָּנִסי לַנּוֹטַרְיוֹן שֶׁלָּךְ כְּדֵי שֶׁיְּסַדֵּר</p>

<p>                   אֶת הַדָּבָר הַיָּדוּעַ לָךְ.</p>

<p>בלינה         לְהִתְרָאוֹת, מַחְמַדִּי.</p>

<p>ארגן          לְהִתְרָאוֹת, יוֹנָתִי.</p>

<br>

<h3 id="מחזהתשיעי">מחזה תשיעי</h3>

<p>[ארגן, מר דיאפוארוס, תומש דיאפוארוס, טואנטה]</p>

<p>ארגן         אַךְ זוֹהִי אִשָּׁה הָאוֹהֶבֶת אוֹתִי בְּאֹפֶן&#8230; שֶׁאִי</p>

<p>                  אֶפְשָׁר לְהַאֲמִין.</p>

<p>מר דיאפוארוס         אֲדוֹנִי אַרְגַּן, אָנוּ נִפָּרֵד מִמֶּךָּ.</p>

<p>ארגן         בְּבַקָּשָׁה מִכֶּם, אֲדוֹנַי, לְהַגִּיד לִי קְצָת, מַה מַּצַּב</p>

<p>                  בְּרִיאוּתִי בְּעֵינֵי אֲדוֹנַי.</p>

<p>מר דיאפוארוס         [ממשש בדופקו של ארגן] תּוֹמַשׂ, תְּפֹס אַתָּה בִּזְרוֹעוֹ</p>

<p>                  הַשְּׁנִיָּה שֶׁל מַר אַרְגַּן, וְאֵדַע אִם מֵיטִיב אַתָּה</p>

<p>                  לִשְׁפֹּט עַל אוֹדוֹת דָּפְקוֹ. Quid dicis?</p>

<p>תומש דיאפוארוס         Dico, שֶׁדָּפְקוֹ שֶׁל מַר דָּפְקוֹ שֶׁל אָדָם, שֶׁאֵינוֹ</p>

<p>                  בְּקַו הַבְּרִיאוּת.</p>

<p>מר דיאפוארוס         טוֹב.</p>

<p>תומש דיאפוארוס         דּוֹפֵק durisculus, כְּדֵי שֶׁלֹּא לוֹמַר diurus.</p>

<p>מר דיאפוארוס         טוֹב מְאֹד.</p>

<p>תומש דיאפוארוס         דּוֹחֵף.</p>

<p>מר דיאפוארוס         Bene.</p>

<p>תומש דיאפוארוס         גַּם קְצָת מְקַפֵּץ.</p>

<p>מר דיאפוארוס          Optime.</p>

<p>תומש דיאפוארוס         שֶׁזֶּה סִימָן לְגֹדֶשׁ בְּתוֹךְ, Parenchyme Splenique;</p>

<p>                       כְּלוֹמַר בִּתְחוּמוֹ שֶׁל הַטְּחוֹל.</p>

<p>מר דיאפוארוס         מְאֹד מְאֹד טוֹב.</p>

<p>ארגן         לֹא. מַר פּוּרְגוֹן סָבוּר כִּי חוֹלֵה-כָבֵד אָנִי.</p>

<p>מר דיאפוארוס         כַּמּוּבָן, כֵּן! כָּל הָאוֹמֵר parenchyme תַּרְתֵּי</p>

<p>                  מַשְׁמָע, מִשּׁוּם אוֹתָהּ הָאַחְדוּת הַגְּמוּרָה שֶׁבֵּין</p>

<p>                   שְׁנֵי אֵלֶּה עַל יְדֵי אוֹתוֹ vas breve שֶׁל הַשּׁוֹעֵר</p>

<p>                  וְלִפְעָמִים עַל יְדֵי méats cholidoques. וַדַּאי</p>

<p>                   צִוָּה לֲאדוֹנִי לְהַרְבּוֹת בְּצָלִי.</p>

<p>ארגן         לֹא, לֹא הִתִּיר לִי אֶלָּא מְבֻשָּׁל בִּלְבָד.</p>

<p>מר דיאפוארוס         כַּמּוּבָן, כֵּן! צָלִי אוֹ נָא – אַחַת הִיא; הֲלֹא</p>

<p>                  הִשְׂכִּיל מְאֹד בְּצִוּוּיוֹ. אֵין לְךָ רוֹפֵא טוֹב מִמֶּנּוּ.</p>

<p>ארגן         אֲדוֹנִי, כַּמָּה גַרְעִינֵי מֶלַח מֻתָּר לָשִׂים בְּבֵיצָה?</p>

<p>מר דיאפוארוס         שִׁשָּׁה, שְׁמוֹנָה, עֲשָׂרָה, בְּמִסְפָּר זוּגִי. כְּמוֹ בְסַמֵּי</p>

<p>                  מַרְפֵּא בְּמִסְפָּר בִּלְתִּי זוּגִי.</p>

<p>ארגן         לְהִתְרָאוֹת, אֲדוֹנָי.</p>

<br>

<h3 id="מחזהעשירי">מחזה עשירי</h3>

<p>[בלינה, ארגן]</p>

<p>בלינה         בְּנִי, הֲרֵינִי בָאָה לְהַגִּיד לְךָ דָבָר קֹדֶם שֶׁאֵצֵא,</p>

<p>                   שֶׁחַיָּב אַתָּה לָשִׂים אֵלָיו לִבֶּךָ. כְּשֶׁעָבַרְתִּי עַל</p>

<p>                  חַדְרָהּ שֶׁל אַנְגֶ&#8217;לִיקָה, רָאִיתִי וְהִנֵּה בָחוּר צָעִיר</p>

<p>                   אֶצְלָהּ; וּכְשֶׁרָאַנִי, נֶחְפַּז לִבְרֹחַ.</p>

<p>ארגן         אִישׁ צָעִיר מִתְיַחֵד עִם בִּתִּי?</p>

<p>בלינה         כֵּן, בִתְּךָ הַקְּטַנָּה, לוּאִיזוֹן, הָיְתָה אִתָּם בְּאוֹתוֹ</p>

<p>                  מַעֲמָד וְהִיא יְכוֹלָה לְסַפֵּר לְךָ.</p>

<p>ארגן         
[לבדו] אֵין אֲנִי תָמֵהַּ כָּעֵת שֶׁהִיא מְסָרָבֶת.</p>

<br>

<h3 id="מחזהאחד-עשר">מחזה אחד-עשר</h3>

<p>[ארגן, לואיזון]</p>

<p>ארגן         לוּאִיזוֹן!</p>

<p>לואיזון         אַבָּא מָה רוֹצֶה? אִמִּי-חוֹרַגְתִּי אָמְרָה, כִּי קוֹרֵא</p>

<p>                   אַתָּה לִי.</p>

<p>ארגן         כֵּן, קִרְבִי הֵנָּה. גּשִׁי, סֹבִּי, הַבִּיטִי בִי!</p>

<p>לואיזון         מַה לְּךָ, אָבִי?</p>

<p>ארגן         וּבְכֵן?</p>

<p>לואיזון         מָה?</p>

<p>ארגן         אֵין לָךְ מַה לְּסַפֵּר לִי?</p>

<p>לואיזון         כְּדֵי לְבַדֵּחַ דַּעְתּוֹ שֶׁל אַבָּא אֲסַפֶּר לוֹ אֶת סִפּוּר</p>

<p>                  הַמַּעֲשֶׂה בְּעוֹרוֹ שֶׁל חֲמוֹר, אוֹ מָשָׁל בְּעוֹרֵב</p>

<p>                  וְשׁוּעָל, שֶׁלָּמַדְתִּי זֶה לֹא כְבָר.</p>

<p>ארגן          לֹא זוֹ אָמָרְתִּי.</p>

<p>לואיזון         וּמָה?</p>

<p>ארגן         הוֹי, עֲרוּמָה אָתְּ. אְּת מְבִינָה הֵיטֵב מַה שֶּׁאֲנִי</p>

<p>                  רוֹצֶה.</p>

<p>לואיזון         יִסְלַח לִי אָבִי.</p>

<p>ארגן          הֲכֵן אַתְּ שׁוֹמַעַת בִּקוֹלִי?</p>

<p>לואיזון         מָה?</p>

<p>ארגן         הַאִם לֹא צִוִּיתִי לָךְ לָבֹא וּלְסַפֵּר לִי כָּל מַה שֶּׁאַתְּ</p>

<p>                  רוֹאָה?</p>

<p>לואיזון         כֵּן, אָבִי.</p>

<p>ארגן          הֲלֹא עָשִׂית כָּךְ?</p>

<p>לואיזון         כֵּן, סִפַּרְתִּי לָך כָּל מַה שֶּׁרָאִיתִי.</p>

<p>ארגן         הַאִם לֹא רָאִית כְּלוּם?</p>

<p>לואיזון          לֹא, אָבִי.</p>

<p>ארגן         לֹא?</p>

<p>לואיזון         לֹא, אָבִי.</p>

<p>ארגן         אֶל נָכוֹן?</p>

<p>לואיזון          אֶל נָכוֹן.</p>

<p>ארגן         אִם כֵּן, אַרְאֶה לָךְ אֵיזֶה דָבָר.</p>

<p>לואיזון         [רואה שוטים בידי אביה] הוֹי, אָבִי!</p>

<p>ארגן         אֲהָהּ! רַמָּאִית קְטַנָּה, אֵינֵךְ מְסַפֶּרֶת לִי, כִּי רָאִית</p>

<p>                   אִישׁ צָעִיר בְּחַדְרָהּ שֶׁל אֲחוֹתֵךְ.</p>

<p>לואיזון         [בוכה]</p>

<p>ארגן         [אוחז אותה בזרועו] זֶה יְלַמְּדֵךְ דַּעַת כֵּיצַד</p>

<p>                  מְשַׁקְּרִים.</p>

<p>לואיזון         [כורעת על ברכיה ] הוֹי, אָבִי, סְלַח לִי! אָכֵן אֲחוֹתִי</p>

<p>                  אָמְרָה לִי לְבִלְתִּי סַפֵּר לָךְ, אֲבָל אֲנִי אֲסַפֶּר לְךָ</p>

<p>                  הַכֹּל.</p>

<p>ארגן          אֲבָל צָרִיךְ תְּחִלָּה לְהַלְקוֹתֵך עַל כְּזָבָיִךְ. אַחֲרֵי כֵן</p>

<p>                  נִרְאֶה אֵיךְ יִפֹּל דָּבָר.</p>

<p>לואיזון           אָבִי, סְלִיחָה!</p>

<p>ארגן          לֹא, לֹא!</p>

<p>לואיזון         אָבִי מַחְמַדִּי, אַל תַּלְקֵנִי.</p>

<p>ארגן         אֲבָל תִּלְקִי.</p>

<p>לואיזון         בְּשֵׁם אֱלֹהִים, אָבִי, אַל נָא תַלְקֵנִי.</p>

<p>ארגן          [אומר להכותה] הִנֵּה! הִנֵּה!</p>

<p>לואיזון         הוֹי, אָבִי, פְּצַעְתַּנִי, חֲדָל! אֲנִי מַתִּי.</p>

<p>                  [עושה עצמה מתה]</p>

<p>ארגן         אַלְלַי! מַה לָּךְ, לוּאִיזוֹן? לוּאִיזוֹן! הוֹי, אֵלִי!</p>

<p>                   לוּאִיזוֹן! אוֹיָה, בִּתִּי, בִּתִּי! הוֹי אָב אֻמְלָל</p>

<p>                  שֶׁכְּמוֹתִי. בִּתִּי הַיְקָרָה מֵתָה. מֶה עָשִׂיתִי אֲנִי</p>

<p>                  הָאֻמְלָל! הוֹי שֵׁבֶט נִבְזֶה, מִיתָה מְשֻׁנָּה עָלֶיךָ!</p>

<p>                  הוֹי, בִּתִּי הָאֲמוּלָה, בִּתִּי הַקְּטַנָּה הָאֲמוּלָה!</p>

<p>לואיזון         לַ-לַה, אַבָּא, אַל נָא תִבְכֶּה. אֵינֶנִּי מֵתָה מִיתָה</p>

<p>                  גְמוּרָה!</p>

<p>ארגן           עֲרוּמָה שֶׁכְּמוֹתָהּ! הַפַּעַם סָלַחְתִּי לָךְ, וּבִלְבַד</p>

<p>                   שֶׁתְּסַפְּרִי לִי הַכֹּל, דָּבָר לֹא נֶעְדָּר.</p>

<p>לואיזון         כֵּן, אַבָּא.</p>

<p>ארגן          אֲבָל, רְאִי, הִשָּׁמְרִי לָךְ, כִּי הִנֵּה אֶצְבַּע קְטַנָּה</p>

<p>                   זוֹ יוֹדַעַת הַכֹּל וְהִיא תֹּאמַר לִי תֵּכֶף אִם אַתְּ</p>

<p>                   מְשַׁקֶּרֶת.</p>

<p>לואיזון         אֲבָל אַל תֹּאמַר, אַבָּא, לַאֲחוֹתִי, כִּי סִפַּרְתִּי.</p>

<p>ארגן          לֹא! לֹא!</p>

<p>לואיזון         [לאחר שהשגיחה אם אין איש שומע] כָּך הֲוָא. כְּשֶׁהָיִיתִי</p>

<p>                   בַּחֲדַר אֲחוֹתִי, וְהִנֵּה נִכְנַס לְחַדְרָהּ אִישׁ צָעִיר.</p>

<p>ארגן         אִם כֵּן?</p>

<p>לואיזון         שְׁאַלְתִּיו מַה הוּא רוֹצֶה, וְאָמַר, כִּי הוּא הַמּוֹרֶה</p>

<p>                  שֶׁלָּהּ – לְזִמְרָה.</p>

<p>ארגן         [כלפי הצד] המ&#8230;המ&#8230; הִנֵּה הַדָּבָר. [אל לואיזון]</p>

<p>                   וּבְכֵן?</p>

<p>לואיזון         אַחֲרֵי כֵן נִכְנְסָה אֲחוֹתִי.</p>

<p>ארגן           וּבְכֵן?</p>

<p>לואיזון         וְאָמְרָה: &quot;צֵא, צֵא, צֵא! הוֹי, אֵלִי, צֵא! אַתָּה</p>

<p>                  מְבִיאֵנִי לִידֵי יֵאוּשׁ&quot;.</p>

<p>ארגן         וּבְכֵן?</p>

<p>לואיזון           לֹא רָצָה לָצֵאת.</p>

<p>ארגן          מָה אָמַר לָהּ?</p>

<p>לואיזון         אָמַר לָהּ כַּמָּה וְכַמָּה דְבָרִים.</p>

<p>ארגן           וּמָה אָמַר עוֹד?</p>

<p>לואיזון         יֵשׁ שֶׁאָמַר זֹאת וְיֵשׁ שֶׁאָמַר זֹאת: כִּי אוֹהֵב הוּא</p>

<p>                  אוֹתָה מְאֹד, וְכִי הִיא הַיָּפָה בָעוֹלָם.</p>

<p>ארגן           וְאַחֲרֵי כֵן?</p>

<p>לואיזון         וְאַחֲרֵי כֵן כָּרַע לְפָנֶיהָ בֶּרֶךְ.</p>

<p>ארגן           וְאַחֲרֵי כֵן?</p>

<p>לואיזון           וְאַחֲרֵי כֵן נָשַׁק לְכַף יָדָהּ.</p>

<p>ארגן         וְאַחֵרי כֵן?</p>

<p>לואיזון          וְאַחֲרֵי כֵן בָּאָה אִמִּי-חוֹרַגְתִּי אֶל הַפֶּתַח, וּבָרָח.</p>

<p>ארגן           וְתוּ לֹא?</p>

<p>לואיזון           לֹא, אַבָּא.</p>

<p>ארגן           הִנֵּה אֶצְבָּעִי הַקְּטַנָּה מְפַטְפֶּטֶת עוֹד. [שם אצבעו</p>

<p>                   על אזנו] אַ-אִ-אַ? כֵּן? אַ, הִנֵּה אֶצְבָּעִי הַקְּטַנָּה</p>

<p>                   אוֹמֶרֶת, כִּי רָאִית עוֹד וְלֹא הִגַּדְתְּ לִי.</p>

<p>לואיזון         הוֹי, אָבִי, אֶצְבָּעֲךָ הַקְּטַנָּה כּוֹזָבֶת.</p>

<p>ארגן           רְאִי הִשָּׁמְרִי.</p>

<p>לואיזון           לֹא, אַבָּא, אַל תַּאֲמִין לָהּ. שֶׁקֶר הִיא דוֹבֶרֶת.</p>

<p>                  בְּנֶאֱמָנוּת.</p>

<p>ארגן         טוֹב, טוֹב! נִרְאֶה. לְכִי לָךְ וְהִתְבּוֹנְנִי לְכָל דָּבָר.</p>

<p>                   לֵכִי. [לבדו] הוֹי, אֵין עוֹד יְלָדִים בָּעוֹלָם! הוֹי,</p>

<p>                  כַּמָּה הִשְתָּרְגוּ עָלָי, אֵין לִי פְּנַאי לָשִׂים לֵב</p>

<p>                   לְמַחֲלָתִי. בְּנֶאֱמָנוּת, כַּלְכֵּל לֹא אוּכַל.</p>

<p>[נופל לתוך הכסא]</p>

<br>

<h3 id="מחזהשניםעשר">מחזה שנים עשר</h3>

<p>[ברלד, בלינה, ארגן]</p>

<p>ברלד         מַה שְּׁלוֹמְךָ, אָחִי?</p>

<p>ארגן         הוֹי, אָחִי, רַע, רַע מְאֹד!</p>

<p>ברלד          הָא כֵיצַד רַע מְאֹד?</p>

<p>ארגן          כֵּן, חָלַשְׁתִּי בְּמִדָּה שֶׁאִי אֶפְשָׁר לְשַׁעֵר.</p>

<p>ברלד          צַר לִי מְאֹד.</p>

<p>ארגן          אֵין לִי כֹחַ לְדַבֵּר.</p>

<p>ברלד          אָחִי, בָּא אֲנִי לְהַצִּיעַ שִׁדּוּךְ בִּשְׁבִיל אַנְגֶ&#8217;לִיקָה.</p>

<p>ארגן         [בחום, מתרומם מתוך כסאו] אָחִי, אַל תּוֹסֶף לְדַבֵּר</p>

<p>                  לִי עַל אוֹדוֹת רַמָּאִית זוֹ, חֲצוּפָה עַזַּת-פָּנִים. עוֹד</p>

<p>                   מָחָר אֶסְגְּרֶנָּה בְמִנְזָר.</p>

<p>ברלד         מַה טּוֹב! מַה יָּגֶל לִבִּי לִרְאוֹת, כִּי בְרִיאוּתְךָ</p>

<p>                  שָׁבָה אֵלֶיךָ קִמְעָה, וְכִי בִקּוּרִי מֵיטִיב לִבְרִיאוּתֶךָ.</p>

<p>                   וּבְעִנְיָן זֶה עוֹד נָשׁוּב לְדַבֵּר. הִנְנִי מֵבִיא אִתִּי</p>

<p>                  מַקְהֵלָה שֶׁפָּגַשְׁתִּי בְדַרְכִּי. הִיא תָפִיג אֵת צַעַרְךָ</p>

<p>                   וְתַהֲפֹךְ מַצַּב רוּחֲךָ לְיוֹתֵר מַקְבִּיל לָעִנְיָנִים שֶׁעָלַי</p>

<p>                  עוֹד לְדַבֵּר אִתָּךְ. אֵלֶּה הֵמָּה צוֹעֲנִים מִתְחַפְּשִׂים</p>

<p>                   לְמַבְרִים שֶׁמְּרַקְּדִים וְשָׁרִים. מֻבְטָחְנִי, כִּי יִמְצְאוּ</p>

<p>                   חֵן בְּעֵינֶיךָ וְיִיטַב לְךָ בָּהֶם יוֹתֵר מִבְּסַמָּיו שֶׁל</p>

<p>                  פּוּרְגוֹן הָרוֹפֵא. הִכָּנְסוּ!</p>

<br>

<h2 id="אִינְטֶרְמֶדִיָּהשְׁנִיָּה">אִינְטֶרְמֶדִיָּה שְׁנִיָּה</h2>

<p>[אחי החולה המדומה מכניס מספר צוענים וצועניות</p>

<p>מתחפשים למַברים והם שרים ורוקדים חליפות]</p>

<p>אשה מַברית ראשונה         הוֹי, בְּנֵי-הַנְּעוּרִים,</p>

<p>                   יְמֵי אֲבִיבְכֶם עוֹבְרִים,</p>

<p>                  הַיָּמִים הַטּוֹבִים.</p>

<p>                   הוֹי, בְּנֵי הַנְּעוּרִים,</p>

<p>                  יְמֵי אֲבִיבְכֶם עוֹבְרִים,</p>

<p>                  דְּעוּ חֶמְדַּת-אֲהָבִים!</p>

<p>                  כִּי אֵין בָּעוֹלָם כְּלָל,</p>

<p>                  אֵין קֶסֶם וְכֹחַ אַיִן</p>

<p>                  לִכְבּשׁ הַלֵּב וּלְסַמֵּא עַיִן</p>

<p>                  כִּפְעֻלַּת אַהֲבָה תִּפְעָל.</p>

<p>                  הוֹי, בְּנֵי הַנְּעוּרִים,</p>

<p>                   יְמֵי אֲבִיבְכֶם עוֹבְרִים,</p>

<p>                  הַיָּמִים הַטּוֹבִים.</p>

<p>                  הוֹי, בְּנֵי הַנְּעוּרִים,</p>

<p>                   דְּעוּ חֶמְדַּת- אֲהָבִים,</p>

<p>                  עוֹבְרִים חוֹלְפִים רִגְעֵי-דוֹדִים.</p>

<p>                   הַיֹּפִי עוֹבֵר,</p>

<p>                  הַזְּמָן לוֹ קוֹבֵר,</p>

<p>                   הַזֹּקֶן קָרֵב,</p>

<p>                  הוֹלֵךְ וְגוֹבֵר</p>

<p>                  וּמָחָה מִלֵּב כָּל זֵכֶר רִגְעֵי הַחֵן.</p>

<p>                  הוֹי, בְּנֵי-הַנְּעוּרִים,</p>

<p>                  יְמֵי הָאָבִיב עוֹבְרִים,</p>

<p>                  הַיָּמִים הַטּוֹבִים.</p>

<p>                   הוֹי, בְּנֵי הַנְּעוּרִים,</p>

<p>                   יְמֵי אֲבִיבְכֶם עוֹבְרִים,</p>

<p>                   דְּעוּ חֶמְדַּת-אֲהָבִים.</p>

<br>

<p><strong>בלט – הופעה ראשונה</strong></p>

<p>[צוענים וצועניות יוצאים במחול]</p>

<p>אשה מַברית שנייה         בִּתְקֹף הָאַהֲבָה עָלֵינוּ,</p>

<p>                  מַה תֹּאמְרוּ אַתֵּן?</p>

<p>                  אֲנַחְנוּ בַּעֲלוּמֵינוּ,</p>

<p>                  הֵן עָצַם מִמֶּנּוּ,</p>

<p>                  כִּי לוֹ הַכֹּחַ וְהַחֵן.</p>

<p>                  הָאַהֲבָה בִנְעוּרֵינוּ</p>

<p>                  קִסְמָהּ רַב, מְאֹד רָב;</p>

<p>                   אַךְ יִגַּל לְעֵינֵינוּ,</p>

<p>                  וְאֵלָיו תְּשׁוּקָתֵנוּ,</p>

<p>                  אֵיךְ נַעַמְדָה בְּפָנָיו?</p>

<p>                  אוֹמְרִים רַבִּים מְנַדֶּיהָ:</p>

<p>                  הָאַהֲבָה רָעָה חוֹלָה,</p>

<p>                  רַבּוֹת מְאֹד דִּמְעוֹתֶיהָ,</p>

<p>                   וּמַכְאוֹב בִּכְנָפֶיהָ.</p>

<p>                  אַשְׁרָיו – בָּהּ נַפְשׁוֹ גָעָלָה.</p>

<p>אשה מברית שלישית          מַה נָּעִים לֶאֱהֹב</p>

<p>                  בִּימֵי עֲלוּמֵינוּ;</p>

<p>                  אֶת אֲשֶׁר נֶאֱהָב;</p>

<p>                  אֲבָל אִם יְכַזֵּב,</p>

<p>                   מָה רַע גּוֹרָלֵנוּ!</p>

<p>אשה מברה רביעית         אֲבָל</p>

<p>                  הַבֶּגֶד אֵינֶנּוּ אָסוֹן כְּלָל,</p>

<p>                  אַךְ גָּדוֹל הָאַף,</p>

<p>                  וְנוֹרָא הַצַּעַר,</p>

<p>                  אִם נִקְשְׁרָה נַפְשֵׁנוּ</p>

<p>                  בַּבּוֹגֵד הַנָּעַר.</p>

<p>האשה השנייה         וּבְכֵן בַּמֶּה יִבְחַר</p>

<p>                  לִבֵּנוּ הַצָּעִיר?</p>

<p>האשה השלישית         הֲנָקוּט בְּאַהֲבַת זָר</p>

<p>                   וְאַהֲבָה לֹא נָעִיר?</p>

<p>האשה הרביעית          אוֹ אוּלַי נִדְבַּק בָּהּ,</p>

<p>                וְאִם כִּי פִרְיָהּ מָר?</p>

<p>כולן יחד           כֵּן, נֵלְכָה בְאָרְחוֹתֶיהָ</p>

<p>                   אֶל רָגְזָהּ וְאֶל לַהֲבָהּ.</p>

<p>                  וְתַהְפּוּכוֹתֶיהָ,</p>

<p>                  כִּי עַל צַעַר וְעִנּוּי בּּה</p>

<p>                   הֵן יְכַסּוּ מֵאָה</p>

<p>                  מַנְעַמֶּיהָ.</p>

<br>

<p><strong>בלט הופעה שנייה</strong></p>

<p>[כל המַברים מכרכרים ביחד וגם הקופים אשר הביאו</p>

<p>אתם]</p>

<br>

<h2 id="מערכהשלישית">מערכה שלישית</h2>

<h3 id="מחזהראשון">מחזה ראשון</h3>

<p>[ברלד, ארגן, טואנטה]</p>

<p>ברלד         מָה אַתָּה סָבוּר, אָחִי, הַאִם לֹא טוֹב זֶה מִמָּנָה</p>

<p>                  אַחַת שֶׁל קְצִיעָה?</p>

<p>ארגן         הם&#8230; קְצִיעָה טוֹבָה גַּם הִיא טוֹבָה.</p>

<p>ברלד         רוֹצֶה אַתָּה לָשִׂיחַ עִמִּי קְצָת?</p>

<p>ארגן         חַכֵּה, אָחִי, מְעַט קָט. כִּרֶגַע אָשׁוּב.</p>

<p>טואנטה         אֲבָל, כְּלוּם אֵין אֲדוֹנִי מַעֲלֶה עַל לִבּוֹ, כִּי בְלִי</p>

<p>                   מַטֶּה אֵינוֹ יָכוֹל לָלָכֶת?</p>

<p>ארגן          הַצֶּדֶק אִתָּךְ.</p>

<br>

<h3 id="מחזהשני">מחזה שני</h3>

<p>[ברלד, טואנטה]</p>

<p>טואנטה         אַל נָא יַזְנִיחַ, אֲדוֹנִי, אֶת עִנְיָנֶיהָ שֶׁל בַּת-אָחִיו.</p>

<p>ברלד         אֲנִי אֶעֱשֶׂה כָּל מַה שֶּׁבִּיכָלְתִּי כֵּדי שֶׁתַּגִּיעַ לְמָה</p>

<p>                   שֶׁהִיא רוֹצָה.</p>

<p>טואנטה          צָרִיךְ לְבַטֵּל תַּכְלִית בִּטּוּל אוֹתוֹ הַשִּׁדּוּךְ</p>

<p>                  חֲסַר-הַטַּעַם אֲשֶׁר לָקַח לִבּוֹ. וַאֲנִי סְבוּרָה, מַה</p>

<p>                  טּוֹב הָיָה אִלּוּ יָכֹלְתִי לְהַכְנִיס הַבַּיְתָה אֵיזֶה</p>

<p>                  רוֹפֵא, שֶׁהָיָה מַשְׂנִיא עָלָיו אֶת מַר פּוּרְגוֹן שֶׁלּוֹ.</p>

<p>                   אוּלָם בְּאֵין אִישׁ כָּזֶה בְּיָדֵינוּ, גָּזַרְתִּי אֹמֶר לְעוֹלֵל</p>

<p>                   עֲלִילוֹת בְּעַצְמִי.</p>

<p>ברלד         הָא כֵיצַד?</p>

<p>טואנטה         אֵין זֶה אֶלָּא מַעֲשֵׂה קֻנְדָּס. הַצְלָחָתִי תִּהְיֶה מְרֻבָּה</p>

<p>                  עַל חָכְמָתִי. הַנִּיחָה לִי וְאֶעֱשֶׂה. וְאַתָּה עֲשֵׂה מַה</p>

<p>                   שֶּׁתּוּכַל לַעֲשׂוֹת אָתָּה. הִנֵּה אֲדוֹנֵנוּ בָא.</p>

<br>

<h3 id="מחזהשלישי">מחזה שלישי</h3>

<p>[ארגן, ברלד]</p>

<p>ברלד         רֵאשִׁית-כֹּל, אָחִי, אֲבַקֶּשְׁךָ לִבְלִי הִתְעַבֵּר בִּשְׁעַת</p>

<p>                  שִׂיחָתֵנוּ.</p>

<p>ארגן         כִּדְבָרֶיךָ.</p>

<p>ברלד          שֵׁנִית, הִנְנִי מְבַקֵּשׁ אוֹתְךָ לַעֲנוֹת עַל כָּל שְׁאֵלוֹתַי</p>

<p>          לֹא מִתּוֹךְ קָצֶף.</p>

<p>ארגן         כֵּן.</p>

<p>ברלד         וּלְדַבֵּר בְּקוֹרַת רוּחַ עַל כָּל מַה שֶּׁנְּדַבֵּר.</p>

<p>ארגן          חֵי אֱלֹהִים, כֵּן! לָמָה אַתָּה מַאֲרִיךְ בְּהַקְדָּמָתֶךָ?</p>

<p>ברלד         אָחִי, אַתָּה שֶׁיֶּשׁ לְךָ הוֹן רַב וְאֵין לְךָ אֶלָּא בַת</p>

<p>                  אֶחָת – בַּקְּטַנָּה הַרֵי לַא עַסְקִינָן – מִשּׁוּם מָה</p>

<p>                  אַתָּה רוֹצֶה לְהַכְנִיסָהּ לְמִנְזָר?</p>

<p>ארגן         מִשּׁוּם מָה אֲנִי שׂוֹרֵר בְּבֵיתִי לַעֲשׂוֹת כָּל—הַיָּשָׁר</p>

<p>          בְּעֵינָי?</p>

<p>ברלד         אִשְׁתְּךָ אֵינָהּ פּוֹסֶקֶת מֵהַפְצִיר בְּךָ לְהִפָּטֵר בְּאֹפֶן</p>

<p>                  כָּזֶה מִשְּׁתֵּי בְנוֹתֶיךָ. אֵינֶנִּי מְפַקְפֵּק, כִּי מִתּוֹךְ</p>

<p>                  אַהֲבָה רַבָּה הָיְתָה שְׂמֵחָה לִרְאוֹת אֶת שְׁתֵּיהֶן</p>

<p>                  נְזִירוֹת אֲדוּקוֹת.</p>

<p>ארגן         הִנֵּה הִגַּעְנוּ עַד כָּאן. הִנֵּה קֹדֶם לַכֹּל יָדָהּ שֶׁל</p>

<p>                  הָאִשָּׁה הַמִּסְכֵּנָה בְּאֶמְצָע. הִיא הָאֲשֵׁמָה בְכָל רָע.</p>

<p>                  כֻּלֵּי עָלִמָא שׂוֹנֵא לָהּ.</p>

<p>ברלד         לֹא, אָחִי, נַנִּיחַ לָהּ. הֲרֵי הִיא אִשָּׁה, שֶׁאֵין לָהּ</p>

<p>                  בְּעוֹלָמָהּ אֶלָּא טוֹבָתָה שֶׁל מִשְׁפַּחְתֶּךָ, וְאֵין לָהּ</p>

<p>                  שׁוּם פְּנִיָּה אַחֶרֶת. וְיֶשׁ לָהּ עֲדִינוּת נִפְלָאָה</p>

<p>                  לְגַבֶּיךָ, וְאַהֲבָתָהּ אֶת בְּנוֹתֶיךָ – אַהֲבָה שֶׁאֵין</p>

<p>                   לְמַעְלָה הֵימֶנָּה. בָּזֶה אֵין לְפַקְפֵּק כְּלָל וּכְלָל.</p>

<p>                  בְּעִנְיָן זֶה לֹא נְדַבֵּר שׁוּב; אַךְ נָשׁוּב לְדַבֵּר עַל</p>

<p>                  אוֹדוֹת בִּתֶּךָ. מָה אַתָּה סָבוּר בִּכְלָל, כְּשֶׁאַתָּה</p>

<p>                  מַשִּׂיא אוֹתָהּ לִבְנוֹ שֶׁל רוֹפֵא?</p>

<p>ארגן          סָבוּר אֲנִי לָקַחַת לִי אוֹתוֹ חָתָן שֶׁצָּרִיךְ לִי.</p>

<p>ברלד         אֲבָל לֹא אוֹתוֹ שֶׁצָּרִיךְ לְבִתֶּךָ. וְיֵשׁ שִׁדּוּךְ יוֹתֵר</p>

<p>                  מַתְאִים בִּשְׁבִילָהּ.</p>

<p>ארגן         אֶפְשָׁר. אֲבָל זֶה יוֹתֵר מַתְאִים בִּשְׁבִילִי.</p>

<p>ברלד          אֲבָל הָאִישׁ, שֶׁהִיא נִשֵּׂאת לוֹ, הֲבִשְׁבִילְךָ אוֹ</p>

<p>                  בִשְׁבִילָהּ תִּנָּשֵׂא לוֹ?</p>

<p>ארגן          צָרִיךְ שֶׁיִּהְיֶה בִּשְׁבִילִי וּבִשְׁבִילָהּ. וְרוֹצֶה אֲנִי</p>

<p>                  לְהַכְנִיס לְתוֹךְ מִשְׁפַּחְתִּי אֲנָשִׁים נְחוּצִים לִי.</p>

<p>ברלד         אִי מִשּׁוּם זֶה, אִלּוּ הָיְתָה בִתְּךָ הַקְּטַנָּה בּוֹגֶרֶת,</p>

<p>                  הָיִיתָ לוֹקֵחַ לָהּ רוֹקֵּחַ לְאִישׁ?</p>

<p>ארגן          וּמַדוּעַ לֹא?</p>

<p>ברלד         כְּלוּם אֶפְשָׁר, שֶׁכָּל יְמֵי חַיֶּיךָ תִּהְיֶה כָרוּךְ אַחֲרֵי</p>

<p>                  רוֹפְאֶיךָ וְרוֹקְחֶיךָ וְתִהְיֶה רוֹצֶה לִהְיוֹת חוֹלֶה עַל</p>

<p>                   אַפָּם וַחֲמָתָם שֶׁל כֻּלֵּי עָלְמָא וְהַטֶּבַע?</p>

<p>ארגן          מָה אַתָּה רוֹצֶה לוֹמַר, אָחִי?</p>

<p>ברלד         רוֹצֶה אֲנִי לוֹמַר, שֶׁאֵין אֲנִי יוֹדֵעַ בָּעוֹלָם אָדָם</p>

<p>                  פָּחוֹת חוֹלֶה מִמֶּךָּ. וְאֵין אֲנִי רוֹצֶה בִשְׁבִילִי בַּרְיוּת</p>

<p>                   גּוּפָא טוֹבָה מִשֶּׁלָּךְ. וְאֵין לְךָ רְאָיָה יוֹתֵר טוֹבָה</p>

<p>                  שֶׁבְּרִיאוּתְךָ טוֹבָה וְגוּפְךָ אֵיתָן מִזּוֹ, שֶׁעַד הַיּוֹם</p>

<p>                  לֹא עָלָה לְךָ, לַמְרוֹת כָּל עֲמָלְךָ, לְהָרְסוֹ וְעוֹד לֹא</p>

<p>                  מַתָּ מֵעֹצֶר-סַמִּים שֶׁהִלְעִיטוּךָ בָהֶם.</p>

<p>ארגן         אֲבָל, אָחִי, כְּלוּם אֵינְךָ יוֹדֵעַ, שֶׁלּוּלֵא הֵם כְּבָר</p>

<p>                  מַתִּי. וּמַר פּוּרְגוֹן אוֹמֵר, כִּי לָמוּת אֲנִי נוֹטֶה, אִם</p>

<p>                   לֹא יִדְאַג לִי שְׁלשָׁה יָמִים.</p>

<p>ברלד         אִם לֹא תִשָּׁמֶר לְךָ, יִדְאַג לְךָ עַד שֶׁיִּשְׁלָחֲךָ לְעוֹלָם</p>

<p>                  אַחֵר.</p>

<p>ארגן          אֲבָל, אָחִי, נְדַבֵּר בְכֹבֶד רֹאשׁ. אַתָּה אֵינְךָ מַאֲמִין</p>

<p>                  בְּחָכְמַת הָרְפוּאָה?</p>

<p>ברלד          אֵינֶנִּי מַאֲמִין וְאֵינֶנִּי רוֹאֶה כָל צֹרֶךְ לְהַאֲמִין בָּהּ</p>

<p>                  כְּדֵי לְהַצִּיל אֶת נַפְשִׁי.</p>

<p>ארגן          הָא כֵיצַד? אַתָּה אֵינְךָ מַאֲמִין בְּדָבָר, שֶׁכֻּלֵּי</p>

<p>                  עָלְמָא מַסְכִּים לוֹ, וְהָיָה מְכֻבָּד עַל כַּמָּה דוֹרוֹת?</p>

<p>ברלד         מְאֹד מְאֹד רָחַקְתִּי מֵהַאֲמִין בָּזֶה. וּמוֹצֵא אֲנִי</p>

<p>                  אוֹתָהּ לָאִוֶּלֶת הַגְּדוֹלָה בְיוֹתֵר שֶׁבָּאָדָם. וְאִם</p>

<p>                  נַבִּיט עַל כָּל הָעִנְיָן בְּעֵינֵי פִילוֹסוֹפִים, אֵין לְךָ</p>

<p>                  צְבִיעוּת גְּדוֹלָה מִזּוֹ, וְאֵין לְךָ דָבָר מְגֻחָךְ יוֹתֵר</p>

<p>                  מִזֶּה, שֶׁאָדָם רוֹצֶה לְטַפֵּל בִּרְפוּאָתוֹ שֶׁל חַבֵרוֹ.</p>

<p>ארגן         מַדּוּעַ זֶה אִי אֶפְשָׁר לוֹ לָאָדָם לְרַפֵּא לַחֲבֵרוֹ?</p>

<p>ברלד         מִשּׁוּם שֶׁקְּפִיצֵי מַגְּנוֹנֵנוּ נִסְתָּרִים מֵעֵינֵינוּ עַד</p>

<p>                  הַיּוֹם, עֵין אָדָם לֹא רָאֲתָה אוֹתָם, וְהַטֶּבַע נָסַךְ</p>

<p>                  עֲלֵיהֶם צָעִיף עָבֶה, וְאֵין לַחְדֹּר בּוֹ.</p>

<p>ארגן         לְדִידָךְ, אֵין הָרוֹפְאִים יוֹדְעִים כְּלוּם?</p>

<p>ברלד          כֵּן, אָחִי. הֵם יוֹדְעִים יָפֶה אֶת רֻבָּם שֶׁל מִקְצוֹעוֹת</p>

<p>                  הַהַשְׂכָּלָה, מְדַבְּרִים הֵם יָפֶה רוֹמִית, וְיוֹדְעִים</p>

<p>                  לְסַמֵּן בִּיוָנִית כָּל-מִינֵי הַמַּחֲלוֹת, לְתָאֵר אוֹתָן</p>

<p>                  וְלַהֲבִיאָן בְּסֵדֶר; אֲבָל כֵּיצַד לְרַפֵּא אוֹתָן –</p>

<p>                  חָכְמָה זוֹ אֵינָם יוֹדְעִים כְּלָל.</p>

<p>ארגן         מִכָּל מָקוֹם, אָחִי, מֵיטִיבִים הָרוֹפְאִים לָדַעַת</p>

<p>                   יוֹתֵר מִשְּׁאָר הַבְּרִיּוֹת.</p>

<p>ברלד         יוֹדְעִים הֵם, אָחִי, כָּל מַה שֶּׁאָמַרְתִּי קֹדֶם.</p>

<p>                   וּבָזֶה אֵין מְרַפְּאִים הַרְבֵּה. וְכָל הֲדַר חָכְמָתָם,</p>

<p>                  כִּבְיָכוֹל, אֵינוֹ אֶלָּא הֲבָלִים נְפוּחִים וּמְלִיצוֹת</p>

<p>                  רָמוֹת כְּדֵי לָתֵת מִלִּים תַּחַת נִמּוּקִים וְהַבְטָחוֹת</p>

<p>                   תַּחַת מַעֲשִׂים.</p>

<p>ארגן          אֲבָל, אָחִי, יֶשְׁנָם בָּעוֹלָם בְּנֵי-אָדָם חֲכָמִים כָּמוֹךָ</p>

<p>                  וּנְבוֹנִים כָּמוֹךָ, וּכְשֶׁהֵם חוֹלִים וְנוֹפְלִים לְמִשְׁכָּב</p>

<p>                  הֲלֹא יִדְרְשׁוּ בָרוֹפְאִים?</p>

<p>ברלד         מִכָּאן רְאָיָה לְחֻלְשָׁתָם שֶׁל בְּנֵי-אָדָם וְלֹא לַאֲמִתַּת</p>

<p>                  חָכְמָתָם שֶׁל אֵלֶּה.</p>

<p>ארגן         אֲבָל הָרוֹפְאִים צְרִיכִים לְהַאֲמִין בְּחָכְמָתָם, מִפְּנֵי</p>

<p>                  שֶׁהֵם מִשְׁתַּמְשִׁים בָּהּ לְצָרֵכי עַצְמָם?</p>

<p>ברלד         מַשְׁמָע, שֶׁיֵשׁ מֵהֶם הַשְּׁקוּעִים בְּהַבְלֵי הֲמוֹן הָעָם</p>

<p>                  וּמִזֶּה הֵם נֶהֱנִים, וְיֵשׁ מֵהֶם שֶׁנֶּהֱנִים וְאֵינָם</p>

<p>                  שְׁקוּעִים בָּהֶם. הִנֵּה מַר פּוּרְגוֹן שֶׁלְּךָ לְמָשָׁל,</p>

<p>                  אֵינוֹ מִצְטַיֵּן בְּפִקְחוּת יְתֵרָה. רוֹפֵא הוּא מִכַּף</p>

<p>                  רַגְלוֹ וְעַד רֹאשׁוֹ. וּמַאֲמִין הוּא בְמִצְווֹתָיו יוֹתֵר</p>

<p>                  מִשֶּׁהוּא מַאֲמִין בְּכָל רְאָיוֹת חָכְמַת הַמָּתֶמָטִיקָה.</p>

<p>                  וְאִם יֹאמַר אָדָם לְבָחֳנָן, יַחְשְׁבֶנָּה לוֹ לְחַטָּאת.</p>

<p>                  אֵינוֹ רוֹאֶה כָל סָתוּם בִּרְפוּאָה, כָּל דָבָר מְעוֹרֵר</p>

<p>                  פִּקְפּוּק, כָּל קשִׁי. וְהוּא הוֹלֵךְ וּמַקִּיז דָּם וְעוֹשֶׂה</p>

<p>                  הֲדָחוֹת מִתּוֹךְ הִתְלַהֲבוּת שֶׁל מִשְׁפָּט קָדוּם, מִתּוֹךְ</p>

<p>                  קִפָּאוֹן שֶׁל בִּטָּחוֹן, מִתּוֹךְ גַּסּוּתוֹ שֶׁל שֵׂכֶל-טוֹב</p>

<p>                   וּבִינָה וְאֵינוֹ נוֹטֶה יָמִין וּשְׂמֹאל. אֵין לְהוֹכִיחַ</p>

<p>                  אוֹתוֹ עַל כָּל הָרָעָה שֶׁתִּצְמַח לְאִישׁ מִזֶּה, כִּי</p>

<p>                  מִתּוֹךְ תָּם-לֵב הוּא מַטְרִידָם מִן הָעוֹלָם הַזֶּה.</p>

<p>                   וּבִשְׁעַת הָרְגוֹ אוֹתְךָ, עוֹשֶׂה הוּא מַה שֶּׁהָיָה עוֹשֶׂה</p>

<p>                   לְאִשְׁתּוֹ וּלְבָנָיו, וְהָיָה עוֹשֶׂה לוֹ לְעַצְמוֹ בִּשְׁעַת</p>

<p>                  הַצֹּרֶךְ.</p>

<p>ארגן         רוֹאֶה אֲנִי מִתּוֹךְ דְבָרֶיךָ, שֶׁיֶּשׁ לְךָ טִינָא בִּלְבָבְךָ</p>

<p>                  כְּנֶגְדּוֹ; אֲבָל נָשׁוּב אֶל עִנְיָנֵנוּ. מַה יַּעֲשֶׂה אָדָם</p>

<p>                   שֶׁחָלָה?</p>

<p>ברלד         מְאוּמָה לֹא יַעֲשֶׂה.</p>

<p>ארגן          לֹא מְאוּמָה?</p>

<p>ברלד         לֹא מְאוּמָה. אֵין לוֹ אֶלָּא לִשְׁכַּב בִּמְנוּחָה. הַטֶּבַע</p>

<p>                  בְּעַצְמוֹ מוֹצִיא אֶת הָאָדָם לְאַט לְאַט מִתּוֹךְ</p>

<p>                  הָעִרְבּוּבְיָה שֶׁנָּפַל בָּהּ. בֶּהָלָתֵנוּ וְקֹצֶר רוּחֵנוּ –</p>

<p>                   הֵמָּה בְעוֹכְרֵינוּ. כִּמְעַט כָּל הַבְּרִיוֹת מֵתִים בְּסַמֵּי</p>

<p>                  רְפוּאָתָם וֹלא בְמַחֲלָתָם.</p>

<p>ארגן          אֲבָל הֲלֹא תוֹדֶה, אָחִי, כִּי אֶפְשָׁר לַעְזוֹר לוֹ לַטֶּבַע</p>

<p>                  עַל יְדֵי כַמָּה וְכַמָּה דְבָרִים?</p>

<p>ברלד         
מְשַׁעַשְׁעִים נַפְשֵׁנוּ. עוֹד מִקַּדְמַת דְּנָא נִשְׁרְשׁוּ</p>

<p>                  בְקִרְבֵּנוּ דִּמְיוֹנוֹת כָּזָב. אָנוּ מַאֳמִינִים בָּהֶם מִשּׁוּם</p>

<p>                  שֶׁהֵם נְעִימִים לָנוּ, וּמִשּׁוּם שֶׁטּוֹב הָיָה אִלּוּ בֶאֱמֶת</p>

<p>                  הָיָה כָךְ. וְאִם בָּא רוֹפֵא וְאוֹמֵר לְךָ, כִּי יוֹשִׁיעַ</p>

<p>                  לְךָ, יַעְזֹר לְךָ וִיסַיַּע לַטֶּבַע, יַרְחִיק מִמֶּנּוּ כָּל</p>

<p>                  הַמַּזִּיק לוֹ, יִתֶּן לוֹ כָּל הֶחָסֵר לוֹ לְהָקִים הֲרִיסוֹתָיו</p>

<p>                   וְלַהֲבִיאוֹ שֵׁנִית לִידֵי מִלּוּי כָּל תַּפְקִידוֹ, כְּשֶׁהוּא</p>

<p>                  מְסַפֵּר לְךָ, כִּי יְטַהֵר אֶת דָּמֶיךָ, יְשַׁכֵּךְ מֵעֶיךָ</p>

<p>                   וּמֹחֶךָ, יְרַפֵּא אֶת טְחוֹלְךָ הַצָּבֶה וְיָקֵל לְחָזֶךָ,</p>

<p>                  יֵיטִיב לִכְבֵדְךָ, יַאֲמִיץ לִבְּךָ לְהָשִׁיב חֹם גּוּפְךָ</p>

<p>                   כְּקֶדֶם וְשֶׁיֶּשׁ לוֹ רְפוּאוֹת-סְתָרִים כְּדֵי לְהַאֲרִיך</p>

<p>                   חַיֶּיךָ – אֵינוֹ מְסַפֵּר לְךָ אֶלָּא רוֹמָן בְּחָכְמַת</p>

<p>                  הָרְפוּאָה. וְאִם תָּבֹא לְנַסּוֹת וּלְהִוָּכַח אִם אָמְנָם</p>

<p>                  כָּךְ, וְהִנֵּה אֵין בְּיָדְךָ אֶלָּא חֲלוֹם יָפֶה, וּכְשֶׁאַתָּה</p>

<p>                  נֵעוֹר מִשְּׁנָתְךָ, אֵין בְּיָדְךָ אֶלָּא אִי-הַנְּעִימוּת</p>

<p>                  בִּלְבָד, מִפְּנֵי שֶׁהָיִיתָ מַאֲמִין בּוֹ.</p>

<p>ארגן         כְּלוֹמַר, סָבוּר אַתָּה, שֶׁכָּל הַחָכְמָה שֶׁבָּעוֹלָם</p>

<p>                  בְּרֹאשְׁךָ הִיא; וּכְבָר אַתָּה יוֹדֵעַ יוֹתֵר מִכָּל גְּדוֹלֵי</p>

<p>                  הָרוֹפְאִים שֶׁבְּיָמֵינוּ?</p>

<p>ברלד         אִם נִשְׁפֹּט אֶת רוֹפְאֶיךָ לְפִי דִבְרֵיהֶם וּמַעֲשֵׂיהֶם,</p>

<p>                  שְׁנֵי מִינֵי בְנֵי-אָדָם הֵם; כְּשֶׁאַתָּה שׁוֹמֵעַ אוֹתָם</p>

<p>                  מְדַבִּרים, אֵין בָּעוֹלָם גְּדוֹלִים מֵהֶם, וּכְשֶׁאַתָּה</p>

<p>                  רוֹאֶה אוֹתָם עוֹשִׂים, אֵין בָּעוֹלָם עַמֵּי-הָאָרֶץ</p>

<p>                  כְּמוֹתָם.</p>

<p>ארגן         רוֹאֶה אֲנִי, שֶׁחָכָם גּדוֹל אָתָּה. מְאֹד הָיִיתִי רוֹצֶה</p>

<p>                  שֶׁיִּהְיֶה פֹה אֶחָד מֵהֶם עָתָּה, כְּדֵי לִסְתּוֹם אֶת</p>

<p>                  טַעֲנוֹתֶיךָ וּלְהַשְׁפִּיל אֶת פִּטְפּוּטֶיךָ.</p>

<p>ברלד          אֲבָל, אָחִי, אֵין בְּדַעְתִּי לְהִלָּחֵם כְּנֶגֶד חָכְמַת</p>

<p>                  הָרְפוּאָה. יַאֲמִין כָּל אָדָם בַּמֶּה שֶׁיַּאֲמִין עַצְמוֹ</p>

<p>                  הוּא וְעַל סַכָּנַת נַפְשׁוֹ הוּא. כָּל מַה שֶּׁאָמַרְתִּי</p>

<p>                  לֹא אָמַרְתִּי אֶלָּא דְבָרִים בֵּינֵינוּ לְבֵין עַצְמֵנוּ.</p>

<p>                   הָיִיתִי רוֹצֶה לְהוֹצִיאֲךָ קְצָת מִתּוֹךְ טָעוּתְךָ וּכְדֵי</p>

<p>                   לְבַדֵּחַ אֶת דַּעְתְּךָ, לְהַרְאוֹת לְךָ קוֹמֶדִיָּה אַחַת שֶׁל</p>

<p>                  מוֹלְיֶר.</p>

<p>ארגן          חָצוּף הוּא אוֹתוֹ מוֹלְיֶר שֶׁלְּךָ בַּקּוֹמֶדִיּוֹת שֶׁלּוֹ.</p>

<p>                  וּמוֹצֵא אֲנִי מְגֻחָךְ מְאֹד לָשִׂים לִצְחוֹק אֲנָשִׁים</p>

<p>                  יְשָׁרִים כְּאוֹתָם הָרוֹפְאִים.</p>

<p>ברלד         לֹא אֶת הָרוֹפְאִים הִצִּיג לִצְחוֹק, אֶלָּא אֶת הַמְגֻחָךְ</p>

<p>                   שֶׁבָּרְפוּאָה.</p>

<p>ארגן         אָכֵן, לוֹ יָאֶה וְלוֹ נָאֶה לְהוֹצִיא מִשְׁפָּט עַל</p>

<p>                  הָרְפוּאָה, חָצוּף שֶׁכְּמוֹתוֹ, עַז-פָּנִים כָּמוֹהוּ, הוּא</p>

<p>                  יִצְחַק לְמוֹעֶצֶת-רוֹפְאִים, לְסַמֵּי רִפְאוּת, יוֹצִיא</p>

<p>                  לַעַז עַל פָקוּלְטָה תְמִימָה, יַצִּיג לְרַאֲוָה אֲנָשִׁים</p>

<p>                  מְכֻבָּדִים כְּמוֹתָם.</p>

<p>ברלד         וְאֶת מִי יַצִּיג לְרַאֲוָה אִם לֹא מַעֲמָדוֹת שׁוֹנִים</p>

<p>                  שֶׁל בְּנֵי-אָדָם? כְּלוּם אֵין מַצִּיגִים לְרַאֲוָה בְיָמֵינוּ</p>

<p>                  אֶת הַנְּסִיכִים וְאֶת הַמְּלָכִים, שֶׁגַּם הֵם מִשְׁפַּחְתָּם</p>

<p>                   אֵינָהּ גְּרוּעָה מִמִּשְׁפַּחַת הָרוֹפְאִים?</p>

<p>ארגן          לַעֲזָאזֵל! אִלּוּ הָיִיתִי אֲנִי מֵאוֹתָם הָרוֹפְאִים, כִּי</p>

<p>                  אָז נִקַּמְתִּי מִמֶּנּוּ עֵקֶב חֻצְפָּתוֹ. וְעֵת יֶחֱלֶה,</p>

<p>                  הָיִיתִי נוֹתֵן לוֹ לָמוּת בְּלִי עֶזְרָה. יֹאמַר מַה</p>

<p>                   שֶּׁיֹּאמַר וְיַעֲשֶׂה מַה שֶּיַּעֲשֶׂה, אֲנִי לֹא הָיִיתִי</p>

<p>                   מַקִּיז לוֹ דָם אַף טִפָּה שֶׁהִיא, לֹא הָיִיתִי נוֹתֵן</p>

<p>                   לוֹ חֹקֶן כָּל-שֶׁהוּא. וְהָיִיתִי אוֹמֵר לוֹ: לֶךְ לָךְ!</p>

<p>                   לֶךְ לָךְ! לְמַעַן תִּזְכֹּר לְהַבָּא, אֵיךְ חוֹרְצִים לָשׁוֹן</p>

<p>                   לְפָקוּלְטָה.</p>

<p>ברלד         מְאֹד חָרָה אַפְּךָ בּוֹ.</p>

<p>ארגן         כֵּן, שׁוֹטֶה הוּא, וְאִם הָרוֹפְאִים חֲכָמִים, יַעֲשׂוּ</p>

<p>                  כַּאֲשֶׁר אָמָרְתִּי.</p>

<p>ברלד          וְהוּא יֶחְכַּם לַעֲשׂוֹת מֵהָרוֹפְאִים, כִּי לֹא יִדְרשׁ</p>

<p>                  בָּהֶם כְּלָל.</p>

<p>ארגן           עַל אַחַת כַּמָּה וְכַמָּה יֵרַע לוֹ, אִם אֵינֹו דוֹרֵשׁ</p>

<p>                   בָּהֶם.</p>

<p>ברלד          הֲרֵי הוּא בָא בְנִמּוּקָיו שֶׁלּוֹ. סָבוּר הוּא, שֶׁאֵין</p>

<p>                  לַעֲשׂוֹת זֹאת אֶלָּא לְאָדָם חָזָק, שֶׁכֹּחוֹ בְמָתְנָיו</p>

<p>                  וְשֶׁיֶּשׁ לוֹ דֵּי גְבוּרָה לַעֲמֹד בִּפְנֵי הָרְפוּאָה</p>

<p>                  וְהַמַּחֲלָה גַּם יָחַד, וְהוּא אֵין לוֹ כֹחַ אֶלָּא כְּדֵי</p>

<p>                  לְהִלָּחֵם בַּמַּחֲלָה בִלְבָד.</p>

<p>ארגן         נִמּוּקָיו שֶׁל טִפֵּשׁ שֶׁכְּמוֹתוֹ! אֲבָל, אָחִי, נֶחְדַּל</p>

<p>                   מִדַּבֵּר עַל אוֹדוֹת אָדָם זֶה, כִּי זֶה מַעֲלֶה אֶת</p>

<p>                  מָרָתִי, וְעָלוּל אַתָּה לְהָבִיא עָלַי שׁוּב מַחֲלָתִי.</p>

<p>ברלד         בְּחֵפֶץ לֵב, אָחִי. וּכְדֵי לְשַׁנּוֹת עִנְיַן שִׂיחָתֵנוּ אֹמַר</p>

<p>                  לְךָ, שֶׁאֵין אַתָּה צָרִיךְ לָשִׂים אֶת בִּתְּךָ בְּמִנְזָר עֵקֶב</p>

<p>                  סֵרוּבָהּ זֶה הַקָּטָן. וּכְדֵי לִבְחוֹר בְּחָתָן, אֵינְךָ צָרִיךְ</p>

<p>                   לְהִשָּׁמַע לְיִצְרֶךָ. בְּעִנְיָנִים שֶׁכְּמוֹ אֵלֶּה עָלֵינוּ</p>

<p>                   לְהִתְחַשֵּׁב קְצָת גַּם עִם לֵב הַבַּת, כִּי דְבָרִים אֵלֶּה</p>

<p>                  תּוֹצְאוֹתֵיהֶם לְכָל חַיֵּי אָדָם וּבָהֶם תָּלוּי אשֶׁר</p>

<p>                  הַזִּוּוּג.</p>

<br>

<h3 id="מחזהרביעי">מחזה רביעי</h3>

<p>[מר פלירן (בידו מזלף), ארגן, ברלד]</p>

<p>ארגן  אַ, אַ! בִּרְשׁוּתֶךָ!</p>

<p>ברלד  כְּלוּם מָה? מָה אַתָּה אוֹמֵר לַעֲשׂוֹת?</p>

<p>ארגן  לִקְלֹט אוֹתוֹ חֹקֶן קָטָן. זֶה לֹא יִמָּשֵׁךְ.</p>

<p>ברלד  צְחוֹק אַתָּה עוֹשֶׂה. כְּלוּם אִי אֶפְשָׁר לְךָ רֶגַע בְּלִי</p>

<p>סַמִּים וּבְלִי חֹקֶן? דְּחֵה זֹאת לְפַעַם אַחֶרֶת וְנוּחָה</p>

<p>לְּךָ רָגַע.</p>

<p>ארגן         מַר פְלֵירַן, הַיּוֹם בָּעֶרֶב אוֹ מָחָר בַּבֹּקֶר?</p>

<p>מר פלירן         [אל ברלד] מַה לְּךָ, אֲדוֹנִי, כִּי אַתָּה בָא וּמִתְקוֹמֵם</p>

<p>                  כְּנֶגֶד מִצְוַת הָרוֹפֵא וּמַפְרִיעַ אֶת אֲדוֹנִי מִקַּבֵּל</p>

<p>                   חֹקֶן? אָדָם מְשֻׁנֶּה הִנְּךָ, שֶׁכָּך אַתָּה מֵעֵז.</p>

<p>ברלד         כַּלֶּךְ לָך, אֲדוֹנִי! תֵּכֶף וּמִיָּד יֵשׁ לְהַכִּיר, כִּי אֵינְךָ</p>

<p>                   רָגִיל לְדַבֵּר בִּפְנֵי גְדוֹלִים.</p>

<p>מר פלירן         אָסוּר לְהָתֵל כָּךְ בִּרְפוּאוֹת וּלְאַבֵּד אֶת עִתּוֹתָי. לֹא</p>

<p>                  בָאתִי לְכָאן אֶלָּא כִּי חָזְקָה עָלַי מִצְוַת הָרוֹפֵא.</p>

<p>                  אֵלֵךְ וַאֲסַפֵּר לְמַר פּוּרְגוֹן, שֶׁבָּאִים וּמַפְרִיעִים</p>

<p>                   אוֹתִי מֵעֲשׂוֹת מִצְוָתוֹ וּמִמַּלֵּא תַפְקִידוֹ. עוֹד</p>

<p>                  תִּרְאֶה, תִּרְאֶה&#8230;</p>

<br>

<h3 id="מחזהחמישי">מחזה חמישי</h3>

<p>[ארגן, ברלד]</p>

<p>ארגן         בְּעֶטְיְךָ, אָחִי, יִקְרֶה פֹה אָסוֹן.</p>

<p>ברלד         אוֹתוֹ אָסוֹן גָּדוֹל שֶׁלֹּא לְקַבֵּל חֹקֶן כְּמִצְוַת</p>

<p>                  מַר פּוּרְגוֹן! וְשׁוּב, אָחִי, כְּלוּם אֶפְשָר הַדָּבָר,</p>

<p>                   שֶׁאֵין בָּעוֹלָם שׁוּם תַּחְבּוּלָה לְרַפֵּא לְךָ מִמַּחֲלַת</p>

<p>                  הָרוֹפְאִים, וְאַתָּה אוֹמֵר לְהִטָּמֵן כָּל יָמֶיךָ בְּתוֹךְ</p>

<p>                  פִּתְקֵיהֶם?</p>

<p>ארגן         אֲבָל, אָחִי, מְדַבֵּר אַתָּה, כְּדַבֵּר אָדָם בָּרִיא. וְאִלּוּ</p>

<p>                   הָיִיתָ בִמְקוֹמִי, כִּי אָז אַחֶרֶת דִּבַּרְתָּ. מַה נָּקֵל</p>

<p>                   לְסַפֵּר בִּגְנוּתָם שֶׁל רוֹפְאִים כְּשֶׁהָאָדָם בָּרִיא.</p>

<p>ברלד         וְאַתָּה מֶה חָסָרְתָּ?</p>

<p>ארגן         אַתָה מַקְנִיטֵנִי. לְוַאי וְהָיִיתָ תַחְתַּי וָהיִיתִי רוֹאֶה,</p>

<p>                  כֵּיצַד הָיִיתָ מַרְבֶּה לְפַטְפֵּט. אַ, הִנֵּה מַר פּוּרְגוֹן.</p>

<br>

<h3 id="מחזהשישי">מחזה שישי</h3>

<p>[מר פורגון, ארגן, ברלד, טואנטה]</p>

<p>מר פורגון         חֲדָשׁוֹת נָאוֹת שָׁמַעְתִּי בְּפֶתַח הַבָּיִת! לְמִצְווֹתַי</p>

<p>                   לוֹעֲגִים וְאֵין רוֹצִים לְקַבֵּל אֶת הַסַּמִּים שֶׁנָּתָתִּי.</p>

<p>ארגן          אֲדוֹנִי, אֵין זֶה&#8230;</p>

<p>מר פורגון         עַזּוּת פָּנִים, מֶרֶד לֹא נִשְׁמַע כָּמֹהוּ! אֲשֶׁר יִמְרֹד</p>

<p>                   חוֹלֶה בְּרוֹפְאוֹ!</p>

<p>טואנטה         נוֹרָא! אָיֹם!</p>

<p>מר פורגון         חֹקֶן אֲשֶׁר אֲנִי בְעַצְמִי הוֹאַלְתִי לַהֲכִינוֹ&#8230;</p>

<p>ארגן          לֹא אֲנִי&#8230;</p>

<p>מר פורגון         הִמְצֵאתִיו וַעֲרַכְתִּי לְפִי כָל חֻקֵּי הָאֻמָּנוּת&#8230;</p>

<p>טואנטה         עָוֶל!</p>

<p>מר פורגון         וְצָרִיךְ הָיָה לִפְעֹל פְּעֻלָה נִמְרָצָה בְּתוֹךְ</p>

<p>                   הַמֵּעָיִם&#8230;</p>

<p>ארגן         אָחִי הוּא&#8230;</p>

<p>מר פורגון         לְשַׁלְּחוֹ בְּבוּז!&#8230;</p>

<p>ארגן         אָחִי הוּא&#8230;</p>

<p>מר פורגון         מַעֲשִׂים אֲשֶׁר לֹא יֵעָשׂוּ!</p>

<p>טואנטה          אֱמֶת וְיַצִּיב!</p>

<p>מר פורגון         הִתְנַקְּשׁוּת אֲיֻמָּה בְּחָכְמַת הָרְפוּאָה!</p>

<p>ארג         [מורה באצבעו על ברלד] הוּא הָאָשֵׁם&#8230;</p>

<p>מר פורגון          חֵטְא laese facultatis, שֶׁאֵין כִּפּוּרִים לוֹ.</p>

<p>טואנטה         אֲדוֹנִי צָדַק.</p>

<p>מר פורגון         לֶהֱוֵי יָדוּעַ לַאֲדוֹנִי, שֶׁאֵין לִי כָּל מַגָּע וּמַשָּׂא</p>

<p>                   עִמּוֹ!</p>

<p>ארגן         הַרֵי זֶה אָחִי&#8230;</p>

<p>מר פורגון         אֵין אֲנִי רוֹצֶה לְהִתְחַתֵּן בּוֹ!</p>

<p>טואנטה         טוֹב יַעֲשֶׂה אֲדוֹנִי.</p>

<p>מר פורגון         וּכְדֵי לְהָפֵר אִתְּךָ כָּלָה אֶת בְּרִיתִי, הִנְנִי קוֹרֵעַ</p>

<p>                  אֶת שְׁטַר-הַמַּתָּנָה לְבֶן-אָחִי, שֶׁנָּתַתִּי לוֹ בִּזְכוּת</p>

<p>                  שִׁדּוּךְ זה. [קורע את השטר וזורקו באף כלפי ארגן]</p>

<p>ארגן          אָחִי הוּא הָאָשֵׁם בְּכָל הָרָעָה.</p>

<p>מר פורגון         לָבוּז לְחָקְנִי שֶׁלִּי!</p>

<p>ארגן          הֲשִׁיבֶנּוּ וְאֶקָּחֵנּוּ.</p>

<p>מר פורגון         כִּמְעַט וְהָיִיתִי פוֹדֶה אוֹתְךָ מִכָּל רָע.</p>

<p>טואנטה         אֵינֶנּוּ רָאוּי לְכָךְ.</p>

<p>מר פורגון         אָמַרְתִּי לְטַהֵר אֶת גּוּפְךָ וּלְהוֹצִיא אֶת כָּל הַמִּיצִים</p>

<p>                  הָרָעִים עַד כַּלּוֹתָם מִקִּרְבֶּךָ.</p>

<p>ארגן          אַלְלַי לִי, אָחִי!</p>

<p>מר פורגון         עוֹד כְּמִתְּרֵיסַר אָסוּתוֹת וְהָיִיתָ נָקִי תַכְלִית</p>

<p>                  נְקִיּוּת!</p>

<p>טואנטה         אֵינֶנּוּ כְדַאי, כִּי תִדְאַג לוֹ.</p>

<p>מר פורגון         וּמִפְּנֵי שֶׁלֹּא רָצִיתָ לְהֵרָפֵא עַל יָדִי&#8230;</p>

<p>ארגן          לֹא בִי הָאָשָׁם&#8230;</p>

<p>מר פורגון         וּמִפְּנֵי שֶׁהִתְרַחַקְתָּ וְלֹא שָׁמַעְתָּ בְּקוֹלוֹ שֶׁל רוֹפֵא,</p>

<p>                  כַּחוֹבָה לָכל אָדָם&#8230;</p>

<p>טואנטה         נָקוֹם תִּנָּקֵם בּוֹ!</p>

<p>מר פורגון         וּמִפְּנֵי מִרְדְּךָ בָאָסוּתוֹת שֶׁצִּוִּיתִי לָקַחַת&#8230;</p>

<p>ארגן         אֲבָל, כְּלָל וּכְלָל לֹא!</p>

<p>מר פורגון         לֶהֱוֵי יָדוּעַ לְךָ, שֶׁאֲנִי זוֹנֵחַ אוֹתְךָ לִנְפֹּל בְּיַד</p>

<p>                  רֹעַ-מִזְגְּךָ, קִלְקוּל מֵעֶיךָ, מָשְׁחַת-דָּמֶיךָ, חֲרִיפוּת</p>

<p>                  מָרָתְךָ וְכִיחַ מִיצֶיךָ!</p>

<p>טואנטה         כָּךְ נָאֶה לוֹ וְכָךְ יָאֶה לוֹ!</p>

<p>ארגן         אֲהָהּ, אֵלִי שֶׁבַּשָּׁמָיִם!</p>

<p>מר פורגון         וְהַלְוַאי וּבְעוֹד יָמִים אַרְבָּעָה תִּהְיֶה בְמַצָּב אֲשֶׁר</p>

<p>                  לֹא יֵרָפֵא.</p>

<p>ארגן         הוֹי, יֶהֱמוּ נָא עָלַי רַחֲמֶיךָ!</p>

<p>מר פורגון         וְחָלִיתָ, וְהָיְתָה בְךָ הַבְּרָדִפֶּפְּסִיָּה!</p>

<p>ארגן         אֲדוֹנִי פּוּרְגוֹן!</p>

<p>מר פורגון          וְנָפַלְתָּ מִן הַבְּרָדִיפֶּּפְּסִיָּה בִּידֵי הַדִּיסְפֶּפְּצִיָּה!</p>

<p>ארגן          אֲדוֹנִי פּוּרְגוֹן!</p>

<p>מר פורגון         מִן הַדִּסְפֶּפְּצִיָּה אֶל הָאַפֶּפְּסִיָּה!</p>

<p>ארגן         אֲדוֹנִי פּוּרְגוֹן!</p>

<p>מר פורגון         מִן הָאַפֶּפְּסִיָּה אֶל הַלִּיאֶנְטֵרִיָּה!</p>

<p>ארגן          אֲדוֹנִי פּוּרְגוֹן!</p>

<p>מר פורגון         מִן הַלִּיאֶנְטֵרִיָּה אֶל הַדִּיסֶנְטֵרִיָּה!</p>

<p>ארגן         אֲדוֹנִי פּוּרְגוֹן!</p>

<p>מר פורגון         מִן הַדִּיסֶנְטֵרִיָּה אֶל הַהִידְרוֹפִיסִיָּה!</p>

<p>ארגן         אֲדוֹנִי פּוּרְגוֹן!</p>

<p>מר פורגון         מִן הַהִידְרוֹפִיסִיָּה אל הָאַגוֹנִיָּה, אֲשֶׁר שָׁמָּה</p>

<p>                  תְּנַהֶגְךָ אִוַּלְתֶּךָ.</p>

<br>

<h3 id="מחזהשביעי">מחזה שביעי</h3>

<p>[ארגן, ברלד]</p>

<p>ארגן         אַלְלַי, אֵלִי, אֲנִי מַתִּי&#8230; אֲבָל, אָחִי, אַתָּה</p>

<p>                  עֲכַרְתָּנִי!</p>

<p>ברלד         כְּלוּם מַה לָּךְ?</p>

<p>ארגן         אֵינֶנִּי יָכוֹל נְשׂוֹא יוֹתֵר, חָשׁ אֲנִי כְבָר אֶת חָכְמַת</p>

<p>                   הָרְפוּאָה מִתְנַקֶּמֶת בִי.</p>

<p>ברלד         חֵי נַפְשִׁי, אָחִי, כִּי דַעְתְּךָ נִטְרָפָה. מְאֹד הָיִיתִי</p>

<p>                  רוֹצֶה, שֶׁלֹא יִרְאֲךָ זָר עוֹשֶׂה מַעֲשֶׂיךָ אֵלֶּה.</p>

<p>                  הִתְאוֹשֵׁשׁ נָא, שׁוּבָה לִמְנוּחָתְךָ, וְאַל יִשְׁלֹט בְּךָ</p>

<p>                   כֹּחַ דִּמְיוֹנֶךָ.</p>

<p>ארגן         הֲשָׁמַעְתָּ, אָחִי, בְּכַמָּה חֳלָאִים רָעִים אִיֵּם עָלָי?</p>

<p>ברלד         טִפֵּשׁ שֶׁכְּמוֹתֶךָ!</p>

<p>ארגן         אוֹמֵר הוּא, כִּי בְעוֹד אַרְבָּעָה יָמִים מַחֲלָתִי תְּמָאֵן</p>

<p>                   לְהֵרָפֵא.</p>

<p>ברלד         וְאִם יֹאמַר, כְּלוּם צָרִיך כִּי כָך יִהְיֶה? כְּלוּם</p>

<p>                  דִּבְרֵי נְבוּאָה בְּפִיו? כָּל הַשּׁוֹמֵעַ דְּבָרֶיךָ יֹאמַר,</p>

<p>                  שֶׁבִּידֵי פּוּרְגוֹן פְּתִיל חַיֶּיךָ, וּבְיָדָיו לְהַאֲרִיךְ יָמֶיךָ</p>

<p>                  וּלְקַצְּרָם, וְלוֹ נִתְּנָה רְשׁוּת לַעֲשׂוֹת כַּטּוֹב בְּעֵינָיו.</p>

<p>                  הַרְהֶר נָא, כִּי מְקוֹר חַיֶּיךָ בְּיָדֶיךָ אָתָּה, וְכָל</p>

<p>                   חֲרוֹן אַפּוֹ הַגָּדוֹל שֶׁל מַר פּוּרְגוֹן אֵין בְּכֹחוֹ</p>

<p>                  לַהֲמִיתֶךָ, כְּשֵׁם שֶׁכָּל סַמֵּי-הָרְפוּאָה שֶׁלּוֹ אֵינָם</p>

<p>                  יְכוֹלִים לְהַאֲרִיךְ יָמֶיךָ. הִנֵּה יֵשׁ בְּיָדְךָ אֲמַתְלָא,</p>

<p>                  לִכְשֶׁתִּרְצֶה, לְהָסִיר מִבֵּיתְךָ אֶת כָּל הָרוֹפְאִים.</p>

<p>                  וְאוּלָם אִם אַתָּה כָּךְ נוֹצָרְתָּ, שֶׁאִי אֶפְשָׁר לְךָ</p>

<p>                  בְלִי רוֹפֵא, לֹא יִקְשֶׁה מִמְּךָ לִמְצֹא אַחֵר תַּחְתָּיו,</p>

<p>                  שֶׁיִּהְיֶה לְךָ פָּחוֹת מְסֻכָּן מִמֶּנּוּ.</p>

<p>ארגן         אֲבָל, אָחִי, הַלָּה יוֹדֵעַ מִזְגִּי כֻלּוֹ, כֵּיצַד צָרִיךְ</p>

<p>                  לְנַהֵל אוֹתוֹ.</p>

<p>ברלד          אָנוּס אֲנַי לְהוֹדוֹת, כִּי תוֹעֶה כְמוֹתְךָ לֹא רָאִיתִי</p>

<p>                   מֵעוֹלָם, וְאַתָּה רוֹאֶה כָל דָּבָר בְאֹפֶן מוּזָר.</p>

<br>

<h3 id="מחזהשמיני">מחזה שמיני</h3>

<p>[ארגן, ברלד, טואנטה]</p>

<p>טואנטה         [לארגן] אֲדוֹנִי, הִנֵּה רוֹפֵא רוֹצֶה לִרְאוֹתֶךָ.</p>

<p>ארגן         אֵיזֶה רוֹפֵא?</p>

<p>טואנטה         רוֹפֵא שֶׁל חָכְמַת הָרְפוּאָה.</p>

<p>ארגן          שׁוֹאֵל אֲנִי אוֹתָךְ, מִי הוּא?</p>

<p>טואנטה         אֵינִי מַכִּירָה בּוֹ, אֶלָּא דּוֹמֶה הוּא לִי כְּטִפַּת מַיִם</p>

<p>                  זוֹ לַחֲבֶרְתָּהּ, וְאִלּוּ לֹא הָיִיתִי בְטוּחָה, כִּי אִמִּי</p>

<p>                  כְשֵׁרָה, הָיִיתִי אוֹמֶרֶת: אָחִי הוּא, שֶׁנָּתְנָה לִי אַחַר</p>

<p>                   פְּטִירָתוֹ שֶׁל אַבָּא.</p>

<p>ארגן         יִכָּנֵס.</p>

<br>

<h3 id="מחזהתשיעי">מחזה תשיעי</h3>

<p>[ארגן, ברלד]</p>

<p>ברלד         הַכֹּל כִּרְצוֹנֶךָ. רוֹפֵא אֶחָד עֲזָבְךָ – בָּא הַשֵּׁנִי</p>

<p>                  לְמַלֵּא מְקוֹמוֹ.</p>

<p>ארגן         מִתְיָרֵא אֲנִי שֶׁבְּעֶטְיְךָ קָרָה אֵיזֶה אָסוֹן.</p>

<p>ברלד         שׁוּב אַתָּה בָא בְשֶׁלָּךְ! אֲבָל חֲדָל.</p>

<p>ארגן         רוֹאֶה אַתָּה, כָּל אוֹתָן הַמַּחֲלוֹת שֶׁלֹא יָדַעְתִּי</p>

<p>                  מַכְבִּידוֹת עַל לִבִי. כָּל אוֹתָן&#8230;</p>

<br>

<h3 id="מחזהעשירי">מחזה עשירי</h3>

<p>[ארגן, ברלד, טואנטה מתחפשת לרופא]</p>

<p>טואנטה         בִּרְשׁוּת אֲדוֹנִי אֲבַקְּרֶנּוּ, כְּדֵי לְהַצִּיעַ לְמַר אֶת</p>

<p>                  עַצְמִי לְשָׁרֵת אוֹתוֹ בְּכָל הַקָּזַת דָּם וְכָל חֹקֶן</p>

<p>                  שֶׁהוּא צָרִיךְ לָהֶם.</p>

<p>ארגן         אֲסִיר תּוֹדָה אֲנִי לְךָ, אֲדוֹנִי. [לברלד] חֵי נַפְשִׁי, אֵין</p>

<p>                   זֶה אֶלָּא טוּאַנֶטָה בְּעַצְמָהּ.</p>

<p>טואנטה         אֲדוֹנִי, סְלַח לִי, שָׁכַחְתִּי לְצַוּוֹת דָּבָר לִמְשָׁרְתִי.</p>

<p>                  תֵּכֶף וּמִיָּד אֲנִי שָׁב.</p>

<br>

<h3 id="מחזהאחד-עשר">מחזה אחד-עשר</h3>

<p>[ארגן, ברלד]</p>

<p>ארגן         כְּלוּם לֹא הָיִיתָ אוֹמֵר, כִּי טוּאַנֶטָה הִיא?</p>

<p>ברלד         אָמְנָם וְאָמְנָם, מְאֹד דּוֹמֶה הוּא לָהּ. אוּלָם זוֹ לֹא</p>

<p>                  הַפַּעַםַ הָרִאשׁוֹנָה, שֶׁאָנוּ רוֹאִים דָּבָר מֵעֵין זֶה,</p>

<p>                  וְכַמָּה וְכַמָּה פְּעָמִים דְּבָרִים מֵעֵין אֵלֶּה נִשְׁנִים</p>

<p>                  וְחוֹזְרִים.</p>

<p>ארגן          אֲנִי, תָּמֵהַּ אֲנִי&#8230;</p>

<br>

<h3 id="מחזהשנים-עשר">מחזה שנים-עשר</h3>

<p>[ארגן, ברלד, טואנטה]</p>

<p>טואנטה         הִנְנִי לִפְקֻדָּתְך, אֲדוֹנִי.</p>

<p>ארגן         הָא כֵיצַד?</p>

<p>טואנטה         כְּלוּם לֹא קָרָא לִי אֲדוֹנִי?</p>

<p>ארגן         אָנִי? לֹא!</p>

<p>טואנטה         אֵין זֶה כִּי אָזְנַי הִטְעוּנִי.</p>

<p>­­ארגן         חַכִּי רֶגַע וְתִרְאִי, מַה דּוֹמֶה לָךְ אוֹתוֹ רוֹפֵא.</p>

<p>טואנטה         [כשהיא יוצאת] כֵּן, נָכוֹן הַדָּבָר! דָּבָר לִי שָׁם.</p>

<p>                  רְאִיתִיו דַּי וְהוֹתֵר.</p>

<br>

<h2 id="מחזהשלושה-עשר">מחזה שלושה-עשר</h2>

<p>[ארגן, ברלד]</p>

<p>ארגן         לוּלֵא רָאִיתִי אֶת שְׁנֵיהֶם, הָיִיתִי אוֹמֵר אֶחָד</p>

<p>                  הוּא.</p>

<p>ברלד         בִּסְפָרִים קָרָאתִי דְּבָרִים מַתְמִיהִים כְּגוֹן אֵלֶּה</p>

<p>                  בְּעִנְיַן הִדַּמּוֹת אִישׁ לְאִישׁ; וּכְמוֹתָם רָאִינוּ גַם</p>

<p>                  בְּיָמֵינוּ וְכֻלֵּי עָלְמָא הָיָה טוֹעֶה.</p>

<p>ארגן         הַפַּעַם הָיִיתִי טוֹעֶה גַּם אֲנִי, וְגַם הָיִיתִי נִשְׁבָּע, כִּי</p>

<p>                  אֵינוֹ אֶלָּא הִיא.</p>

<br>

<h3 id="מחזהארבעה-עשר">מחזה ארבעה-עשר</h3>

<p>[ארגן, ברלד, טואנטה (בצורת רופא)]</p>

<p>טואנטה         יִסְלַח לִי, אֲדוֹנִי, כְּרֹב חַסְדוֹ.</p>

<p>ארגן         [בלחש אל ברלד] פִּלְאֵי פְלָאִים!</p>

<p>טואנטה         אַל תִּתְרָעֵם, כִּי רָצִיתִי לִרְאוֹת פְּנֵי חוֹלֶה מְצֻיָּן</p>

<p>                  כְּמוֹתוֹ; שִׁמְךָ נוֹדָע לְמֶרְחַקִּים, וּבְעֶטְיוֹ הִרְשֵׁיתִי</p>

<p>                  לִי מַה שֶּׁהִרְשֵׁיתִי.</p>

<p>ארגן         הִנְנִי לְשָׁרֶתְךָ, אֲדוֹנִי.</p>

<p>טואנטה         רוֹאֶה אֲנִי, שֶׁאֲדוֹנִי אֵינוֹ גוֹרֵעַ עֵינָיו מִמֶּנִּי. בֶּן</p>

<p>                  כַּמָּה אֲנִי לְפִי דַעְתּוֹ?</p>

<p>ארגן         סָבוּר אֲנִי, כִי מַר בֶּן עֶשֶׂרִים וָשֵׁשׁ אוֹ בֶּן עֶשְׂרִים</p>

<p>                  וָשֶׁבַע.</p>

<p>טואנטה         חַ-חַ-חַ! בֶּן תִּשְׁעִים אָנִי.</p>

<p>ארגן         בֶּן תִּשְׁעִים?</p>

<p>טונאטה         כֵּן, רוֹאֶה מַר, זוֹ הִיא פְעֻלַּת סַמֵּי-הַסְּתָרִים</p>

<p>                  הַיְדוּעִים לִי, שֶׁהֵמָּה שְׁמָרוּנִי עַד הַיּוֹם רַעֲנָן וְחָזָק</p>

<p>                  כִּהְיוֹתִי עָתָּה.</p>

<p>ארגן         חֵי נַפְשִׁי, זֶהוּ יָשִׁישׁ יָפֶה וְצָעִיר לְגַבֵּי בֶּן</p>

<p>                  תִּשְׁעִים.</p>

<p>טואנטה          רוֹפֵא נוֹסֵעַ אֲנִי, הַהוֹלֵךְ מִמָּקוֹם לִמָקוֹם, מֵעִיר</p>

<p>                  לְעִיר, מִפֶּלֶךְ לְפֶלֶךְ, מִמְּדִינָה לִמְדִינָה, בִּשְׁבִיל</p>

<p>                  חוֹלִים רְאוּיִים לְחָכְמָתִי, כְּדֵי לִמְצֹא חוֹלִים</p>

<p>                  רְאוּיִים שֶׁאֶדְאַג לָמוֹ, שֶׁיִּהְיֶה כְדַאי לְנַסּוֹת לָהֶם</p>

<p>                  בַּסּוֹדוֹת הַגְּדוֹלִים וְהַיָּפִים שֶׁמָּצָאתִי בְּחָכְמַת</p>

<p>                  הָרְפוּאָה. בָּז אֲנִי לְכָל אוֹתָם חֳלָאֵי יוֹם יוֹם, אוֹתָן</p>

<p>                  קְטַנּוֹת מֵעֵין רֶבְמַתִּיקוֹת, אוֹ מַחֲלוֹת נוֹזְלִים,</p>

<p>                  אוֹתָם מִינֵי קַדַּחַת-קְטַנָּה; רוֹצֶה אֲנִי בָחֳלָאִים</p>

<p>                   שֶׁיֶּשׁ בָּהֶם מַמָּשׁ: קַדַּחַת מַמְאֶרֶת, דַּלֶּקֶת הַמֹּחַ,</p>

<p>                  קַּדַחַת שֶׁל אַסְכָּרָה כִדְבָעֵי, דָּבָר שֶׁיֶּשׁ בּוֹ</p>

<p>                  מַמָּשׁ, הִידְרוֹפִיקוֹן עוֹמֵד וּמִתְפַּתֵּחַ, מְחוֹשֵׁי צֵלָע</p>

<p>                  כִּדְבָעֵי עִם דַּלֶּקֶת בֶּחָזֶה. בָּאֵלֶּה אֲנִי מוֹצֵא</p>

<p>                  קוֹרַת-רוּחַ, פֹּה אֲנִי מוֹצֵא מָקוֹם לְנַצֵּחַ בּוֹ,</p>

<p>                  וְרוֹצֶה הָיִיתִי שֶׁאֲדוֹנִי יֶחֱלֶה בְּכָל הַמַּחֲלוֹת הָאֵלֶּה</p>

<p>                   וְכָל הָרוֹפְאִים יַעַזְבוּהוּ וְיֹאמַר נוֹאָשׁ וְיֵט לָמוּת,</p>

<p>                  כְּדֵי שֶׁאוּכַל לְהַרְאוֹת לוֹ מַה טּוֹבוֹת רְפוּאוֹתַי</p>

<p>                  וּלְהַרְאוֹת לוֹ מָה אֵחַד לְשָׁרְתוֹ.</p>

<p>ארגן         אֲסִיר תּוֹדָה אֲנִי לַאֲדוֹנִי בְּעַד כָּל הַטּוֹב שֶׁאֲדוֹנִי</p>

<p>                  רָחַשׁ לִי.</p>

<p>טואנטה          יַרְאֶה לִי אֲדוֹנִי אֶת דָּפְקוֹ. אֲבָל יִדְפֹּק הַלָּה כְּמוֹ</p>

<p>                  שֶׁצָּרִיךְ, הִנְנִי עָלֶיךָ וְדָפַקְתָּ, כְּמוֹ שֶׁאֲנִי מְצַוֶּה</p>

<p>                   לָךְ. דֹּפֶק זֶה מֵעֵז פָּנָיו. רוֹאֶה אֲנִי, שֶׁאֵינוֹ יוֹדֵעַ</p>

<p>                  עֲדַיִן אוֹתִי. מִי הוּא רוֹפְאֶךָ?</p>

<p>ארגן         מַר פּוּרְגוֹן.</p>

<p>טואנטה         הַלָּה אֵינוֹ רָשׁוּם אֶצְלִי בַּסֵּפֶר בֵּין הָרוֹפְאִים</p>

<p>                  הַגְּדוֹלִים. אֵיזוֹ מַחֲלָה חָלָה אֲדוֹנִי לְפִי דְבָרָיו שֶׁל</p>

<p>                  זֶה?</p>

<p>ארגן         אוֹמֵר הוּא, כִּי חָלִיתִי בְּמַחֲלַת הַכָּבֵד. וַאֲחֵרִים</p>

<p>                   אוֹמְרִים, כִּי חוֹלֵה-טְחוֹל אָנִי.</p>

<p>טואנטה          גַּם אֵלֶּה וְגַם אֵלֶּה הֶדְיוֹטוֹת. חוֹלֵה-רֵאָה אָתָּה.</p>

<p>ארגן         חוֹלֵה-רֵאָה?</p>

<p>טואנטה          כֵּן, מָה אַתָּה חָשׁ?</p>

<p>ארגן          יֵשׁ שֶׁאֲנִי חָשׁ בְּרֹאשִׁי.</p>

<p>טואנטה          נָכוֹן הַדָּבָר – חוֹלֵה-רֵאָה.</p>

<p>ארגן           יֵשׁ שֶׁאֲנִי רוֹאֶה צָעִיף פָּרוּשׁ לִפְנֵי עֵינָי.</p>

<p>טואנטה         חוֹלֵה-רֵאָה.</p>

<p>ארגן         יֵשׁ שֶׁאֲנִי חָש עֲיֵפוּת בְּכָל אֵבָרָי.</p>

<p>טואנטה         חוֹלֵה-רֵאָה.</p>

<p>ארגן          וּלְעִתִּים יֵשׁ לִי מֵחוֹשׁ בְּבִטְנִי מֵעֵין קֹלֶס.</p>

<p>טואנטה          חוֹלֵה-רֵאָה. תַּאֲוַת אֲכִילָה יֵשׁ לָךְ?</p>

<p>ארגן          כֵּן, יֶשְׁנָּה.</p>

<p>טואנטה         חוֹלֵה-רֵאָה. אוֹהֵב אֲדוֹנִי לִשְׁתּוֹת מְעַט יָיִן?</p>

<p>ארגן         כֵּן, אֲדוֹנִי.</p>

<p>טואנטה         חוֹלֵה-רֵאָה. וְתֵכֶף לְאַחַר אֲכִילָה תַּחֲטָפָך מְעַט</p>

<p>                  שֵׁנָה, וְאַתָּה חוֹמֵד לִישֹׁן קְצָת?</p>

<p>ארגן         כֵּן, אֲדוֹנִי.</p>

<p>טואנטה          חוֹלֵה-רֵאָה! חוֹלֵה-רֵאָה! אֲנִי אוֹמֵר. מַה צִּוָּה</p>

<p>                   רוֹפַאֲךָ לֶאֱכוֹל?</p>

<p>ארגן          צִוָּה לִי לֶאֱכֹל מָרָק.</p>

<p>טואנטה         הֶדְיוֹט!</p>

<p>ארגן         בְּשַׂר עוֹף.</p>

<p>טואנטה         הֶדְיוֹט!</p>

<p>ארגן         בְּשַׂר עֵגֶל.</p>

<p>טואנטה          הֶדְיוֹט!</p>

<p>ארגן         מְרַק בָּשָׂר.</p>

<p>טואנטה          הֶדְיוֹט!</p>

<p>ארגן         בֵּיצִים בְּנוֹת יוֹמָן.</p>

<p>טואנטה         הֶדְיוֹט!</p>

<p>ארגן         וּבָעֶרֶב שְׁזִיפִים מְבֻשָּׁלִים, כְּדֵי לְהָקֵל עַל הַבָּטֶן.</p>

<p>טואנטה         הֶדְיוֹט!</p>

<p>ארגן         וּבְיוֹתֵר לִשְׁתּוֹת יֵינִי מָזוּג כַּהֲלָכָה.</p>

<p>טואנטה          Ignorantus, ignoranta, ignorantum!</p>

<p>                  צָרִיךְ אַתָּה לִשְׁתּוֹת יֵינְךָ בְּלִי מָיִם, דָּמֶיךָ</p>

<p>                  מְעָטִּים, וּכְדֵי לְהַרְבּוֹת אוֹתָם צָרִיךְ אֲדוֹנִי לֶאֱכֹל</p>

<p>                  בְּשַׂר שׁוֹר, נֵתַח טוֹב וְגָדוֹל, מִבְּשַׂר חֲזִיר נֵתַח</p>

<p>                  טוֹב וְגָדוֹל, גְּבִינָה טוֹבָה מֵהוֹלַנְדְּ, דַּיְסָה וָאֹרֶז,</p>

<p>                  עַרְמוֹנִים וּבָצֵק. בְּקִצוּר, כָּל דָּבָר מְהַדֵּק וּמַדְבִּיק.</p>

<p>                  רוֹפְאוֹ שֶׁל מַר – טִפֵּשׁ גָּמוּר. הִנְנִי שׁוֹלֵחַ לְךָ</p>

<p>                  אֶחָד מֵחֲנִיכַי וּבִזְמַן מִן הַזְּמַנִים אָבֹא בְעַצְמִי</p>

<p>                  וַאֲבַקְּרֶנּוּ בִּהְיוֹתִי בָעִיר.</p>

<p>ארגן          אֲסִיר תּוֹדָה אֲנִי לַאֲדוֹנִי.</p>

<p>טואנטה         אֲבָל, שֵד מִשַּׁחַת! זְרוֹעַ זוֹ לָמָּה לוֹ?</p>

<p>ארגן          מָה אֲדוֹנִי סָבוּר?</p>

<p>טואנטה         לוּ הָיִיתִי תַּחַת אֲדוֹנִי, הָיִיתִי מַתִּיז אוֹתָהּ תֵּכֶף</p>

<p>                  וּמִיָּד.</p>

<p>ארגן         עַל שׁוּם מָה?</p>

<p>טואנטה          כְּלוּם אֵין אֲדוֹנִי רוֹאֶה, כִּי הִיא לוֹקַחַת לָהּ</p>

<p>                  מִמְּזוֹנוֹתָיו וְאֵינָהּ נוֹתֶנֶת לַצד זֶה לֵהָנוֹת מֵהֶם?</p>

<p>ארגן         כֵּן, אֲבָל זְרוֹעִי נְחוּצָה לִי.</p>

<p>טואנטה         וְגַם עֵין-יָמִין יֵשׁ לוֹמַר, אִלּוּ הָיִיתִי תַחְתָּיו</p>

<p>                  הָיִיתִי מַנֵּקר אוֹתָה.</p>

<p>ארגן         לְנַקֵּר עֵינִי?</p>

<p>טואנטה         כְּלוּם אֵין אֲדוֹנִי רוֹאֶה, שֶׁהִיא מַזִּיקָה לַשְּׁנִיָּה?</p>

<p>                   לוֹקַחַת מִמֶּנֶּה מְזוֹנוֹתֶיהָ! יַאֲמִין לִי אֲדוֹנִי וִימַהֵר</p>

<p>                   לְנַקֵּר אוֹתָה, וְיֵיטֵב לִרְאוֹת בְּעַיִן שְׂמָאלִית.</p>

<p>ארגן         אֵין הַשָּׁעָה דּוֹחָקֶת.</p>

<p>טואנטה         שָׁלוֹם! צַר לִי לְעָזְבֶךָּ; אֲבָל צָרִיךְ אֲנִי לְהִשְׁתַּתֵּף</p>

<p>                   בְּמוֹעָצָה אַחַת בִּשְׁבִיל חוֹלֶה אֶחָד שֶׁמֵּת תְּמוֹל.</p>

<p>ארגן         בִּשְׁבִיל חוֹלֶה אֶחָד שֶׁמֵּת תְּמוֹל?</p>

<p>טואנטה         לִמְצֹא מַה שֶׁצָּרִיךְ הָיָה לַעֲשׂוֹת לוֹ כְּדֵי שֶׁיֵּרָפֵא.</p>

<p>                   לְהִתְרָאוֹת!</p>

<br>

<p>מחזה חמישה-עשר</p>

<p>[ארגן, ברלד]</p>

<p>ברלד          אָכֵן זֶה הוּא רוֹפֵא מֻמְחֶה!</p>

<p>ארגן         כֵּן, אֶלָּא שֶׁהוּא קָצת מַרְחִיק לָלֶכֶת!</p>

<p>ברלד         כָּל גְּדוֹלֵי הָרוֹפְאִים נוֹהֲגִים כָּךְ.</p>

<p>ארגן           לְהַתִּיז לִי זְרוֹעַ וּלְנַקֵּר עַיִן אַחַת בִּשְׁבִיל שֶׁיִּיטַב</p>

<p>                  לַשְּׁנִיָּה. מוָּטב וְאֶהְיֶה כְּמוֹ שֶׁאָנִי. נִתּוּחַ יָפֶה זֶה</p>

<p>                  כְּדֵי שֶׁאֶהְיֶה גִּדֵּם וּבַעַל עַיִן אֶחָת!</p>

<br>

<h3 id="מחזהשישה-עשר">מחזה שישה-עשר</h3>

<p>[ארגן, ברלד, טואנטה]</p>

<p>טואנטה         [עושה עצמה מדברת עם איש] הִנְנִי לְשָׁרֶתְךָ, אֲדוֹנִי!</p>

<p>                  אֵינֶנִּי רוֹצָה לִצְחֹק.</p>

<p>ארגן         מַה קָּרָה?</p>

<p>טואנטה         רוֹפְאוֹ שֶׁל אֲדוֹנִי רָצָה לְמַשֵּׁשׁ בְּדָפְקִי.</p>

<p>ארגן          צְאוּ וּרְאוּ, זֶה בֶּן הַתִּשְׁעִים!</p>

<p>ברלד          וּבְכֵן, הֱיוֹת שֶׁמַּר פּוּרְגוֹן חָזַר מִן הַשִּׁדּוּךְ,</p>

<p>                  כְּלוּם אֵינְךָ רוֹצֶה שֶׁאֲדַבֵּר אִתְּךָ בְּשִׁדוּךְ אַחֵר</p>

<p>                  לְבַת-אָחִי?</p>

<p>ארגן         לֹא, אָחִי! רוֹצֶה אִני לְהַכְנִיסֶנָּה לְמִנְזָר יַעַן כִּי</p>

<p>                  סֵרְבָה לִי. מֵיטִיב אֲנִי לִרְאוֹת, כִּי דְבָרִים בְּגוֹ,</p>

<p>                   מֵעֵין אַהֲבָה, וְגַם גִּלִּיתִי פְּגִישָׁה בְסוֹד, וְאֵין אִישׁ</p>

<p>                   יוֹדֵע, כִּי יְדוּעָה הִיא לִי.</p>

<p>ברלד         אֲבָל, אָחִי, וְלוּ הָיְתָה פֹה אַהֲבָה כָּל-שֶׁהִיא, הֲכֹה</p>

<p>                  גָדוֹל הַחֵטְא? כְּלוּם יֵרַע בְּעֵינֶיךָ הַדָּבָר מִפְּנֵי</p>

<p>                  שֶׁנִּתְכַּוְּנוּ לְעִנְיָן יָפֶה וְיָשָׁר כְּשִׁדּוּךְ?</p>

<p>ארגן         יִהְיֶה אֵיךְ שֶׁיִּהְיֶה, אָחִי; נְזִירָה תִּהְיֶה, אַחַת</p>

<p>                  חָרָצְתִּי.</p>

<p>ברלד          רְצוֹנְךָ לַעֲשׂוֹת נַחַת רוּחַ לְמִי שֶׁהוּא?</p>

<p>ארגן         מֵבִין אֲנִי עַל מָה יִרְמְזוּן מִלֶּיךָ. תָּמִיד אַתָּה שָׁב</p>

<p>                  עַל מַחֲשַׁבְתָּךְ. לְאִשְׁתִּי אַתָּה מִתְכַּוֵּן.</p>

<p>ברלד          כֵּן, אָחִי, יַעַן כִּי צָרִיךְ לְדַבֵּר בְּהִתְגַּלּוּת לֵב,</p>

<p>                   אֶל אִשְׁתְּךָ כַּוָּנָתִי. וְעוֹד יוֹתֵר מִשֶּׁאֲנִי שׂוֹנֵא</p>

<p>                  אֶת אַהֲבָתְךָ לִרְפוּאוֹת, אֲנִי עוֹיֵן לֶכְתְּךָ אַחֲרֶיהָ</p>

<p>                  בְּעֵינַיִם עֲצוּמוֹת לִפֹּל בָּרֶשֶׁת טָמְנָה לָךְ.</p>

<p>טואנטה         אַל נָא יֹאמַר אֲדוֹנִי כָּךְ עַל גְּבִרְתִּי. זוֹ הִיא אִשָּׁה,</p>

<p>                   שֶׁאֵין לְהַרְהֵר אַחֲרֶיהָ כְּלָל, אִשָּה רְחוֹקָה מִכָּל</p>

<p>                   עָרְמָה, וְאוֹהֶבֶת אֶת אֲדוֹנִי&#8230; אוֹהֶבֶת אֶת אֲדוֹנִי</p>

<p>                  אַהֲבָה שֶׁאֵין לְשַׁעֵר אוֹתָהּ.</p>

<p>ארגן         שְׁאַל נָא אוֹתָהּ, כֵּיצַד הִיא מְפַנֶּקֶת אוֹתִי.</p>

<p>טואנטה         אֱמֶת הַדָּבָר.</p>

<p>ארגן         כֵּיצַד הִיא דוֹאֶגֶת לִשְׁלוֹמִי.</p>

<p>טואנטה         אֱמֶת וְיַצִּיב.</p>

<p>ארגן         וְכַמָּה הִיא מַרְבָּה בְטִפּוּלָהּ עִמִּי.</p>

<p>טואנטה         נָכוֹן הַדָּבָר. [לברלד] רוֹצֶה מַר וְאוֹכִיחַ לוֹ וְאַרְאֶה</p>

<p>                  לוֹ תֵכֶף וּמִיָּד, כֵּיצַד גְּבִרְתִּי אוֹהֶבֶת אֶת אֲדוֹנִי.</p>

<p>                  [לארגן] יַרְשֶׁה לִי מַר וְאוֹכִיחַ לוֹ, שֶׁכְּדַבֵּר תִּינוֹק</p>

<p>                   יְדַבֵּר. אוֹצִיאֶנּוּ מִכְּלַל טָעוּת.</p>

<p>ארגן         הָא כֵיצַד?</p>

<p>טואנטה         הִנֵּה גְּבִרְתִּי שָׁבָה, יִשְׁכַּב אֲדוֹנִי וְיִשְׂתָּרַע עַל סַפָּה</p>

<p>                  זוֹ וְיִתְחַפֵּשׂ לְמֵת. וְרָאָה מַר אוֹתוֹ הַצַּעַר, שֶׁתִּגְרֹם</p>

<p>                  לָהּ הַבְּשׂוֹרָה, כִּי אַגִּיד לָהּ.</p>

<p>ארגן          בְּחֵפֶץ לֵב.</p>

<p>טואנטה          כֵּן, אֲבָל אַל יַרְבֶּה אֲדוֹנִי לְהַשְׁאִירֶנָּה בְצַעַר, וְלֹא</p>

<p>                  תָמוּת בִּיגוֹנָה.</p>

<p>ארגן         כֵּן אֶעֱשֶׂה.</p>

<p>טואנטה         [לברלד] הִתְחַבֵּא בְּפִנָּה זוֹ.</p>

<br>

<h3 id="מחזהשבעה-עשר">מחזה שבעה-עשר</h3>

<p>[ארגן, טואנטה]</p>

<p>ארגן         וְאֵין כָּל סַכָּנָה בַדָּבָר, כְּשֶׁאָדָם עוֹשֶׂה עַצְמוֹ</p>

<p>                  מֵת?</p>

<p>טואנטה         כְּלָל וּכְלָל לֹא! אֵיזוֹ סַכָּנָה אֵפְשָׁרִית בָּזֶה? יִשְׁכַּב</p>

<p>                   מַר. [חרש] מַה נָּעִים יִהְיֶה לְבַיֵּשׁ פְּנֵי אָחִיו. הִנֵּה</p>

<p>                  גְבִרְתִּי.</p>

<br>

<h3 id="מחזהשמונה-עשר">מחזה שמונה-עשר</h3>

<p>[בלינה, ארגן (משתרע על ספה), טואנטה]</p>

<p>טואנטה         [עושה עצמה כאילו אינה רואה את בלינה] הוֹי, אֵלִי</p>

<p>                  שֶׁבַּשָּׁמַיִם, אָסוֹן כָּזֶה! מְאֹרָע אָיֹם כָּזֶה!</p>

<p>בלינה         מַה קָּרָה, טוּאַנֶטָה?</p>

<p>טואנטה         הוֹי, גְּבִרְתִּי!</p>

<p>בלינה         מַה נִּהְיָתָה?</p>

<p>טואנטה         אִישֵׁךְ מֵת.</p>

<p>בלינה         אִישִׁי מֵת?</p>

<p>טואנטה         הוֹי, אֵלִי! כֵּן הַדָּבָר, אֲדוֹנִי הַיָּקָר מֵת.</p>

<p>בלינה         וְנָכוֹן הַדָּבָר?</p>

<p>טואנטה         כֵּן, נָכוֹן הַדָּבָר. אֵין אִישׁ יוֹדֵעַ. אֲנִי לְבַדִּי הָיִיתִי</p>

<p>                  פֹה. בִּזְרוֹעוֹתַי נִפְטָר. הִנֵּהוּ מוּטָל סָרוּחַ בְּכִסְאוֹ.</p>

<p>בלינה         מְהֻלָּל שֵׁם אֲדוֹנָי! נִטַּל סֻבֳּלִי הַגָּדוֹל וְנָפַל מֵעָלָי.</p>

<p>                  כַּמָּה טִפְּשָׁה אַתְּ, טוּאַנֶטָה, וְלָמָּה זֶּה יֵצַר לָךְ</p>

<p>                   כָּךְ?</p>

<p>טואנטה         סְבוּרָה הָיִיתִי, גְּבִרְתִּי, כִּי עָלַי לִבְכּוֹת.</p>

<p>בלינה         חִדְלִי לָךְ, שֶׁאֵינוֹ כְדַאי לְטִרְחָתֵך זוֹ. מַה בֶּצַע הָיָה</p>

<p>                  בוֹ? אֵיזוֹ תוֹעֶלֶת הָיְתָה לָעוֹלָם בּוֹ? אָדָם שֶׁהָיָה</p>

<p>                  לְמַשָּׂא לְכֻלֵּי עָלְמָא, מְזֹהָם, מְעוֹרֵר גֹּעַל נֶפֶש,</p>

<p>                  וְלֹא הָיְתָה שָׁעָה שֶׁלֹּא הִכְנִיס לְתוֹךְ בִּטְנוֹ חֹקֶן אוֹ</p>

<p>                  סַמִּים, תָּמִיד הָיָה מְנַקֶּה חָטְמוֹ, מִשְׁתַּעֵל וְרוֹקֵק.</p>

<p>                  אָדָם חֲסַר כָּל חֲרִיפוּת וּמְשַׁעֲמֵם, סָר-רוּחַ,</p>

<p>                  טַרְחָן, יוֹם וָלַיְלָה לֹא שָׁבַת מִזְרֹק מָרָה בְּכָל</p>

<p>                  הַמְשָׁרְתִים.</p>

<p>טואנטה         הֶסְפֵּד נָאֶה!</p>

<p>בלינה         טוּאַנֶטָה, עָלַיִךְ לַעְזֹר לִי עָתָּה. הֲיִי בְטוּחָה</p>

<p>                  שֶׁתָּבוֹאִי עַל שְׂכָרֵךְ, כִּי תַעַבְדִי לִי. הִנֵּה, לְאָשְׁרֵנוּ,</p>

<p>                  אֵין אִישׁ יוֹדֵעַ כִּי מֵת. נְבִיאֵהוּ לְמִטָּתוֹ וְנַסְתִּיר</p>

<p>                  אֶת דְּבַר מוֹתוֹ עַד שֶׁאַסְפִּיק לַעֲשׂוֹת מַה שֶּׁנָּחוּץ</p>

<p>                  לִי. יֶשְׁנָם שְׁטָרוֹת וְיֵשׁ כְּסָפִים, וְצָרִיךְ שֶׁיִּהְיוּ</p>

<p>                  בְיָדִי. וְאֵין זֶה מִן הַיּשֶׁר שֶׁלְּאַחַר שֶׁהָיִיתִי שׁוֹהָה</p>

<p>                  אֶצְלוֹ מִבְחַר שְׁנוֹתַי וְלֹא אָבֹא עַל שְׂכָרִי. בּוֹאִי,</p>

<p>                  טוּאַנֶטָה, תְּחִלָּה נִקַּח אֶת כָּל הַמַּפְתְּחוֹת&#8230;</p>

<p>ארגן         [קם פתאום] לְאַט לָךְ!</p>

<p>בלינה         [מופתעת ונבהלה] אוֹיָה! אֵלִי!</p>

<p>ארגן         כֵּן, גְּבִרְתִּי, זוֹהִי אַהֲבָתֵךְ. כֵּן אַתְּ אָהַבְתְּ אוֹתִי?</p>

<p>טואנטה         הוֹי, הוֹי! הַנִּפְטָר לֹא מֵת!</p>

<p>ארגן         [לבלינה בצאתה] שָׂמֵחַ אֲנִי לִרְאוֹת סוֹף סוֹף, עַד</p>

<p>                   הֵיכָן יְדִידוּתֵךְ מַגַּעַת וְלִשְׁמֹעַ אֵת הֶסְפְּדֵךְ. תּוֹרָה</p>

<p>                  זוֹ מִמֶּנָּה אֶחְכַּם לְהַבָּא לָדַעַת מֶה עָלַי לַעֲשׂוֹת.</p>

<br>

<h3 id="מחזהתשעה-עשר">מחזה תשעה-עשר</h3>

<p>[בלרד (יוצא ממקום מחבואו] ארגן, טואנטה]</p>

<p>ברלד         וּבְכֵן, אָחִי, רוֹאֶה אָתָּה.</p>

<p>טואנטה         חֵי נַפְשִׁי, לְעוֹלָם לֹא הָיִיתִי מַאֲמִינָה בָזֶה. הִנְנִי</p>

<p>                  שׁוֹמַעַת, כִּי בִתְּךָ הוֹלֶכֶת וּבָאָה. שׁוּב וּשְׁכַב,</p>

<p>                  כַּאֲשֶׁר שָׁכַבְתָּ, וְנִרְאֶה מַה תֹּאמַר הִיא לַבְּשׂוֹרָה,</p>

<p>                  כִּי מֵת אֲדוֹנִי. לֹא רַע לָדַעַת כָּל זֹאת בְּבֵרוּר,</p>

<p>                   וּמִשּׁוּם שֶׁכְּבָר הַחִלּוֹתָ, תֵּדַע מַה יִּרְחַש לֵב כָּל</p>

<p>                   בֵּני מִשְׁפַּחְתֶּךָ.</p>

<p>[ברלד נחבא שנית]</p>

<br>

<h2 id="מחזהעשרים">מחזה עשרים</h2>

<p>[ארגן, אנג&#8217;ליקה, טואנטה]</p>

<p>טואנטה         [עושה עצמה כאילו אינה רואה את אנג&#8217;ליקה] אִי שָׁמָיִם!</p>

<p>                  מָה אָיֹם! יוֹם מוּכָן לְפֻרְעָנוּת!</p>

<p>אנג&#8217;ליקה         מַה לָּךְ,טוּאַנֶטָה?</p>

<p>טואנטה         בְּשׂוֹרָה רָעָה עָלַי לְבַשֵּׂר לָךְ.</p>

<p>אנג&#8217;ליקה         כְּלוֹמַר?</p>

<p>טואנטה         אָבִיךְ מֵת.</p>

<p>אנג&#8217;ליקה         אָבִי מֵת, טוּאַנֶטָה?</p>

<p>טואנטה         כֵּן, הִנֵהוּ; זֶה עַתָּה מֵת מֵחֻלְשַׁת פִּתְאֹם שֶׁתָּקְפָה</p>

<p>                  עָלָיו.</p>

<p>אנג&#8217;ליקה         הוֹי, אֵלִי, מַה גָּדַל שִׁבְרִי, אֲנוּשָׁה מַכָּתִי! אוֹיָה</p>

<p>                  לִי, הַאֻמְנָם נִגְזַר עָלַי וְאָבַד אָבִי, וּבִלְתּוֹ אֵין לִי</p>

<p>                  כְּלוּם בָּעוֹלָם. וְנוֹסָף עַל אֵלֶּה מֵת בְּכַעְסוֹ עָלָי.</p>

<p>                   מַה יִּהְיֶה בְסוֹפִי, אֲנִי הָאֲמוּלָה? הֵיכָן אֶמְצָא</p>

<p>                   תַנְחוּמִים עַל אֲבֵידָה זוֹ?</p>

<br>

<h3 id="מחזהעשריםואחד">מחזה עשרים ואחד</h3>

<p>[ארגן, אנג&#8217;ליקה, קליאנט, טואנטה]</p>

<p>קליאנט         מַה לָּךְ, אַנְגֶ&#8217;לִיקָה הַנָּאָה? אֵיזֶה אָסוֹן קָרָה לָךְ?</p>

<p>אנג&#8217;ליקה         הוֹי, מְבַכָּה אֲנִי אֵת הֲכִי יָקָר לִי, אֵת הֲכִי אָהוּב</p>

<p>                   לִי בִּמְלֹא תֵבֵל, אֶת אָבִי אֲנִי מְבַכָּה.</p>

<p>קליאנט         הוֹי, אֵלִי, אֵיזֶה אָסוֹן! שֶׁבֶר פִּתְאֹם! בִּקַּשְׁתִּי אֶת</p>

<p>                  דּוֹדֵךְ לְהַצִּיעַ אֶת הַשִּׁדּוּךְ וְאָמַרְתִּי אָבֹא אַחֲרָיו,</p>

<p>                  אֶרְאֶנּוּ, אֶשְׁתַּדֵּל לְעוֹרֵר רַחֲמָיו בְּבַקָּשָׁתִי וּנְתָנֵךְ</p>

<p>                  לִי.</p>

<p>אנג&#8217;ליקה         הוֹי, קְלֵיאַנְט, נֶחְדַלּ מִדַּבֵּר בְּעִנְיָן זֶה; נֶחְדַּל</p>

<p>                  בִּכְלָל מִן הַחֲתֻנָּה. נַפְשִׁי בָּחֲלָה בָכל הָעוֹלָם, כִּי</p>

<p>                   מֵת אָבִי. לְעוֹלָם לֹא אֶנָּשֵׂא לְאִישׁ. הוֹי, אַבָּא,</p>

<p>                  סֵרַבְתִּי לָךְ; אֲבָל עַתָּה אֶעֱשֶׂה לְכָל-הַפָּחוֹת אֶת</p>

<p>                   רְצוֹנְךָ הָאֶחָד כְּדֵי לְכַפֵּר עַל כָּל הַצַּעַר שֶׁגָּרַמְתִּי</p>

<p>                  לָךְ. [כורעת ברך] אָנָּא, אָבִי, קַבֵּל פֹּה הֵן צִדְקִי,</p>

<p>                  וַאֲחַבְּקָה לְךָ לְאוֹת תּוֹדָתִי&#8230;</p>

<p>ארגן         [חובק לבתו] הוֹי, בִתִּי!</p>

<p>אנג&#8217;ליקה         אוֹי!</p>

<p>ארג         גְּשִׁי נָא אֵלַי וְאַל תִּבָּהֲלִי, לֹא מַתִּי, קִרְבִי אֵלַי,</p>

<p>                  אָכֵן עַצִמי</p>

<p>                   וּבְשָׂרִי אָתְּ. מַה שָּׂמֵחַ אֲנִי, כִּי הִכַּרְתִּי</p>

<p>                  אֶת רוּחֵךְ הַנְּדִיבָה.</p>

<br>

<h3 id="מחזהעשריםושניים">מחזה עשרים ושניים</h3>

<p>[ארגן, ברלד, קליאנט, טואנטה]</p>

<p>אנג&#8217;ליקה         אַךְ זוֹ הַפְתָּעָה נְעִימָה! אָבִי, אִם רָצוּ הַשָּׁמַיִם</p>

<p>                  וֶהֱשִׁיבוּךָ לִי לְאָשְׁרִי הַגָּדוֹל, הוֹאִילָה נָּא וְאֶכְרַע</p>

<p>                  לְפָנֶיךָ בִּתְחִנָּה וּשְׁאֵלָתִי הָאַחַת, אִם אֵינְךָ רוֹצֶה</p>

<p>                  בִּבְחִיר לִבִּי, אִם אֵינְךָ חָפֵץ שֶׁאֶנָּשֵׂא לִקְלֵיאַנְט,</p>

<p>                  הִנְנִי מַשְׁבִּיעָתְךָ, אַל נָא תָכֹף אוֹתִי, לְכָל הַפָּחוֹת,</p>

<p>                  לְהִנָּשֵׂא לְאַחֵר, הַרְאֵנִי אֶת חַסְדְּךָ זֶה.</p>

<p>קליאנט          [כורע על ברכיו לפני ארגן] יֶהֱמוּ נָא רַחֲמֶיךָ אֲדוֹנִי,</p>

<p>         וְתָבֹא לְפָנֶיךָ תְּחִנָּתִי וּתְחִנָּתָהּ, אַל תָּשֶׁב רֵיקָם</p>

<p>         פְּנֵי אַהֲבָה יָפָה כָּזוֹ.</p>

<p>ברלד         אָחִי, וְאַתָּה עוֹדְךָ מוֹסִיף לְסָרֵב?</p>

<p>טואנטה         וְלֹא נָגָעה עַד לִבְּךָ אַהֲבָה זוֹ?</p>

<p>ארגן          הֱיֵה לְרוֹפֵא, וְאֹמַר לַשִּׁדּוּךְ טוֹב. [אל קליאנט] כֵּן,</p>

<p>          תִּהְיֶה לְרוֹפֵא וְאֶתֵּן לְךָ אֶת בִּתִּי.</p>

<p>קליאנט         בְּחֵפֶץ-לֵב, אֲדוֹנִי, אִם אַךְ בָּזֶה תָּלוּי הַדָּבָר</p>

<p>                   לִהְיוֹת חֲתָנֶךָ, אֶהְיֶה לְרוֹפֵא וְלוּ גַּם לְרוֹקֵחַ, אִם</p>

<p>                  אַתָּה רוֹצֶה. אֵין כְּדַאי לְדַבֵּר בְּעִנְיָן זֶה. וְעוֹד</p>

<p>                  כַּמָּה וְכַמָּה דְבָרִים אֶעֱשֶׂה, וּבִלְבַד שֶׁתִּהְיֶה לִי</p>

<p>                  אַנְגֶ&#8217;לִיקָה הַיָּפָה.</p>

<p>ברלד         אֲבָל, אָחִי, נִצְנְצָה בְלִבִּי מַחֲשָׁבָה: הֱיֵה אַתָּה</p>

<p>                  בְעַצְמְךָ לְרוֹפֵא, וְגָדְלָה הַתּוֹעֶלֶת עַל אַחַת כַּמָּה</p>

<p>                  וְכַמָּה, שֶׁתִּהְיֶה אַתָּה בְעַצְמְךָ כָּל מַה שֶּׁצָּרִיךְ לָךְ.</p>

<p>טואנטה         כֵּן, אֱמֶת וְיַצִּיב! אַךְ זוֹ הִיא תַחְבּוּלָה לְהֵרָפֵא</p>

<p>                  תֵכֶף. אֵין לְךָ מַחֲלָה בָעוֹלָם, שֶׁתָּעֵז לִדְבֹּק</p>

<p>                  בְּרוֹפֵא.</p>

<p>ארגן         סָבוּר אֲנִי, כִּי לְהָתֵל בִּי אַתָּה אוֹמֵר. כְּלוּם אֵלֶּה</p>

<p>                   הֵן שְׁנוֹתַי לְתַלְמוּד?</p>

<p>ברלד         תַּלְמוּד זֶה לָמָה הוּא בָא? דַּי לְךָ בַּמֶּה שֶׁיֵּשׁ</p>

<p>                   בְּיָדֶיךָ. וְרַבִּים מֶהם, שֶׁאֵינָם יוֹדְעִים יוֹתֵר מִמֶּךָּ.</p>

<p>ארגן         אֲבָל צָרִיךְ לְדַבֵּר רוֹמִית, לְהַבְחִין בְּמַחֲלוֹת</p>

<p>                   וְלָדַעַת אֶת סַמֵּי-הָרְפוּאוֹת.</p>

<p>ברלד         תֵּכֶף לְקַבָּלַת שִׂמְלַת הָרוֹפֵא וּצְנִיפוֹ, תִּלְמַד כָּל</p>

<p>                  זֹאת; אַחֲרֵי כֵן תֵּדַע יוֹתֵר מִשֶּׁתִּרְצֶה לָדָעַת.</p>

<p>ארגן          כֵּיצַד זֶה דַי בִּבְגָדִים אֵלֶּה, כְּדֵי לְדַבֵּר עַל אוֹדוֹת</p>

<p>                  הַמַּחֲלוֹת?</p>

<p>ברלד         כַּמּוּבָן, אֵין צֹרֶך אָּלא לְדֵּבר מִתּוֹךְ מְעִילוֹ שֶׁל</p>

<p>                  רוֹפֵא וּצְנִיפוֹ, וְהֶדְיוֹט – חָכָם יִקָּרֵא, וּשְׁטוּת –</p>

<p>                  לְחָכְמָה תֵּחָשֵׁב.</p>

<p>טואנטה         דַּיּוֹ לְאָדָם בְּזָקָן שֶׁכָּזֶה – וְזֶה הַרְבֵּה. רֻבּוֹ שֶׁל</p>

<p>                  דוֹקְטוֹר – זְקָנוֹ שֶׁלּוֹ.</p>

<p>קליאנט          מִכָּל מָקוֹם, אֲנִי נָכוֹן לַכֹּל.</p>

<p>ברלד         [לארגן] רוֹצֶה אַתָּה, וְתֵכֶף וּמִיָּד נַעֲשֶׂה זֹאת?</p>

<p>ארגן          הָא כֵיצַד: תֵּכֶף וּמִיָּד?</p>

<p>ברלד          כֵּן, בְּבֵיתְךָ פֹּה.</p>

<p>ארגן         בְּבֵיתִי?</p>

<p>ברלד          אֲנִי מַכִּיר פָקוּלְטָה, וְשָׁם יְדִידַי, תֵּכֶף יָבֹאוּ וְאָז</p>

<p>                   יֵעָשֶׂה כָּל הַטֶּקֶס בָּאוּלָם פֹּה. לֹא יַעֲלֶה לְךָ</p>

<p>                  בְּמָמוֹן כְּלָל.</p>

<p>ארגן         וְאוּלָם אֲנִי מָה אֹמַר, מָה אָשִׁיב?</p>

<p>ברלד         הַכֹּל יְלַמְּדוּךָ, בִּשְׁתַּיִם מִלִּים בִּכְתָב, כֹּל מַה</p>

<p>                   שֶׁאַתָּה צָרִיךְ לַעֲנוֹת. אֶשְׁלַח וְאֶקְרָא לָהֶם.</p>

<p>ארגן         נֵצֵא וְנִרְאֶה.</p>

<br>

<h3 id="מחזהעשריםושלושה">מחזה עשרים ושלושה</h3>

<p>[ברלד, אנג&#8217;ליקה, קליאנט, טואנטה]</p>

<p>קליאנט         מָה רוֹצֶה אֲדוֹנִי לְהַגִּיד וּמַה כַּוָּנָתוֹ בְּעִנְיַן</p>

<p>                  הַפָקוּלְטָה, זוֹ אֲשֶׁר שָׁם יְדִידָיו?</p>

<p>טואנטה         מָה אֲדוֹנִי רוֹצֶה לַעֲשׂוֹת?</p>

<p>ברלד          לְבַדֵּחַ אֶת דַּעְתֵּנוּ קְצָת הָעָרֶב! הַמּוּקְיוֹנִים</p>

<p>                  חִבְּרוּ אִינְטֶרְמֶדִיָּה קְטַנָּה, כֵּיצַד מַכְתִּירִים רוֹפֵא.</p>

<p>                   אִינְטֶרְמֶדִיָּה עִם מְחוֹלוֹת וּנְגִינָה. וְרוֹצֶה אֲנִי</p>

<p>                   שֶׁנְּשַׁעֲשַׁע נַפְשֵׁנוּ בָהּ, וְאָחִי יִקַּח חֵלֶק בְּרֹאשׁ.</p>

<p>אנג&#8217;ליקה          אֲבָל, אֲדוֹנִי, כִּמְדֻמַּנִי, כִּי מְהַתֵּל אַתָּה בְאָבִי</p>

<p>                  יוֹתֵר מִדָּי.</p>

<p>ברלד         אֲבָל, יַלְדָּתִי, אֵין זֶה אוֹמֵר לְהָתֵל בּוֹ. אַךְ</p>

<p>                   לְהִסְתַּגֵּל אֵלָיו וְלַהֲלָךְ-רוּחוֹ. אֵלֶּה הֵם דְּבָרִים</p>

<p>                  בֵּינֵינוּ לְבֵין עַצְמֵנוּ, כָּל אֶחָד וְאֶחָד מֵאִתָּנוּ יוּכַל</p>

<p>                  לָקַחַת לוֹ תַּפְקִיד מְסֻיָּם וּלְשַׂחֵק אִישׁ לִפְנֵי רֵעֵהוּ.</p>

<p>                  בְּעוֹנַת הַקַּרְנָבָל הַכֹּל מֻתָּר. מַהֲרוּ לְהָכִין אֶת</p>

<p>                  הַכֹּל.</p>

<p>קליאנט         [לאנג&#8217;ליקה] הֲיָשַׁר בְּעֵינָיִךְ?</p>

<p>אנג&#8217;ליקה         כֵּן, כִּי הֲלֹא דוֹדִי מְנַהֵל כָּל הָעִנְיָן.</p>

<br>

<h3 id="אִינְטֶרְמֶדִיָּהשְׁלִישִׁית">אִינְטֶרְמֶדִיָּה שְׁלִישִׁית</h3>

<br>  

<p>[טקס מעשה-קונדס של אדם, שמכתירים אותו</p>

<p>בתואר רופא. מנגנים ורקדנים. באים מדביקי שטיחים להכין</p>

<p>את האולם ולערוך ספסלים. אחריהם באים בסדר שמונה</p>

<p>נושאי-מזלף, שישה רוקחים, עשרים ושניים רופאים</p>

<p>והאחד העתיד להיות רופא, שמונה כירורגים, רקדנים</p>

<p>ושניים מזמרים נכנסים ויושבים בסדר, איש לפי מעלתו]</p>

<br>

<p><strong>בלט ראשון</strong></p>

<p>יושב ראש</p>

<div align="left" dir="RTL">
 Savantissimi doctores

<p>Medicinae professores,</p>

<p>Qui hic assemblati estis,</p>

<p>Et vos altri messiores,</p>

<p>Sententitarium Facultatis</p>

<p>Fideles executores.</p>

<p>Chirurgiani et apothicari,</p>

<p>Atque tota chavraja gam hi,</p>

<p>Salus, honor et argentum,</p>

<p>Atque bonum appetitum.</p>

<p>Non possum, docti confreri,</p>

<p>Belibi satis admirari</p>

<p>Qualis bona inventio</p>

<p>Est medici professio;</p>

<p>Quam lanu nitenah min haschamajim</p>

<p>Medicina illa benedicta,</p>

<p>Quae suo nomine solo</p>

<p>Pilej pelaoth miraculo,</p>

<p>Harbe weharbe tempore,</p>

<p>Facit bi-neimoth vivere.</p>

<p>Kamah wekamah bnej-adam omni genere.</p>

<p>Pet totam terram videmus</p>

<p>Hamonam gedolam ubi sumus,</p>

<p>Et quod gedoli weketani</p>

<p>Sunt de nobis maamini:</p>

<p>Totus mondus, currens ad nostras remedios,</p>

<p>Nos maariz sicut deos,</p>

<p>Et nostris ordonantiis</p>

<p>Pruncipes et Reges nichnaimos videtis.</p>

<p>Mischum se zarich nostrae sapientiae,</p>

<p>Sechel tobiaque prudentiae</p>

<p>Bichdej nos bene conservare</p>

<p>In tali credito, schemo uthehilare,</p>

<p>Lihjoth zehiri no recipere</p>

<p>In nostro docto corpore</p>

<p>Quam personas capalibes,</p>

<p>Et totas dignas nahalare</p>

<p>Has mekomas honorabiles.</p>

<p>Mischum se gam nunc convocati estis,</p>

<p>Et credo quod timzeitis</p>

<p>Dignam materiam medici</p>

<p>In chachma nomine po ithi</p>

<p>Ascher in debarim omnibus,</p>

<p>Dono ad interrogandum</p>

<p>Et examinandum</p>

<p>Vestris capacittibus.</p>

</div>
דוקטור ראשון  
<div align="left" dir="RTL">

<p>Si mihi licentiam dat dominus praeses,</p>

<p>Et tanti docti doctores,</p>

<p>Et assistantes illustres,</p>

<p>Gedolej chachmej bacheliero,</p>

<p>Qnem achabdah weachabdah,</p>

<p>Eschalabo causam et rationem quare</p>

<p>Opium facit jeschanare.</p>

</div>
בכלבר                
<div align="left" dir="RTL">
     Mihi a docto doctore

<p>Schealatum causam et rationem quare</p>

<p>Opium facit jeschanare,</p>

<p>Al soth lo eeno:</p>

<p>Quia est in eo</p>

<p>Virtus dormitivo,</p>

<p>Cujus est natura,</p>

<p>Sensus lejaschanare.</p>

</div>
המקהלה     
<div align="left" dir="RTL">

<p>Bene, bene, bene respondere:</p>

<p>Dignus, dignus est intrare</p>

<p>In nostro docto corpore.</p>

<p>Bene, bene, bene respondere.</p>

</div>
דוקטור שני    
<div align="left" dir="RTL">

<p>Cum permissione domini praesidiis,</p>

<p>Doctissimae Facultatis,</p>

<p>Et totius his nostris actis</p>

<p>Chawrajae assimilantis,</p>

<p>Eschalabo tibi, docte baccheliere,</p>

<p>Quae sunt remedia,</p>

<p>Quae in machliah</p>

<p>Keruah hydropysia</p>

<p>Convenit facere?</p>

</div>

<p>בכלבר</p>

<div align="left" dir="RTL">

<p>Clysterium nethanare,<br />
Postea dam hakisare,</p>

<p>Achar kach hadachare.</p>

</div>
המקהלה     
    <div align="left" dir="RTL">
   Bene, bene, bene respondere 
Dignus dignus est intrare

<p>In nostro corpore.</p>

</div>
דוקטור שלישי 
<div align="left" dir="RTL">

<p>Si jaschar beenej domini praesidii</p>

<p>Doctissimae Facultati,</p>

<p>Et chawrajae praesti,</p>

<p>Eschalabo te, docte bacchalerie,</p>

<p>Quae remadie eticis,</p>

<p>Pulmonis atquae astmaticis</p>

<p>Timza lenachon facere?</p>

<p>Clysterium nethanare,</p>

</div>

<p>בכלבר<br />
<div align="left" dir="RTL"><br />
Postea dam hakisare,</p>

<p>Achar kach hadachare.</p>

<p>Bene, bene, bene respondere<br />
</div></p>

<p>המקהלה</p>

<div align="left" dir="RTL">                                              

<p>Dignus, dignus est intrare</p>

<p>In nostro docto corpore.</p>

</div>

<p>דוקטור רביעי</p>

<div align="left" dir="RTL">
 Super illas machlias,

<p>Doctus baccheluarus dixit maravillas,</p>

<p>Awal im lo atriach domiunm praesidium,</p>

<p>Doctissimam Facultatem,</p>

<p>Et totam honorabilem</p>

<p>Chavrajam, schemathem,</p>

<p>Faciam illi unam questionem.</p>

<p>Themol echad maladus unus</p>

<p>Nafalit in meas manus;</p>

<p>Habet kadachtham gedolam cum hathkafathis,</p>

<p>Dolorem keewam capitis</p>

<p>Et gedolam malum in zido.</p>

<p>Cum gedolah difficultate</p>

<p>Et koschi binieschoferare.</p>

<p>Thoil li hagidare,</p>

<p>Docte baccheliere,</p>

<p>Quid illi facere.</p>

</div>

<p>בכלכר</p>

<div align="left" dir="RTL">
                                                                                         Clysterium nethanare

<p>Postea dam hakisare,</p>

<p>Achar kach hadichare.</p>

</div>

<p>דוקטור חמישי</p>

<div align="left" dir="RTL">
     Weim hamachliach                                                               Opinatria,

<p>Non wult herofere,</p>

<p>Quid illi facere?</p>

</div>

<p>בכלכר</p>

<div align="left" dir="RTL">
   Clysterium nethanare                                                                 Poesta dam hakisare,

<p>Achar kach hadachare,</p>

<p>Rehakisare, rehadachare, reclystiare.</p>

</div>

<p>המקהלה</p>

<div align="left" dir="RTL">
  Bene, bene, bene respondere. 
  Dignus, dignus est intrare

<p>In nostro docto corpore.</p>

</div>

<p>יושב ראש</p>

<div align="left" dir="RTL">
   Iuras gardare statuta

<p>Per facultatem prascripta</p>

<p>Cum sensu et binah?</p>

</div>

<p>בכלבר</p>

<div align="left" dir="RTL">
  Juro!                                      
</div>

<p>יושב ראש</p>

<div align="left" dir="RTL">                  
  Essere in omnibus

<p>Consultationibus</p>

<p>Veteri deah</p>

<p>Bejn towah uwejn raah?</p>

</div>

<p>בכלבר</p>

<div align="left" dir="RTL">
      Juro.
</div>

<p>יושב ראש</p>

<div align="left" dir="RTL">
    Schelo lehischtamesch leolam

<p>Beschum sammim milvad otham,</p>

<p>Quam schenithnu mijad doctae Facultatis;</p>

<p>Weim gam jamuth maladus</p>

<p>Beotha suo malo?</p>

</div>

<p>בכלבר</p>

<div align="left" dir="RTL">
    Juro!       Ego, cum isto boneto

<p>Venerabili et docto,</p>

<p>Dono tibi et concedo</p>

<p>Virtutem et kocham</p>

<p>Medicandi,</p>

<p>Purgandi,</p>

<p>Dam hakisandi,</p>

<p>Dekorandi,</p>

<p>Schachetandi,</p>

<p>Geserandi,</p>

<p>Et occidendi</p>

<p>Impune per totam terram.</p>

</div>

<p><strong>בלט, מחזה שני</strong></p>

<p>[כל הכירורגים והרוקחים משתחווים לרופא החדש במשקל המנגינה]</p>

<div align="left" dir="RTL">
<Gedolej doctores doctrinae

<p>Di keziah wedi assaneh,</p>

<p>En safek ki ach tipeschut gedolah hajthah,</p>

<p>Inepta et ridicula wegam</p>

<p>Im omerabo weathchilah</p>

<p>Laschir wobis schir tehillah,</p>

<p>K&#8217;schem scheamar lehosifere</p>

<p>Negohoth al schemescho</p>

<p>O kochabim al schamajma,</p>

<p>O mischbarim leokijonos</p>

<p>O schoschanoth baawiwo.</p>

<p>Harschu li beuna milah,</p>

<p>Pro toto remercimento,</p>

<p>Ethnah thodam corpori tam docto.</p>

<p>Vobis, vobis debeo</p>

<p>Jother mischeani chajaw patri meo:</p>

<p>Natura et pater meus</p>

<p>Hominem me habent factum:</p>

<p>Awal vos me quod est multum plus</p>

<p>Avetes factum medicum,</p>

<p>Honor, favor et gratia,</p>

<p>Ascher in hoc cordo poh</p>

<p>Nethathim wejihju bo</p>

<p>In secula.</p>

</div>

<p>המקהלה</p>

<div align="left" dir="RTL">
  Vivat, vivat, vivat, vivat, meah peamim vivat                                               Novus doctor qui tam bene diberat!

<p>Mille, mille annis, et jochlat et jischthath,</p>

<p>Dam jakisat et jahargath!</p>

</div>

<p><strong>בלט, הופעה שלישית</strong></p>

<p>[כל הכירורגים והרוקחים יוצאים בריקוד לקול שיר וצלצול כליהם, מוחאים כף ומקישים במכתשות]</p>

<p>כ ירורג</p>

<div align="left" dir="RTL">
  Ejnaw thirenah doctas

<p>Suas ordinantias</p>

<p>Memalloth eth chanutoth</p>

<p>Omnium chirorgorum et apothicarum!</p>

</div>

<p>המקהלה</p>

<div align="left" dir="RTL">
  vivat, vivat, vivat, meah peamim vivat                                                                      Vivat,

<p>Novus doctor qui tam bene diberat!</p>

<p>Mille, mille annis, jochlath et jischthath,</p>

<p>Et dam jakisath et jahargath!</p>

</div>

<p>כירורג</p>

<div align="left" dir="RTL">
Jihju toti anni

<p>Lo thamid boni</p>

<p>Et favorabiles,</p>

<p>Welo jihjeh lo beolam</p>

<p>Ela pestas, verolas,</p>

<p>Kadachthas, keevej zelaas,</p>

<p>Pizzej dam et dysenterias!</p>

</div>

<p>המקהלה</p>

<div align="left" dir="RTL">
 Vivat, vivat, vivat, vivat meah peamim vivat                                                          Novus doctor qui tam bene diberat!

<p>Mille, mille annis, et jochlath et jischthath</p>

<p>Et dam jakisath et jahargath!</p>

</div>

<p><strong>בלט, הופעה רביעית</strong></p>

<p>[כל הכירורגים והרוקחים יוצאים בסדר, איש לפי מעלתו, כאשר נכנסו]</p>

<p>[סוף]</p>

<div class="footnotes">
<hr />
<ol>

<li id="fn:1">
<p>רפואה לכל מחלה. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>מין מטבע. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>מין מטבע. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>אבן שמוצאים בתוך חיות ידועות, והאמינו שהיא כוחה יפה כנגד הרעלה. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>מין רובה. <a href="#fnref:5" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4512">https://benyehuda.org/read/4512</a></div></body></html>