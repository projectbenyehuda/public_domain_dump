<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בָּרוּךְ מִמַּגֶּנְצָא</title>
	<meta name="author" content="שאול טשרניחובסקי"/>
</head>
<body>

<blockquote>
<p>פֹּה הַקְּבָרִים! פֹּה גַּם קִבְרֵךְ!</p>

<p>לִפְנֵי שְׁלשֶׁת יָמִים</p>

<p>פֹּה נֶאֶסְפוּ וַיִּטָּמְנוּ</p>

<p>כָּל זִבְחֵי-הַדָּמִים.</p>

<p>פֹּה נִקְבַּרְתְּ גַּם אַתְּ, יוֹנָתִי!</p>

<p>הָהּ, גַּם צִיּוּן אָיִן – – –</p>

<p>אַךְ מְצָאתִיךְ&#8230; אָנֹכִי בָאתִי</p>

<p>בַּל תְּשׁוּרֵנִי עָיִן.</p>

<p>בָּאתִי, וְלָךְ אֲסַפֵּר הַכֹּל</p>

<p>מַה שֶּׁקָּרָה אוֹתִי</p>

<p>לְמִן הַיּוֹם הַהוּא הַנּוֹרָא,</p>

<p>יוֹם רָאִיתִי מוֹתִי</p>

<p>אָמְנָם מַתִּי! יַעַן אַחֵר,</p>

<p>אַחֵר כְּבָר הִנֵּנִי – – –</p>

<p>הַעוֹד תִּזְכְּרִי יוֹם הַזְּוָעוֹת,</p>

<p>אֵלִי בּוֹ יִטְּשֵׁנִי?</p>

<p>קוֹל הַנְּחשֶׁת הִרְעִים רָעַם,</p>

<p>מְבַשֵּׂר וּמַשְׁמִיעַ:</p>

<p>&#8220;עַל הַיְּהוּדִים!&#8221; – טִירָה לְטִירָה</p>

<p>זוֹ אֶל זוֹ תָּרִיעַ.</p>

<p>וּבָרְחוֹבוֹת קְהַל אִכָּרִים,</p>

<p>אֻמָּנִים, פָּרָשִׁים,</p>

<p>נַאֲקוֹת חָלָל, בְּכִי עוֹלָלִים,</p>

<p>קוֹל תַּחֲנוּנֵי-נָשִׁים;</p>

<p>שִׁבְרֵי-כֵלִים, קִרְעֵי-בֶגֶד,</p>

<p>כִּתְמֵי-דָם בָּרֶפֶשׁ</p>

<p>קוֹל הַקּוֹרְאִים: &#8220;הַכּוּם, שְׁחָטוּם!&#8221;</p>

<p>מַחֲרִיד לֵב וָנָפֶשׁ.</p>

<p>פְּנֵי לְהָבִים שֶׁהִתְפַּתְּלוּ,</p>

<p>פְּנֵי אַכְזָרִים פְּנֵיהֶם,</p>

<p>גַּלֵּי קֶצֶף, יַמֵּי עֶבְרָה,</p>

<p>עוֹבְרִים עַל גְּדוֹתֵיהֶם.</p>

<p>וַאֲנִי בַּתָּוֶךְ&#8230; פִּתְאֹם –</p>

<p>בְּרַק הַמַּאֲכֶלֶת,</p>

<p>וְעַב הֶהָמוֹן סְבִיבַי גְּדוֹלָה</p>

<p>עוֹמְדָה וּמְיַחֶלֶת&#8230;</p>

<p>וַאֲנִי רוֹאֶה פְנֵי הַחַיּוֹת</p>

<p>וְאֶת הַיָּד הַשְּׁלוּחָה,</p>

<p>וַאֲנִי עוֹנֶה וְקוֹלִי נֶחְבָּא&#8230;</p>

<p>הוֹי לְיוֹם הַמְּבוּכָה!</p>

<p>וְאֶת אֲשֶׁר אֲנִי בִטֵּאתִי</p>

<p>עַתָּה לֹא אֶזְכֹּרָה –</p>

<p>וַאֲנִי זוֹכֵר: בֵּית-הַתְּפִלָּה,</p>

<p>קוֹל הָעוּגָב, אוֹרָה,</p>

<p>גַּלֵּי יָם הַקּוֹלוֹת עוֹלִים,</p>

<p>מְלֵאִים אֶת הַהֵיכָל –</p>

<p>יָם מַנְגִּינוֹת! בְּאֶפֶס כֹּחַ</p>

<p>אֶעֱמֹד, נַפְשִׁי תֵּכֶל – – –</p>

<p>קְהַל הַכְּמָרִים, רֹן הַנְּזִירִים,</p>

<p>שֻׁלְחָן וְעָלָיו אֶשְׁכָּר&#8230;</p>

<p>וַאֲנִי עוֹנֶה, אַךְ שָׁכָחְתִּי&#8230;</p>

<p>לֹא! כִּי לְעוֹלָם אֶזְכֹּר!</p>

<p>אָז קִלַּלְתִּי גּוֹי מַחְצַבְתִּי,</p>

<p>שְׁדֵי-אֵם שֶׁיָּנַקְתִּי,</p>

<p>אֱלֹהַי&#8230; וּבְקָדְשֵׁי אָבִי –</p>

<p>יָרֹק גַּם יָרַקְתִּי.</p>

<p>אָז קִלַּלְתִּי כָּל תִּקְוֹתַי</p>

<p>כָּל שֶׁהָיוּ עִמִּי,</p>

<p>אָז אָמַרְתִּי לְאַחֵר: אָבִי!</p>

<p>וּלְנָכְרִיָּה: אִמִּי!</p>

<p>וָאִשָּׁבַע לְאֵל נֵכָר,</p>

<p>דָּתוֹ לֹא יָדָעְתִּי;</p>

<p>לוֹ וְלִקְהַל כָּל קְדוֹשָׁיו עִמּוֹ</p>

<p>בֶּרֶךְ גַּם כָּרָעְתִּי.</p>

<p>פְּסִילֵי-אֶבֶן אִלְמִים קָרִים</p>

<p>נִצְּבוּ אֶל הַקִּירוֹת,</p>

<p>וְאַךְ עֵינֵיהֶם, עֵינֵי חוֹרִים,</p>

<p>הֵן אֵלַי מַיְשִׁירוֹת:</p>

<p>אֶבֶן נַחְנוּ וְלֵב אֵין בָּנוּ –</p>

<p>כֹּחַ הִיא וּגְדֻלָּה,</p>

<p>תַּחַת כַּף רַגְלֵנוּ אֶבֶן</p>

<p>תִּכְרַע תֵּבֵל כֻּלָּהּ.</p>

<p>כָּל הַיְקוּם יָנוּעַ, אֶרֶץ</p>

<p>תָּחִיל כִּי דָרַכְנוּ,</p>

<p>כִּרְעִי אַתְּ גַּם אַתְּ, תּוֹלֵעָה:</p>

<p>אֱלֹהַיִךְ נָחְנוּ!
<br><br />
אֱלֹהַי, אֵל חָדָשׁ&#8230;! פִּתְאֹם</p>

<p>חַיִּים נִצְּבוּ לְעֵינָי</p>

<p>יְמֵי-יַלְדּוּתִי, וַאֲנִי נָעַר,</p>

<p>עוֹד &#8220;בַּר-מִצְוָה&#8221; אֵינוֹ.</p>

<p>וּבַפַּעַם הָרִאשׁוֹנָה</p>

<p>לִימֵי חַיַּי עַתָּה</p>

<p>לְיָדִי אֶקְשֹׁר הַטּוֹטֶפֶת,</p>

<p>אִירָא פֶּן נִשְׁמָטָה.</p>

<p>כִּי יוֹדַעַת נַפְשִׁי רַכָּה:</p>

<p>בָּאֵי בֵית-הַכְּנֶסֶת</p>

<p>בִּי יִתְבּוֹנְנוּ, הֵן בִּקְהָלָם</p>

<p>נַפְשִׁי כְּבָר נִכְנֶסֶת.</p>

<p>וַאֲנִי רוֹאֶה אֶת פְּנֵי אָבִי</p>

<p>וְהֵם מִגִּיל נָהָרוּ,</p>

<p>רֶטֶט-גִּילָה, חֶרְדַּת-קֹדֶשׁ,</p>

<p>בְּשָׂרִי אָז עָבָרוּ.</p>

<p>שָׂם אֲנִי עָלַי עֹל-תּוֹרָה,</p>

<p>תּוֹרַת צוּרִי, קוֹנִי.</p>

<p>נַפְשִׁי תִּדְרֹךְ עֹז, בָּאָרֶץ</p>

<p>מְאֻשָּׁר אֵין כָּמוֹנִי.</p>

<p>וַאֲנִי מוֹנֶה: אַחַת, שְׁתַּים&#8230;</p>

<p>חָמֵשׁ&#8230; שֶׁבַע פְּעָמִים;</p>

<p>פְּתִיל-הָרְצוּעָה בָּא בִּבְשָׂרִי,</p>

<p>תַּחְתָּיו בַּהֲרוֹת-דָּמִים.</p>

<p>זְרֹעִי תִּכְאַב, אַךְ בִּי לִבִּי</p>

<p>יָדוּץ כְּדָג בַּמָּיִם;</p>

<p>רֵיחַ עוֹרוֹת עוֹלֶה בְאַפִּי,</p>

<p>רֵיחַ חָרִיף, נָעִים.</p>

<p>&#8220;וְאֵרַשְׂתִּיךְ לִי לְעוֹלָם&#8221; –</p>

<p>וְאֶת הַבְּרִית הֵפַרְתִּי&#8230;</p>

<p>&#8220;וְאֵרַשְׂתִּיךְ בְּחֶסֶד, בְּרַחֲמִים!&#8221; –</p>

<p>אַחֲרֵי זָרִים תַּרְתִּי&#8230;</p>

<p>&quot;וְאֵרַשְׂתִּיךְ לִי בֶּאֱמוּנָה,</p>

<p>וְיָדַעַתְּ קוֹנֵךְ&quot; –</p>

<p>אוֹיָה, קוֹנִי, כִּי מָסַרְתָּ</p>

<p>בִּידֵי נֵכָר צֹאנֵךְ</p>

<p>לְהִתְעַלֵּל בָּם&#8230; יוֹנָתִי,</p>

<p>יוֹנָה, הִנָּךְ עֵרָה,</p>

<p>דָּבָר לָאַט עִמִּי אָיֹם,</p>

<p>שִׁמְעִי, אֲסַפֵּרָה.</p>

<p>וּבַלַּיְלָה וּבַחשֶׁךְ</p>

<p>חֶרֶשׁ לָךְ אַבִּיעָה,</p>

<p>וְלֹא תִּרְאֵנִי עֵינֵךְ בְּדַבְּרִי,</p>

<p>שְׂפָתַי כִּי אָנִיעָה.</p>

<p>כִּי יָרֵאתִי אֶת עֵינַיִךְ:</p>

<p>מַבָּטַיִךְ שׁוֹפְטִים,</p>

<p>יְצִיקוּנִי וִידַכְּאוּנִי</p>

<p>כְּאַלְפֵי שִׁבְטֵי חוֹבְטִים.</p>

<p>הֲיָדַעַתְּ מַחֲמַדֵּינוּ –</p>

<p>הֵן בְּנוֹת-חוֹרִין הֵנָּה?</p>

<p>דְּרוֹר קָרָאתִי לְנַפְשׁוֹתֵיהֶן&#8230;</p>

<p>מִרְיָם – הִיא מֵאֵנָה;</p>

<p>גַּם צִפּוֹרָה מִתְרַפֶּקֶת,</p>

<p>בּוֹכָה עַל אֲחוֹתָהּ,</p>

<p>וּבְעֵינֶיהָ בִּי נִבֶּטֶת</p>

<p>כְּמִתְחַנֶּנֶת, וְאוֹתָהּ</p>

<p>לָרִאשׁוֹנָה&#8230; לֹא יָכֹלְתִּי</p>

<p>נָשֹׂא עֵינֶיהָ רַכּוֹת – – –</p>

<p>אוֹיָה, בְּנוֹתַי, סֹרְנָה מֶנִּי!</p>

<p>עֵינַי, הוֹי, נְמַקּוֹת!,..</p>

<p>כִּי עוֹד בּוֹעֵר הַחִזָּיוֹן</p>

<p>כְּלַהַב תּוֹךְ אִישׁוֹנִי,</p>

<p>יוֹנֵק לִבִּי, מִלַחֵךְ מֹחִי</p>

<p>מוֹצֵץ שְׁאֵרִית אוֹנִי.</p>

<p>וְאִם אַלְפַּיִם שָׁנָה אֶבְכֶּה</p>

<p>וּבִדְמָעוֹת-שָׁלִישׁ,</p>

<p>הָאֶמְחֶנּוּ טֶרֶם הָיְתָה</p>

<p>עֵינִי לְאֶלְגָּבִישׁ?
<br><br />
אֲנִי הָאִישׁ, אֲנִי הָאָב,</p>

<p>שֶׁשָּׁחַט בְּנוֹתָיו, וְלֹא שָׁב</p>

<p>סַכִּינוֹ אָחוֹר, טֶרֶם דָּם</p>

<p>כִּסָּהוּ, מַעֲלֶה אֵד חָם!</p>

<p>לְעֵינַי יְעַלְעוּ דָּם, מִכְּאֵב</p>

<p>יְפַרְפְּרוּ וִינִידוּ גֵּו – – –</p>

<p>עִם מַר-הַמָּוֶת נֶאֶבְקוּ הֵן,</p>

<p>וְלֹא יָדַע לִבִּי רַחֲמִים, וְאֵין</p>

<p>בִּי רֶגֶשׁ אָב&#8230; הַאֻמְנָם פַּס?!</p>

<p>וְנָקֵל בְּעֵינַי לוּ בִּצְבַת</p>

<p>לוֹהֶטֶת תּוֹךְ הָאֵשׁ, בִּיקוֹד,</p>

<p>אֶת לִבִּי לָחֲצוּ עַד מְאֹד,</p>

<p>לְחַיִּים בְּרָאָן יוֹצֵר אוֹר,</p>

<p>וַאֲנִי הוֹרַדְתִּין יַרְכְּתֵי-בוֹר,</p>

<p>כִּי, אוֹיָה, לֹא יָכֹלְתִּי שְׂאֵת</p>

<p>אֶת מַר גּוֹרָלִי: אוֹתָן תֵּת</p>

<p>בִּידֵי הַצָּר, בִּידֵי הָעָם</p>

<p>הַשּׁוֹאֵף תָּמִיד אַךְ לְדָם;</p>

<p>לִהְיוֹתָן שׁוֹכְחוֹת בֵּית הַצָּר</p>

<p>אֶת-כָּל קֳּדָשַׁי וְאֶת הַיְקָר,</p>

<p>נָתַתִּי מְחִירָם נַהֲרוֹת-דָּם,</p>

<p>וְהַדּוֹר הַיִּלּוֹד לָהֶן קָם</p>

<p>בֶּהָמוֹן חוֹגֵג וּבְקוֹל רָם</p>

<p>וְרוֹאֶה, עוֹטֶה רִקְמוֹת-שֵׁשׁ,</p>

<p>בִּצְלוֹת יְהוּדִים עַל הָאֵשׁ&#8230;
<br><br />
מַה טוֹב, יוֹנָתִי, לָךְ כִּי מַתְּ!</p>

<p>הַתִזְכְּרִי בְּנוֹתַיִךְ אַתְּ?</p>

<p>הַתִזְכְּרִי בַּעֲרֹב הַיּוֹם</p>

<p>הָיִינוּ יוֹשְׁבִים חוֹלְמִים, דֹּם,</p>

<p>וְסָבִיב רִקְמַת תְּכֵלֶת, הָס,</p>

<p>בַּתְּרָזוֹת נִתְלוּ אוֹרוֹת רָז,</p>

<p>וְהַשֶּׁמֶשׁ בָּא, אַךְ יִשְׁכּוֹן אוֹר</p>

<p>בְּשִׁמְשׁוֹת מִגְדָּל, כֻּלָּן שְׁחוֹר,</p>

<p>וַיְהִי מַרְאֵהֶן כְּכֶתֶם פָּז,</p>

<p>שֶׁחָוַר לְאַט וּפִתְאֹם נָס&#8230;</p>

<p>וַיֵּלֶךְ הָלֹךְ וְחָשֹׁךְ כֹּל,</p>

<p>וּלְאִטּוֹ חָלַף עָבַר קוֹל</p>

<p>הַפַּעֲמוֹן עָנָה תְּפִלּוֹת תֹּם,</p>

<p>וַיֵּלֶךְ נָמוֹג וַהֲלֹם,</p>

<p>בָּאַוִּיר רִפְרֵף עוֹד כִּמְעַט,</p>

<p>וַיְהִי כְּטוֹבֵעַ בְּאַפְסֵי-עַד&#8230;</p>

<p>וּבְאֵין כָּל קֶשֶׁב, בְּאֵין כָּל קוֹל</p>

<p>בָּרְחוֹב הִתְפָּרְצוּ עַנְנֵי-חוֹל</p>

<p>עִם קוֹל הַשֶּׂה וּגְעוֹת הַפָּר:</p>

<p>הָעֵדֶר שָׁב מִנְּאוֹת-הַכְּפָר.
<br><br />
וּבֵין הַבְּכָאִים קֵדְמָה יֵשׁ</p>

<p>שֶׁנִּדְמֶה כְּאִילּוּ יוֹצֵאת אֵשׁ,</p>

<p>וַאֲגַן-הַסַּהַר זֶה אַךְ קָם</p>

<p>וּבָא בְרִקְמַת אֵשׁ וָדָם.</p>

<p>וְהַלַּיִל בָּא, הַלַּיִל רַד&#8230;</p>

<p>וְהַסִּמְטוֹת חָשָׁכוּ, וּבְכָל צַד</p>

<p>בְּחַלּוֹן בַּיִת יָהֵל נֵר,</p>

<p>הָרְחוֹב עוֹד חַי, עוֹדֶנּוּ עֵר.
<br><br />
וּבְטֶרֶם הַיָּרֵחַ רָם</p>

<p>הַכְּפָר הִרְגִּיעַ, שְׁנָתוֹ נָם,</p>

<p>וְאֵד הַנָּהָר עוֹלֶה וָרָב</p>

<p>וְחוֹנֶה סְבִיבָיו, עָב וְשָׂב.</p>

<p>וְשַׁלְוַת עַד בִּדְמִי הַלֵּיל,</p>

<p>בַּחֲלִיפוֹת אוֹר וְכִתְמֵי צֵל,</p>

<p>בַּהֲמוֹן תַּעֲלוּמוֹת וְקוֹל הָרָז,</p>

<p>הַשָּׁב כָּלְעֻמַּת שֶׁהוּא גָז;</p>

<p>וּצְרִיחַת אוֹפָן בִּרְחוֹב צָר</p>

<p>לַעֲגָלָה טְעוּנָה מַשָּׂא בָר;</p>

<p>וְקוֹל הַכֶּלֶב, קוֹל-הָרְתֵת,</p>

<p>הַקָּם וְנֶחְבָּא מֵעֵת לְעֵת&#8230;</p>

<p>וְלִמְנוּחַת קֶדֶם הַכֹּל שָׁב,</p>

<p>בָּאָרֶץ הָס, וְדֹם בְּצֵל עָב&#8230;</p>

<p>וְהַלַּיְלָה חֶרֶשׁ דּוֹאֶה שָׁט.</p>

<p>הַצִּדָּה שְׁבִיל-הֶחָלָב נָד,</p>

<p>וְעָשׁ עַל בָּנָיו לְאִטּוֹ שָׁח.</p>

<p>וַיֵּט לָאָרֶץ עַד הַסְּבָךְ;</p>

<p>וְאַיֶּלֶת-שַׁחַר עוֹלָה בֵּין</p>

<p>הֶעָבִים מְלֵאָה נֹעַם, חֵן;</p>

<p>וְחָוֹר יֶחְוַר כּוֹכַב-פָּז,</p>

<p>וְכוֹכָב אַחַר כּוֹכָב נָס;</p>

<p>וְהַיָּרֵחַ דַּל וְרַד,</p>

<p>וּגְבוּלוֹת מִזְרָח חָוְרוּ מְעַט.</p>

<p>מִקֶּדֶם נֵעוֹר רוּחַ קַל</p>

<p>כָּל דִּשְׁאֵי גַן רְטֻבֵּי טַל,</p>

<p>וַחֲרִיפִים רֵיחוֹת צִיץ הַבָּר,</p>

<p>הָעוֹלִים אַט מִיְרַק הַכָּר.</p>

<p>וַיַּחֲלֹף שִׂיג בֵּין טַרְפֵּי עֵץ,</p>

<p>וּמִן הַקָּצֶה עַד הַקֵּץ</p>

<p>בַּנָּהָר נֵעוֹר הֶגֶה גָל&#8230;</p>

<p>וּפִתְאֹם נָפַל מִשְּׁמֵי-עָל</p>

<p>מְטַר-תְּרוּעוֹת-גִּיל וְצִלְצְלֵי חֵן:</p>

<p>עֶפְרוֹנִי הִשְׁכִּים לָעִיר רֹן.</p>

<p>וְהַבֹּקֶר אוֹר, הַבֹּקֶר עֵר</p>

<p>בִּשְׁרִיקַת דְּלִי עַל-פִּי הַבְּאֵר,</p>

<p>בְּנוֹעַ עַל הָעֵץ הַבַּד,</p>

<p>וּבְשַׁעֲטוֹת סוּס הַמְגַמֵּא חוֹל,</p>

<p>וּבְתִמְרוֹת-עָשָׁן עוֹלוֹת עָל&#8230;</p>

<p>יוֹנָתִי, הֲזוֹכֶרֶת אָתְּ?</p>

<p>וְאָנֹכִי יוֹשֵׁב לְאוֹר הַנֵּר,</p>

<p>וְכָל הַלַּיְלָה אֲנִי עֵר,</p>

<p>עֵת כָּל הָעוֹלָם יָשֵׁן דֹּם,</p>

<p>וּמַאֲזִין שְׁנָתָן, שְׁנַת הַתֹּם.</p>

<p>וְיֵשׁ שֶׁהָיִיתִי עוֹמֵד כֵּן</p>

<p>אֶל עַרְשׂוֹתֵיהֶן; פִּתְאֹם הֵן</p>

<p>בִּשְׁנָתָן דּוֹבְבוֹת: הֶגֶה-אַט</p>

<p>פּוֹרֵחַ, נָמוֹג – אַךְ כִּמְעַט</p>

<p>הִרְגַּשְׁתִּי בּוֹ, אַף אִם לֹא שָׁב,</p>

<p>וּמֵת כְּבָר לִבִּי, לֵב הָאָב.</p>

<p>כִּי, אוֹיָה, מַר לִי, מְאֹד לִי מַר:</p>

<p>מִי יַעֲרֹב לִי, אִם לֹא כַּצָּר</p>

<p>הַמָּוֶת נִצָּב לוֹ לְיַד</p>

<p>עֲרִיסוֹתֵיהֶן אֵלֶּה וְיָד</p>

<p>חֲזָקָה, גַּסָּה יִפְרֹשׂ עַל</p>

<p>מַחֲמַדַּי אֵלֶּה בְּעוֹד הַטַּל,</p>

<p>טַל יַלְדוּת, יַרְטִיב, יַשְׁקֶה אֵת</p>

<p>רָאשֵׁיהֶן נָאֲווּ?&#8230; וְלִבִּי מֵת&#8230;
<br><br />
בֵּיתֵנוּ הֲזוֹכֶרֶת אָתְּ?</p>

<p>זֶה לְבֶן-הַקִּירוֹת וְהַשַּׁח,</p>

<p>שֶׁגַּגּוֹ הֶעֱלָה אֵזוֹב רַךְ,</p>

<p>שְׁלשָׁה חַלּוֹנָיו אֶל הָרְחוֹב&#8230;</p>

<p>הֵן בּוֹ רָאִינוּ אַךְ בַּטּוֹב!</p>

<p>וְאִם הָיָה קָטָן וּמְאֹד צָר</p>

<p>מֵהָכִיל אֶת כֻּלָּנוּ כְּבָר,</p>

<p>הֵן הָיָה לוֹ כְּעֵין מַרְאֵה-קֵן</p>

<p>לִסְנוּנִית חוּמָה, אֲשֶׁר אֵין</p>

<p>כָּל מָקוֹם יָבֹא בּוֹ הַקֹּר –</p>

<p>קֵן מָלֵא רֹן וּמָלֵא אוֹר.
<br><br />
הֲתִזְכְּרִי אֶת הַגָּן הַקָּט?</p>

<p>בּוֹ רוּחַ רַךְ הַבָּא בַלָּט,</p>

<p>הַמְדוֹבֵב חֶרֶשׁ טַרְפֵּי-עֵץ</p>

<p>כִּמְסַפֵּר רָזִים, שִׁיר אֵין-קֵץ,</p>

<p>וּכְשׁוֹפֵךְ שִׂיחוֹ, אֲשֶׁר אֵין</p>

<p>לוֹ סוֹף וּגְבוּל, עַל אֹזֶן חֵן.</p>

<p>וְהַתַּפּוּחַ עוֹמֵד דֹּם;</p>

<p>וְזִמְזוּם דְּבוֹרִים כָּל הַיּוֹם</p>

<p>הַבָּאוֹת אֵלָיו עֶרֶב-רַב;</p>

<p>וִירַק כָּל עָלֶה רַךְ, וּזְהַב</p>

<p>פִּרְיֵהוּ רַעֲנָן וּכְלִיל-חֵן;</p>

<p>וְגֶזַע-שִׁטָּה עוֹמֵד כֵּן,</p>

<p>וּלְבֶן נִצָּנָיו, קְוֻצּוֹת-שָׂב,</p>

<p>וְיָפְיוֹ טֶרֶם בָּא הַסְּתָו;</p>

<p>וְצִפְצוּף צִפּוֹר עַל הַבַּד</p>

<p>מֵאָז הַבֹּקֶר עַד יוֹם רַד</p>

<p>עֲרוּגוֹת צִיץ, מִשְׁעוֹלֵי חוֹל,</p>

<p>מַטָּעֵי שֻׁמְשְׁמִין וּפוֹל:</p>

<p>הַפּוֹל יִלָּפֵת וּבַמּוֹט</p>

<p>יִסְתַּבֵּךְ בְּתַלְתַּלֵּי-הוֹד,</p>

<p>בִּנְשֹׁב הָרוּחַ וְנָגַע בָּם;</p>

<p>וּפִרְחֵי-פֶרֶג בְּעַטְרוֹת דָּם,</p>

<p>הַשְּׁטוּפִים אוֹר מִזַּן אֶל זָן.</p>

<p>וְעַל יַד הַגָּדֵר – פִּנַּת גַּן</p>

<p>אֶל תַּחַת צִלְלֵי לוּז וּבְרוֹשׁ:</p>

<p>שָׁם עָלָה סִרְפָּד, מַטַּע-רֹאשׁ,</p>

<p>וּמַחֲמַדֵּינוּ בָּאוּ לְשָׁם</p>

<p>וַתִּכָּוֶינָה, וּבְקוֹל רָם,</p>

<p>קוֹל בּוֹכִים, שָׁפְכוּ שִׂיחָן, וְאַתְּ</p>

<p>נִחַמְתְּ, נָשַקְתְּ לָהֵן, וּבְיַד-</p>

<p>חָרוּצִים אֶת הַזֵּר עָשִׂית</p>

<p>(בַּגָּן יָרִיעַ אָז הַסִּיס)</p>

<p>מִצִּיץ הַשֻּׁמְשְׁמִין הַמְּעַט,</p>

<p>הַנִּשְׁאַר עוֹד מִסּוֹעַת-לִיל,</p>

<p>וּבְרֹאשָׁן אֶת הַכְּלִיל נָתַתְּ.</p>

<p>אֲהָהּ, כָּל הַנִּשְׁכָּחוֹת אֵל,</p>

<p>כָּל קַו אֶל קַו, אֵין נֶעְדָּר אוֹת,</p>

<p>כָּל דַּק שֶׁל אֹשֶׁר, קֶרֶן אוֹר,</p>

<p>בְּרִדְתָּם אִתָּן אֶל הַבּוֹר,</p>

<p>עָלַי כֻּלָּהַם! בְּלִי חַנּוֹת&#8230;</p>

<p>נִצָּבִים חַיִּים וּמִתְּהוֹם</p>

<p>יָם-הַנִּשְׁכָּחוֹת עוֹלִים רוֹם&#8230;</p>

<p>הֵם עוֹלִים, עוֹלִים גַּל אֶל גָּל,</p>

<p>וְאָנֹכִי יָתוֹם וְאֵין לִי כֹּל&#8230;</p>

<p>וּמִקְסַם-אוֹר וּנְגִינוֹת-גִּיל</p>

<p>עֲלֵיהֶם מְסוּכִים, וְכִמְעִיל</p>

<p>שֶׁל זִיו וּנְגֹהוֹת פָּרוּשׂ עַל</p>

<p>כָּל כֶּתֶם חַי, כָּל רשֶׁם דָּל.</p>

<p>וּמֵצִיק לִי הַחֵן וְהַהוֹד</p>

<p>וּבְרַק הָאשֶׁר עַד מְאֹד,</p>

<p>כְּמֶלַח בָּא עַל פֶּצַע חָי.</p>

<p>הָהּ, אֵלִי, אֵלִי! הַאֵין דַּי</p>

<p>בַּעֲמַל הַיּוֹם שֶׁטֶּרֶם נָס</p>

<p>מֵעֵינָי, כִּי עוֹד עָלָיו שָׁת</p>

<p>בְּרַק-הַזִּכָּרוֹן, זִכְרוֹן אוֹר?</p>

<p>הָהּ, בְּנוֹתַי! בְּנוֹתַי בְּיַרְכְּתֵי-בּוֹר&#8230;</p>

<p>לֹא יָדַי שָׁפְכוּ אֶת הַדָּם</p>

<p>וְקָטְפוּ אֶת הַצִּיץ הָרַךְ</p>

<p>בְּטֶרֶם גָּמַל בְּצֵל הַסְּבַךְ,</p>

<p>אַךְ יַד הָאוֹיֵב הָיְתָה בָּם&#8230;
<br><br />
אָרוּר אַתָּה גּוֹי אַכְזָרִי!</p>

<p>אָרוּר יִהְיֶה שִׁמְךָ</p>

<p>לְעוֹלְמֵי-עַד, וּמְאֵרַת-עֶלְיוֹן</p>

<p>תָּלִין נֶצַח עִמְּךָ!</p>

<p>אָרוּר אַתָּה מִכָּל אָדָם,</p>

<p>וְרָבְצָה בְּךָ אָלָה</p>

<p>כָּל עוֹד תִּרְאֶה בְּאוֹר כִּי יָהֵל,</p>

<p>וְיָרְדָה אִתְּךָ שְׁאוֹלָה!</p>

<p>יִמַּק אוֹנְךָ, יִיבַשׁ לְשַׁדְּךָ,</p>

<p>נַפְשְׁךָ חֶטְאָהּ תִשָּׂא,</p>

<p>אָרוּר בְּךָ כָּל רֶגֶשׁ אָדָם,</p>

<p>רֶגֶשׁ בִּי כִּלִּיתָ!</p>

<p>וְטָבַעְתָּ בְּדַם זְבָחֶיךָ,</p>

<p>תִּצְלֹל בְּיָם הַדְּמָעוֹת,</p>

<p>וְהֱעִירוּךָ לַיְלָה לַיְלָה</p>

<p>אֶנְקוֹת חָלָל, זְוָעוֹת&#8230;</p>

<p>נָחְמְךָ יֹאכְלֶךָ,</p>

<p>אַל תּוֹלַעְתּוֹ תִּישָׁן,</p>

<p>וִימוֹצְצוּךָ עֲלוּקוֹתָיו,</p>

<p>בְּנַפְשְׁךָ יַשְׁרִישָׁן!</p>

<p>יִשְׁלַח אֵל בְּךָ מַגֵּפוֹתָיו,</p>

<p>יָחִישׁ מוֹעֵד שִׁבְרָךְ,</p>

<p>וְנִבְהַלְתָּ מִפָּנֶיךָ,</p>

<p>מִפָּנֶיךָ תִּבְרָח!</p>

<p>וַהֲמָמְךָ בְּכָל צָרָה,</p>

<p>תַּחְתֶּיךָ תָּנוּט אָרֶץ,</p>

<p>וְהָיִיתָ תּוֹעֲבַת-עָפָר,</p>

<p>נִמְאָס לַחֲמַת שָׁרֶץ!</p>

<p>וּנְקוֹטוֹתָ בְּפָנֶיךָ,</p>

<p>צַלְמְךָ יְהִי לְזַעֲוָה</p>

<p>לְכָל הַנִּבְרָא, לְנַפְשְׁךָ אָתָּה,</p>

<p>וּלְעֵינֶיךָ לְרַאֲוָה!</p>

<p>שְׁאוֹל וַאֲבַדּוֹן לְךָ יִתְקוֹמְמוּ,</p>

<p>וּבְחַיֶּיךָ תִּרְאֵם;</p>

<p>יִירַק בִּנְךָ בְּקָדָשֶׁיךָ,</p>

<p>בְּקָלוֹן גַּם יְמִירֵם!</p>

<p>וְהָיִיתָ קְלוֹן בָּנֶיךָ,</p>

<p>קְלָלָה בֵּין הַגּוֹיִם,</p>

<p>דְּמוּת הַשִּׁקּוּץ וְהַשְּׁאִיָּה,</p>

<p>לְדוֹרֵי-דוֹרוֹת בָּאִים!</p>

<p>יִשְׁלַח אֵלִי&#8230; שְׁלָחָה, אֵלִי,</p>

<p>חֶרֶב בָּם וּתְשַׁכֵּל,</p>

<p>וְהַחֲרַמְתָּם עַד כַּלּוֹתָם</p>

<p>וְנָקַמְתָּ הַכֹּל!</p>

<p>שְׁפֹךְ חֲמָתְךָ עַל הַגּוֹיִם,</p>

<p>אֲשֶׁר לֹא יְדָעוּךָ,</p>

<p>וַחֲרוֹן אַפְּךָ עַל מַמְלָכוֹת,</p>

<p>בְּשִׁמְךָ לֹא קְרָאוּךָ!</p>

<p>כִּי אֶת יַעֲקֹב עַמְּךָ אָכְלוּ,</p>

<p>וְנָוֵהוּ הֵשַׁמּוּ,</p>

<p>שְׁפֹךְ חֲמָתְךָ לְהֻמָּם, לְאַבְּדָם,</p>

<p>רָדְפֵם בְּאַף וְתַמּוּ!
<br><br />
דּוֹר יְסַפֵּר לַדּוֹר:</p>

<p>יֵשׁ יְלִידֵי הַבּוֹר,</p>

<p>גָּלְמֵי פַּחַד מִמְּעָרוֹת אַשְׁמַנִּים;</p>

<p>וְהֵם צְמֵאִים לְדָם,</p>

<p>לִדְמֵי אָדָם, הַנָּם</p>

<p>שְׁנַת תְּמִימִים, תַּרְדֵּמַת-שַׁאֲנַנִּים.</p>

<p>וְלַיְּצוּרִים יֵשׁ אַף,</p>

<p>אַף הַיַּנְשׁוּף וּכְנַף-</p>

<p>הָעֲטַלֵּף, הַכָּנָף הַלֵּאָה;</p>

<p>כְּשָׁפִים בְּעֵינָם, שֶּׁאֵין</p>

<p>עַפְעַפַּיִם לָהּ, כְּעֵין</p>

<p>הַתַּנִּינִים שֶׁאֵינָהּ יְגֵעָה;</p>

<p>פְּנֵיהֶם חִוְרִים כִּפְנֵי-</p>

<p>שׁוֹכְנֵי-קֶבֶר, וְכִמְזֵי-</p>

<p>רָעָב כָּבֵד הֵם קוֹדְרִים, אֲפוּרִים;</p>

<p>אַךְ שִׂפְתֵיהֶם מְאֹד</p>

<p>אָדְמוּ כְּשָׁנִים, שְׁנֵי-הוֹד,</p>

<p>וְשִׁנֵּיהֶם הוּחַדּוּ כְּצוּרִים.</p>

<p>וּבִפְרֹשׂ כְּנָפָיו צֵל</p>

<p>מִדֵּי לַיְלָה וָלֵיל</p>

<p>עַל כָּל חוֹמָה וָחֵל, וַיִּקְדָּרוּ,</p>

<p>יָצֹא יֵצְאוּ גַם הֵם</p>

<p>מִקִּבְרוֹתָם, וְעַל אֵם-</p>

<p>דְּרָכִים שׁוֹמְמוֹת יֵלְכוּ, יִנְהָרוּ.</p>

<p>וּבִפְרֹשׂ כְּנָפָיו צֵל</p>

<p>וּבְמַחֲשַׁכֵּי-הַלֵּיל</p>

<p>קִרְעֵי עָבִים נְגוֹזִים, נֶחְפָּזִים,</p>

<p>אֶנְקַת סַעַר וּשְׁאוֹן-</p>

<p>יַעַר מוּנָד בְּאוֹן</p>

<p>יָרִיעוּ, יִשָּׁמְעוּ נִרְגָּזִים, –</p>

<p>בְּמַחֲשַׁכֵּי הַלֵּיל</p>

<p>חֶרֶשׂ תָּבֹא כַצֵּל</p>

<p>אֶל קָרְבָּנָהּ הַנָּם הַתִּפְלֶצֶת,</p>

<p>וּבִשְׂפָתָהּ, בִּשְׂפַת-</p>

<p>צְמֵאִים תְּעַלַּע עַד פַּס</p>

<p>נֶטֶף-דָּמִים, יוֹנֶקֶת, מוֹצֶצֶת.
<br><br />
וְלוּ הָיִית גַּם אַתְּ, יוֹנָתִי,</p>

<p>וְאִתָּךְ גַּם אָנֹכִי</p>

<p>לְעַרְפָּד זֶה יְעַלַּע דָּמִים</p>

<p>טֶרֶם יִיבַשׁ כֹּחִי!</p>

<p>לַיְלָה לַיְלָה נָקוּם נַעֲלֶה,</p>

<p>נַעֲלֶה מִן הַקְּבָרִים,</p>

<p>נִשְׁתֶּה נִרְוֶה עַד נִשְׁכָּרָה</p>

<p>דְּמֵי אֵל הָאַכְזָרִים.</p>

<p>טִפָּה, טִפָּה, נֶטֶף נֶטֶף,</p>

<p>אֶגְלֵי דָם נִינָקָה,</p>

<p>נֵשְׁתְּ לְשָׁכְרָה אֶת אֶנְקוֹתָם,</p>

<p>אֶנְקוֹת הַמּוּעָקָה,</p>

<p>טֶרֶם תִּשְׂבַּע עֵינִי לִרְאוֹת</p>

<p>רַעַד בְּעַצְמוֹתָם,</p>

<p>עֵינָם עָמְדָה בְּלֵיל הַזְּוָעוֹת,</p>

<p>סָמְרוּ שַׂעֲרוֹתָם.</p>

<p>נֶטֶף, נֶטֶף, טִפָּה, טִפָּה</p>

<p>נִינַק אַף נָמֹצָּה,</p>

<p>עַד יִבָּקַע אוֹר הַשַּׁחַר</p>

<p>וְאוֹרַת גִּיל נָפוֹצָה!</p>

<p>וְנָקַמְנוּ מַעְיְנוֹת דֶּמַע,</p>

<p>נִקֹּם יַמֵּי דָּמִים,</p>

<p>חֶרְפַּת בָּנוֹת, נָשִׁים מְעֻנּוֹת,</p>

<p>פִּגְרֵי עוּלֵי-יָמִים,</p>

<p>וְנָקַמְנוּ קָדָשֵׁינוּ,</p>

<p>כָּל שֶׁטִּמְאָה יָדָם,</p>

<p>כָּל הַיְשָׁרִים, כָּל הַתְּמִימִים,</p>

<p>רִבְבוֹת קִבְרֵי אָדָם;</p>

<p>כָּל הַנְּפָשׁוֹת, שֶׁלֹּא נְתָנוּן</p>

<p>לִטְעֹם מִן הַחַיִּים,</p>

<p>כָּל הַתִּקְוֹת, תִּקְוֹת קֶסֶם,</p>

<p>נִדְּפוּ כְּאֵד הַמָּיִם.</p>

<p>וְנָקַמְנוּ שִׂנְאַת-עוֹלָם,</p>

<p>שְׁמֵנוּ זֶה הַמְּנֹאָץ</p>

<p>וְאֶת נַפְשֵׁנוּ, זִהֲמוּהָ</p>

<p>רַגְלֵי גֵּאוּת רוֹעֵץ!
<br><br />
הָהּ, מַה נּוֹרָא פֹּה הַלַּיְלָה,</p>

<p>חשֶׁךְ יְשׁוּפֶנּוּ.</p>

<p>לִבִּי דַּוָּי, בְּשָׂרִי יִכְאַב,</p>

<p>שֶׁן-הַקֹּר תֹאכְלֶנּוּ.</p>

<p>וּבָעִיר – שָׁם חֹם-הַכִּבְשָׁן&#8230;</p>

<p>שׁוּרִי, רְאִי שָׁם אוֹרָה!</p>

<p>יָדַי, יָדַי שָׁלְחוּ אֵשׁ זוֹ</p>

<p>הֶעֱלוּ הַמְּדוּרָה,</p>

<p>וְיַעַל בָּהּ הַגּוֹי הַנֶּאֱלָח,</p>

<p>חָסְנוֹ וְחַטֹּאתָיו,</p>

<p>וְהָיָה שִׁמְמוֹת עַד, וְעָנוּ</p>

<p>אֹחִים בְּאַרְמְנוֹתָיו!
<br><br />
עֵת מִבֵּית-הַתְּפִלָּה שַׁבְנוּ,</p>

<p>אַחֲרֵי כְּלוֹת הַשִּׁירִים,</p>

<p>הֱבִיאוּנִי וַיְשִׂימוּנִי</p>

<p>בְּמִגְדַּל בֵּית-הַנְּזִירִים.</p>

<p>וּבַיּוֹם הַשֵּׁנִי קַמְתִּי,</p>

<p>נִדְהָם הִתְהַלָּכְתִּי,</p>

<p>מִנִּי קְצֵה-הָעִיר עַד קִצָּהּ,</p>

<p>אַחַר כָּל נִמְשָׁכְתִּי.</p>

<p>אִלֵּם, עִוֵּר גְּלוּי-עֵינַיִם,</p>

<p>מִבְּלִי רְאוֹת מַה לְּפָנַי,</p>

<p>רֹאשִׁי סְחַרְחַר, וְעוֹפֶרֶת</p>

<p>תַּכְבִּיד עַל מַעְיָנַי.</p>

<p>שִׁבְרֵי-דְבָרִים וְהֶגְיוֹנוֹת,</p>

<p>וּמַחֲשָׁבוֹת רְצוּצוֹת,</p>

<p>מִבְּלִי מִשְׁטָר, בְּאֵין כָּל סֵדֶר</p>

<p>מְחַבֵּר אֶת הַנְּפוּצוֹת,</p>

<p>עוֹלִים, עוֹלִים וְנֶאֱחָזִים</p>

<p>וְהָיוּ רִקְמַת-פְּלָאִים</p>

<p>חַסְרַת-מַרְאֶה, כַּעֲרָפֶל</p>

<p>מְרַחֵף עַל הַמָּיִם.</p>

<p>וְרוּחַ עַזָּה תִּתְקְפֵנִי,</p>

<p>בְּחֻבִּי הִיא נִנְעֶרֶת,</p>

<p>וּמְסַפֶּרֶת וּמְשׂוֹחַחַת,</p>

<p>לְלִבִּי מְדַבֶּרֶת.</p>

<p>וּמַגֶּדֶת לִי, מַה חַיָּב</p>

<p>אֲנִי לַעֲשׂוֹת עָתָּה,</p>

<p>אַךְ דְּבָרֶיהָ חֶרֶשׁ תִּלְחַשׁ&#8230;</p>

<p>דְּמָמָה וַעֲלָטָה – – –</p>

<p>וַעֲנָנָה הֲרַת אֹפֶל,</p>

<p>הַסּוֹכֶכֶת בַּעֲדִי</p>

<p>מֵעֲבֹר בָּהּ זִיק הָאוֹרוֹת,</p>

<p>מֵאִיר לִי לְבַדִּי,</p>

<p>מִשְׂתָּרַעַת עַל הַיְצוּרִים,</p>

<p>מַאֲפִילָה אוֹתָם.</p>

<p>וַאֲנִי מְיַגַּע מֹחִי</p>

<p>לִקְרֹא אָז בִּשְׁמוֹתָם– – –</p>

<p>וַאֲנִי הָיִיתִי נוֹתֵן</p>

<p>חַיַּי בְּאוֹתוֹ רֶגַע,</p>

<p>לוּ יָדַעְתִּי אֶת הַדָּבָר</p>

<p>אֶל לִבָּתִי נָגַע;</p>

<p>כִּי יָדַעְתִּי, שֶׁצֻּוֵּיתִי</p>

<p>לַעֲשׂוֹת אֵיזֶה דָבָר,</p>

<p>אַךְ מַה אֶעֱשֶׂה – נֶעְלַם מֶנִּי&#8230;</p>

<p>כֹּה הַיּוֹם גַּם עָבַר.
<br><br />
רוּחַ קַר מִשְׂפַת הַנַּחַל</p>

<p>בָּא, בַּסּוּף יִכָּנֵף,</p>

<p>צִפְצוּף צִפּוֹר אַחֲרוֹן נָמוֹג</p>

<p>בְּסֵתֶר אַלּוֹן עָנֵף.</p>

<p>כְּבָר הִדְלִיקָה יָד נַעֲלָמָה</p>

<p>אוֹר עַל שְׁמֵי סַפִּירִים.</p>

<p>נוּגֶה שַׁבְתִּי לַחֲדַר מְלוֹנִי</p>

<p>בְּמִגְדַּל בֵּית-הַנְּזִירִים.</p>

<p>בָּאתִי לְחַדְרִי, חֶדֶר קָטָן,</p>

<p>מוּלָט בָּעֲלָטָה.</p>

<p>הָס! וּכְאִלּוּ אָזְנִי תִּבְחַן</p>

<p>קוֹל-הַקִּרְיָה לְמָטָה.</p>

<p>קוֹל-הַקִּרְיָה בַּמֶּרְחַקִּים</p>

<p>עוֹלֶה בְּחַלּוֹנִי</p>

<p>כְּהֵד יְאוֹר נִגְרָשׁ&#8230; בּוֹדֵד הִנֵנִי</p>

<p>לִפְנֵי צוּרִי קוֹנִי,</p>

<p>מְרוֹמָם עַל כָּל שְׁאוֹן הֶחָלֶד,</p>

<p>עַל כָּל רֶשַׁע-כֶּסֶל,</p>

<p>וּלְמִצְוָתוֹ אֲנִי מְיַחֵל– – –</p>

<p>לִפְנֵי תְּמוּנַת פֶּסֶל.</p>

<p>אָז רָאִיתִי אוֹר נֵר דּוֹלֵק</p>

<p>רוֹמֵז לִי בַּפִּנָּה,</p>

<p>וְהָיָה לִי הַנֵּר אוֹר יֶשַׁע,</p>

<p>אֵלִי לְיָדִי אִנָּה.</p>

<p>וּמַחֲשַׁכֵּי חַדְרֵי-נַפְשִׁי</p>

<p>פִּתְאֹם הִנֵּה אוֹרוּ,</p>

<p>וְאֶת הַכֹּל אֲנִי זָכַרְתִּי,</p>

<p>פְּצָעַי גַּם נֵעוֹרוּ.</p>

<p>כְּאִלּוּ אַלְפֵי שְׁמָשׁוֹת חַיִּים,</p>

<p>שׁוֹפְעִים יַמֵּי-אוֹרָה,</p>

<p>בִּי נִבְקָעוּ – הָיֹה הָיוּ</p>

<p>לִי הַפְּתִיל וְהַמְּנוֹרָה.</p>

<p>גַּלֵּי חֹם כָּל גֵּוִי עָבְרוּ</p>

<p>יָדַי מְאֹד רָעָדוּ;</p>

<p>נֶחְפָּז וּבְבִרְכַּיִם כּוֹשְׁלוֹת:</p>

<p>רַגְלַי בִּי בָּגָדוּ.</p>

<p>וְאֶת הַבְּגָדִים בְּחַדְרִי אִתִּי</p>

<p>שַׂמְתִּי לַעֲרֵמָה,</p>

<p>וַעֲלֵיהֶם נֵר הִשְׁלַכְתִּי</p>

<p>וְהֻדְלְקוּ בְּחֵמָה.</p>

<p>וְעַל הַמְּדוּרָה שִׂים הוֹסַפְתִּי</p>

<p>שֶׁמֶן זַךְ לְמָאוֹר,</p>

<p>כָּל הַמִּטַּלְטְלִים, כָּל דָּבָר</p>

<p>נָכוֹן לִהְיוֹת לְבָעֵר.</p>

<p>כְּנָחָשׁ קָטָן, נָחָשׁ עָרוּם,</p>

<p>הַמִּתְפַּתֵּל חֶרֶשׁ,</p>

<p>עָלוּ לְשׁוֹנוֹת אֵשׁ בּוֹעֶרֶת</p>

<p>לוֹחֲכוֹת הַקֶּרֶשׁ.</p>

<p>הָיוּ רְגָעִים וְהַלֶּהָבוֹת</p>

<p>קָפְצוּ, אָצוּ, רָצוּ</p>

<p>וְשָׁבוּ עַל עֲקֵבָן, – פִּתְאֹם</p>

<p>בָּאוּ וְנִלְחָצוּ,</p>

<p>וּבְכָל רָחְבָּן בְּגַעְגּוּעִים</p>

<p>חָבְרוּ לָעַמּוּדִים,</p>

<p>וְהָעַמּוּדִים – הֵם עֲשֵׁנִים,</p>

<p>רֶגַע – וְהָיוּ לְאוּדִים.</p>

<p>קַרְשֵׁי אֹרֶן, קְרָשִׁים שְׁלֵמִים,</p>

<p>פְּנֵיהֶם פְּנֵי-אַרְגָּמָן</p>

<p>וְכִפְנֵי הַלְּבֵנִים אָדְמוּ,</p>

<p>שֶׁהַפּוֹעֵל שָׂמָן</p>

<p>תּוֹךְ הַכִּבְשָׁן, וּבַחֲדָרִים –</p>

<p>פְּלַגּוֹת-אֵשׁ נִפְרָדוֹת,</p>

<p>קוֹדְחוֹת, סוֹעֲרוֹת בִּזְרָמִים,</p>

<p>בַּאֲפִיקֵי-פְּלָדוֹת.</p>

<p>וְהָאֲפִיקִים יֵשׁ מִתְפַּלְּגִים</p>

<p>וְהָיוּ לְמַעְיָנִים</p>

<p>לִשְׁפֹּךְ אֶת מֶמְשַׁלְתָּם עַל כָּל</p>

<p>שְׁאֵרִית הַבִּנְיָנִים.</p>

<p>וְיֵשׁ אֲשֶׁר יַד לַהַב גְּדוֹלָה</p>

<p>מִן הָאֵשׁ יָצָאָה</p>

<p>לְהֵאָחֵז בְּעֶצֶם חָדָשׁ,</p>

<p>אוֹ הַמְּדוּרָה קָאָה</p>

<p>אַלְפֵי בְּנֵי-הָרֶשֶׁף – וְנִתַּךְ</p>

<p>גֶּשֶׁם הַנִּיצוֹצוֹת,</p>

<p>כְּאִלּוּ נוֹפְלוֹת מִשָּׁמַיִם</p>

<p>אוֹרוֹת אֵל וּנְפוֹצוֹת,</p>

<p>אוֹ כִּלְשׁוֹנוֹת הָעֲנָקִים,</p>

<p>לְאַלְפֵי-רִבְבוֹתָם,</p>

<p>בָּאוֹת מְלַקְקוֹת הַקִּירוֹת;</p>

<p>וְיֵשׁ שֶׁצָּבְעוּ אוֹתָם</p>

<p>בְּצְבְעֵי נֹגַהּ וְעֵין לֶהָבָה,</p>

<p>צְבָעִים חַמִּים, חַיִּים.</p>

<p>וְהַמִּגְדָּלִים – יַד שַׁלְהֶבֶת</p>

<p>שְׁלוּחָה עַד שָׁמָיִם.</p>

<p>וּמִגַּגּוֹת בֵּית-הַתְּפִלָּה</p>

<p>פַּחֵי הָעוֹפֶרֶת</p>

<p>הַנִּתָּכִים בַּשַּׁלְהֶבֶת</p>

<p>הָיוּ לְאֵשׁ נִגֶּרֶת,</p>

<p>נַחַל שׁוֹטֵף, גַּל לֶהָבוֹת</p>

<p>לוֹהֵט וְאִשּׁוֹ לְבָנָה,</p>

<p>כְּעַיִן נַעֲלָמָה גְּדוֹלָה</p>

<p>בּוֹכָה עַל חֻרְבָּנָהּ;</p>

<p>בּוֹכָה עַל כָּל הַחֲמוּדוֹת,</p>

<p>יָצַר אָמָן-חָרָשׁ,</p>

<p>וְעַל מִכְמַנֵּי חָכְמַת אָדָם,</p>

<p>שֶׁכִּלָּיוֹן יָרָשׁ.</p>

<p>תִּמְרוֹת עָשָׁן&#8230; עָנָן כָּבֵד&#8230;</p>

<p>לַבַּת-אֵשׁ נִסְעָרֶת&#8230;</p>

<p>שֹׂרַף בֵּית-הַנְּזִירִים, וְאַחֲרָיו</p>

<p>כָּל הָעִיר בּוֹעָרֶת.</p>

<p>וַאֲנִי בַּחוּצוֹת רַצְתִּי</p>

<p>לִרְאוֹת הַהֲמוּלָה,</p>

<p>לִרְאוֹת בְּאוֹיְבַי, בְּהִשְׁתַּפֵּךְ</p>

<p>נַפְשָׁם הָאֲמֻלָּה,</p>

<p>לְהִתְבּוֹנֵן אֶל הַדְּמָעוֹת</p>

<p>נִגְּרוּ מֵעֵין אָבוֹת,</p>

<p>בְּהִשָּׁמַע בִּכְיַת בְּנֵיהֶם</p>

<p>בְּתוֹךְ אֵשׁ הַלֶּהָבוֹת.</p>

<p>צְחוֹק לִי, צְחוֹק לִי: בְּהִתְיַפֵּחַ</p>

<p>נָשִׁים בְּחוּצוֹת קָרֶת,</p>

<p>בְּהִמָּלֵט מִן הַבַּיִת</p>

<p>אִישׁ כְּסוּתוֹ בּוֹעָרֶת!</p>

<p>וּבִהְיוֹת הַמּוֹקֵד עֱרוּךְ</p>

<p>קָרְבָּן אָז הִקְרַבְתִּי:</p>

<p>שְׁתֵּי בְּנוֹתֵינוּ, עוֹלוֹת תְּמִימוֹת&#8230;</p>

<p>יַעַן לֹא סֵרַבְתִּי</p>

<p>לְמִצְוַת אֵלִי. שְׁתֵּיהֶן יַחַד</p>

<p>שֵׂיוֹת הָיוּ לְעוֹלָה&#8230;</p>

<p>קָרְבָּן רִאשׁוֹן הוּא הִקְרַבְתִּי</p>

<p>לְמִן הַיּוֹם בַּגּוֹלָה</p>

<p>נָחְנוּ, בֵּית קָדְשֵׁנוּ חָרֵב&#8230;</p>

<p>קָרְבָּן! שְׁתֵּי בְּנוֹתֵינוּ – – –</p>

<p>הוֹי עַל מִזְבַּח רֶשַׁע-אָדָם</p>

<p>כָּרְעוּ מַחֲמַדֵּינוּ!..</p>

<p>בַּלֶּהָבָה&#8230; אוֹיָה, בְּנוֹתַי!</p>

<p>שָׁם, בֵּין חַיְתוֹ-טָרֶף&#8230;</p>

<p>לֹא, לֹא זֹאת!</p>

<p>לְסַפֵּר בָּאתִי</p>

<p>אֵיךְ הַכֹּל יִשָּׂרֶף.</p>

<p>שָׁם הֵם רָצִים כְּנוֹאָשִׁים,</p>

<p>דְחוּפִים וּמְבֹהָלִים,</p>

<p>כִּמְשֻׁגָּעִים גַּם יָנוּעוּ,</p>

<p>יִנְאֲקוּ כַּחֲלָלִים.</p>

<p>וְהָאֵשׁ אוֹכֶלֶת סְבִיבָהּ,</p>

<p>בָּאָה בְּמִּגְרָשִׁים,</p>

<p>גַּם בֵּיתֵנוּ לָהּ לְאָכְלָה,</p>

<p>וּבַגָּן – הַבְּרוֹשִׁים.
<br><br />
וְעַל-יַד הַפֶּתַח שָׁם רָאִית</p>

<p>אֶל מוּל הַמַּשְׁקוֹף קֵן לַסִּיס,</p>

<p>וּבְהִמֵּס שֶׁלֶג וְנָס הַסְּתָיו,</p>

<p>וּבִגְבוּלֵנוּ אָבִיב שָׁב</p>

<p>מִיַּרְכְּתֵי תֵּימָן, אַפְסֵי-יָם,</p>

<p>מִקֶּרֶן-אוֹר, בֹּא תָּבֹא גַם</p>

<p>הַצִּפּוֹר. פִּיהָ מָלֵא שִׁיר,</p>

<p>וּתְחַדֵּשׁ קִנָּה עַל הַקִּיר.</p>

<p>וְהָיָה לַהֲגָהּ – לַהַג תֹּם</p>

<p>מֵאָז הַבֹּקֶר וְאוֹר הַיּוֹם</p>

<p>עַד בֹּא הַשֶּׁמֶשׁ וְאָרַךְ צֵל</p>

<p>כָּל עֵץ הַיַּעַר וְרָאשֵׁי-חֵל;</p>

<p>וְהָיָה דַרְכָּה בַּעֲמַל-</p>

<p>הַיּוֹם לְהָבִיא נֵצֶר קַל,</p>

<p>אוֹ לֶאֱסֹף צֶמֶר לָהּ מִגֵּז-</p>

<p>הַכְּבָשִׂים אוֹ מִשַּׂעֲרוֹת-עֵז,</p>

<p>הַנֶּאֱחָזוֹת בְּסִירֵי קוֹץ;</p>

<p>וְטָחָה קִנָּהּ בְּטִיט הַבּוֹץ,</p>

<p>וְעָשְׂתָה לוֹ רְפִידָתוֹ קַשׁ,</p>

<p>וְנוֹצוֹת-עוֹף, מוֹךְ וַחֲשַׁשׁ.</p>

<p>וְיָרְדָה לָצוּד צֵיד-הַיּוֹם:</p>

<p>זְבוּב, צְלָצַל יָגִיל אֶל הַחֹם.</p>

<p>וּמִלְּטָה בֵּיצִים, וְכַעֲבֹר</p>

<p>יְמֵי-דְגוּרֶיהָ, וּבַחוֹר</p>

<p>עֵת נִרְאוּ רָאשֵׁי בְּנֵי-הָעוֹף,</p>

<p>לֹא הָיָה קֵץ לַגִּיל וָסוֹף.
<br><br />
וּבֶאֱחֹז הָאֵשׁ בַּגָּג</p>

<p>וַיִּבְעַר, לֵב הַצִּפּוֹר פָּג.</p>

<p>כְּאוֹבֶדֶת-עֵצוֹת טָסָה, אַף</p>

<p>בִּן-רֶגַע שָׁבָה, וּבִכְנַף-</p>

<p>רְעָדָה סַבָּה אֶת הַקֵּן,</p>

<p>צוֹרַחַת מַר, עֵת גוֹזְלֵי-חֵן</p>

<p>מְפַרְפְּרִים בּוֹ וְצֹוְחִים מְאֹד;</p>

<p>שׁוּב תַּמְרִיא, יַעַן רַב הַיְקוֹד.</p>

<p>פְּעָמִים מִסְפָּר תַּעֲשֶׂה זֹאת –</p>

<p>וּמַצִּיל אָיִן, אֵין חַנּוֹת!</p>

<p>וְאֶרְאֶה אֶת הַסִּיס, וְהוּא שָׁב</p>

<p>בֵּין תִּמְרוֹת-עָשָׁן בּוֹקְעוֹת עָב</p>

<p>אֶל אוֹר-הָאֵשׁ. וְלִי נִדְמָה אָז</p>

<p>כְּנִיצוֹץ חַי, הַבָּא הַגָּז,</p>

<p>וּפוֹרֵשׂ כְּנָפָיו עַל הַקֵּן</p>

<p>וּמְכַסֶּה הַגּוֹזָלִים&#8230; כֵּן</p>

<p>שָׁם נִשְׁאַר וְנֶאֱלַם הַקּוֹל,</p>

<p>וּבַלֶּהָבָה נֶעְלָם כֹּל.</p>

<p>וּרְגָעִים הָיוּ, רְגָעִים, בָּם</p>

<p>שָׁמַעְתִּי בְּלִבִּי קוֹל, קוֹל רָם,</p>

<p>לֹא יֶרֶף מֶנִּי, יַךְ כַּתֹּף, –</p>

<p>קוֹל אוֹמֵר: פְּדֵה מִמָּוֶת עוֹף</p>

<p>עֲלֵה, בֶּן-אָדָם, קוּם וּפְעַל!</p>

<p>וְאִם אַךְ חָפַצְתִּי, מְאֹד לִי קַל</p>

<p>לְהַצִּיל הָיָה אֶת הַקֵּן, –</p>

<p>וָאֶעֱמֹד תַּחְתַּי&#8230; כְּאִלּוּ אֵין</p>

<p>בִּי כֹּחַ עוֹד – – –</p>

<p>וְאִם לֹא דָמִית</p>

<p>גַּם אַתְּ בְּקִנִּי אֶל הַסִּיס?</p>

<p>מִי רִחֵם אוֹתָךְ? וְאִם לֹא בְּיַד</p>

<p>אַכְזָרִים אֶפְרוֹחַיִךְ וְאַתְּ?
<br><br />
וּמַה-נֶּהְדָּר נֵר הַנְּשָׁמָה</p>

<p>לָמוֹ הֶעֱלֵיתִי!</p>

<p>אֶל הַיְאוֹר יָצָאתִי לִרְאוֹת,</p>

<p>מִן הַזִּיו נֶהֱנֵיתִי:</p>

<p>דְּמִי-הַלַּיִל וְהַחֲשֵׁכָה</p>

<p>פְּרוּשִׂים עַל הֶהָרִים,</p>

<p>הַגַּבְנוּנִים – גָּלְמֵי פַּחַד,</p>

<p>בְּרוּאֵי-אֹפֶל זָרִים.</p>

<p>וּכְמוֹ חֶזְיוֹן-קֶסֶם מַבְרִיק,</p>

<p>נִבְרָא בְּמַאֲמַר-כְּשָׁפִים,</p>

<p>עַל הַכֵּף הַשָּׁחוֹר עָמְדָה</p>

<p>טִירַת אֵשׁ וּרְשָׁפִים.</p>

<p>נִדְמֶה לִי כִּי אֵשׁ נוֹזֶלֶת</p>

<p>הָיְתָה לְקִיר וּצְרִיחַ,</p>

<p>לַהַב כֵּהֶה – לְמִגְדַּל-צוֹפִים</p>

<p>נָעוּץ בְּעָבֵי-פִּיחַ,</p>

<p>בּוֹ שַׁלְהֶבֶת הָאַרְגָּמָן</p>

<p>קוֹדְחָה וְרוֹתַחַת,</p>

<p>וּמַשְׁקִיפָה מִן הַחֲרַכִּים,</p>

<p>כְּעֵינֵי שְׁאוֹל וָפַחַת.
<br><br />
וּמַה, יוֹנָתִי, לָךְ, כִּי שַׂמְתְּ</p>

<p>מִשְׁכָּנֵךְ פֹּה, בְּאֹפֶל-בּוֹר?</p>

<p>נָא בּוֹאִי אִתִּי – לוּ רַק קַמְתְּ!</p>

<p>וְנֵלְכָה וְנִרְאָה בְּזִיו הָאוֹר.</p>

<p>פֹּה קַר, אַךְ שָׁם אֶל אֵשׁ-הָאָח</p>

<p>בְּנוֹתֵינוּ כְּבָר מְחַכּוֹת לָךְ</p>

<p>בִּנְגִינוֹת-גִּיל וְעֶדְנֵי-חָג&#8230;</p>

<p>נָחִישָׁה עַד לֹא לִבָּן פָּג</p>

<p>בְּדַאֲגָתָן לָךְ גַּם לִי!..</p>

<p>יוֹנָתִי, קוּמִי נָא – עֲלִי!..</p>
</blockquote>

<br>

<p>Heidelberg, 1902</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2221">https://benyehuda.org/read/2221</a></div></body></html>