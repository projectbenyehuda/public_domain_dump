<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הלאומיים הרוחניים ותרופותיהם</title>
	<meta name="author" content="משה ליב לילינבלום"/>
</head>
<body>

<p>גם אדם בריא, גם אדם חולה צריכים לשמור על קיומם מפני הכליון. אבל הבדל גדול יש בין שמירתו של האדם הבריא על קיומו ובין זו של החולה.</p>

<p>וההבדל הזה ידוע וברור.</p>

<p>אדם בריא אוכל כדרכו ושותה כדרכו ואינו חושש. וכל מה שהוא אוכל ושותה – הוא אוכל ושותה לתאבון. הוא מרגיש רעב, מרגיש צמא, והוא אוכל, שותה ומתענג. ואינו מתכוון כלל באותה שעה לשמור על קיומו: קיומו מתהוה מאליו בלי מחשבה תחלה.</p>

<p>הוא מטייל להנאתו ואינו מפחד מרוח מצויה, שמא יתקרר.</p>

<p>אין סכנה צפויה לו ואינו צריך לקנות תחבולות כדי שלא ימות. ואינו שואל ברופאים.</p>

<p>מה שאין כן באדם חולה.</p>

<p>כל מה שהוא אוכל צריך הוא לאכול בצמצום: שמא ישבע יותר מדאי ויזיק לו. וצריך הוא לבחור רק במאכלים ידועים, שלא יאריכו מחלתו.</p>

<p>ובשעה שהוא שותה סמי-מרפא הוא שותה אותם לא לתאבון: מתכוון הוא להרפא על-ידם ממחלתו ולהנצל ממות.</p>

<p>ובשעה שהוא מטייל הוא צריך להזהר מפסיעה גסה, מיום-סגריר ומכל רוח מצויה.</p>

<p>ורופאים צריכים לשמור עליו ולנהלו בעצותיהם.</p>

<p>ואחרי כל אלה אינו בטוח בחייו. פחד המות תמיד לנגד עינו.</p>

<p>**</p>

<p>כאדם פרטי כן עם שלם.</p>

<p>יש עמים בריאים ויש עמים חולים. אם הרבה הם או לא – אחת היא לעניננו.</p>

<p>עם בריא עושה את פעולותיו הלאומיות בלי שום כונה להגן על קיומו.</p>

<p>הוא בונה בתי-חרושת, בתי-ספר, סולל דרכים ומחבר ספרים להנאתו, לכוונות לאומיות פרטיות אינו צריך, כי כל מה שהוא עושה לתאבון ולהנאתו נותן כח ללאומיותו. ולאומיותו מתקיימת מאליה, בלי מחשבה תחלה.</p>

<p>נשואי-תערובת וקולטורה זרה אינם מזיקים לו. הוא בולע הכל, מעכל הכל וכמעט שלא יודע כי באו אל קרבו. ולפעמים אף הדברים הזרים שבלע ועכל נעשים לו סם-חיים.</p>

<p>פחד המות אינו ידוע לו ואינו זקוק לרופאים לשמור על חייו.</p>

<p>**</p>

<p>כי עמנו חולה הוא – זהו דבר שאין בו מחלוקת.</p>

<p>וככל חולה זקוק הוא לרופאים.</p>

<p>אבל בדרך תרופתו יש מחלוקת גדולה.</p>

<p>המתבוללים משיאים לו עצה, שישים קץ חייו.</p>

<p>הם אומרים לו:</p>

<p>– התבולל בין העמים, חדל מהיות, ויחד עם חדלון ישותך תחדל גם מחלתך.</p>

<p>אמנם זוהי תרופה מחוצפת יותר מדאי וגם שטות בה לא מעט, אבל אין לכחד שתרופה היא, שהרי מי שאינו בעולם אינו חולה.</p>

<p>הציוניים אומרים:</p>

<p>– שוב לארץ-אבותיך, חֳיֵה ככל העמים חיים טבעיים, מסודרים, עצמיים – ותרפא ממחלתך.</p>

<p>אמנם, המלאכה מרובה והדרך ארוכה. אבל גם המלאכה גם הדרך הן רק זמניות. יעבור זמן ידוע – ותהיה בריא ככל העמים. לא תצטרך עוד לרופאים ופחד המות לא יחרידך.</p>

<p>ומה לא יעשה אדם בשביל חייו?</p>

<p>ויש עוד רופאים והם <strong>הלאומיים הרוחניים</strong>.</p>

<p>הם אומרים: &quot;עם ישראל יהיה נצחי, אם כל דור ודור מן העם יהיה לאומי, ההמון בשב ואל תעשה (כלומר, שלא יקלוט רוח זר) והמשכילים בפעולות, ואז יהיה לאומי גם הסך-הכולל של הדורות, כלומר, הלאום כלו יהיה נצחי.<a href="#fn:1" id="fnref:1" title="see footnote" class="footnote"><sup>1</sup></a></p>

<p>הלאומיים הרוחניים <strong>מאמינים</strong> בנצחיות ישראל, אבל מציאות האמונה מוכיחה על מציאות הספק. ובעצמם הם אומרים, שאמונתם היא על תנאי.</p>

<p>ולפי תנאי זה צריך העם בכל דרכיו המובילים ללאומיות לומר בכוונה: &#8220;הריני מוכן ומזומן לעשות דבר פלוני לשם קיום הלאום&#8221;.</p>

<p>לא ככל העמים העושים את כל מעשיהם בלי כוונות לאומיות. ולא ככל העמים, שהפשוטים שבהם אינם חושבים כלל על לאומיותם, כמו שאין הבריא חושב על בריאותו.</p>

<p>אנו, כל בני עמנו יצטרכו להרגיש תמיד, שעמנו חולה הוא והם חייבים לשמור על קיומו.</p>

<p>ותמיד יצטרכו לשאול ברופאים: צעד כזה מותר הוא לנו או אסור?</p>

<p>שם נשואי-תערובת, פה קולטורה זרה, סביבה נכריה – ואנו נחזיק תמיד נאד של חמצן לשאוף אותו אל קרבנו, כדי שלא תכבה נשמתנו על-ידי האויר המחניק אותנו.</p>

<p>וסוף-סוף יהיה עמנו חולה נצחי, ומה שלעמים אחרים לפעמים סם של חיים יהיה לו תמיד סם של מות.</p>

<p>וגם בחיי-מחלה לא יהיה בטוח, ופחד המות לא יסור מנגד עיניו. שהרי אי-אפשר לנו לבוא בברית עם הדורות הבאים, שגם הם ידרשו תמיד ברופאים ולא יניחו מידיהם את הנאד של חמצן.</p>

<p>יאמר נא ישראל: וכי יש ממש בתרופה זו?</p>

<div class="footnotes">
<hr />
<ol>

<li id="fn:1">
<p>עיין בהמאסף &#8220;יעזורייסקי מיר&#8221; לחודש פעווראל 1909, צד 73. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4089">https://benyehuda.org/read/4089</a></div></body></html>