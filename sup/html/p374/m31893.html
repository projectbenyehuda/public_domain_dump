<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ניר דוד: שירי תפארת לדוד בן ישי</title>
	<meta name="author" content="שלום הכהן"/>
</head>
<body>

<p>שירי תפארת ועטרת הוד לגאון עוזנו, רוח אפינו</p>

<p>משיח אלהי יעקב, נעים זמירות ישראל</p>

<p>ומופת לכל יראי אלהים</p>

<blockquote>
<br />
</blockquote>

<p>דוד בן ישי מלך ישראל</p>

<p>ע&#8220;ה נ&#8221;ע,</p>

<blockquote>
<br />
</blockquote>

<p>מספרים נפלאות חייו, יראת אלהיו,</p>

<p>ועזוז גבורותיו ונגינותיו,</p>

<p>בעשרים שירים</p>

<blockquote>
<br />
</blockquote>

<h1 id="מחברתראשונה">מחברת ראשונה</h1>

<h2 id="מפתחשפתי">מפתח שפתי</h2>

<blockquote>
<br />
</blockquote>

<blockquote>
<p><strong>שְׁעוּ</strong> מִנִּי וְהָלְאָה שַׂרְעַפֵּי שָׁוְא סֵעָפֵי תֹהו,</p>

<p>סוּרוּ עִזְבוּנִי חֶפְצֵי גָלְמִי הַבְלֵי חָלֶד,</p>

<p>לֹא מִתְקֵך חֵּבֵל, אַף לֹא פִּגְעֵי תַמְרוֹרַיִך</p>

<p>יַלְאוּ עֶשְׁתְּנוֹתַי מוֹרָשֵׁי לְבָבִי יְנַתֵּקוּ.</p>

<p>הַרְחֵק מִשְּׁאוֹן קִרְיָה מֵהֶמְיַת הֲמוֹן דָּרֶיהָ</p>

<p>בָּדָד אֶשְׁכּוֹן עַל שְׂדֵי מְנוּחָה, בֵּין סַלְעֵי שָׁקֶט.</p>

<p>שָׁם תִּתְנָעֵר יְחִדָתִי מֵעֲפַר חַרְסֵי אָרֶץ,</p>

<p>מֵעַל לְמַעֲטֵה גְוִיָתָה נַפְשִׁי עוּף תַּגְבִּיהַּ</p>

<p>תֵּדֶא עַל כַּנְפֵי רוּחַ לְגָבְהֵי שְׁמֵי שָׁמַיִם,</p>

<p>שָׁמָּה בִּמְקוֹר כָּל נֹגַהּ מַעְיַן אוֹר וָיֶשַׁע</p>

<p>תֵּפֶן לְאֶחָד קָדוֹשׁ בְּצֵל שַׁדַּי יִסְתַּפֵּחַ</p>

<p>יְדִיד יָהּ צְבָאוֹת מִתְהַלֵּךְ אִתּוֹ בְּפַרְדֵס אֱלֹהַּ</p>

<p>מֶנְהוּ תָּשִׂים דִּבְרָתָהּ, בּוֹ כָל מַעְיָנֶיהָ. –</p>

<p>עוּרָה נָא כִנּוֹרִי, יַחַד הֶגְיוֹנַי עוּרוּ!</p>

<p>אָנֹכִי לְדָוִד בֶּן יִשַׁי אָנֹכִי אָשִׁירָה.</p>

<br />
</blockquote>

<blockquote>
<p><strong>אָשִׁירָה,</strong> – לֹא גְבוּרַת יְמִינוֹ וֶעֱזוּז זְרוֹעֵהוּ,</p>

<p>לֹא תֹקֶף קְרָבוֹתָיו וַהֲמוֹן פָּרָשׁ וָרֶכֶב,</p>

<p>וְדַהֲרוֹת דַּהֲרוֹת אַבִּירָיו ותְּרוּעַת קוֹל לָחֶם,</p>

<p>אָדֹּם מִסַּךְ חֲלָלִים אַלְפֵי גְדוּדָיו הִפִּילוּ</p>

<p>וּמִסְפַּר אָהֳלִים הִצִּיתוּ יְדֵי מָרֵי נֶפֶשׁ, –</p>

<p>וּמבְצָרִים שָׂגְבוּ גִבּוֹרָיו אַנְשֵׁי חַיִל,</p>

<p>וְשִׁפְעַת אוֹצְרוֹתָיו כַּבִּיר שָׁלָל וּמלְקוֹחַ;</p>

<p>לֹא קוֹל עֲנוֹת גְּבוּרָה רִנַּת צַהֲלַת הַמְנַצֵּחַ</p>

<p>לֹא קוֹל עֲנוֹת חֲלוּשָׁה יִלְלַת אֹבְדִים וְנַאֲקָתֵמוֹ</p>

<p>תְּעִירֶנָה בְנוֹת שִׁירִי וּלְקוֹל שְׂפָתַי צָלָלוּ;</p>

<p>אַף לֹא יִפְעַת גְּאוֹן מַלְכוּתוֹ וַעֲדִי תִפְאֶרֶת</p>

<p>הֲדַר כִּסְאוֹ וּבְרַק סְבִיבָיו קַרְנֵי הוֹד הַנֶּזֶר,</p>

<p>חֶמְדַת עֵין בָּשָׂר לֹא תִשְׂבַּעְנָה עֵינֵי נֶפֶש,</p>

<p>מָה עֶרְכָּם כִּי תִזְכְּרָם כִּי תַעֲנֶה בָם הָרוּחַ?</p>

<p>כָּלוּ בְאֶפֶס כָּלוּ יָעוּפוּ כַחֲלוֹם וְאֵינַמוֹ.</p>

<br />
</blockquote>

<blockquote>
<p><strong>אָשִׁירָה</strong> לִמְשִׁיחַ יְיָ רוּחַ אַפֵּינוּ</p>

<p>לְדָוִד מֶלֶך יִשְׂרָאֵל נְעִים מִזְמוֹרֵי קֹדֶשׁ</p>

<p>בְּמַעֲרֶכֶת שִׁירֵי תְהִלּוֹתָיו חַי חַי עֹדֶנּוּ</p>

<p>בְּקֶרֶב יְשֻׁרוּן שִׁבְטֵי יָהּ, וִיחִי עוֹד לָנֶצַח</p>

<p>אֲשֶׁר רוּחוֹ אִתָּנוּ מִלָּתוֹ עַל לְשׁוֹנֵנוּ</p>

<p>לִפְנֵי אֱלהֵי צוּר יִשְׁעֵנוּ כִּי נִשְׁפּוֹךְ שִׂיחַ.</p>

<p>אַבִּיעַ רְנָנוֹת וּתְשׁוּאוֹת חֵן לַּמְּנַצֵחַ</p>

<p>בִּנְָגִנֹתָיו עַל-כָּל מִֵטִיבֵי נַּגֵּן וָזֶמֶר</p>

<p>לְפָנָיו בִּבְנֵי קֶדֶם וְאַחֲרָיו מֵאֵין כָּמוֹהוּ</p>

<p>אֲשֶׁר צוּף אֲמָרָיו אֶרְאֵלִים בְּשָׁמְעָם יִתְמָהוּ</p>

<p>יִקָּחוּם יִשְּׂאוּם יַעַנְדּוּם עֲטָרָה לְרֹאשׁ אֱלֹהַּ</p>

<p>וּבְתַחֲנוּנַיו גַּם תַּחֲנוּנֵינוּ יַעֲלוּ שָׁמָיְמָה.</p>

<p>נִכְבָּדוֹת אֲדַבֵּר בּוֹ שְׂפָתַי צֶדֶק תְּבַשֵׂרְנָה</p>

<p>נִפְלְאוֹת חַיֵּי בֶּן יִשַׁי מַסְלוּלוֹ עֲלֵי אָרֶץ</p>

<p>טֹהַר נַפְשׁוֹ עֹצֶם רוּחוֹ הֲלִיכָתוֹ בְקֹדֶשׁ.</p>

<p>אַזְכִּיר מִבְטַח עֹז הִתְחַזְקוֹ בֵאֱלֹהָיו, יַחַד</p>

<p>כִּי הֶקִיפוּהוּ בַלָהוֹת, מָצוֹק וְצָר מְצָאוּהוּ</p>

<p>מָגוֹר מִסָּבִיב, יָמִין וּשְׂמאל עֵת כִּי שָׁתוּ</p>

<p>עָלָיו רִבֶבוֹת שׂוֹנְאֵי חִנָּם חַיִּים לְבַלְּעֵהוּ,</p>

<p>וְלִבּוֹ נָכוֹן בֵּאלֹהֵי יְשׁוּעָתוֹ בָּטוּחַ,</p>

<p>מִן הַמֵּצַר קָרָא יָהּ וּבְמֶרְחָב עָנָהוּ. –</p>

<p>אַף כֹּבֶד חֲטָאָיו תַּחַת לְשׁוֹנִי לֹא אַכְחִידֶנָּה</p>

<p>וַאֲשֶׁר כָּבְדוּ מֵהֵמָּה נֶחָמָתוֹ וְשֶׁבֶר</p>

<p>רוּחוֹ, וּתְשׁוּבָתוֹ בְּצֹום וְהִתְפַּלֵּשׁ בָּאֵפֶר,</p>

<p>וְעֹמֶק חִין תְּפִלָּתוֹ בָּאֲמָרִים שִׁבְעָתַיִם</p>

<p>מְזֻקָּקִים וּטְהוֹרִים כִּטְהָר זֹהַר רָקִיעַ,</p>

<p>הֵן עָבְרוּ סֻכַּת עֲנָנִים עַד מָרוֹם הִגִּיעו.</p>

<p>שַּׁדַּי בְּרַחֲמִים הֶאֱזִינָם, חָפֵץ בָּם וַיִּרְצֵמוֹ,</p>

<p>כָּפוּ אַף שׁוֹפֵט עֶלְיוֹן וַיַעַן סָלָחְתִּי.</p>

<p>מוֹפֵת לְיוֹשְׁבֵי תֵבֵל, חֹק לִבְנֵי אָדָם סֶלָה</p>

<p>בַּל יֹאמְרוּ נוֹאָשׁ, בְּרִשְׁעֹוֹ בַּל יֹאבַד פּוֹשֵׁעַ</p>

<p>יַעֲזוֹב חֵטְא וִיחֻנָּן, יָשׁוּב לָאֵל וִיַרַחֲמֵהוּ.</p>

<p>הִנֵּה זֶה חַיֵּי דָוִד עִקְבוֹת מְשִׁיחַ אֱלֹהַּ.</p>

<p>לִירוֹא בְּאַהֲבָה וְלֶאֱהוֹב בְּיִרְאָה, לְקָרְבָה וּלְרָחֲקָה,</p>

<p>יִצְדַּק אַף יַרְשִׁיעַ לְהוֹרוֹת חוֹטְאִים בַּדֶּרֶךְ. –</p>

<br />
</blockquote>

<blockquote>
<p><strong>אָשִׁירָה</strong> נָא, – הָהּ! פַּחַד אֲחָזַנִּי וָרָעַד!</p>

<p>לִמְזַמֵּר זְמִירוֹת יָהּ, רוּחַ אֱלֹהִים נוֹסֶסֶת</p>

<p>בְּצַחוּת שְׂפָתָיו, נִשְׁמַת שַׁדַּי בָּמוֹ תָפוּחַ,</p>

<p>הֲתָרוֹן לְשׁוֹן אִלֵּם, עֲרַל שְׂפָתַיִם יִפְצֶה פִיהוּ?</p>

<p>הֲלָנֶשֶׁר יָעוּף עָשׁ, לִרְאֵם יָשִׁיר תּוֹלָעַת?</p>

<p>אֶצֹּר עַל דַּל שְׂפָתַי, שְׁמוֹר מַחֲסוֹם לְפִי אָמַרְתִּי,</p>

<p>אֶחֱשֶׁה – – וְלֹא אוּכָל, הִנֵּה בְּקִרְבִּי סוֹעֵר סַעַר</p>

<p>כַּיָּם יֶהֱמוּ יִרְעָשׁוּ גַלָּיו, הֱצִיקַתְנִי רוּחַ</p>

<p>בִּטְנִי, כַּנֹּאד מָלֵאתִי, בִּי אֲמָרִים יִלְחָצוּ</p>

<p>כָּעֲגָלָה מְלֵאָה לָהּ עָמִיר בְּלִבִּי יָעִיקוּ,</p>

<p>אֲדַבְּרָה וְיִרְוַח לִי, אֶפְתַּח שְׂפָתַי וְאַבְלִיגָה,</p>

<p>הִנֵּה לָשִׁיר לֻקָּחְתִּי, אָשִׁיר וְלֹא אֲשִׁיבֶנָּה,</p>

<p>אָנֹכִי לְדָוִד בֶּן יִשַׁי אָנֹכִי אָזַמֵּרָהּ.</p>

<br />
</blockquote>

<h2 id="שירראשון">שיר ראשון</h2>

<p>הן בעון חוללתי</p>

<p>ובחטא יחמתני אמי</p>

<blockquote>
<p>יוֹצֵר אָדָם גֹּלֶם מֵחֹמֶר קָרֶץ!</p>

<p>אֵיךְ שַׁנּוֹתָ בֹו חֹק תַּהֲלוּכַת אָרֶץ!</p>

<p>הֵן קֵץ שַׂמְתָּ לְחֹשֶׁךְ אוֹר כִּי תָגִּיהָּ</p>

<p>לְיוִֹם וְלַיְלָה קֹר וָחֹם גְּבוּלֹת הִצַבְתָּ</p>

<p>אָכֵן מִגּוּף וָנֶפֶשׁ אֱנוֹשׁ הִרְכַּבְתָּ</p>

<p>נִמְשַׁל כִּבְהֵמָה וְעַל אֵלִים יַגְבִּיהַּ.</p>

<br />
</blockquote>

<blockquote>
<p><strong>הִפְלֵאתָ</strong> עֲשׂוֹת יְצִיר מִבָּשָׂר וָרוּחַ</p>

<p>יָרֹן רוּחֲךָ בוֹ נֶצַח בַּל יָנוּחַ</p>

<p>מַאֲוַיֵי נַפְשׁוֹ וְגַפּוֹ בוֹ יִלְחָמוּ,</p>

<p>זֶה עֲכוּרָה תְשׁוּקָתוֹ וְזוֹ תִּתְאַו זֹהַר</p>

<p>אֶת זֶה תְתָעֵב טוּמְאָה וְזוֹ תִּתְכַּס טֹהַר</p>

<p>וְאֵיךְ יִהְיוּ לְאֶחָד אֵיךְ יַחְדָּו יִתְאָמוּ?</p>

<br />
</blockquote>

<blockquote>
<p><strong>עֲמוּקָה</strong> מִנִּי יָם עָצָתְךָ מִי יִדְלֶנָּה</p>

<p>תּוֹרָה תַּתָּה לָנוּ, הִיא תַעַרְכֶנָּה</p>

<p>יֵש בָּחוֹר וְרָצוֹן לָאִישׁ, תְּגַל אָזְנָיִם,</p>

<p>בְּיֵצֶר לֵב תַּהְפּוּכוֹת לִלְחוֹם יְסַדְתָּנוּ</p>

<p>טוֹב מֵרָע כִּי יֶאֱמָץ לְטוֹב שֵׁרִיתָנוּ</p>

<p>לְנֶפֶשׁ עֲמֵלָה צָפַנְתָּ גְמוּל כִּפְלָיִם.</p>

<br />
</blockquote>

<blockquote>
<p><strong>הִנֵּה</strong> מּוֹפֵת לַדּוֹר אוֹת לְיוֹשְׁבֵי חָלֶד</p>

<p>בֵּן נִתַּן לְיִשַׁי לְבֵית הַלַּחֲמִי יָלֶד</p>

<p>וְהוּא פֶלִאי בְּמַעֲלָלָיו יִתְנַכֵּר נָעַר.</p>

<p>רַב קֹדֶשׁ רַב צֶדֶק נִסָּה בָרֶשַׁע</p>

<p>לְהוֹרוֹת חוֹטְאִים דֶּרֶךְ וּלְשָׁבֵי פֶשַׁע</p>

<p>אֲשֶׁר בַּשָּׁמַיִם נִפְתַּח לָמוֹ שָׁעַר.</p>

<br />
</blockquote>

<blockquote>
<p><strong>אוֹר</strong> עוֹלָם הוֹפִיעַ בְּקִרְיַת בֵּית לָחֶם</p>

<p>בְּעָֹון חוֹלָל וְחַף יָצָא מִנִּי רָחֶם</p>

<p>שִׁגְגַת מַחְשָׁבֶת הוֹרוֹ מִקְרֵה רֶגַע</p>

<p>לִזְדוֹן פְּעֻלַּת אָדָם הֵן לֹא עָבָרָה</p>

<p>נֶפֶשׁ צַדִּיק נִמְלְטָה נְקִיָה נִשְׁאָרָה</p>

<p>צָץ חֹטֶר מִגֶּזָע יִשַׁי בְּלִי פֶגַע. –</p>

<br />
</blockquote>

<blockquote>
<p><strong>שָׁכַן</strong> יִשְׂרָאֵל לִשְׁבָטָיו, נוֹשָׁן בָּאָרֶץ,</p>

<p>הָיְתָה אֶרֶץ חֶמְדָה נַחֲלַת צְבִי מְכֵרוֹת לָמוֹ,</p>

<p>זֹאת אֲדָמָה אַדְמַת קֹדֶשׁ, וְנִירָה נִיר מַמְלֶכֶת</p>

<p>כֹּהֲנִים וְגוֹי קָדֹושׁ, וֵאלֹהִים בִּישׁוּרוּן מֶלֶך.</p>

<p>וְקַו מִשְׁפָּטָהּ אֵשׁ דָּת מִפִּי עֶלְיוֹן יָצָאָה</p>

<p>קוֹל שַׁדַּי חֹצֵב לֶהָבוֹת בִּסינַי הִשְׁמִיעַ</p>

<p>מִבֵּין רִבֲבוֹת קֹדֶשׁ מִבֵּין בְּרָקִים וָרַעַם,</p>

<p>הִיא הַתּוֹרָה צִוָּה מֹשֶׁה לְמוֹרָשָׁה לָנוּ.</p>

<p>וּבִתְבוּנַת כַּפָּיו יַנְחֵם רֹועֶה אִישׁ רוּחַ</p>

<p>אֲשֶׁר בָּחַר לוֹ יָהּ בּדוֹר דוֹר, מֵאַחַר הָעֵדֶר</p>

<p>וְאַחַר מַחֲרַשְׁתּוֹ אוֹ מִדּוּשׁ בְּגֹרֶן קְרָאָהוּ</p>

<p>לִרְעֹות צֹאן עַמּוֹ בְּנֵי בְחִירָיו צֶאֱצָאֵי קֹדֶשׁ</p>

<p>לִשְׁפּוֹט רִיבָם וְלָגֶשֶׁת לַקְרָב עַל אוֹיְבֵימוֹ</p>

<p>עַל-פִּי אוּרִים וְתֻמִּים עַל לֵב כֹּהֵן מָשׁוּחַ, –</p>

<p>אַשְׁרֵי הָעָם שֶׁכָּכָה לוֹ! אַשְׁרַיִךְ אֶרֶץ</p>

<p>אֲשֶׁר חֻקַּיִךְ חֻקֵּי יָהּ וְדָתַיִךְ דַּת אֳלֹהַּ,</p>

<p>אֲשֶׁר רָאשַׁיִךְ עַנְוֵי לֵב עַבְדֵי אֱמֶת וָצֶדֶק</p>

<p>בַּמִּשְׁפָּט לֹא יְמְעֲלוּ לִפְנֵי כִסְאוֹ יִכְרָעוּ,</p>

<p>לֹא גָבַהּ לִבָּם עַל קְהָלָם לֹא יִתְנַשָּׂאוּ</p>

<p>בִּיקָר וְהָדָר אֵין חֵפֶץ, וְתִפְאֶרֶת מַה לָּמֹוֹ,</p>

<p>אַךְ אֱמוּנָה אֵזוֹר חֲלָצָם, וְתִפְאַרְתָּם מִשְׁמָרֶת, –</p>

<br />
</blockquote>

<blockquote>
<p><strong>זוֹ</strong> מְנָת יַעֲקֹב מִנִּי בֹאָם אֶרֶץ נוֹשֶׁבֶת,</p>

<p>מִנִּי שָׂגְבוּ אַדְמַת בְּנֵי חָם לַאֲחֻזַּת נֶצַח.</p>

<p>זֶה דוֹר דּוֹרְשָׁיו, דּוֹר יְהוֹשֻׁעַ אִישׁ גִּבּוֹר חָיִל</p>

<p>תְּמִים דֶּרֶך, נֶאֶמְנָה רוּחוֹ עִם אֵל בְּחָרָהוּ</p>

<p>יַד מֹשֶׁה סְמָכַתְהוּ וַיֶּאצַל לוֹ מִן הָרוּחַ,</p>

<p>וְדוֹרוֹת שׁוֹפְטִים אַנְשֵׁי אֱמוּנָה גִבּוֹרֵי כֹחַ</p>

<p>עֹשֵׂי רְצוֹן קוֹרְאָם וְחֵפֶץ שוֹלְחָם, בְּתֹם הָלָכוּ.</p>

<p>וְאַחֲרוֹן בֶּן אֶלְקָנָה מְאֹד נַעֲלֶה עַל כֻּלָּמוֹ</p>

<p>הוּא שְׁמוּאֵל הַחוֹזֶה לוֹ פִי שְׁנַיִם בָּרוּחַ,</p>

<p>אֻמַּן עַל בִּרְכֵּי כֹהֵן צֶדֶק וְחֻנַּךְ בַּקֹדֶשׁ,</p>

<p>עֵינָיו עַל עַמּוֹ עוֹדוֹ בַעֲלוּמָיו נִפְקָחוּ</p>

<p>וַיֹּאחַז שֵׁבֶט רוֹעֶה עַל צֹאן מַרְעִית אֱלֹהַּ</p>

<p>וַיַרְעֵם כְּתֹם לְבָבוֹ בִּנְוֵה שַׁאֲנָן לָבֶטַח</p>

<p>שָׂם גְּבוּלָם שָׁלוֹם וַיַּסֵּג אָחוֹר צָרֵימוֹ</p>

<p>לֹא בַמָּגֵן וְקֶשֶׁת, לֹא בָחַיִל וָכֹּחַ</p>

<p>בְּצִדְקוֹ מִלֵּט אֶחָיו וְנִמְלְטוּ בְּבֹר כַּפֵּהוּ.</p>

<p>מִדֵּי שָׁנָה בְשָׁנָה עָבַר מוֹשׁבוֹתָם יָחַד</p>

<p>מִקָּצֶה אֶל קָצֶה לִשְׁפֹּוט בֵּין אִישׁ לְרֵעֵהוּ.</p>

<p>וַיְהִי אָב לְעַמּוֹ וְהֵם כְּבָנִים לְמִשְׁמַעְתּוֹ סָרוּ</p>

<p>וַיְאֻשַׁר יַעֲקֹב מְאֹד וְיִשְׂרָאֵל עָשָׂה חָיִל. –</p>

<br />
</blockquote>

<blockquote>
<p><strong>יִרְאֵי</strong> אֵל! קִרְאוּ הָהּ, קִרְאוּ הָהּ לְיוֹם מַהְפָּכֶת!</p>

<p>כִּי נֶהֱפַךְ לְבַב הָעָם לְצוּר מִכְשׁוֹל וְאֶבֶן נָגֶף.</p>

<p>הַדּוֹר! אֵיךְ נוֹאַלְתָּ, נֵאַרְתָּ בְּרִית שְׁלוֹמֶךָ,</p>

<p>חֹסֶן יְשׁוּעוֹת עִתֶּיךָ בְּיָדַיִם הָרַסְתָּ!</p>

<p>אַיֵּה כְבוֹדְךָ אַיֵּה מוֹרָאֲךָ בִּבְחִיר נְבִיאֶיךָ,</p>

<p>הַמִּשְׂבִּיעַ בַּטּוֹב אַרְצְךָ וְנָוְךָ בַיֶּשַׁע?</p>

<p>בַּזָּקֵן וּנְשׂוּא פָנִים מַה לְךָ כִּי מָרַדְתָּ?</p>

<p>שַׁחֲרוּתוֹ הֹוקַרְתָּ וְתִבֶז שֵׂיבַת תִּפְאֶרֶת.</p>

<p>אִם בָּנָיו חָטְאוּ צַדִּיק מַה פָּעַל? מַה פֶּשַׁע</p>

<p>וְעָוֶל מָצָאתָ בְּכָל אֲשֶׁר הִתְהַלֵּךְ לְפָנֶיךָ?</p>

<p>אֶת מִי עָשַׁק וְרָצַץ, מִיַד מִי לָקַח שֹׁחַד</p>

<p>וַיַֹעֲלֶם עֵינָיו בְּרִיבוֹ מֵעֲשׂוֹת מִשְׁפַּט צֶדֶק? –</p>

<p>אֲהָהּ! שָׁמַן יְשֻׁרוּן וַיִּבְעַט בָּאִישׁ מְאַשְּׁרֵהוּ</p>

<p>וַיְמָאֵנוּ בְדָבְרוֹ וַיְבַקְשוּ עֲלֵיהֶם מֶלֶך,</p>

<p>כְּכָל גּוֹיִם אֲשֶׁר סְבִיבוֹתָם שָׁאֲלוּ רוֹדֶה בַשֵׁבֶט</p>

<p>מוֹשֵׁל בָּאַף עַמָּיו תַּחַת רַגְלָיו יִרְמְסֵמוֹ,</p>

<p>בְּנֵיהֶם עֲבָדִים לוֹ, לִפְנֵי מֶרְכַּבְתּוֹ יָרוּצוּ</p>

<p>חוֹטְבֵי עֵצָיו וְשֹׁאֲבֵי מֵימָיו לֹא בִמְחִיר כָּסֶף,</p>

<p>בְּנוֹתָם שְׁפָחוֹת לְרַקָּחוֹת וְטַבָּחוֹת תִּהְיֶינָה</p>

<p>אוֹ לְמַלְאוֹת חֶשְׁקוֹ יִקָּחוּן לְשֵׁגָל וְסֹכֶנֶת.</p>

<p>זֶה חֵלֶק עַמִּים מֶנָּם הִבְדִילְךָ אֱלֹהֶיךָ</p>

<p>וְאַתָּה יִשְׂרָאֶל תְּקַנְּאֵם, כְּמוֹהֶם הֱיוֹת חָפָצְתָּ?</p>

<p>וְתִמְאַס רוֹעֶה צַדִּיק, בַּעֲבוֹת אַהֲבָה יַנְחֶךָּ?</p>

<p>וַתִּטּוֹשׁ אָב זָקֵן, כָּל תַּגְמוּלוֹהִי תֶשִׁי?</p>
</blockquote>

<blockquote>
<p>שִׁחֶתְךָ יִשְׂרָאֵל לֹא לוֹ אַךְ בָּךְ מוּמֶךָ</p>

<p>לֹא אוֹתוֹ כִּי אוֹתְךָ וְאֶת אֱלֹהֶיךָ מָאַסְתָּ</p>

<p>מִמְלוֹךְ עָלֶיךָ מֶמְשֶׁלֶת רַחֲמִים וְכַף חֶסֶד</p>

<p>בַּיד כֹּהֲנָיו וּנְבִיאָיו אַנְשֵׁי אֱמֶת בַּעֲלֵי נָפֶשׁ.</p>

<p>הֲלֹא תִנְחַם בְּאַחֲרִיתֶךָ, תִקְרָא וְאֵין עוֹנֶךָ</p>

<p>וְזָעַקְתָ מִלִּפְנֵי מַלְכֶּךָ וְאֵין מוֹשִׁיעַ. –</p>
</blockquote>

<blockquote>
<br />
</blockquote>

<blockquote>
<p><strong>זֹאת</strong> וְכָזֹאת עָנָה שְׁמוּאֵל לְעַם עִוְּרֵי עֵינָיִם,</p>

<p>דּוֹר סוֹרֵר הָאוֹמֵר לְאָבִיו לֹא רֶאִיתִיהוּ</p>

<p>דּוֹר עִקֵּש וּפְתַלְתֹּל הַשּׁוֹאֲלִים לָהֶם מֶלֶך,</p>

<p>הוֹכִיחָם הִזְהִירָם מוּסָר הַשׂכֵּל וָדָעַת,</p>

<p>אַךְ כְּמוֹ פֶתֶן חֵרֵש אֹזֶן אָטְמוּ מִשְּׁמוֹעַ</p>

<p>הִקְשׁוּ עֹרֶף לְבַקֵּשׁ מֶלֶךְ כְּכָל גוֹיֵי אָרֶץ.</p>

<p>אָז רָפְתָה רוּחַ אִישׁ אֱלֹהִים וְנַפְשׁוֹ דָאָבָה</p>

<p>וַיִּפֶן אֶל אֱלֹהָיו הִשׁתַּפֵּךְ לְצוּר יִשְׁעֵהוּ</p>

<p>כַּפָּיו שְׁטוּחוֹת, בִּרְכָּיו כּוֹרְעוֹת וַיְחַל פְּנֵי אֱלֹהַּ. –</p>

<p>וְהִנֵּה קוֹל אֱלֹהִים עָנָהוּ מְלֹא חֶמְלָה וְנֹחַם:</p>

<p>&quot;אַל תֶּעְצַב שְׁמוּאֵל עַבְדִי אַל יֵרַע לִבֶּךָ,</p>

<p>&quot;מַה כָּמוּס עִמָּדִי עֵין בָּשָׂר לֹא תֶחֱזֵהוּ</p>

<p>&quot;מַה חָתוּם בּאוֹצְרוֹתַי מִלֵּב אָדָם נֶעֱלָמָה,</p>

<p>&quot;דַּע נָא וְהִנָּחֵם כִּי מֵאִתִּי זֹאת נִגְזָרָה</p>

<p>&quot;בְּסוֹד אֱלֹהִים נוֹעָץ תְלוּנַת עַם וּמֶרְדֵהוּ,</p>

<p>&quot;בָּא בָא הַמּוֹעֵד קֵץ שְׁפוֹט הַשּׁוֹפְטִים הִגִּיעַ.</p>

<p>&quot;הֲכִינוֹתִי כִסֵּא לְעַמִּי כֵּס צְדָקָה וָיֶשַׁע</p>

<p>&quot;וְחַקּוֹתִי עָלָיו שְׁמִי חוֹתַם תָּכְנִית קֹדֶשׁ</p>

<p>&quot;וְאַנְחִילֵהוּ לְאִישׁ כִּלְבָבִי אָקִים עָל גָּבֶר,</p>

<p>&quot;מָצָאתִי עַבְדִּי בְּשֶׁמֶן קָדְשִׁי אֶמְשָׁחֵהוּ,</p>

<p>&quot;בְּחִירִי רָצְתָה נַפְשִׁי, קֶרֶן יִשְׁעֹו אַגְבִּיהַּ</p>

<p>&quot;וְעָרַכְתִּי נֵר לִמְשִׁיחִי כְּבֹקֶר יִזְרַח שָׁמֶשׁ,</p>

<p>&quot;וְאַעַטְּרֵהוּ הוֹד וְהָדָר אֶמְשָכֵהוּ חָסֶד.</p>

<p>&quot;הוּא יַעֲצוֹר בְּעַמִּי צַדִּיק מוֹשֵׁל יִרְאַת אֱלֹהַּ</p>

<p>&quot;בְּרִית עוֹלָם אָשִׂים לוֹ עֲרוּכָה בַכֹּל וְנִשְׁמֶרֶת</p>

<p>&quot;אָקִים לוֹ בַיִת נֶאֱמָן יִכּוֹן לְפָנַי כְָּיָרֵחַ</p>

<p>&quot;יַעֲמוֹד לְדוֹר דּוֹרִים מִזַּרְעוֹ לֹא יָסוּר שֵׁבֶט,</p>

<p>&quot;אַף שֶׁבַע יִפּוֹל וְקָם נֵרוֹ לֹא יְִדְעַךְ לָעַד,</p>

<p>&quot;גַּם כִּכְלוֹת שֵׁבֶט אַרְצוֹ רוּחוֹ יִמְשָׂל בָּנוּ</p>

<p>&quot;עַד יִבָּקַע אוֹר וּמָלְאָה הָאָרֶץ דָּעַת. –</p>

<p>&quot;זֶה מַלְכִּי נָסַכְתִּי זֶה בְנִי הַיּוֹם יְלִדְתִּיהוּ</p>

<p>&quot;הַיּוֹם בְּבֵית יְהוּדָה יִבָּקַע אוֹרוֹ כַשַׁחַר. –</p>

<p>&quot;עַתָּה חֲתוּמִים לְךָ דְּבָרַי, מִלָּי אַךְ יִרְמָזוּ</p>

<p>&quot;לְמוֹעֵד אָשׁוּב אֵלֶיךָ וְאֹמַר קוּם מְשָׁחֵהוּ. –</p>

<p>&quot;וְהִנֵּה עַד כֹּה וָכֹה עַד אֲשֶׁר יִגְדַּל הַיֶּלֶד</p>

<p>&quot;וְיִצְלַח לִמְלוּכָה, עַד צְרַפְתִּיהוּ כִצְרָף כֶּסֶף</p>

<p>&quot;וִיסַרְתִּיהוּ בְנִגְעֵי אִישׁ בְּתֹכַחַת רוֹדְפֵהוּ</p>

<p>&quot;שְׁמַע בְּקוֹל הָעָם תֶּן לָהֶם מֶלֶךְ אֲשֶׁר אַרְאֶךָּ</p>

<p>&quot;מִצְּעִיר שִׁבְטֵי יְשֻׁרוּן לְנָגִיד עֲלֵיהֶם קְרָאתִיהוּ.</p>

<p>&quot;אוּלָם עוֹד בְּמָלְכוֹ יָהֵל נֵר בְּחִירִי לָנֶצַח</p>

<p>&#8220;מוֹצִיא וּמֵבִיא עַמִּי, יִנּוֹן שְׁמוֹ בְּקִרְבֶּמוֹ.&#8221; –</p>

<br />
</blockquote>

<blockquote>
<p><strong>כֹּה</strong> דִבֶּר הַחִזָּיוֹן, וְהַמַּרְאֶה סָר וְאָיִן.</p>

<p>וַתְּחִי רוּחַ שְׁמוּאֵל, תַּנְחוּמַת אֵל חִיַּתְהוּ,</p>

<p>מָתְקָה לוֹ הַבְּשׂוֹרָה תֶּעֱרַב לְנַפְשׁוֹ דָעַת</p>

<p>כִּי לֹא אַלְמָן יִשְׂרָאֵל מִמֶּמְשֶׁלֶת אֱלֹהַּ</p>

<p>גַּם כִּי יִשְׂתָּרֵר אָדָם וּבְיַד אֱנוֹשׁ הַשֵּׁבֶט</p>

<p>יְיָ אֱלֹהָיו עִמּוֹ וּתְרוּעַת מֶלֶךְ בָּמוֹ. –</p>

<p>וְקוֹל אִישׁ אֱלֹהִים קוֹרֵא בְרָמָה לְנוֹעָדִים יָחַד:</p>

<p>&quot;לְאֹהָלֶיךָ ישׂרָאֵל! אִישׁ לְעִירוֹ קוּמוּ וְלֵכוּ!</p>

<p>&#8220;בְּקֶרֶב יָמִים שׁוּבוּ וְחֵפֶץ לְבַבְכֶם אָשִׂימָה.&#8221;</p>

<p>שָׁטוּ הָעָם אִישׁ אִישׁ לְדַרְכּוֹ טוֹב לֵב וְשָׂמֵחַ.</p>

<p>וַיְהִי עוֹד כִּבְרַת הָאָרֶץ לָבוֹא אֶפְרָתָה</p>

<p>הִיא בֵית לֶחֶם, וְשָׁם אֶבֶן גְּדוֹלָה לְמַרְאֵה עָיִן</p>

<p>מַצֶּבֶת קְבוּרַת רָחֵל אֵם הַבָּנִים נֶאֱהָבֶת.</p>

<p>שָׁם מְקוֹם נֶחָמָה שָׁם מְקוֹם תְּפִלָּה לְעוֹבְרֵי דָרֶך,</p>

<p>וַיָּסוּרוּ שָׁמָּה שָׁבֵי רָמָה לִשְׁפּוֹךְ שִׂיחַ.</p>

<p>וְזֹאת תְּפִלַּת יִשָׁרִים בַּעֲטוֹף לִבָּם עַל הַקַּבֶר:</p>

<p>&quot;אֵם קְדוֹשָׁה! הַנֶּאֱהָבָה וּנְעִימָה בְחַיַּיִךְ</p>

<p>&quot;וּבְמוֹתֵךְ עוֹד נַפְשֵׁךְ בְּנֶפֶשׁ זַרְעֵךְ נִקְשָׁרֶת!</p>

<p>&quot;הֵן בַּמָּרוֹם תֵּעָתְרִי כִּי תְבַכִּי עַל בָּנַיִךְ</p>

<p>&quot;יֵשׁ שָׂכָר לִפְעֻלָּתֵךְ יַעֲנֵךְ אֱלֹהֵי חֶסֶד,</p>

<p>&quot;קוּמִי נָא אֲצִילָה! קוּמִי וּפִגְעִי בַּעֲדֵנוּ</p>

<br />
</blockquote>

<blockquote>
<p>&quot;הֲלֹא תֵדְעִי וֵאלֹהִים יוֹדֵעַ כִּי לֹא בְמֶרֶד</p>

<p>&quot;וּבְמַעַל נוֹעַדְנוּ יַחַד עִם שְׁאָר אַחֵינוּ</p>

<p>&quot;אֶל שְׁמוּאֵל הָרָמָתָה לִשְׁאָל לָנוּ מֶלֶךְ</p>

<p>&quot;כִּי אִישׁ אֱלֹהִים זָקֵן, יוֹם מוֹתוֹ מִי יוֹדֵעַ,</p>

<p>&quot;וּבָנָיו חַטָּאִים, בְּעִקְבוֹתָיו לֹא יֵלֵכוּ,</p>

<p>&quot;וְעַתָּה לָמָה כַצֹּאן בְּלִי רוֹעֶה עֲדַת אֵל תֶּהִי?</p>

<p>&quot;וְאָמַרְנוּ נִתְּנָה רֹאשׁ קָצִין יִהְיֶה לָנוּ</p>

<p>&quot;עָלָיו נַשְׁלִיך יְהָבֵנוּ עַל שִׁכְמוֹ הַסֵּבֶל</p>

<p>&quot;לָצֵאת וְלָבֹא לְפָנֵינוּ לִלְחוֹם מִלְחַמְתֵּנוּ.</p>

<p>&quot;חָלִילָה לָנוּ, חָלִילָה לִמְרוֹד בֵּאלֹהַּ</p>

<p>&quot;הַשָּׂם גְּדֹלוֹת לָנוּ וְנוֹרָאוֹת עַד אֵין חֵקֶר</p>

<p>&quot;וְחַסְדּו גָבַר עָלֵינוּ מִמִּצְרַים עַד הֵנָּה.</p>

<p>&quot;הִנֵּה כְאָז כֵּן עַתָּה גַם נַחְנוּ גַם מַלְכֵּנוּ</p>

<p>&quot;אוֹתוֹ נַעֲבוֹדָה וּפִקּוּדָיו נִצְּרָה יָחַד.</p>

<p>&quot;יִסְעָדֵנוּ נָא הָאֱלֹהִים בִּימִין יֶשַׁע</p>

<p>&quot;יְמַלֵּא עֲצָתֵנוּ וְחֵפֶץ לְבָבֵנוּ יַצְלִיחַ</p>

<p>&quot;יִשְׁלַח מִמָּרוֹם מַטֵּה עֹז רֹדֶה בְקִרְבֵּנוּ,</p>

<p>&quot;יֵלֵך אִישׁ לְפָנֵינוּ וּכְבוֹד אֵל יַאַסְפֵנוּ,</p>

<p>&quot;יִשְׁלַח לָנוּ גֶבֶר אֹהֵב מִשְׁפָּט וָצֶדֶק</p>

<p>&quot;לִרְאוֹת בִּישׁוּעַת עַמּוֹ כָּל יִשְׁעוֹ וְכָל חֵפֶץ</p>

<p>&quot;וְלֹא לַרְבּוֹת כְּבוֹד בֵּיתוֹ וְהוֹד תִּפְאֶרֶת מַטֵּהוּ,</p>

<p>&quot;יִכוֹנֵן כִּסְאוֹ בְצֶדֶק בַּמִּשְׁפָּט יַעֲמִיד אָרֶץ,</p>

<p>&#8220;אָז יִוָּשַׁע יִשְׂרָאֵל וְעָלָיו יָצִיץ נֵזֶר&#8221; –</p>

<br />
</blockquote>

<blockquote>
<p>וְהִנֵּה קוֹל דְּמָמָה דַקָּה נִשְׁמַע מִבֵּית חֹמֶר</p>

<p>קוֹל אֵם מְלֵאַת חֶמְלָה, רָחֵל תַּעֲנֶה לְבָנֶיהָ:</p>

<p>&#8220;שׁוּבוּ בָנַי, שׁוּבוּ אֶל שְׁמוּאֵל נְבִיאֲכֶם וְיַעַשׂ.&#8221; –</p>

<p>מִשָּׁם עָבְרוּ בֵית אֵל לְהִשתַּחֲווֹת שָׁם וְלִכְרוֹעַ</p>

<p>וַיָבֹאוּ אֶל גִּבְעַת אֱלֹהִים וַיָּנוּחוּ,</p>

<p>וְהִנֵּה חֶבֶל נְבִיאִים מֵהַבָּמָה יָרָדוּ</p>

<p>וְלִפְנֵיהֶם תֹּף וָחָלִיל כִּנּוֹר נָעִים אַף נָבֶל</p>

<p>הוֹלְכִים וּמִתְנַבְּאִים, וְכֹה מִלָּתָם הִטִּיפוּ:</p>

<p>&quot;רֹנּוּ הַשָׁמַיִם, גִּיל תַּחְגְרִי אָרֶץ!</p>

<p>&quot;זָרַח אֹור לַיְּשָׁרִים אוֹר בְּבֵית פָּרֶץ,</p>

<p>&quot;כְּנֹגַהּ בָּרָק יָהֵלוּ פְנֵי הַבָּיִת</p>

<p>&quot;כִּי יֶלֶד יֻלַּד, הוֹדוֹ יִפְרַח כְּזָיִת,</p>

<p>&quot;טוֹב רֹאִי אַדְמֹנִי וִיפֵה עֵינָיִם</p>

<p>&quot;סַפִּיר גִּזְרָתוֹ כְּלִבְנַת פְּנֵי שָׁמָיִם</p>

<p>&quot;קָרַן עוֹר פָּנָיו, כְּמַלְאַךְ אֵל מַרְאֵהוּ</p>

<p>&quot;זֶה יַעֲצֹר בְּעַמּו, מִשְׂרָה עַל שִׁכְמֵהוּ.</p>

<p>&quot;אַשְׁרֶיךָ יִשָׁי! הוֹלַדְתָּ בֶּן פְּלָאִים</p>

<p>&quot;גוּר אַרְיֵה יהוּדָה נוֹרָא בֵין לְבָאִים,</p>

<p>&quot;כְּשֶׁמֶן תּוּרַק שְׁמוֹ יִנּוֹן יִתֵּן רֵיחַ</p>

<p>&quot;יִגְדַּל יְפֹאַר לָעַד כִּימֵי יָרֵחַ.</p>

<p>&quot;קוּם יִשָׁי! וּזְבַח תּוֹדָה בְּבֵית-אֵל</p>

<p>&#8220;עִמְּךָ יָגֵל יַעֲקֹב יְשְׂמַח יִשְׂרָאֵל.&#8221; –</p>

<br />
</blockquote>

<blockquote>
<p><strong>וְהַקּוֹל</strong> נִשְׁמַע בִּיהוּדָה מְבַשֵּׂר מִבֵּית לֶחֶם:</p>
</blockquote>

<blockquote>
<p>לְיִשַׁי נוֹלַד בֵּן שְׁבִיעִי כְּלִיל תִּפְאֶרֶת יֹפִי,</p>

<p>צַלְמוֹ כְצֶלֶם מַלְאַךְ אֱלֹהִים, קֹדֶש מַרְאֵהוּ</p>

<p>כָּל רוֹאָיו יֹאמְרוּ: אֵין בְּיַלְדֵי אָדָם כָּמוֹהוּ.</p>

<p>וַיַעַלְזוּ בוֹ אַנְשֵׁי יְהוּדָה וַיִּזְבְּחוּ זֶבַח,</p>

<p>וְקָרְאוּ שְׁמוֹ דָוִד דּוֹד יָהּ זֶה זִכְרוֹ לְתִפְאֶרֶת</p>

<p>נֵס לָעַמִּים מוֹפֵת לְדוֹרוֹת עַד קֵץ יְמֵי אָרֶץ.</p>
</blockquote>

<blockquote>
<br />
</blockquote>

<h2 id="שירשני">שיר שני</h2>

<p>האדם יראה לעינים</p>

<p>ויי יראה ללבב</p>

<blockquote>
<p><strong>חֹתַם</strong> תָּכְנִית אָדָם בְּצַלְמוֹ פִתוּחַ</p>

<p>קֶרֶב לִבּוֹ דְמוּת נַפְשׁוֹ וּדְמוּת רוּחַ</p>

<p>רָשׁוּם בְּתֹאַר פָּנָיו בְּאִישׁוֹן בַּת עָיִן.</p>

<p>אַךְ מִי חָכָם וְיָבֶן זֹאת עַד עִמְקֶהָ</p>

<p>עָשְׁשָׁה עֵין בָּשָׂר קָצְרוּ עַפְעַפֶּיהָ,</p>

<p>שׁוֹגֶה בְרֹאָה וּפְלִילָתוֹ שָׁוְא וְאָיִן.</p>

<br />
</blockquote>

<blockquote>
<p><strong>יֵשׁ</strong> תֹּאַר וְהָדָר לוֹ קוֹמָה וָיֹפִי</p>

<p>וְנֶגַע בִּלְבָבוֹ, בְּקִרְבּוֹ שֶׁמֶץ דֹּפִּי</p>

<p>וּמַה יֵדַע אֱנוֹשׁ רוֹאֶה לָעֵינָיִם!</p>

<p>עַל-כֵּן יָמִיר טוֹב בָּרָע, בָּר בַּתֶּבֶן</p>

<p>יִמְאַס בִּפְנִינִים יִבְחַר עֵץ וָאֶבֶן</p>

<p>כְּעִוֵּר בָּאֲפֵלָה יְגַשֵּׁשׁ בַּצָּהֳרָיִם.</p>

<br />
</blockquote>

<blockquote>
<p><strong>לֵץ</strong> עֹשֵׂה רְמִיָּה בְּזָדוֹן יְשַׁנֶּה טַעַם</p>

<p>נֶעְצַב בְּטוּב לֵב, יִשְׂחַק וּבְקִרְבּוֹ רַעַם</p>

<p>יַחֲנִיף אֲשֶׁר יִשְׂנָא, יִמְאַס אֲשֶׁר יְשַׁבֵּחַ,</p>

<p>וְהָאָדָם קְצַר רֹאִי הֲיוּכַל חָקְרֵהוּ? –</p>

<p>אַךְ הַיּוֹצֵר לֵב יַבִּיט מַה בְחֶדְרֵהוּ</p>

<p>בּוֹרֵא כְלָיוֹת יַגִּיד לְאָדָם מַה שֵּׂחַ.</p>

<br />
</blockquote>

<blockquote>
<p><strong>רִאשׁוֹן</strong> לְמַלְכֵי יְשֻׁרוּן אֲשֶׁר בְּחָרוֹ אֱלֹהַּ</p>

<p>מִשִּׁכְמוֹ לְמַעֲלָה מִכָּל עָם גָּבֹהַּ</p>

<p>חָמַד הָמוֹן קוֹמָתוֹ וַיְנַשְּׂאֵהוּ</p>

<p>אוּלָם בְּסוֹד הָאֱלֹהִים עֵצָה נֶחְתָּמָה</p>

<p>דָּבָר טוֹב מָצָא בוֹ בַּאֲשֶׁר הוּא שָׁמָּה</p>

<p>וְדוֹר חָד לִפְנֵי מְשִׁיחוֹ הֵרִים רֹאשֵׁהוּ.</p>

<br />
</blockquote>

<blockquote>
<p><strong>מִמַּטֵּה</strong> יְמִינִי הַמְּלוּכָה נֶעְתָּקָה,</p>

<p>וַתִּסֹּב בֵּיתָה יְהוּדָה, וְשָׁם חָזָקָה,</p>

<p>הוּרַם בֵּית פֶּרֶץ גָּבֹהַּ גָּבֹהַּ.</p>

<p>בְּשִׁבְעַת בְּנֵי יִשַׁי יַקִּירֵי אֱפְרָתָה</p>

<p>עַל קָדְקֹד צְעִיר אֶחָיו עֳטָרָה הָעֲלָתָה,</p>

<p>כִּי לַלֵּב לֹא לְמַרְאֶה תַּחַז עֵין אֱלֹהַּ.</p>

<br />
</blockquote>

<blockquote>
<p><strong>נִקְהֲלוּ</strong> הָעָם שֵׁנִית אֶל שְׁמוּאֵל הָרָמָתָהּ.</p>

<p>&quot;הִנֶּנוּ אִישׁ אֱלֹהִים! הִנֶּנוּ כִּי קָרָאתָ,</p>

<p>&#8220;עַתָּה תְּנָה נָא חֶפְצֵנוּ&#8221; קוֹל אֶחָד קָרָאוּ. –</p>

<p>כְּאֶרֶז בַּלְבָנוֹן יִשְׂגֶה עַל כָּל עֲצֵי הַיַעַר,</p>

<p>כְּמִגְדָּל בָּנוּי לְתַלְפִּיוֹת רֹאשׁוֹ לְעָב יַגִּיעַ,</p>

<p>כֵּן נִצָּב אִישׁ הַיְמִינִי שָׁאוּל בֶּן קִישׁ בְּקֶרֶב</p>

<p>רִבְבוֹת אַלְפֵי יִשְׂרָאֵל קְהִלַּת שִׁבְטֵי אֱלֹהַּ</p>

<p>וַיִּיף בְּגָדְלוֹ וְקוֹמָתוֹ מִשִּׁכְמוֹ וָמַעַל</p>

<p>גָּבֹהַּ מֵעַל גָּבֹהַּ בָּעָם אֲשֶׁר סְבִיבֵהוּ. –</p>

<p>הִנֵּה זֶה מַלְכֵּכֶם! עָנָה שְׁמוּאֵל לְכָל שֵׁבֶט,</p>

<p>זֶה אֲשֶׁר בָּחַר בּוֹ אֱלֹהִים, בְּכָל עָם אֵין כָּמוֹהוּ.</p>

<p>חָפֵץ אֵל בִּיקָרוֹ, כַּבְּדוּהוּ נָא כַבְּדוּהוּ.</p>

<p>וַיָּרִיעוּ כָל הָעָם וְאָמְרוּ: יְחִי הַמֶּלֶך!</p>

<p>וַיְדַבֵּר שְׁמוּאֵל מִשְׁפַּט הַמְּלוּכָה וְשָׂם בְּסֵפֶר. –</p>

<br />
</blockquote>

<blockquote>
<p><strong>נִפְלְאָה</strong> עֲצָתְךָ אֵל, מְאֹד עָמְקוּ מַחְשְׁבוֹתֶיךָ,</p>

<p>כָּל פֹּעַל לַמַּעֲנֵהוּ בִּתְבוּנָה כּוֹנַנְתָּ.</p>

<p>נַחְקְרָה נָא וְנֵדָעָה כְּפִי יֵשׁ לָאֵל יָדֵינוּ.</p>

<p>לַנַּעַר חִפֵּשׂ אֲתוֹנוֹת עֲטָרָה תַמְצִיאֵהוּ,</p>

<p>זוֹלָל בִּקֵּשׁ וּמָצָא כָל חֶמְדַת סְגוּלָתֶךָ</p>

<p>מִקְּטַנֵּי שִׂבְטֵי יְשֻׁרוּן מִצְּעִירֵי הַשֵּבֶט</p>

<p>רֹאשׁ נִשֵּׂאתָ וּנְסַכְתּוֹ עַל זֶרַע בְּחִירֶיךָ,</p>

<p>לִבְלִי יָרוּם לִבּוֹ, גַּאֲוָה בַל תַּעַנְקֵהוּ,</p>

<p>בַּל יִתְפָּאֵר לֵאמֹר: אֲנִי הוּא וְאֶפֶס כָּמוֹנִי,</p>

<p>יַבִּיט עַל דַּל מִשׁפַּחְתוֹ וְנִבְזֶה בְעֵינָיו יֶהִי,</p>

<p>יַחֲקוֹר מְקוֹר חֻצָּבוֹ וְרוּחַ נְכֵאָה תֹאחֲזֵהוּ.</p>

<p>הִנֵּה מְעַט מִזְעֵיר חָלַקְתָּ לוֹ מִן הָרוּחַ</p>

<p>אַךְ עםִ נְבִיאִים נִבָּא וּבִלְעָדָם שְׂתוּם עָיִן,</p>

<p>&#8220;הֲגַם שָׁאוּל בַּנְּבִיאִים?&#8221; יֹאמְרוּ שׁוֹמְעָיו וְיִשְׁרָקוּ,</p>

<p>לְמַעַן יִמַּךְ רוּחוֹ יַכִּיר דַּלַּת עֶרְכֵּהוּ,</p>

<p>בַּל יָעוֹז לֵאמֹר אֲנִי בִינָה לִי עֵצָה וְדָעַת</p>

<p>אֶעֱשֶׂה כַטּוֹב וְכַיָּשָׁר בְּעֵינַי כִּי נְבוּנוֹתִי.</p>

<p>עַתָּה כָּל דָּבָר קָשֶׁה אֵלָיו כִּי יָבִיאוּ</p>

<p>וְנוֹעָץ עִם הַחוֹזֶה וְתוֹרָה יְבַקֵּשׁ מִפִּיהוּ</p>

<p>וְהָיָה שְׁמוּאֵל לוֹ לְרֹאשׁ וְהוּא יִהְיֶה הַזְּרוֹעַ</p>

<p>יַחְדָו תּוֹאֲמִים בַּמַּלְכוּת, זֶה בְתֹקֶף זֶה בְדָעַת. –</p>

<p>כֵּן הָיָה דְבַר הַמְּלוּכָה, מֶמְשֶׁלֶת עַם אֱלֹהַּ</p>

<p>בַּיָּמִים רִאשׁוֹנִים לִמְלָךְ בְּיִשְׂרָאֵל מֶלֶךְ,</p>

<p>שָׁאוּל הוּא הַשַּׁלִּיט וּשְׁמוּאֵל פִּיו וְיוֹעֲצֵהוּ,</p>

<p>עַל יָדוֹ יַחֲנֶה אַף יִסַּע לִשְׂדֵי הַמַּעֲרָכֶת.</p>

<p>עַל פִּיו שָׁלַף חַרְבּוֹ עַל פִּיו הֲשִׁיבָהּ אֶל תַּעַר,</p>

<p>וְהָיָה כַּאֲשֶׁר הֵרִים שְׁמוּאֵל יָדוֹ שָׁמָיְמָה</p>

<p>וְגָבַר שָׁאוּל הִכָּה צָרָיו וַיַּעַשׂ חָיִל. –</p>

<br />
</blockquote>

<blockquote>
<p><strong>אָכֵן</strong> רוּחַ הִיא בֶאֱנוֹשׁ יַחֲלוֹף וְיָעוּף כְּרָגַע,</p>

<p>עָקוּב הַלֵּב וְאָנוּשׁ, וְיִּתְהַפֵּךְ כְּמוֹ חֹמֶר.</p>

<p>מִדֵּי תָקְפָה יַד שָׁאוּל וּזְרוֹעוֹ לוֹ אֹמֶץ</p>

<p>כֵּן יִגְבַּר עֹז רְצוֹנוֹ וְרוּחַ מוֹשֵׁל תִּתְקְפֵהוּ.</p>

<p>הֲיִגְאֶה גַרְזֶן עַל חוֹצֵב, מַשּׂוֹר עַל מְנִיפֵהוּ?</p>

<p>וְשָׁאּול יָרוּם עַל מְרִימוֹ, וְאִישׁ חַסְדּוֹ הִזְנִיחַ,</p>

<p>לֹא חִכָּה לַעֲצָתוֹ וְנַפְשׁוֹ אִוְּתָה וַיַּעַשׂ.</p>

<p>בָּטַח בְּעֹצֶם יָדוֹ וַיְמַהֵר לַעֲשׂוֹת חֵפֶץ</p>

<p>וְלֹא זָכַר מִי נָתַן לוֹ כֹחַ לַעֲשֹׂוֹת חָיִל,</p>

<p>כְּחֶפְצוֹ אָסַף עָם וַיִּקְרָא אוֹתָם לַזָּבַח</p>

<p>בִּלְתִּי בִרְכַת אִישׁ אֱלֹהִים וּבְלִי נְשׂוֹא כַפָּיִם.</p>

<p>אָז דִּבֶּר אֱלֹהִים בְּחָזוֹן לִנְבִיאוֹ וַיֹּאמַר:</p>

<p>&quot;נִחַמְתִּי כִּי הִמְלַכְתִּי שָׁאוּל וְכִי נְשָׂאתִיהוּ,</p>

<p>&quot;אֶקְרַע הַמְּלוּכָה מֵעָלָיו וְאֶתְּנָהּ לְרֵעֵהוּ</p>

<p>&quot;הַטּוֹב מִמֶּנּוּ בְּהַכְשֵׁר חָכְמָה וְיִתְרוֹן צֶדֶק,</p>

<p>&quot;הוּא הַטָּמוּן בְּחֻבִּי הוּא הַשָּׁמוּר בְּסוֹד אֱלֹהַּ</p>

<p>&quot;חָתוּם בְּאוֹצְרוֹתַי מִנִּי שׂוּם אָדָם עֲלֵי אָרֶץ.</p>

<p>&quot;הִגִּיעַ הַמּוֹעֵד וְאוֹר הַגָּנוּז בְּסֵתֶר</p>

<p>&quot;צָפוּן בְּאֹהֶל יְשָׁרִים לְאוֹר עוֹלָם יִבָּקֵעַ.</p>

<p>&quot;לֵךְ וּתְגַל אֹזֶן שָׁאוּל אֲשֶׁר עָלָיו גָּזָרְתִּי. –</p>

<p>חָזוּת קָשָׁה הֻגַּד וְנֶפֶשׁ שְׁמוּאֵל אָבֵלָה,</p>

<p>צַר לוֹ עַל שָׁאוּל כִּי אֱלֹהִים מָאוֹס מְאָסָהוּ,</p>

<p>וַיַּרְא אֶת נַפְשׁוֹ בָרָע לְהַשְׁמִיעוֹ שְׁמוּעַת שָׁבֶר.</p>

<p>יָמִים רַבִּים הִתְאַבֵּל וַיֵּבְךְ לִבּוֹ בְסָתֶר. –</p>

<br />
</blockquote>

<blockquote>
<p><strong>זַךְ</strong> לִבְּךָ, אִישׁ אֱלֹהִים! זַךְ לִבְּךָ כִּי אָבַלְתָּ,</p>

<p>עִמְךָ יֶאֱבַל כָּל לֵב, עַל שָׁאוּל תֶּהֱמֶה נָפֶשׁ. –</p>

<p>צַדִּיק אַתָּה יְיָ כִּי יָרִיב אִתְּךָ גָבֶר,</p>

<p>הֲיוֹכַח אָדָם עִם אֱלֹהַּ, הֲיָדוֹן עִם עוֹשֵׂהוּ?</p>

<p>אַף כִּי אֱנוֹשׁ כְּעֶרְכִּי חֲדַל אִישִׁים רִמָּה וְתֹלָעַת.</p>

<p>אַךְ מִשְׁפָּטִים אֲדַבֵּר שָׁאֵנִי נָא וְאֶשְׁאָלָה:</p>

<p>מֶה חֳרִי אַף הַגָּדוֹל עַל שֶׁמֶן רֹאשׁ אָנַפְתָּ?</p>

<p>מֶה חָטָא שָׁאוּל כִּי כֵן הַאֲשֵׁם הֶאֱשַׁמְתָּהוּ?</p>

<p>הֵן לֹא עִוֵּת מִשְׁפַּט אִישׁ וְיָדוֹ חַף מֵעֹשֶׁק,</p>

<p>רָחֲקָה מֶנּוּ אָרְחַת פָּרִיץ, כִּי לא הָרִיעַ</p>

<p>לֹא הִשְׁחִית עֵדֶר מַרְעִיתוֹ, בַּתֹּם הֶרְעָהוּ,</p>

<p>לִלְחוֹם מִלְחֶמֶת עַמּוֹ שָׂם נְַפְשׁוֹ בְכַפֵּהוּ,</p>

<p>הִנֵּה אֶל אֲשֶׁר שְׁלַחְתּוֹ אָצוּ רַגְלָיו לָלֶכֶת,</p>

<p>נִמְצְאוּ דְבָרֶיךָ ואֲכָלָם, צִוִּיתָ וַיַּעַשׂ,</p>

<p>אַךְ רֶגַע עֲזָבְךָ וַיְמַהֵר לִזְבּוֹחַ זֶבַח</p>

<p>בִּלְתִּי הוֹחִיל עַד בּוֹא הַחוֹזֶה וַיְבָרְכֵהוּ,</p>

<p>וַיַּחֲמוֹל עַל צֹאן אֲגָג קָרְבַּן תּוֹדָה לְהַגִּישֵׁהוּ,</p>

<p>הַעַל אֵלֶה לֹא תִתְאַפַּק וְלֹא תֹאבֶה סְלוֹחַ</p>

<p>אַתָּה הָאֱלֹהִים רַב חֶסֶד וְאֶרֶךְ אַפַּיִם?</p>

<p>הֲבַעֲבוּר זֶה הַמְּלוּכָה מֵעַל בֵּיתוֹ קָרָעְתָּ?</p>

<p>זֹאת אָשִׁיב אֶל לִבִּי, יָדַעְתִּי כִי צָדַקְתָּ,</p>

<p>וּמָה אֲנִי כִי אֲדַבֵּר, אָנֹכִי עָפָר וָאֵפֶר?</p>

<p>וְכִי יִתְבּוֹנֵן לִבִּי בְאִמְרֵי שְׁמוּאֵל חוֹזֶךָ</p>

<p>אַכִּיר יוֹשֶׁר משְׁפָּטֶיךָ כִּי אֱמֶת חָרָצְתָּ.</p>

<p>כֹּה דִבֶּר אֶל שָׁאוּל: “אִם קָטֹנְתָּ בְּעֵינֶיךָ</p>

<p>&#8220;רֹאשׁ שִׁבְטֵי ישְׂרָאֵל אָתָּה.&#8221; יִצָּרְפוּ כְּכֶסֶף</p>

<p>יִתְבָּרְרוּ וְיִתְלַבְּנוּ דִבְרֵי פִי אִישׁ הָרוּחַ.</p>

<p>לֹא כְחֵטְא שִׁפְלֵי עָם אֲשֶׁר נָשִׂיא יֶחֱטָא וָמֶלֶךְ</p>

<p>שְׁגָגָה יוֹצֵאת מִפְּנֵי שַׁלִּיט זָדוֹן נֶחְשָׁבָה,</p>

<p>טוֹבָה הַרְבֵּה יְאַבֵּד נָגִיד אֶחָד פּוֹשֵׁעַ,</p>

<p>מוֹשֵׁל מַקְשִׁיב דְּבַר שֶׁקֶר כָּל עַמָּיו יַרְשִׁיעַ.</p>

<p>רֹאשׁ דִּבְרֵי הַחוֹזֶה אֱמֶת, וּשְׁאֵרִיתָם צֶדֶק:</p>

<p>&#8220;אָוֶן וּתִרָפִים הַפְצַר חַטַּאת קֶסֶם מֶרִי.&#8221;</p>

<p>חָטָא שָׁאוּל כִּי הִפְצִיר עַל דְּבַר עוֹלָה וְזֶבַח,</p>

<p>אָמְנָם מִנְחַת שָׁוְא וּקְטֹרֶת תּוֹעֵבָה הֵמָה</p>

<p>אָדָם כִּי יַקְרִיב קָרְבָּן אֲשֶׁר לֹא כִרְצוֹן אֱלֹהַּ,</p>

<p>רֵאשִׁית הַחֵרֶם פִּגוּל הֵמָה לֹא יֵרָצוּ,</p>

<p>שׁוֹחֵט הַשּׁוֹר מַכֶּה אִישׁ, זְבַח שֶׂה עוֹרֵף כֶּלֶב,</p>

<p>כָּל זֶבַח וּמִנְחָה אִם לֹא בְמַחְשֶׁבֶת קֹדֶשׁ</p>

<p>אִם לֹא כֻלּוֹ בְּבֹר כַּפַּיִם וְטֹהַר הַנֶּפֶש</p>

<p>מַעֲשֵׂה תַעְתּוּעִים הוּא לֹא יִדְרְשׁוֹ אֵל מִמָּעַל.</p>

<p>כִּי זֶה אֱלֹהִים אֱלֹהֵינוּ שׁוֹאֵל מֵאִתָּנוּ</p>

<p>לֹא פֹעַל מֵאָפַע וְרִיק מִשְׁלַחַת יָדַיִם</p>

<p>לֹא נִיב שְׂפָתַיִם וּמִצְוַת אֲנָשִׁים מְלֻמֶּדֶת,</p>

<p>רַק לְירְאָה אוֹתֹו וּבְאָרְחוֹתָיו הַצְנַע לֶכֶת</p>

<p>רַק לֵב מַקְשִׁיב תּוֹכְחוֹת מוּסָר וְאֹזֶן שֹׁמַעַת.</p>

<p>זוֹ דַעַת אֱלֹהִים זוֹ בִינַת דַּת תוֹרָתֵנוּ,</p>

<p>עַל שָׁרְשֵׁי אֱמֶת תִּתְחַקָּה, רְחוֹקָה מִדְּבַר שָׁקֶר.</p>

<p>וַאֲשֶׁר לֹא הֵבִין יְסוֹדָהּ לֹא יִמְשׁוֹל בְּעַם אֱלֹהַּ</p>

<p>וּבְמַמְלֶכֶת כֹּהֲנִים לֹא נָאֲוָה לוֹ עֲטֶרֶת,</p>

<p>יָקוּם אַחֵר תַּחְתָּיו רוּחַ קָדְשׁוֹ יַחֲקָרֶהָ.</p>

<p>חֵן וְנֹפֶת תִּטּוֹפְנָה שִׂפְתֵי מְשִׁיחַ צִדְקֵנוּ,</p>

<p>הַאֲזִינוּ נָא הַאֲזִינוּ אֲמָרָיו כִּי נָעֵמוּ:</p>

<p>&quot;עוֹלָה לֹא תִרְצֶה לֹא תַחְפּוֹץ זֶבַח וְאֶתֵּנָה</p>

<p>&#8220;זִבְחֵי אֱלֹהִים לֵב נִשְׁבָּר וְנֶפֶשׁ נִדְכַּאַת.&#8221; –</p>

<br />
</blockquote>

<blockquote>
<p><strong>וּבְכָל</strong> זֹאת הִתְאַבֵּל שְׁמוּאֵל, צַר לוֹ עַד נָפֶשׁ</p>

<p>עַל שָׁאוּל כִּי צַדִּיק הָיָה בִשְׁאָר פָּעֳלֵהוּ,</p>

<p>וַיַגֵּד לוֹ דְבַר אֱלֹהִים בְּלֵב נַעֲנֶה וּקְרוּעַ.</p>

<p>וַיְהִי כְּהַפְנוֹתוֹ שִׁכְמוֹ מֵאִתּוֹ לָלֶכֶת</p>

<p>וְשָׁאוּל אָחַז בִּכְנַף מְעִילוֹ וַיִּקְרָעֶהָ.</p>

<p>&#8220;כָּכָה קָרַע אֱלֹהִים הַמְּלוּכָה מֵעָלֶיךָ.&#8221;</p>

<p>קָרָא שְׁמוּאֵל, וַיִפֶן וַיֵּלֶךְ בְּמַר נָפֶשׁ</p>

<p>וְלֹא רָאָה עוֹד אֶת שׁאוּל כָּל יָמָיו עַל אָרֶץ. –</p>

<br />
</blockquote>

<blockquote>
<p><strong>נַחֲמוּ</strong> נַחֲמוּ אֲצִילֵי לֵב! עוֹד תַּחֲלִיפוּ כֹחַ,</p>

<p>עִצְמוּ עַיִן מֵרְאוֹת בְּרָע מֵהַבִּיט בַּשֶּׁבֶר,</p>

<p>וְנָס יָגוֹן וַאֲנָחָה, יִסָּכְרוּ מַעְיְנֵי דֶמַע,</p>

<p>עַתָּה מִמַּעְיְנֵי יְשׁוּעָה נִשְׁאַב בְּשָׂשׂוֹן מָיִם,</p>

<p>כִּי צָץ מַטֶּה בֵית אָב, קֶרֶן יִשְׁעֹו פוֹרֵחַ,</p>

<p>דָּרַךְ כּוֹכָב בִּיְהוּדָה, בְּזַרְעוֹ קָם שֵׁבֶט,</p>

<p>כַּשַׁחַר בָּקַע אוֹרוֹ וַיָּאֶר בְּבֵית פָּרֶץ,</p>

<p>שָׁם צָמַח קֶרֶן דָּוִד, נִשָּׂא רֹאשׁ מְשִׁיחֵנוּ,</p>

<p>אִתּוֹ נִשְׁתַּעְשָׁע בִּישׁוּעַת פָּנָיו נָגִילָה. –</p>

<p>אַף לְשׁוֹנִי עֵט סוֹפֵר, בָּאתִי בְִּמגִלַּת סֵפֶר,</p>

<p>בְּשִׁירִי אֲהוֹדֶנוּ תִּפְאֶרֶת עֻזּוֹ אֲסַפֵּרָה.</p>

<br />
</blockquote>

<blockquote>
<p><strong>נִרְאָה</strong> אֵל עוֹד הַפַּעַם אֶל שְׁמוּאֵל וַיֹּאמַר:</p>

<p>&#8220;עדַ מָתַי תֶּאֱבַל אֶל שָׁאוּל וַאֲנִי מְאַסְתִּיהוּ.&#8221;</p>

<p>מַלֵּא קַרְנְךָ שֶׁמֶן וְלֵךְ אֶל יִשַׁי בֵּית לֶחֶם</p>

<p>כִּי רָאִיתִי בְאַחַד מִבָּנָיו לְעַמִּי מֶלֶךְ</p>

<p>וַיְשַׁנֵּס שְׁמוּאֵל מָתְנָיו וְשָׂם פְּעָמָיו לַדָּרֶךְ. –</p>

<p>וּבֵית לֶחֶם יְהוּדָה לְפָנִים אֶפְרָת נִקְרָאָה</p>

<p>בִּגְבוּל הָאָרֶץ אֶל כָּתֵף הַיְבוּסִי מִנֶּגֶב</p>

<p>בֵּין מַקֵּדָה וּבֵין בֵּית-אֵל, מוּל יָם הַמֶּלַח</p>

<p>כִּמְהַלֵּךְ יוֹם מֵעִיר שָׁלֵם הִיא יְרוּשָׁלַיִם,</p>

<p>עִיר מִצְעָר לֹא כַבִּירִים אַךְ יְקָרִים אֲנָשֶׁיהָ</p>

<p>צֶדֶק יָלִין בָּהּ וַהֲלִיכָתָהּ הֲלִיכַת קֹדֶשׁ,</p>

<p>שָׁם חָכְמָה בָנְתָה בֵיתָהּ חָצְבָה עַמּוּדֶיהָ</p>

<p>שָׁם לַהֲקַת נְבִיאִים שָׁרִים וּמְנַגְּנִים נִפְגָּשׁוּ</p>

<p>עוֹברִים ושָׁבִים בֵּית-אֵל לְהִשְׁתַּחֲווֹת שָׁם וְלִכְרוֹעַ.</p>

<p>וְיִשַׁי בֶּן עוֹבֵד הֲכִי נִכְבָּד בְּתוֹשְׁבֵי בֵית לֶחֶם</p>

<p>וְלוֹ שִׁבְעה בִָנים יַקִּירִים בַּחוּרֵי חֶמֶד</p>

<p>גְּדוֹלֵי עֵצָה וַעֲלִילָה וִיפֵי מַרְאֶה וְתֹאַר</p>

<p>חֲבֵרִים לְאַנְשֵׁי רוּחֵ בְּבֵית אֲבִיהֶם הִתְאַרָחוּ,</p>

<p>שְׁלֹשֶׁת הַגְּדוֹלִים יוֹצְאֵי צָבָא אַנְשֵׁי חָיִל,</p>

<p>וְהַצָּעִיר בַּיָמִים בְּסֵתֶר לִבּוֹ נֶחְבַּאַת</p>

<p>תַּעֲלוּמַת חָכְמָה וְאִישׁ לֹא יָדַע גַּם הוֹרֵהוּ.</p>

<p>הוּא הָיָה רוֹעֵה צֹאן אָבִיו בִּנְאוֹת דֶּשֶׁא</p>

<p>הָלַךְ וְשָׁב פַּעַם בַּשָּׂדֶה פַּעַם בַּבָּיִת. -</p>

<p>וַיְהִי הַיּוֹם וְקוֹל נִשְׁמַע: בָּא שְׁמוּאֵל הָעִירָה!</p>

<p>אזָ חָרְדוּ לִקְרָאתוֹ רָאשֵׁי עִיר וַיִּקְרָאוּ:</p>

<p>&#8220;שָׁלוֹם בּוֹאֶךָ אִישׁ אֱלֹהִים! שָׁלוֹם בּוֹאֶךָ!&#8221;</p>

<p>וַיֹּאמֶר שָׁלוֹם! לִזְבּוֹחַ לַיָי בָּאתִי,</p>

<p>וְעֶגְלַת בָּקָר בְּיָדוֹ, כִּי כֵן אֱלִֹהִים צִוָּהוּ.</p>

<p>וַיְקַדֵּשׁ רָאשֵׁי הָעִיר לָבוֹא אִתּוֹ בְזֶבַח</p>

<p>ויְקַדֵּשׁ גַּם אֶת יִשַׁי וּבָנָיו וַיָּבוֹאוּ. -</p>

<br />
</blockquote>

<blockquote>
<p><strong>חֶדְוָה</strong> עַל פְּנֵי כָל הָעִיר, גִּיל וְשִׂמְחָה הִשִּׂיגוּ</p>

<p>רָחַשׁ כָּל לֵב דָּבָר טוֹב, כָּל נֶפֶשׁ שָׂמֵחָה</p>

<p>וְאֵין אִתָּם יוֹדֵעַ מַה זֶּה יוֹם מִיּוֹמָיִם. -</p>

<p>יֵשׁ עֵת יֵשׁ רְגָעִים, לוּ בְמֹאזְנַיִם יִשׂאוּ יָחַד</p>

<p>מֵאֶלֶף דּוֹר יִכְבָּדוּ. מַה יָקָר זוֹ הָרֶגַע</p>

<p>בִּנְפוֹל אִישׁ אֱלֹהִים עַל צַוְארֵי יִשַׁי וְחִבְּקֵהוּ</p>

<p>וְיָדוֹ אֹחֶזֶת קֶרֶן שֶׁמֶן מִשְׁחַת קֹדֶשׁ</p>

<p>וַיֹּאמֶר לוֹ: &quot;אַשְׁרֶיךָ יִשַׁי! בְּרוּךְ אֱלֹהֵינוּ!</p>

<p>&quot;אַשְׁרֶיךָ מִכָּל אָבוֹת וְטוֹב לָךְ אִישׁ מַצְלִיחַ!</p>

<p>&quot;מֵאֵת יָהּ אֱלֹהֵי צְבָאוֹת אָנֹכִי שֻלַּחְתִּי</p>

<p>&quot;לְהָסֵב מַמְלֶכֶת עַם סְגוּלָתוֹ אֶל בֵּיתֶךָ</p>

<p>&quot;לְמֶמְשֶׁלֶת עוֹלָם עַל זֶרַע יַעֲקֹב אַחֵינוּ,</p>

<p>&quot;עַתָּה בָאתִי לִמְשׁוֹחַ רֹאשׁ אַחַד בָּנֶיךָ</p>

<p>&quot;אֲשֶׁר יַרְאֵנִי אֱלֹהִים לִהְיוֹת נָגִיד וָמֶלֶךְ.</p>

<p>&quot;יֵרָאֶה לְפָנַי כָּל זְכוּרְךָ יוֹצְאֵי חֲלָצֶיךָ</p>

<p>&quot;הַעֲבִירָם אֶחָד אֶחָד, וַאֲשֶׁר יִבְחַר אֱלֹהַּ</p>

<p>&quot;הוּא הַקָּדוֹשׁ, עַל רֹאשׁוֹ אַזִּיל שֶׁמֶן קֹדֶשׁ. –</p>

<p>וַתִּפָּעֶם רוּחַ יִשַׁי, פָּנָיו לָהָטוּ,</p>

<p>לִבּוֹ נִתַּר מִמְּקוֹמוֹ, וּשְׂפָתָיו נֶאֱלָמוּ,</p>

<p>עַד דָּלְפוּ עֵינָיו דִּמְעוֹת חֶדְוָה וַיָאִירוּ</p>

<p>וַיִּרְוַח לוֹ וַיִּכְרַע עַל בִּרְכָּיו וַיֹאמַר:</p>

<p>&quot;מִי אָנֹכִי אֱלֹהַי! כִּי גְדוֹלוּת הִרְאִיתָנִי,</p>

<p>&quot;וּמַה בֵּיתִי כִּי לְמַעְלָה רֹאשׁ קַרְנוֹ תַגְבִּיהַּ?</p>

<p>&quot;קָטֹנְתִּי מִגֹּדֶל חֲסָדֶיךָ, מְאֹד קָטֹנְתִּי!</p>

<p>&#8220;עַתָּה עֲשֵׂה כְסוֹדֶךָ וְזַרְעִי נֶאֱמָן לְפָנֶיךָ.&#8221; –</p>

<br />
</blockquote>

<blockquote>
<p><strong>וַיָּקָם</strong> וַיַעֲבֵר אֶת אֱלִיאָב בְּכוֹרֵהוּ,</p>

<p>יְפֶה נוֹף מְשׂוֹשׂ רוֹאֵהוּ, גְּבַהּ קוֹמָה חֶמְדַת עַין,</p>

<p>תִּפְאֶרֶת בַּחוּרִים אִישׁ זְרוֹעַ וְאַמִּיץ כֹּח.</p>

<p>וַיֹּאמֶר שְׁמוּאֵל: אַך נֶגֶד יְיָ מְשִׁיחֵהוּ!</p>

<p>וְרוּחַ אֵל דִּבֶּר בּוֹ: “אַל תַּבֵּט אֶל מַרְאֵהוּ</p>

<p>&quot;אַל תֵּפֶן אֶל גְּבֹהַּ קוֹמָתוֹ כִּי מְאַסְתִּיהוּ,</p>

<p>&quot;כּי לֹא אִישׁ אֵל, הָאָדָם יִרְאֶה לָעֵינַיִם</p>

<p>&#8220;וַיָי יִרְאֶה לְלֵבָב, חוֹפֵשׂ חַדְרֵי בָטֶן.&#8221;</p>

<p>וַיִּקְרָא יִשַׁי אֶל אֲבִינָדָב וְהֶעֱבִרָהוּ,</p>

<p>וַיֹּאמֶר שְׁמוּאֵל: גַּם בָּזֶה לֹא בָחַר אֱלֹהַּ.</p>

<p>וַיַּעֲבֵר ישַׁי שַׁמָּה, נְתַנְאֵל, רַדַּי, וְאֹצֶם,</p>

<p>וּשְׁמוּאֵל אָמַר: לֹא בָחַר יְיָ בָּאֵלֶּה.</p>

<p>וַיּוֹסֶף לְדַבֵּר עִם יִשַׁי וַיִּשְׁאָלֵהוּ:</p>

<p>הֲתַמּוּ הנְּעָרִים? וַיֹּאמֶר: עוֹד שָׁאַר עֶלֶם</p>

<p>הוּא הַצָּעִיר בְּאֶחָיו רוֹעֶה בַצֹּאן הִנֵּהוּ.</p>

<p>וַיֹּאמֶר שְׁמוּאֵל אֶל יִשַׁי: שִׁלְחָה וְקָחֶנּוּ</p>

<p>כִּי לֹא נָסוֹב מִזֶּה עַד בּוֹא הַקָּטָן הֵנָּה.</p>

<p>וַיְּשלַח יִשַׁי אֶל הַמִּרְעֶה וַיְּבִיאֵהוּ. –</p>

<br />
</blockquote>

<blockquote>
<p><strong>אָז</strong> נִשְׁקְפוּ צִבְאוֹת אֵלִים מִשָּׁמַיִם אָרְצָה</p>

<p>לַחֲזוֹת בְּנֹעַם פְּנֵי הָעֶלֶם בְּחִיר אֵל מֵרֶחֶם,</p>

<p>יַחַד הֶרִיעוּ כָל בְּנֵי אֱלֹהִים וְשִׁירִים שָׁרוּ,</p>

<p>הַשֶּׁמֶשׁ הֵפִיץ נָגְהוֹ עַל פְּנֵי הָרָקִיעַ</p>

<p>וְהַיּוֹם יָפוּחַ רוּחַ צַח עַל חוּג הָאָרֶץ</p>

<p>בֶּאֱחוֹז יְמִין יִשַׁי בְּיַד דָּוִד יֶלֶד זְקוּנֵיהוּ</p>

<p>נַעַר אַדְמוֹנִי עִם יְפֵה עֵינַיִם וְטוֹב רֹאִי,</p>

<p>חָכְמָתוֹ תָאִיר פָּנָיו כְּעֶצֶם הַשָּׁמַיִם,</p>

<p>עַל מִצְחוֹ חֹתַם אֱלֹהַּ, צַלְמוֹ צֶלֶם קֹדֶשׁ</p>

<p>כָּל חֹזָיו יֹאמְרוּ: בְּזֶרַע אָדָם אֵין כָּמוֹהוֹ.</p>

<p>וַיִּגַּשׁ אֶל שְׁמוּאֵל וְאָמַר: הִנֵּה הָעֶלֶם. –</p>

<p>וַיַרְא אִישׁ אֱלֹהִים וַיִּשְׁתּוֹמֵם עַל מַרְאֵהוּ</p>

<p>וַיֹּאמֶר לוֹ יְיָ: זֶה בְחִירִי, קוּם מְשָׁחֵהוּ!</p>

<p>וַיְּמַהֵר שְׁמוּאֵל וַיִּקַּח אֶת קֶרֶן הַשֶּׁמֶן</p>

<p>וַיִּמְשַׁח אֶת דָּוִד בְּקֶרֶב אֶחָיו וַיְנַשְׁקֵהוּ.</p>

<p>וְרוּחַ יְיָ צָלְחָה מִיּוֹם הַהוּא וָמָעְלָה</p>

<p>אֶל דָּוִד, רוּחַ יִרְאַת אֱלֹהִים בִּינָה וָדָעַת,</p>

<p>וְעוֹד תִּצְלַח זוֹ הָרוּחַ לָעַד כִּימֵי יָרֵחַ,</p>

<p>יְחִי לָנֶצַח רוּח אַפֵּינוּ מְשִׁיחַ אֱלֹהַּ.</p>
</blockquote>

<blockquote>
<br />
</blockquote>

<h2 id="שירשלישי">שיר שלישי</h2>

<p>אלה ברכב ואלה בסוסים</p>

<p>ואנחנו בשם יי אלהינו נזכיר</p>

<blockquote>
<br />
</blockquote>

<blockquote>
<p><strong>עַז</strong> כְּסֶלַע רָצוֹן חָזָק כַּצּוּר חֵפֶץ</p>

<p>כֹּחַ זְרוֹעַ וְאוֹן עֲצָמוֹת כִּכְלִי נֵפֶץ</p>

<p>נֶגֶד אַהֲבָה עֲצוּמָה וְנֶפֶשׁ שׁוֹקֶקֶת.</p>

<p>נָחוּשׁ הַלֵּב לֹא יִירָא מָוֶת וְשַׁחַת</p>

<p>יִשְׂחַק לְרַעַשׁ מֵעָל, לִשְׁאוֹל מִתַּחַת</p>

<p>כִּי תַטֵּהוּ תַאֲוָה, וְאֵשׁ בּוֹ נִשֶּׂקֶת.</p>

<br />
</blockquote>

<blockquote>
<p><strong>אוֹהֵב</strong> עַמּוֹ אוֹהֵב אֶרֶץ מוֹלֶדֶת</p>

<p>בָּמוֹ בְקֶשֶׁר אַמִּיץ, נַפְשׁוֹ נִצְמֶדֶת</p>

<p>יִלְחוֹם בַּעֲדָם מִבְּעַד שָׂכָר וָחֶלֶף</p>

<p>יָרוּץ גְּדוּד יָשִׂים נַפְשׁוֹ בְכַפֵּהוּ</p>

<p>יִפּוֹל כָּאֲרִי עַל אוֹיֵב וִישַׂגְבֵהוּ,</p>

<p>בְּיַד מְעַט יִפּוֹל רָב אֶחָד יִרְדּוֹף אֶלֶף.</p>

<br />
</blockquote>

<blockquote>
<p><strong>וְגֶבֶר</strong> אוֹהֵב אֱלֹהָיו אַהֲבַת עֹז וְנֶצַח</p>

<p>גִּיד בַּרְזֶל עָרְפּוֹ מְטִיל נְחוּשָׁה הַמֶּצַח</p>

<p>חָסוֹן כְּאַלּוֹן, אֶבֶן יָצוּק זְרוֹעֵהוּ,</p>

<p>יֵלֵךְ עַל גֶּחָלִים יִדְלַח מֵי נַחַל</p>

<p>יִרְמֹס כְּפִיר וְתַנִּין יִדְרֹךְ פֶּתֶן וְשַׁחַל</p>

<p>כִּי יִגַּשׁ לַקְרָב בְּקִנְאָתוֹ לְעוֹשֵׂהוּ.</p>

<br />
</blockquote>

<blockquote>
<p><strong>זֶה</strong> דָּוִד מַלְכֵּנוּ זִכְרוֹ לְתִפְאֶרֶת</p>

<p>אַהֲבַת אֱלֹהִים בּוֹ כִּיקוֹד אֵשׁ בֹּעֶרֶת</p>

<p>שַׁלְהֶבֶת יָהּ כָּל נְהָרוֹת לֹא יִשְׁטְפוּהָ,</p>

<p>שֵׁם אֱלֹהֵי צְבָאוֹת בְּזָכְרוֹ בִשְׂפָתַיִם</p>

<p>לַהַב אַהֲבָתוֹ עָלְתָה שְׁמֵי שָׁמַיִם</p>

<p>כָּל גֶּשֶׁם מִטְרוֹת עֲנָנִים לֹא יְכַבּוּהָ.</p>

<br />
</blockquote>

<blockquote>
<p><strong>עַל</strong> כֵּן בְּלְחֲמוֹ בְּאוֹיְבֵי אֱלֹהִים וְעַמֵּהוּ</p>

<p>יִשְׂחַק לְפַחַד בְּלִי חָת, פְּלָאִים מַעֲשֵׂהוּ</p>

<p>יֵצֵא לִקְרַאת נָשֶׁק, וְאוֹיְבָיו יְנַצֵּחַ.</p>

<p>לִקְרַאת גִּבּוֹר נָשׁוּק אִישׁ הַבֵּנַיִם</p>

<p>יָצָא נַעַר אַדְמֹנִי יְפֵה עֵינַיִם</p>

<p>הִזְכִּיר בְּשֵׁם אֵל, - וּמֵצַח עֲנָק פִּלֵּחַ.</p>

<br />
</blockquote>

<blockquote>
<p><strong>סָר</strong> צִלּוֹ מֵעַל שָׁאוּל כִּי שְׁמוּאֵל עֲזָבֶהוּ</p>

<p>אַף רוּחַ יְיָ רוּחַ בִּינָה עֵצָה וְדַעַת</p>

<p>סָרָה מִן הַמֶּלֶךְ, כִּי הַחוֹזֶה אֵינֶנּוּ</p>

<p>וְעִם נְבִיאִים לֹא נִבָּא לְדֵעָה מַה פָּעַל אֱלֹהַּ.</p>

<p>וַיְהִי שָׁאוּל כְּצוֹלֵעַ הוּסָר הַמִּשְׁעֶנֶת,</p>

<p>כְּעִוֵּר יְגַשֵּׁשׁ קִיר הָלַךְ מַחְשַׁכִּים וְלֹא נֹגַה</p>

<p>בְּאֵין אִישׁ עֲצָתוֹ חָדְלוּ תַחְבּוּלוֹתָיו חָדֵלוּ,</p>

<p>וְלֹא נוֹתַר לוֹ רַק כֹּחַ זְרוֹעַ וּצְבָא הַחַיִל,</p>

<p>מָגֵן וְנֶשֶׁק מִבְטַחוֹ, לְחַרְבּוֹ נָשָׂא עָיִן.</p>

<p>אוּלָם לֹא בְכֹחַ יִגְבַּר אִישׁ, יְמִינוֹ יְמִין שֶׁקֶר,</p>

<p>קֶשֶׁת גִּבּוֹרִים חַתִּים, קֵהָה פִיּוֹת חָרֶב,</p>

<p>שֶׁקֶר הַסּוּס לִתְשׁוּעָה לֹא יְמַלֵּט בְּרָב רֶכֶב</p>

<p>לוּלֵא חֶסֶד אֱלֹהִים, לוּלֵא עֶזְרָתוֹ לָנוּ,</p>

<p>כִּי אַךְ בּוֹ נַעֲשֶׂה חַיִל וְהוּא יָבוּס צָרֵינוּ.</p>

<p>יָדַע שָׁאול זֹאת עַל-כֵּן אָבְלָה נַפְשׁוֹ בְּסֵתֶר</p>

<p>וְרוּחַ רָעָה בִעֲתַתּוּ וַיְהִי כְּמִשְׁתַּגֵּעַ. –</p>

<br />
</blockquote>

<blockquote>
<p><strong>וַיֹּאמְרוּ</strong> אֵלָיו עֲבָדָיו רֹאֵי פְנֵי הַמֶּלֶךְ:</p>

<p>&quot;הִנֵּה נָא רוּחַ אֱלֹהִים רָעָה מְבַעִתֶּךָ,</p>

<p>&quot;יְצַוֶּה נָא אֲדוֹנֵנוּ וּנְבַקֵּשׁ אִישׁ יוֹדֵעַ</p>

<p>&quot;מֵטִיב נַגֵּן בְּכִנּוֹר, וְהָיָה בִּהְיוֹת עָלֶיךָ</p>

<p>&quot;רוּחַ אֱלֹהִים רָעָה וְנִגֵּן בְּיָדוֹ לְפָנֶיךָ</p>

<p>&#8220;אָז יִרְוַח וְטוֹב לָךְ.&#8221; וַיִּיטַב בְּעֵינֵי הַמֶּלֶךְ</p>

<p>וַיֹּאמֶר: כְּדִבְרֵיכֶם תַּעֲשׂוּ, חִקְרוּ בָאָרֶץ</p>

<p>כִּי תִרְאוּ אִישׁ מֵטִיב נַגֵּן לְפָנַי הֲבִיאוּהוּ.</p>

<p>וַיַּעַן אֶחָד מִנְּעָרָיו: הִנֵּה רָאִיתִי</p>

<p>בֵּן לְיִשַׁי בֵּית הַלַּחֲמִי, דָּוִד שְׁמוֹ, בָּחוּר חֶמֶד</p>

<p>יוֹדֵעַ נַגֵּן בְּכִנּוֹר נֵבֶל וּמְצַלְתַּיִם</p>

<p>גִּבּוֹר חַיִּל אִישׁ מִלְחָמָה יְפֵה מַרְאֶה וְתֹאַר</p>

<p>אַף חָכָם וּנְבוֹן דָּבָר וְעִמּוֹ יְיָ אֱלֹהַּ,</p>

<p>וְהוּא רוֹעֶה בַצֹּאן שְׁרִיקוֹת עֲדָרִים שׁוֹמֵעַ</p>

<p>וּבְקוֹל נְגִינוֹתָיו אֱלֹהִים וַאֲנָשִׁים יְשַׂמֵּחַ.</p>

<p>וַיִּשְׁלַח שָׁאוּל אֶל יִשַׁי וַיֹּאמַר: שִׁלְחָה</p>

<p>לִי דָוִד בִּנְךָ הַקָּטָן אֲשֶׁר בַּצֹּאנֶךָ.</p>

<p>וַיֶּחֱרַד לֵב יִשַׁי, נָמַס וְהָיָה לַמָּיִם.</p>

<p>&quot;מַה זֶּה יַחְפּוֹץ הַמֶּלֶךְ מִבְּנִי רַךְ וָעֶלֶם?</p>

<p>&quot;אֲהָהּ! יָדַע שָׁאוּל כִּי הַחוֹזֶה מְשָׁחָהוּ</p>

<p>&#8220;עַל־כֵּן שָׁלַח אַחַר דָּוִד לְהַכּוֹתוֹ נָפֶשׁ.&#8221;</p>

<p>וְדָוִד בָּא מִן הַמִּרְעֶה אֶל אָבִיו הַבָּיְתָה.</p>

<p>וַיֹּאמֶר לוֹ יִשַׁי: יָרֵאתִי בְנִי יָרֵאתִי,</p>

<p>שָׁלַח שָׁאוּל אַחֲרֶיךָ וּמָה בַל יָדָעְתִּי.</p>

<p>אָז קָרַן פְּנֵי דָוִד וְרוּחַ אֱלֹהִים לְבָשַׁתּוּ,</p>

<p>דַּלּוּ עֵינָיו לַמָּרוֹם וְעַפְעַפָּיו נָהָרוּ,</p>

<p>וַיֹּאמַר: &quot;הִנֵּנִי לִשְׁמוֹעַ בְּקוֹל אֲדוֹנֵנוּ</p>

<p>&quot;אֵלֵךְ וְאֵרָאֶה פָנָיו בְּלִי אֵימָה וָפָחַד.</p>

<p>&quot;אַל נָא אָבִי! אַל יֵרַע לִבֶּךָ גַם אַתָּה,</p>

<p>אֶצְבַּע אֱלֹהִים זֹאת, זֶה הַיּוֹם הָחֵל גַּדְּלֵנִי</p>

<p>&quot;עַל־כֵּן בְּהֵיכַל הַמֶּלֶךְ פָּתַח לִי הַשַּׁעַר</p>

<p>&#8220;וְדֶרֶךְ פִּנָּה לִי לַעֲלוֹת עַל בָּמֳתֵי עַמֵּנוּ.&#8221;</p>

<p>וַיַּעַן יִשַׁי: אִם כֵּן אֵיפוֹא בְּנִי שְׁמָעֵנִי</p>

<p>זֹאת תַּעֲשֶׂה, קַח בְּיָדְךָ חֲמוֹר לֶחֶם וְנֹאד יַיִן</p>

<p>וּגְדִי עִזִּים אֶחָד וְהָבֵא תְשׁוּרָה לַמֶּלֶךְ.</p>

<p>וְאֵל שַׁדַּי יִתֵּן לְךָ רַחֲמִים לִפְנֵי אֲדוֹנֶךָ</p>

<p>לְשַׁלְחֶךָ בְשָׁלוֹם. וַיָּקָם דָּוִד וַיֵּלַךְ,</p>

<p>וַיָּבֹא וַיִּשְׁתַּחֲוֶה לִפְנֵי שָׁאוּל אַפָּיִם.</p>

<p>וַיִּשְׁתּוֹמֵם הַמֶּלֶךְ בִּרְאוֹת פְּנֵי הַנַּעַר, -</p>

<p>עָרוּ כָל מַעְיָנָיו, לִבּוֹ וְרוּחוֹ נִפְעָמוּ,</p>

<p>הָמוּ וְלֹּא יָדַע מָה, שָׂמַח וְנֶעֱצַב כַּרֶגַע,</p>

<p>עֲתִידוֹת בִּשְׂרָה לוֹ נַפְשׁוֹ, נוֹרָא מְאֹד וָפֶלֶא.</p>

<p>וּכְשׁוּב נַפְשׁוֹ אֵלָיו וַיֹּאחַז בְּיַד הָעֶלֶם</p>

<p>וַיֹּאמֶר: אֱלֹהִים יָחְנְךָ בְּנִי! בָּרוּךְ בּוֹאֶךָ!</p>

<p>וַיִּמְצָא דָוִד חֵן בְּעֵינָיו, וַיֶּאֱהָבֵהוּ,</p>

<p>וַיְהִי לוֹ נוֹשֵׂא כֵלִים וַיֵט אֵלָיו חָסֶד.</p>

<p>וּבִהְיוֹת רוּחַ אֱלֹהִים רָעָה אֶל הַמֶּלֶךְ</p>

<p>וְלָקַח דָּוִד אֶת הַכִּנּוֹר וְנִגֵּן בְּיָדֵהוּ</p>

<p>וְרָוַח לְשָׁאוּל וְטוֹב לוֹ וְסָר מֵעָלָיו הָרוּחַ. –</p>

<br />
</blockquote>

<blockquote>
<p><strong>בִּינוּ</strong> נָא זֹאת שׁוֹכְחֵי אֱלֹהַּ! חַתּוּ וָבוֹשׁוּ,</p>

<p>בִּינוּ נָא תֹעֵי לֵב, הַוּוֹת וְסָרָה תַחֶשׁוֹבוּ</p>

<p>הָאוֹמְרִים לֹא יִרְאֶה יָהּ עֶלְיוֹן לֹא יַשְׁגִּיחַ,</p>

<p>מֵרוּם שִׁבְתּוֹ לֹא יַבִּיט בְּיוֹשְׁבֵי תֵבֵל אָרְצָה.</p>

<p>לְכוּ חֲזוּ מִפְעֲלוֹתָיו אֲשֶׁר שָׂם שַׁמּוֹת בָּאָרָץ,</p>

<p>רְאוּ פִּלְאֵי מְסִבּוֹתָיו מַעֲלָלָיו כִּי נוֹרָאוּ,</p>

<p>דְּעוּ וְהַכִּירוּ כִּי עֵין אֱלֹהִים בַּכֹּל מְשׁוֹטֶטֶת,</p>

<p>כִּי אֵל דֵּעוֹת יְיָ לוֹ נִתְכְּנוּ עֲלִילוֹת גָּבֶר,</p>

<p>מֵקִים מֵעָפָר דָּל, יָרִים רוֹעֶה מֵעֵדֶר</p>

<p>לְהוֹשִׁיב עִם נְדִיבִים וְכִסֵּא כָבוֹד יַנְחִילֵהוּ.</p>

<p>רְאוּ זֹאת יַד אֱלֹהִים, מֵאִתּוֹ סִבָּה הָיָתָה</p>

<p>כִּי פִי שָׁאוּל קָרָא לְבֵיתוֹ יוֹרֵשׁ הָעֶצֶר</p>

<p>אֲשֶׁר לֹא מֵחָלָצָיו יָצָא, חֹטֶר לֹא מִגִּזְעֵהוּ,</p>

<p>יַעַן צִוָּה יְיָ קֶרֶן בֶּן קִישׁ לְגַדֵּעַ</p>

<p>וּבָחַר בְּבֶן יִשַׁי, קַרְנוֹת דָּוִד תְּרוֹמַמְנָה. –</p>

<br />
</blockquote>

<blockquote>
<p><strong>אַךְ</strong> אָמְנָם בְּכוּר בַּרְזֶל צָרוֹף צֹרָף הָעֶלֶם</p>

<p>עָבְרוּ עָלָיו תְּלָאוֹת, רַבַּת צְרָרוּהוּ מִנֹּעַר,</p>

<p>שָׂבְעָה נַפְשׁוֹ מְרוֹרוֹת, רוֹדְפֵי חִנָּם אֲפָפוּהוּ</p>

<p>טֶרֶם נִשָּׂא רֹאשׁוֹ, עַד לִמְלוּכָה הִצְלִיחַ,</p>

<p>כִּי כֵן נוֹעָץ בְּסוֹד אֱלֹהִים לְיַסְּרֵהוּ בְתוֹכַחַת</p>

<p>וּבְנִגְעֵי בְנֵי אָדָם, לְעַנּוֹתוֹ וּלְנַסֵּהוּ</p>

<p>לְהֵיטִיבוֹ בְאַחֲרִיתוֹ לְחַזְּקֵהוּ בְיִרְאַת אֱלֹהַּ,</p>

<p>לִהְיוֹת נֵס לָעַמִּים מוֹפֵת לְכָל שׁוֹכְנֵי אֶרֶץ</p>

<p>מִקְוֶה לְכָל אִישׁ מַכְאוֹבוֹת, נֹחַם לְמָרֵי נֶפֶשׁ</p>

<p>בַּל יֹאמְרוּ נוֹאָשׁ, בַּל תֹּאבַד תִּקְוָה בַּצַּר לָמוֹ. –</p>

<p>וַיְהִי דָוִד בְּבֵית שָׁאוּל נֶחְמָד בְּכָל הַבָּיִת</p>

<p>וְהַמֶּלֶךְ נָשָּׂא פְנֵי הַנַּעַר וַיֶאֱהָבֵהוּ,</p>

<p>כִּי מִדֵּי הִתְקַדְּרָה נַפְשׁוֹ עַנְנֵי עַצֶּבֶת</p>

<p>יְחַדֵּהוּ בְשִׂמְחָה כִנּוֹר דָּוִד וַיְשׁוֹבְבֵהוּ.</p>

<p>אַף חָכְמָתוֹ וְרוּחַ בִּינָתוֹ עָמְדוּ לָעֶלֶם</p>

<p>לְהָפִיק רְצוֹן שָׁאוּל וּרְצוֹן כָּל בֵּית הַמֶּלֶךְ.</p>

<p>וַיּוֹסֶף שָׁאוּל שַׁלַּח אֶל יִשַׁי וַיֹּאמַר:</p>

<p>&#8220;מָצָא בִנְךָ חֵן בְּעֵינַי, יַעֲמוֹד לְפָנַי הָעֶלֶם.&#8221;</p>

<br />
</blockquote>

<blockquote>
<p><strong>חָלְפוּ</strong> עִתּוֹתֵי מַרְגוֹעַ, עָבְרוּ יְמֵי נֹעַם.</p>

<p>הָהּ! נֶהְפַּךְ לֵב שָׁאוּל לְדָוִד וַיְהִי עָרֵהוּ.</p>

<p>כְּסַמֵּי מָוֶת כִּי יִתְעָרְבוּ בְמַטְעַמֵּי אֹכֶל</p>

<p>יַחֲנִיקוּ טוֹעֲמֵיהֶם, וּלְמַר נֶהְפַּךְ הַמָּתֶק.</p>

<p>כֵּן רוּחַ קִנְאָה כִּי תִסְתָּעֵף בְּלֵב גֶּבֶר</p>

<p>תַּשְׁרֵשׁ בּוֹ רֹאשׁ וְלַעֲנָה עַד אֲבַדּוֹן תַּשְׁחִיתֵהוּ,</p>

<p>תַּחֲלִיף רְצוֹן אוֹהֵב, וְאַהֲבָה לְמַשְׂטֵמָה נֶהְפֶּכֶת.</p>

<p>מִדֵּי שִׂכֵּל דָּוִד דְּרָכָיו, פִּלֵּס מַעְגְּלֵהוּ</p>

<p>וְהִפְלִיא עֲשׂוֹת נוֹרָאוֹת בִּגְבוּרַת יְמִין יֶשַׁע</p>

<p>וַתֵּט חָכְמָתוֹ אֵלָיו כָּל לְבָבוֹת וְכָל נֶפֶשׁ,</p>

<p>כֵּן גָּבְרָה קִנְאַת שָׁאוּל, וַיִּיקַד כִּשְׁאוֹל כַּעַס</p>

<p>וּמְזִמּוֹת חָשַׁב עַל הַנַּעַר לְהַפִּילוֹ שַׁחַת</p>

<p>כְּאַיִן שׁוּפְכוּ אֲשׁוּרָיו, כִּמְעַט רַגְלָיו נָטָיו</p>

<p>לוּלֵא אֱלֹהִים בְּעֶזְרָתוֹ וְכַף חֶסֶד תְּסוֹכְכֵהוּ. –</p>

<br />
</blockquote>

<blockquote>
<p><strong>הָעִירָה</strong> נָא בֶן יִשַׁי! עוֹרְרָה בִי רוּחֶךָ,</p>

<p>הַשְׁאֵל לִי כִנּוֹרְךָ דָוִד! הַשְּׁאֵל לִי אַךְ רֶגַע,</p>

<p>וּמֵעֱזוּז הֶגְיוֹנְךָ אַךְ זְעֵיר בִּי תָפֵחַ,</p>

<p>וְאָשִׁיר רֵאשִׁית גְּבוּרַת יְמִינְךָ, עֻזְּךָ אֲזַמֵּרָה,</p>

<p>אֲשֶׁר עוֹלַלְתָּ בַנֹּעַר בִּימֵי עֲלוּמִים פָּעַלְתָּ.</p>

<p>שׁוֹמְעֵי אִמְרָתִי! הַאֲזִינוּ וְהִתַּמְהוּ תְּמָהוּ,</p>

<p>נִפְלְאוֹת מַעַלְלֵי צְעִיר יָמִים אָחֵל אֲסַפֵּרָה,</p>

<p>לִקְרַאת עֲנָק נָשׁוּק עָרַךְ רוֹעֶה רַךְ וָנַעַר,</p>

<p>לֹא בְמָגֵן וָקֶשֶׁת לֹא בַחֲנִית וָרֹמַח</p>

<p>כִּי אִם בְּשֵׁם אֱלֹהֵי צְבָאוֹת וְרוּחוֹ כִּי חָזָקָה,</p>

<p>וַיְיָ אֱלֹהָיו יְרַד לוֹ בַּגִּבּוֹר וַיְנַצְּחֵהוּ. –</p>

<br />
</blockquote>

<blockquote>
<p><strong>אָסְפוּ</strong> פְלִשְׁתִּים מַחֲנֵיהֶם וַיִּפְּלוּ בָאָרֶץ,</p>

<p>בְּשׂוֹכֹה לִיהוּדָה חָנוּ לָרוֹב כְּאַרְבֶּה וְיֶלֶק</p>

<p>וַאֲנַפֵּיהֶם בֵּין שׂוֹכֹה וַעֲזֵקָה פָּשָׁטוּ,</p>

<p>בְּאֶפֶס דָּמִּים לַמִּלְחָמָה עָרְכוּ מַעֲרֶכֶת.</p>

<p>הוֹי שְׁכֵנַי הָרָעִים! זֶה שָׁלשׁ וְאַרְבַּע בָּאוּ,</p>

<p>לִנְקוֹם דַּם פִּגְרֵיהֶם שָׁלְפוּ חֶרֶב נֹקֶמֶת</p>

<p>לֹא שָׁכְחוּ הַמַּכָּה גִּבּוֹר אֶחָד הִכָּמוֹ,</p>

<p>בִּלְחִי חֲמוֹר הָרַג שִׁמְשׁוֹן חֲמוֹר חֲמוֹרָתָיִם,</p>

<p>וַיֶּרֶב בָּם גַּם בְּמוֹתוֹ מַכַּת אַבְדָן וְהֶרֶג.</p>

<p>&#8220;הָהּ! חֶרְפָּה הִיא לָנוּ&#8221; הָעֲרֵלִים צָעֲקוּ יָחַד,</p>

<p>&quot;כְּאִישׁ אֵין זְרוֹעַ וֶאֱיָל לִפְנֵי אֶחָד נָפַלְנוּ.</p>

<p>&quot;עַתָּה נָקום יֹאמְרוּ בְּסַאסְּאָה נְשַׁלְּמָה לָמוֹ,</p>

<p>&quot;גַּם בְּקֶרֶב מַחֲנֵנוּ אֶחָד גִּבּוֹר וְאִישׁ חַיִל,</p>

<p>&quot;עַז מִשִּׁמְשׁוֹן גָּלְיַת אִישׁ זְרוֹעַ וְאַמִּיץ כֹּחַ,</p>

<p>&quot;קָטֳנֵי הַגִּתִּי עָבוּ מִמָּתְנֵי בֶן מָנוֹחַ,</p>

<p>&quot;זֶה יִלְחוֹם לָנוּ יָגֹל חֶרְפָּה מֵעָלֵינוּ</p>

<p>&#8220;בְּיַד הָאֶחָד יִפְּלוּ הַנִּמוֹלִים וְיִגְוָעוּ.&#8221; –</p>

<p>לַעַג לָכֶם פְּלִשְׁתִּים, לַעַג לָכֶם וָקֶלֶס!</p>

<p>הַבִּיטוּ הֵנָּה עַרְלֵי לֵב וּבָשָׂר יַחַד,</p>

<p>בְּמַחֲנֵה עִבְרִים יֵשׁ אֶחָד וְאֵין שֵׁנִי כְּעֶרְכֵּהוּ</p>

<p>זֶה אֶחָד נַעַר וְלֹא אִישׁ, כֹּחוֹ לֹא בִזְרוֹעַ</p>

<p>לֹא בִשְׂעַר רֹאשׁוֹ אוֹנוֹ, עַל יְרֵכוֹ אֵין חָרֶב,</p>

<p>בְּרוּחַ פִּיו יָמִית גִּבּוֹרְכֶם, לְעָפָר יִרְמְסֵהוּ,</p>

<p>בְּאֹמֶר שְׂפָתָיו יְשַׁלַּח בְּמַחֲנֵיכֶם חֵץ וָמָוֶת. –</p>

<br />
</blockquote>

<blockquote>
<p><strong>וְשָׁאוּל</strong> וְאִישׁ יִשְׂרָאֵל לִקְרַאת פְּלִשְׁתִּים עָרָכוּ,</p>

<p>וַיַּחֲנוּ בְעֵמֶק הָאֵלָה, פְּלִשְׁתִּים מִנֶּגֶד</p>

<p>בָּהָר, וְיִשְׂרָאֵל בְּהָר מִזֶּה, וְהַגַּיְא בֵּינֵימוֹ.</p>

<p>וַיֵּצֵא מִמַּחֲנֵה פְלִשְׁתִּים אִישׁ הַבֵּנַיִם</p>

<p>גָּלְיַת שְׁמוֹ מִגַּת גָּבְהוֹ שֵׁשׁ אַמּוֹת וָזֶרֶת</p>

<p>לָבוּשׁ שִׁרְיוֹן וְכוֹבַע עַל רֹאשׁוֹ הַכֹּל נְחשֶׁת,</p>

<p>וַיהִי מִשְׁקַל הַשִּׁרְיוֹן חֲמֵשֶׁת אֲלָפִים שֶׁקֶל</p>

<p>וּמִצְחַת רַגְלָיו וְהַכִּידוֹן בֵּין כְּתֵפָיו נְחשֶׁת,</p>

<p>וְעֵץ חֲנִיתוֹ כִּמְנוֹר אוֹרְגִים, וּבַרְזֶל הַלַּהַב</p>

<p>שֵׁשׁ מֵאוֹת שְׁקָלִים, וְנוֹשֵׂא הַצִנָּה לְפָנֵיהוּ.</p>

<p>וַיַּעֲמוֹד הָעֲנָק כְּעַמּוּד בַּרְזֶל, כִּמְטִיל נְחשֶּׁת</p>

<p>גִּבְעַת בָּשָׂר וְלֹא רוּחַ, מַתֶּכֶת וְלֹא נָפֶשׁ.</p>

<p>גָּאָה בַעַר בְּגָבְהוֹ, כֹּבֶד נְחָשְׁתּוֹ סִכְּלֵהוּ,</p>

<p>&#8220;מִי יָקוּם נֶגְדִי? מִי יַעָרוֹךְ אִתִּי וַיֶּחִי?&#8221;</p>

<p>חֵרֵף מַעַרְכוֹת יִשְׂרָאֵל, גִּדֵּף עַם אֱלֹהַּ,</p>

<p>וַיֹּאמֶר: &quot;אֵיךְ תֵּצְאוּ לַעֲרוֹךְ אִתִּי מַעֲרָכֶת?</p>

<p>&quot;אַתֶּם עַבְדֵי שָׁאוּל וַאֲנִי פְּלִשְׁתִּי הַגֶּבֶר.</p>

<p>&quot;בְּרוּ לָכֶם אִישׁ וְיֵרֵד אֵלַי וְנִלְחֲמָה יַחַד,</p>

<p>&quot;הִנֵּה אִם יוּכַל לְהִלָּחֵם אִתִּי וְהִכַּנִי</p>

<p>&quot;וְהָיִינוּ לָכֶם לַעֲבָדִים, וְאִם אֲנִי אַכַּהוּ</p>

<p>&#8220;וִהְיִיתֶם עֲבָדִים לָנוּ, וּמוֹשְׁלֵיכֶם נָחְנוּ.&#8221;</p>

<p>כִּשְׁמוֹעַ שָׁאוּל וְעַמּוֹ אֶת דִּבְרֵי אִישׁ פְּלָשֶׁת</p>

<p>וַיֵּצֵא לִבָּם וַיִּרְאוּ מְאֹד וַיֵּחַתּוּ. –</p>

<br />
</blockquote>

<blockquote>
<p><strong>אֲהָהּ</strong> שָׁאוּל מֶלֶךְ יְשְׁרוּן! הָהּ כְּלִמָּה וָבשֶׁת!</p>

<p>אַיֵּה גְבוּרָתְךָ, אַיֵּה עֹז יְמִינְךָ מִקֶּדֶם?</p>

<p>אַתָּה יָדְךָ רִבֲבוֹת פְּלִשְׁתִּים בְּמִכְמָשׁ הִכִּיתָ,</p>

<p>לִפְנֵי בִנְךָ נָפְלוּ פִגְרֵיהֶם כִּזְבוּבֵי מָוֶת,</p>

<p>וְעַתָּה מִפְּלִשְׁתִּי זֶה אֶחָד נָמַס לִבֶּךָ?</p>

<p>אָמְנָם סָר רוּחֶךָ, סָר רוּחַ עֵצָה וְדָעַת.</p>

<p>חֵן לַיְיָ הַמִּלְחָמָה אַף גְּבוּרַת יֶשַׁע,</p>

<p>אִם בָּרַב אִם בִּמְעָט אֵין מַעֲצָר לוֹ לְהוֹשִׁיעַ,</p>

<p>וּשְׁמוּאֵל בְּקֹרְאֵי שְׁמוֹ הִגִּישׁ עוֹלָה וָזֶבַח,</p>

<p>וַיַּרְעֵם אֱלֹהִים בְּקוֹל עַל פְּלִשְׁתִּים בְּאֶבֶן הָעֶזֶר</p>

<p>וַיַּךְ מַחֲנוֹתָם, לִפְנֵי יִשְׂרָאֵל נִגָּפוּ,</p>

<p>וְיַד אֱלֹהַּ בַּפְּלִשְׁתִּים כָּל יְמֵי שְׁמוּאֵל חוֹזֵהוּ,</p>

<p>עַל־כֵּן בְּמִכְמָשׁ רָמָה יָדְךָ וַתַּעַשׂ חָיִל.</p>

<p>עַתָּה אָפֵס מַפְגִיעַ, אֵין עוֹמֵד בַּפֶּרֶץ,</p>

<p>פָּנָה שְׁמוּאֵל עֹרֶף, עַל־כֵּן שָׁאוּל נִבְהָלְתָּ. –</p>

<p>חֲזַק וֶאֱמַץ מֶלֶךְ יִשְׂרָאֵל! חֲזַק וּשְׁאַף רוּחַ!</p>

<p>עַתָּה תִרְאֶה מַה יַּעֲשֶׂה אֱלֹהִים בְּיַד עֶלֶם</p>

<p>מִשְׁחַת קֹדֶשׁ עַל רֹאשׁוֹ, יְרֵכוֹ אָזוּר בְּיֶשַׁע,</p>

<p>אֱלֹהֵי צְבָאוֹת בְּלִבּוֹ, וִיקַר שְׁמוֹ בִשְׂפָתָיִם. –</p>

<br />
</blockquote>

<blockquote>
<p><strong>וְדָוִד</strong> הָלַךְ וְשָׁב מֵעַל שָׁאוּל אֶל בֵּית לֶחֶם</p>

<p>לִרְאוֹת בִּשְׁלוֹם אָבִיו, וּלְבַקֵּר אַחַר הָעֵדֶר,</p>

<p>וּשְׁלשֶׁת בְּנֵי יִשַׁי הַגְּדוֹלִים הָלְכוּ הֵמָה</p>

<p>אַחַר שָׁאוּל לִלְחוֹם בְּאוֹיְבֵי אֱלֹהִים וְעַמֵּהוּ.</p>

<p>וַיּאֹמֶר יִשַׁי לְדָוִד: קַח נָא עֲשָׂרָה לֶחֶם</p>

<p>וְאֵיפַת הַקָּלִיא וְהָרֵץ הַמַּחֲנֶה לְאַחֶיךָ</p>

<p>וַחֲרִיצֵי חָלָב אֵלֶה תָּבִיא לְשַׂר הָאָלֶף,</p>

<p>אַחֶיךָ תִּפְקוֹד לְשָׁלוֹם וַעֲרֻבָּתָם קָחָה.</p>

<p>וַיִּשָּׂא דָוִד וַיֵּלֶךְ כַּאֲשֶׁר צִוָּהוּ</p>

<p>אָבִיו, וַיָּבֹא הַמַּעְגָלָה וַיַּרְא חַיִל</p>

<p>יוֹצְאֵי מַעֲרָכָה וּתְרוּעַת מִלְחָמָה הֵרֵעוּ,</p>

<p>עָרְכוּ יִשְׂרָאֵל וּפְלִשְׁתִּים אֵלֶה מוּל אֵלֶה.</p>

<p>קוֹל דּוֹפֵק בְּלֵב הָעֶלֶם, דּוֹפֵק כְּהֹלֶם פָּעַם,</p>

<p>לָבוֹא לְעֶזְרַת יִשְׂרָאֵל גַּם לִלְחוֹם מִלְחֶמֶת</p>

<p>אֱלֹהָיו צָמְאָה נָפְשׁוֹ כַּצָּמֵא יִשְׁאַף מָיִם.</p>

<p>וַיָּרָץ הַמַּעֲרָכָה חִישׁ כִּמְטַחֲוֵי קֶשֶׁת</p>

<p>וַיִּשְׁאַל בִּשְׁלוֹם אֶחָיו. וְהוּא מְדַבֵּר אֵלֵימוֹ</p>

<p>וְהִנֵּה גָלְיַת הַפְּלִשְׁתִּי זֶה אִישׁ הַבֵּנַיִם</p>

<p>עוֹלֶה וַיְבַטַּא בִּשְׂפָתָיו כְּפַעַם בַּפַּעַם,</p>

<p>וַיִּשְׁמַע דָּוִד וַיִחַר אַפּוֹ כְּאֵשׁ נִתֶּכֶת,</p>

<p>קִנְאַת אֱלֹהֵי צְבָאוֹת בְּקִרְבּוֹ כְּיָקוּד בֹּעֶרֶת.</p>

<p>&quot;אוֹי לְךָ, עָרֵל נִבְזֶה, קוֹץ וְחַחִים בִּשְׂפָתֶיךָ!</p>

<p>&quot;אוֹי לְךָ, כִּי מַעַרְכוֹת אֱלֹהִים חַיִּים חֵרַפְתָּ!</p>

<p>&#8220;מִי יִתְּנֵנִי אִישׁ מִלְחַמְתְּךָ, בְּשַׁחַת אֶטְבְּעֶךָ.&#8221; –</p>

<p>וְאִישׁ יִשְׂרָאֵל בִּרְאוֹתָם אֶת הַפְּלִשְׁתִּי וַיָּנוּסוּ.</p>

<p>וַיִּקְרָא לָהֶם דָּוִד: עִמְדוּ אַנְשֵׁי מֹרֶךְ!</p>

<p>עִמְדוּ עֲמֹדוּ! חֶרְפַּת יִשְׂרָאֵל אַל תּוֹסִיפוּ.</p>

<p>מִי פְּלִשְׁתִּי הַזֶּה כִּי יִרְאַת מָוֶת תִּירָאוּ?</p>

<p>מִי עָרֵל זֶה כִּי חֵרֵף מַעַרְכוֹת אֱלֹהֵינוּ?</p>

<p>הַגִּידוּ לִי, מַה יֵּעָשֶׂה לְאִישׁ אֲשֶׁר יַכֵּהוּ</p>

<p>וְהֵסִיר כְּלִמָּה וְחֶרְפָּה מֵעַל זֶרַע עַמֶּנוּ?</p>

<p>אָנֹכִי אֶעֱמוֹד עָלָיו, אֶהֶרְגֶנּוּ אָנִי.</p>

<p>וַיֹּאמֶר לוֹ הָעָם: הָאִישׁ אֲשֶּׁר יַכֶּנּוּ</p>

<p>עשֶׁר גָּדוֹל יַעְשְׁרֶנּוּ אֲדוֹנֵנוּ הַמֶּלֶךְ</p>

<p>וְאֶת בִּתּוֹ יִתֵּן לוֹ, וְחָפְשִׁי יַעֲשֶׂה מִשְׁפַּחַת</p>

<p>בֵּית אָבִיו בְּיִשְׂרָאֵל, וְיִיקַר שְׁמוֹ לְתִפְאֶרֶת.</p>

<p>וַיִּשְׁמַע אֱלִיאָב אָחִיו הַבְּכוֹר אֶת הַנַּעַר</p>

<p>מְדַבֵּר אֶל הָאֲנָשִׁים וַיִּגְעַר בּוֹ וַיֹּאמַר:</p>

<p>לָמָּה זֶה יָרַדְתָּ הֵנָּה וְעַל מִי נָטַשְׁתָּ</p>

<p>מְעַט הַצֹּאן בַּמִּדְבָּר? יָדַעְתִּי אֶת זְדוֹנֶךָ,</p>

<p>אַךְ לְמַעַן רְאוֹת הַמִּלְחָמָה יָרוֹד יָרָדְתָּ.</p>

<p>וַיַּעַן דָּוִד: &quot;לוּ יְהִי, מֶה עָשִׂיתִי עָתָּה?</p>

<p>&quot;הֲלֹא דָבָר הוּא, בְּעַד עַמֵּנוּ וּבְעַד אַרְצֵנוּ</p>

<p>&quot;כָּל עַמָּם נְדָבוֹת בְּיוֹם חֵילָם מִשְׁחָר מֵרֶחֶם.</p>

<p>&#8220;בְּיוֹם מִלְחַמְתָּם אֲלֵיהֶם יִנְהֲרוּ טַל יַלְדֻּתֵנוּ.&#8221;</p>

<p>וַיִסֹּב מֵאֶצְלוֹ וְשָׂם מוּל אַחֵר פָּנֵימוֹ,</p>

<p>וַיִּשְׁאַל כָּזֹאת וְהָעָם כָּרִאשׁוֹן הֲשִׁיבָהוּ. –</p>

<br />
</blockquote>

<blockquote>
<p><strong>נִשְׁמְעוּ</strong> דִבְרֵי דָוִד אֶל שָׁאוּל, וַיִקָּחֵהוּ.</p>

<p>וַיֹּאמֶר דָּוִד אֶל שָׁאוּל: אֲדוֹנִי הַמֶּלֶךְ!</p>

<p>אַל יִפּוֹל לֵב אָדָם, חִדְלוּ לָכֶם כָּל פָּחַד,</p>

<p>עַבְדְּךָ יֵלֵךְ וְנִלְחַם בַּגִּבּוֹר אִישׁ פְּלָשֶׁת.</p>

<p>וַיַעַן שָׁאוּל: חֲדַל לְךָ, לֹא תוּכַל לָלֶכֶת</p>

<p>לְהִלָּחֶם עִם פְּלִשְׁתִּי הַזֶּה, כִּי עוֹדְךָ נַעַר</p>

<p>וְהוּא אַמִּיץ כֹּחַ אִישׁ מִלְחָמָה מִנְּעוּרֵיהוּ.</p>

<p>וַיֹּאמֶר דָּוִד: &quot;רוֹעֵה צֹאן אָבִיו עַבְדֶּךָ</p>

<p>&quot;וּבָא הָאֲרִי וְאֶת הַדּוֹב וְנָשָׂא שֶׂה מֵעֵדֶר</p>

<p>&quot;וְיָצָאתִי אַחֲרָיו וְהִכִּתִיו וְטֶרֶף הִצַּלְתִּי,</p>

<p>&quot;וַיָּקָם בִּי וָאֹחַז בִּזְקָנוֹ וַהֶמִתִּיהוּ,</p>

<p>&quot;גַּם אֶת הָאֲרִי גַּם אֶת הַדּוֹב הִכָּה עַבְדֶּךָ</p>

<p>&quot;וְהָיָה הַפְּלִשְׁתִּי הֶעָרֵל כְּאַחַד מֵהֵמָה,</p>

<p>&#8220;כִּי חֵרֵף מַחֲנֵה אֱלֹהִים חַיִּים אֲשֶׁר בְּקִרְבֵּנוּ.&#8221; –</p>

<p>כְּרִשְׁפֵּי אֵשׁ עַפְעַפֵּי דָוִד עָפוּ שָׁמַיְמָה,</p>

<p>כְּיוֹנֵק מִשְּׁדֵי אִמּוֹ שָׁאַף מֵעָל טַל חֶסֶד,</p>

<p>וַתִּתְעַטֵּף רוּחוֹ, פְּנֵי אֱלֹהָיו שָׁפַךְ שִׂיחַ,</p>

<p>רַק שְׂפָתָיו נָעוֹת וְקוֹלוֹ לֹא יִשָּׁמֵעַ.</p>

<p>וַיִּפֶן אֶל שָׁאוּל, וְלִבּוֹ נָכוֹן בָּטוּחַ,</p>

<p>וַיֹּאמַר: &quot;הֵרָגַע מַלְכִּי וְאָבִי, הֵרָגַע,</p>

<p>&quot;יְיָ אֲשֶׁר הִצִּילָנִי מִמַּלְתְּעוֹת חַיְתוֹ טֶרֶף</p>

<p>&#8220;יַצִּילֵנִי מִכַּף פְּלִשְׁתִּי זֶה ויִחַיֵּינִי.&#8221;</p>

<p>וַיַּרְא שָׁאוּל בִּפְנֵי דָוִד וַתְּחַיֵּהוּ רוּחַ,</p>

<p>וַיֹּאמַר לֵךְ בְּנִי דָוִד! וְעִמְּךָ יְיָ אֱלֹהַּ. –</p>

<p>וַיַּלְבֵּשׁ אוֹתוֹ מַדָּיו. וְאֶת כֹּבַע נְחשֶׁת</p>

<p>נָתַן עַל רֹאשׁוֹ, וּבַשִּׁרְיוֹן הִלְבִּישָׁהוּ.</p>

<p>וְדָוִד חָגַר חַרְבּוֹ מֵעַל לְמַדָּיו, וַיּוֹאֶל</p>

<p>לָלֶכֶת וְלֹא יָכוֹל כִּי לֹא נִסָּה בָאֵלֶה.</p>

<p>וַיָּסַר דָּוִד מֵעָלָיו כָּל לְבוּשֵׁי נָשֶׁק</p>

<p>וַיִּקַּח מַקְלוֹ בְיָדוֹ וְקַלְעוֹ וְיַלְקוּטֵהוּ</p>

<p>וַיִּבְחַר חֲמִשָׁה חַלֻּקֵי אֲבָנִים מִן הַנַּחַל</p>

<p>וַיָּשֶׂם בַּכֶּלִי, וַיִּגַּשׁ אֶל גִּבּוֹר פְּלֶשֶׁת. –</p>

<p>וְאִישׁ יִשְׂרָאֵל רָאוּ וַיַּחְשְׁבוּהוּ בֶן מָוֶת. –</p>

<br />
</blockquote>

<blockquote>
<p><strong>צָעֲקוּ</strong> אֶרְאֵלֵי מָרוֹם, שָׁאֲגוּ אֵלֵי שַׁחַק.</p>

<p>פְּנֵי שַׁדַּי הִתְחַנָּנוּ: &quot;אָנָא מַלְּטָה נֶפֶשׁ</p>

<p>&#8220;יֶלֶד שַׁעֲשׁוּעֶיךָ מַלֵּט אֲצִילְךָ אֲשֶׁר מָשָׁחְתָּ!&#8221;</p>

<p>וְקוֹל קוֹרֵא בִּזְבוּל עֶלְיוֹן: &quot;הַסּוּ, אַל תִּירָאוּ!</p>

<p>&quot;אָנֹכִי מָגֵן דָּוִד, בִּזְרוֹעוֹ אָחַזְתִּי.</p>

<p>&quot;רִיב לַיְיָ צְבָאוֹת בִּמְחָרְפֵי שֵׁם קָדְשֵׁהוּ</p>

<p>&quot;וְדָוִד יָרִיב רִיבִי וִיקַנֵּא קִנְאַת אֱלֹהַּ,</p>

<p>וַאֲלַמֵּד יָדוֹ לַקְרָב, לְמִלְחָמָה זְרוֹעֵהוּ.</p>

<p>&quot;זוֹ רֵאשִׁית מִלְחֶמֶת מְשִׁיחִי, בִּי יַעֲשֶׂה חָיִל,</p>

<p>&quot;יְפֹאַר כְּבוֹדִי בָעַמִּים, וְנִקְדַשׁ שְׁמִי בָאָרֶץ,</p>

<p>&#8220;וְיִגָּלֶה הוֹד יְקָרִי לְעֵינֵי כָל בָּשָׂר יָחַד.&#8221;</p>

<p>וַיִּדֹּם צְבָא מָרוֹם וַיִּשְׁתַּחֲווּ אַפָּיִם,</p>

<p>וּלְעֵמֶק הָאֵלָה עַפְעַפֵּיהֶם נִשְׁקָפוּ. –</p>

<br />
</blockquote>

<blockquote>
<p><strong>וַיֵּלֶךְ</strong> הַפְּלִשְׁתִּי הוֹלֵךְ וְקָרֵב לָגֶשֶׁת</p>

<p>אֶל דָּוִד, וְהָאִישׁ נוֹשֵׂא הַצִּנָּה לְפָנֵיהוּ,</p>

<p>וַיַּבֵּט גָּלְיַת בִּפְנֵי דָוִד וַיִּבְזֵהוּ,</p>

<p>כִּי הָיָה נַעַר אַדְמוֹנִי וִיפֵה עֵינַיִם,</p>

<p>וְהוּא גִבּוֹר מִלְחָמָה שֶׁשְּׁזָפַתְהוּ הַשֶּׁמֶשׁ.</p>

<p>וַיְמַלֵּא הַפְּלִשְׁתִּי שְׂחוֹק פִּיהוּ וַיֹּאמֶר:</p>

<p>רוֹעֶה צֹאן! מַה לְךָ פֹּה וּמַקֶּלְךָ בְּיָדֶךָ?</p>

<p>הֲכֶּלֶב אָנֹכִי? לֶךְ נָא אֶל כַּלְבֵּי צֹאנְךָ,</p>

<p>וַיְקַלֵּל אֶת דָּוִד בֵּאלֹהָיו קְלָלָה נִמְרֶצֶת,</p>

<p>וַיֹּאמַר: בּוֹא וְאֶתֵּן בְּשָׂרְךָ לָעוֹף הַשָּׁמָיִם.</p>

<p>וַיַּעַן לוֹ דָוִד: &quot;אַתָּה בָּא אֵלַי בְּחֶרֶב</p>

<p>&quot;בַּחֲנִית וּבְכִידוֹן, וְאָנֹכִי בָא אֵלֶיךָ</p>

<p>&quot;בְּשֵׁם יְיָ צְבָאוֹת רָם וְנִשָּׂא מִכָּל גָּבוֹהַּ</p>

<p>&quot;אֱלֹהֵי מַעַרְכוֹת עַם יִשְׂרָאֵל אֲשֶׁר חֵרַפְתָּ.</p>

<p>&quot;הַיּוֹם הַזֶּה יְסַגֶּרְךָ בְּיָדִי וְהִכֵּתִיךָ</p>

<p>&quot;וְאֶתֵּן פֶּגֶר מַחֲנֵה פְלִשְתִּים לְעוֹף הָשָּׁמָיִם,</p>

<p>&quot;כִּי יֵשׁ אֱלֹהִים לְיִשְׂרָאֵל יֵדְעוּ כָל הָאָרֶץ,</p>

<p>&quot;וְיֵדְעוּ הַקָּהָל הַזֶּה כִּי לֹא בַחֲנִית וְחֶרֶב</p>

<p>יְהוֹשִׁיעַ יְיָ אִישׁ מִלְחָמָה, שַׁדַּי אֱלֹהַּ!&quot;</p>

<p>וַיְמַהֵר וַיִּשְׁלַח אֶת יָדוֹ אֶל הַכֶּלִי</p>

<p>וּבְכֹחַ גָּדוֹל וְחָזָק לָקַח מִשָּׁם אֶבֶן</p>

<p>וַיְקַלַּע וַיַּךְ אֶת הַפְּלִשְׁתִּי אֶל הַמֶּצַח,</p>

<p>וַתִּטְבַּע הָאֶבֶן בְּמִצְחוֹ וַיִּפּוֹל אָרְצָה</p>

<p>עַל פָנָיו, וַיֶחֱזַק דָּוִד מִמֶּנּוּ בְקֶלַע</p>

<p>וּבְאֶבֶן וַיַּכֵּהוּ, וּבְיַד דָּוִד אֵין חֶרֶב</p>

<p>וְשָׁלַף חֶרֶב פְּלִשְׁתִּי מִתַּעֲרָהּ וַיְמוֹתְתֵהוּ. –</p>

<br />
</blockquote>

<blockquote>
<p><strong>כָּרַע</strong> נָפַל שָׁדוּד, כָּרַע נָפַל אִישׁ פְּלָשֶׁת,</p>

<p>הִשְׁפִּיל דָּוִד שִׂיאוֹ, מָחַץ רֹאשׁ דּובֵר רַהַב,</p>

<p>וְעָפָר לִחֵךְ פִּי מְחָרֵף, בּוֹטֶה שִׁמְצָה וְדֹפִי,</p>

<p>וְנִקְדַּשׁ שֵׁם אֱלֹהִים חַיִּים בְּיַד נַעַר מָשׁוּחַ. –</p>

<p>וּפְלִשְׁתִּים רָאוּ מוֹת גִּבּוֹרָם וַיָּנוּסוּ.</p>

<p>וַתְּהִי הַתְּשׁוּעָה בְיִשְׂרָאֵל גְּדוֹלָה וְנִצַּחַת</p>

<p>בְּעֹז יְמִין יֵשַׁע דָּוִד, בְּיֵשַׁע צֶמַח מַלְכֵּנוּ,</p>

<p>רֵאשִׁית גְּבוּרַת בֶּן יִשַׁי, מְשִׁיחַ יְיָ אֱלֹהֵינוּ.</p>

<p>עוֹד בְּיָמָיו יְהוּדָה וְיִשְׂרָאֵל יִשְׁכְּנוּ לָבֶטַח,</p>

<p>בְּצִלּוֹ נִחְיֶה בַגּוֹיִם, בְּסֵתֶר כְּנָפָיו סֶלָה.</p>

<br />
</blockquote>

<h2 id="שיררביעי">שיר רביעי</h2>

<p>עזה כמות אהבה</p>

<p>קשה כשאול קנאה</p>

<blockquote>
<p><strong>נְפָשׁוֹת</strong> צְרוּרוֹת בַּעֲבוֹת אַהֲבָה נֶאֱמָנֶת</p>

<p>אִשָּׁה אֶל אֲחוֹתָהּ מַשְׁעֵן וּמִשְׁעֶנֶת</p>

<p>– אַחַת לְאָחָת תַּרְבֶּה גִיל תַּפְרֶה יֶשַׁע.</p>

<p>קִיר בַּרְזֶל לֵב אוֹהֵב לֹא יֵדַע הֶרֶס</p>

<p>יַד עָרִיץ תִּשָּׁבֵר בּוֹ כִּכְלִי חֶרֶס</p>

<p>שָׁוְא דִבַּת שׁוֹטְנִים, אַהֲבָה תְכַסֶּה פֶשַׁע.</p>

<br />
</blockquote>

<blockquote>
<p><strong>קִנְאָה</strong> יְלִיד תָּפְתֶּה אֵין כָּמוֹהָ לְרוֹעַ</p>

<p>תְּאַבֵּד לֵב מַתָּנָה תַּשְׁחִית נֶפֶשׁ שׁוֹעַ</p>

<p>נֶגַע הִיא בָאָדָם לְשַׁחַת תְּנִדֵּהוּ</p>

<p>תַּפְרִיא רֹאשׁ וְלַעֲנָה כִּמְשׂוּכַת חֶדֶק</p>

<p>תִּגְמֹל רַע בַּטּוֹב תְּכַזֵּב בְּישֶׁר וְצֶדֶק</p>

<p>מָדוֹן וְרִיב תּוֹלִיד קִנְאַת אִישׁ בְּרֵעֵהוּ.</p>

<br />
</blockquote>

<blockquote>
<p><strong>רַבָּה</strong> רָעַת קִנְאָה עֲצוּמִים הֲרוּגֶיהָ</p>

<p>עָרִים תְּהַפֵּךְ, תַּחֶרִיב אֶרֶץ וְיוֹשְׁבֶיהָ</p>

<p>אֵשׁ וְחֶרֶב תָּבִיא לְעַם שֹׁקֵט בֹּטֵחַ.</p>

<p>תִּפְרַח אֶרֶץ וְעַמָּהּ יִשְׂבְּעוּ טוֹב וְדֶשֶׁן</p>

<p>קִנְאַת שְׁכֵנֶיהָ תַּעַל חֵמָה כְּעֶשָׁן,</p>

<p>רַע עַיִן יַחֲפִּיר כָּבוֹד יַבְאִישׁ רֵיחַ.</p>

<br />
</blockquote>

<blockquote>
<p><strong>גַּם</strong> הִיא לַמֶּלֶךְ מְדֻרַת אֵשׁ נָפָחָה</p>

<p>סָר לֵב שָׁאוּל נֶפֶשׁ צַדִּיק נֶאֱלָחָה</p>

<p>עוֹיֵן אֶת דָּוִד בִּיקַר שְׁמוֹ קִנֵּאהוּ.</p>

<p>עֲלָמוֹת תּוֹפֵפוֹת הִלְּלוּ מַעֲשָׂיו בְּשָׁעַר</p>

<p>נָתְנוּ לְשָאוּל אֲלָפִים וּרְבָבוֹת לְנָעַר</p>

<p>רָעָה עֵין אֲדוֹנָיו וְעַד מָוֶת יִשְׂטְמֵהוּ.</p>

<br />
</blockquote>

<blockquote>
<p><strong>נֶפֶשׁ</strong> יְהוֹנָתָן בְּדָוִד נִקְשְׁרָה</p>

<p>אַהֲבַת בֵּן מִקִּנְאַת אָבִיו גָּבָרָה</p>

<p>וַיְהִי אָח לַצָּרָה לְלֵב נָגוּעַ רֵעַ,</p>

<p>בִּקֵּשׁ הַנִּרְדָּף בְּסֵתֶר מַחְבָּאֵהוּ</p>

<p>מֵחָמַת רוֹדֵף חִנָּם עֲצָתוֹ תְסוֹכְכֵהוּ</p>

<p>כָּפָה אַף אָבִיו וְיָדוֹ מִבַּלֵּעַ.</p>

<br />
</blockquote>

<blockquote>
<p><strong>כַּשֶּׁמֶן</strong> תּוּרַק שֵׁם דָּוִד יָצָא בָאָרֶץ,</p>

<p>גָּדוֹל בְּיִשְׂרָאֵל נוֹדַע בִּיהוּדָה לְתִפְאֶרֶת,</p>

<p>יוֹשְׁבֵי עַל מִדִּין וְהוֹלְכֵי עַל דֶּרֶךְ יָשִׂיחוּ,</p>

<p>אָב לְבָנִים יוֹדִיעַ, אִשָּׁה לִרְעוּתָה מַגֶּדֶת,</p>

<p>מֵינֶקֶת תְּיַשֵּׁן עוֹלָלָהּ בְּזֶמֶר סִפֵּרֶה:</p>

<p>&quot;נוֹרָאוֹת בְּיָמֵינוּ, שׁוֹמְעֵיהֵן אָחֲזוּ שָׂעַר,</p>

<p>&#8220;דָּוִד הִכָּה אֶת גָּלְיַת, מֵעֲנָק גָּבַר נָעַר.&#8221;</p>

<p>חַכְמֵי חֳרָשִׁים וְיוֹדְעֵי עִתִּים עֲתִידוֹת בִּשֵּׂרוּ</p>

<p>לֵאמֹר: &quot;נַעַר בֵּית לַחֲמִי הַזֶּה עֶלְיוֹן יֶהִי,</p>

<p>&quot;זֶה יַעֲצוֹר בְּעַמּוֹ, הַמִּשְׂרָה תְהִי עַל שִׁכְמֵהו,</p>

<p>&quot;גְּבוּלֵינוּ יַרְחִיב, קֶרֶן יִשְׂרָאֵל יַגְבִּיהַּ,</p>

<p>&quot;יְהִי מְחִתָּה לִשְׁכֵנֵינוּ, וּלְאוֹיְבֵינוּ פַחַד,</p>

<p>בְּנֵי נֵכָר יְכַחֲשׁוּ לוֹ, צָרָיו יִתְּנוּ לוֹ עֹרֶף.</p>

<p>&quot;וּבְאוֹר חָכְמָתוֹ יָאֵר לָנוּ כְּנֹגַהּ בֹּקֶר,</p>

<p>&quot;וִיחַדֵּשׁ בְּקִרְבֵּנוּ לֵב טָהוֹר וּנְכוֹן רוּחַ</p>

<p>&quot;יִתֵּן זְמִירוֹת בְּפִינוּ, בִּנְגִינוֹתָיו נְנַצֵּחַ,</p>

<p>&#8220;יְאַלֵּף לְשׁוֹנֵנוּ רִנָּה, זַמֵּר לְצוּר יִשְׁעֵנוּ.&#8221; –</p>

<br />
</blockquote>

<blockquote>
<p><strong>וַיְהִי</strong> דָוִד נִכְבָּד מִכָּל בַּחוּרֵי חֶמֶד,</p>

<p>רָאוּהוּ נְעָרִים וְקָמוּ, יְשִׁישִׁים וִיכַבְּדוּהוּ,</p>

<p>גַּם שָׁאוּל דִּבֶּר אִתּוֹ טוֹבוֹת חֵן וָחָסֶד.</p>

<p>וְעַל כֻּלָּמוֹ נֶפֶשׁ יְהוֹנָתָן בֶּן הַמֶּלֶךְ</p>

<p>נִקְשְׁרָה בְנֶפֶשׁ דָּוִד וּכְנַפְשׁוֹ אֲהָבָהוּ,</p>

<p>וַיִכְרְתוּ שְׁנֵיהֶם בְּרִית שָׁלוֹם וְאַהֲבָה לָנֶצַח.</p>

<p>וַיִּתְפַּשֵּׁט יְהוֹנָתָן מֵעָלָיו מְעִילֵהוּ</p>

<p>וַיִּתְּנֵהוּ לְדָוִד, אַף מַדָּיו חֶרֶב וְקֶשֶׁת</p>

<p>עַד חֲגוֹרוֹ נָתַן לוֹ. וַיִּקָּחֵהוּ הַמֶּלֶךְ</p>

<p>וְלֹא נְתָנָהוּ לָשׁוּב בֵּיתָה אָבִיו בְּבֵית לָחֶם.</p>

<p>וַיֵּצֵא דָוִד וַיְהִי מַשְׂכִּיל בְּכָל הַדֶּרֶךְ</p>

<p>אֲשֶׁר שְׁלָחָהוּ שָׁאוּל, וַיְשִׂימֵהוּ הַמֶּלֶךְ</p>

<p>עַל אַנְשֵׁי הַמִּלְחָמָה, וַיִּמְצָא חֵן וְטוּב שֵׂכֶל</p>

<p>בְּעֵינֵי עַבְדֵי שָׁאוּל וּבְעֵינֵי הָעָם יָחַד.</p>

<br />
</blockquote>

<blockquote>
<p><strong>אָז</strong> עוֹרְרוּ רְפָאִים, שָׂעֲרָה רָגְזָה שְׁאוֹל מִתָּחַת,</p>

<p>שָׁרַק שָׂטָן וַיַּחֲרוֹק שֵׁן, רָגַז וְאֵין נָחַת,</p>

<p>חֲמָתוֹ אֵשׁ נִתֶּכֶת, מְדֻרַת תָּפְתֶּה הִצִּיתָה,</p>

<p>זָעֲמָה עֲדַת אֲבַדּוֹן הִרְעִימָה בְשֶׁצֶף קֶצֶף,</p>

<p>עֵינֵי מַשְׁחִיתִים כִּנְחשֶׁת קָלָל נָצָצוּ,</p>

<p>יַחַד מִשְׁפְּחוֹת הַשְּׂעִירִים וְשֵׁדִים הִתְלַכָּדוּ,</p>

<p>חֶרֶב פִּיפִיּוֹת בְּיָדָם, חֲגוֹר נְקָמָה חָגָרוּ</p>

<p>כָּל מִשְׁלַחַת מַלְאֲכֵי רָעִים, עֶבְרָה וָזַעַם,</p>

<p>אָלָה וָכַחַשׁ, דִּבָּה חֲנֵפָה זִמָּה וָשֶׁקֶר,</p>

<p>הַוּוֹת, סָרָה, תַּהְפּוּכַת רָעָה, שִׁמְצָה וָדֹפִי,</p>

<p>כָּל אֵלֶּה חָבְרוּ בְעֵמֶק עָכוֹר לְגַמַּא אָרֶץ,</p>

<p>וְלִבָּם מְקוֹר נִרְפָּשׂ, מַבּוּעֵי דַם נָקָם וְהֶרֶג,</p>

<p>וְהַגָּלָל כִּגְלַל אַבְנֵי בָרָד וְאֵשׁ מִתְלַקַּחַת</p>

<p>מִבּוֹר תַּחְתִּית חוּצָה הִתְגַּלְגָּלוּ לְאַדְמַת קֹדֶשׁ. –</p>

<p>עָלֶיךָ דָוִד זָרְמוּ שָׁטְפוּ נַחֲלֵי בְלִיַעַל. –</p>

<p>אָמַר אוֹיֵב: &quot;אֶרְדוֹף אַשְׁמִיד צוֹרְרִי הַנַּעַר,</p>

<p>&quot;בֶּן יִשַׁי זֶה שׂוֹטְנִי אַשְׁבִּית זִכְרוֹ אַפְאֵהוּ,</p>

<p>&quot;אַקְצִיר יְמֵי עֲלוּמָיו, בְּאִבּוֹ יִקְטְפֶנּוּ הַשַּׁחַת,</p>

<p>&quot;יִרְמַס אוֹיְבוֹ נַפְשׁוֹ וְחַיָּתוֹ לַעֲפַר אָרֶץ,</p>

<p>&quot;בְּמִלְחָמָה יֵרֵד וְנִסְפֶּה, אוֹ דֶבֶר יִגֳּפֶנּוּ,</p>

<p>&quot;אוֹ בִלְבָבוֹ נִגַּע נְשַׁקְצֶנּוּ וּנְתָעֲבֵהוּ,</p>

<p>&quot;עִם יִצְרוֹ נִתְרוֹעֵעַ, וְיִפְתְּ לִבּוֹ בַסֵּתֶר,</p>

<p>&quot;וּתְהִי אַשְׁמָתוֹ מוֹקֵשׁ לוֹ, וְנִלְכַּד בְּפַח רֶשַׁע,</p>

<p>&quot;בְּחַבְלֵי חֲטָאָיו יִתָּמֵךְ, יְהִי לְדֵרָאוֹן נֶצַח. –</p>

<p>&quot;נִקּוֹם נִקְמָתְךָ גָּלְיָת! דָּמְךָ אִישׁ בְּרִיתֵנוּ!</p>

<p>&quot;אֵיךְ נָפַלְתָּ צִיר שְׁאוֹל! לִפְנֵי עֲוִיל נָפָלְתָּ!</p>

<p>&quot;שְׂפָתַיִם נוֹטְפוֹת גִּדּוּפִים אֵיכָה נִסְכָּרוּ,</p>

<p>&quot;לָשׁוֹן דֹּבֶרֶת נְבָלָה אֵיךְ עָפָר לִחֵכָה</p>

<p>&quot;בְּפֶשַׁע נַעַר דָּוִד, בְּרָעַת צוֹרֵר עֲדָתֵנוּ! –</p>

<p>&quot;עַתָּה יָרִים רֹאשׁ, בַּמְּרוֹמִים נִתַּן הַסֶּכֶל,</p>

<p>&quot;הָעֶלֶם יִגְדַּל לְאִישׁ, בִּזְקֵנִים יִרְהַב נַעַר,</p>

<p>&quot;אֲנָשִׁים יִכָּנְעוּ לוֹ, נִפְקַד עַל צִבְאוֹת חַיִל,</p>

<p>&quot;וְהוּא קֹדֶשׁ תָּכְנִיתוֹ, מַסְלוּלוֹ מַסְלוּל טֹהַר,</p>

<p>&quot;עַתָּה נְפָשׁוֹת יְטַהֵר, רוּחַ קָדְשׁוֹ יַעֲטֵמוֹ,</p>

<p>&quot;מֶנּוּ יִלְמְדוּ צֶדֶק, אָוֶן וְעָוֶל יַרְחִיקוּ,</p>

<p>&quot;וְנַחְנוּ נְטוּשִׁים, אָבַדְנוּ כֻלָּנוּ אָבָדְנוּ,</p>

<p>&quot;מָטָה מַמְלֶכֶת בַּעַל זְבוּב כָּשְׁלָה נָפָלָה!</p>

<p>&#8220;הָבוּ וְנַשְׁחִית הַצּוֹרֵר, הָבוּ וּנְבַלְּעֶנּוּ!&#8221; –</p>

<p>כֵּן זָעֲמוּ מַלְאֲכֵי מַשְׁחִית, כַּכְּלָבִים נָבָחוּ.</p>

<p>סָבִיב סָבִיב עַל דָּוִד שָׁתוּ חֶבְלֵי מָוֶת,</p>

<p>סַבּוּהוּ כִדְבוֹרִים, כָּאֵשׁ קוֹצִים דֹעָכוּ,</p>

<p>נָפְלוּ מִצִּדּוֹ אֶלֶף וּרְבָבָה מִימִינֵהוּ,</p>

<p>אֵלָיו לֹא יִגָּשׁוּ, כִּי שְׁמָרוּהוּ מַלְאֲכֵי אֱלֹהַּ,</p>

<p>יֶהֶדְפוּם מֵאוֹר לְחשֶׁךְ, יִדַּחוּ לְצַלְמָוֶת. –</p>

<p>שָׁבוּ שִׁקְצֵי בְלִיַעַל, אֶל בַּעַל זְבוּב שָׁבוּ:</p>

<p>&quot;הוֹשַׁע גְּבִירֵנוּ, הוֹשַׁע, כִּי רָפוּ יָדֵינוּ,</p>

<p>&quot;לֹא יְכָלְנוּהוּ גָּבְרוּ שׁוֹמְרֵי דָוִד גָּבָרוּ,</p>

<p>&quot;חוֹמָה הֵם לוֹ אַלְפֵי רִבֲבוֹת מַלְאֲכֵי שָׁמַיִם,</p>

<p>&quot;נָשְׁבוּ בַעֲיָם רוּחָם, כְּפִיחַ כִּבְשָׁן נִדָּפְנוּ.</p>

<p>&#8220;אִם לֹא יָדְךָ תַעֲשֶׂה נִפְלָאוֹת, תַּמְנוּ תָּמְנוּ.&#8221; –</p>

<p>וַתִּתְיַפַּח גְרוֹן בַּעַל זְבוּב בַּקּוֹל צוֹרֵחַ:</p>

<p>&quot;הִתְחַבְּאוּ זְבוּבֵי מָוֶת! בּוֹאוּ בְנִקְרַת סֶלַע!</p>

<p>&quot;הֵן עַתָּה תָּעז יָדִי, אֶחֱשׂוֹף זְרוֹעִי אָנִי.</p>

<p>&quot;נֶגַע אֶחָד בְּמַטְמוֹנִי, עָלָיו אַשְׁלִיכֵהוּ,</p>

<p>&quot;חֵץ קִנְאָה אִירֶה לְמַטָּרָה, כְּבֵדוֹ יְפַלֵּחַ,</p>

<p>&quot;לֹא בְלִבּוֹ בְּלֵב שָׁאוּל אֲדוֹנָיו יָרֹה אִירָהוּ,</p>

<p>&#8220;הוּא יַשְׁקֵהוּ כוֹס רַעַל, יִשְּׁתֶּה עַד קֻבָּעַת.&#8221; –</p>

<p>נָפְצוּ חָבְלֵי אֲבַדּוֹן, שָׁבוּ רְשָׁעִים לִשְׁאוֹלָה.</p>

<br />
</blockquote>

<blockquote>
<p><strong>הֵחֵלוּ</strong> יְמֵי נִסָּיוֹן יְמֵי מְרוּדִים וָלַּחַץ,</p>

<p>חָלְפוּ בַטּוֹב עֲלוּמֵי דָוִד, בְּנֹעַם עָבָרוּ,</p>

<p>אוּלָם שְׁנוֹת שַׁחֲרוּתוֹ שְׁנוֹת רָאָה רָעָה הֵמָה,</p>

<p>יַד מַסְטִין נָגְעָה בָם, נֶהְפַּךְ מַלְכּוֹ לְאוֹיְבֵהוּ.</p>

<p>יַסֵּר יִסְּרָהוּ יָהּ, אַךְ לְמָוֶת לֹא נְתָנָהוּ,</p>

<p>הוֹכִיחַ אֲשֶׁר אָהַב, וּכְאָב אֶת בְּנוֹ יִרְצָנוּ,</p>

<p>וַיּאֹמֶר לְשָׂטָן: פְּגַע בּוֹ, וְלֹא תִגַּע עַד נָפֶשׁ. –</p>

<p>וַיְהִי כְשׁוּב דָּוִד מֵהַכּוֹת אֶת גִּבּוֹר פְּלָשֶׁת</p>

<p>וְהַנָּשִׁים מִכָּל עָרֵי יִשְׂרָאֵל יָצָאוּ</p>

<p>לָשִׁיר וְהַמְּחוֹלוֹת לִקְרַאת שָׁאוּל הַמֶּלֶךְ</p>

<p>בְּשִׂמְחָה בְתֻפִּים בְּשָׁלִישִׁים בְּנֵבֶל וּמְצַלְתַּיִם</p>

<p>וַתַּעֲנֶינָה נָשִׁים הַמְשַׁחֲקוֹת וַתֹּאמַרְנָה:</p>

<p>&#8220;הִכָּה שָׁאוּל בַּאֲלָפָיו וְדָוִד בְּרִבֹּאתָיִם.&#8221;</p>

<p>וַיִּחַר לְשָׁאוּל וַיֵּרַע בְּעֵינָיו וַיֹּאמַר:</p>

<p>&quot;נָתְנוּ לְדָוִד רְבָבוֹת וְלִי הָאֲלָפִים נָתָנוּ,</p>

<p>&#8220;וְעוֹד לוֹ אַךְ הַמְּלוּכָה וְקֶרֶן שָׁאוּל נִגְדָּעָה.&#8221;</p>

<p>וַיְהִי שָׁאוּל עוֹיֵן אֶת דָּוִד וַיְקַנְּאֵהוּ,</p>

<p>וּבִקֵּשׁ אֶת נַפְשׁוֹ מִיּוֹם הַהוּא וָהָלְאָה.</p>

<p>וַיְהִי הַיּוֹם וַתִּצְלַח אֶל שָׁאוּל הַמֶּלֶךְ</p>

<p>רוּחַ אֱלֹהִים רָעָה וַיִּתְנַבֵּא בַבָּיִת</p>

<p>וְדָוִד מְנַגֵּן בְּיָדוֹ לְפָנָיו כְּפַעַם בַּפַּעַם</p>

<p>וַיָּטָל שָׁאוּל הַחֲנִית אֲשֶׁר בְּיָדוֹ וַיֹאמֶר:</p>

<p>אַכֶּה בְדָוִד וּבַקִּיר וַאֲמִיתֵהוּ כְּרָגַע,</p>

<p>וַיִּסֹּב דָּוִד מִפְּנֵי הַמֶּלֶךְ פַּעֲמָיִם.</p>

<p>וְשָׁאוּל נִבְהַל רָפוּ יָדָיו וְהַחֲנִית נִשְׁמָטָה.</p>

<p>וַיִּרָא מִפְּנֵי דָוִד, רָאָה עַיִן בְּעַיִן</p>

<p>כִּי יְיָ עִמּוֹ, וּמִן שָׁאוּל סָר וַיֵּלַךְ.</p>

<p>וַיָּסַר אֶת דָּוִד מֵעִמּוֹ, וַיַּפְקִידֵהוּ</p>

<p>עַל אַנְשֵׁי מִלְחָמָה, וַיְשִׂימֵהוּ שַׂר אָלֶף,</p>

<p>וַיֵּצֵא וַיָּבֹא לִפְנֵי עַם הַחָיִל.</p>

<p>וַיְהִי דָוִד לְכָל דְּרָכָיו מַשְׂכִּיל וּמַצְלִיחַ,</p>

<p>וַיָּגָר שָׁאוּל מִפָּנָיו, וְכָל יִשְׂרָאֵל אֳהָבָהוּ.</p>

<br />
</blockquote>

<blockquote>
<p><strong>מֵאֲשֶׁר</strong> יָקְרָה נֶפֶשׁ דָּוִד הָלוֹךְ וְנִכְבֶּדֶת</p>

<p>בְּעֵינֵי יְשֻׁרוּן אֶחָיו וּבְעֵינֵי צְבָא הַחַיִל</p>

<p>כֵּן תִּבָז לְשָׁאוּל וַתְּהִי בְעֵינָיו קוֹץ וְחוֹחַ,</p>

<p>חָרַשׁ עָלָיו רָעָה, כָּל מְזִמּוֹתָיו לְבַלְעֵהוּ.</p>

<p>הָהּ שִׂנְאָה, שֶׁפֶךְ מְרֵרָה! הָהּ קִנְאָה חֲמַת גָּבֶר!</p>

<p>גַּם בְּרִית אַהֲבָה וְדוֹדִים תְּשִׂימֶנָה לִבְרִית מָוֶת.</p>

<p>הִתְחַתֵּן שָׁאוּל בְּדָוִד, נָתַן בִּתּוֹ בְחֵיקֵהוּ</p>

<p>לְהַשְׁבִּית אוֹיֵב וּמִתְנַקֵּם, לְהַכּוֹתוֹ נָפֶשׁ.</p>

<p>אַךְ שָׁוְא כָל תַּחְבּוּלוֹתָיו וּנְכָלָיו לָאֶפֶס,</p>

<p>אַהֲבָתוֹ שִׂנְאָתוֹ וְקִנְאָתּוֹ כְּבָר אָבָדוּ,</p>

<p>סָךְ אֱלֹהִים בְּעַד מְשִׁיחוֹ, בְּסֵתֶר כְּנָפָיו חִבָּאהוּ. –</p>

<br />
</blockquote>

<blockquote>
<p><strong>וַיֹּאמֶר</strong> שָׁאוּל אֶל דָּוִד: הֲיֵה לִי לְבֶן-חַיִל</p>

<p>וּלְחַם מִלְחֶמֶת יְיָ, וַאֲנִי שְׂכָרְךָ נָקָבְתִּי.</p>

<p>רְאֵה בִתִּי הַגְּדוֹלָה מֵרַב, נָתוֹן אֶתְּנֶנָהּ</p>

<p>לְךָ לְאֵשֶׁת חֵיקֶךָ. וְשָׁאוּל אָמַר בְּלִבֵּהוּ</p>

<p>יָדִי אַל תְּהִי בוֹ, וּתְהִי בוֹ יַד בַּעֲלֵי פְּלָשֶׁת.</p>

<p>וַיַּעַן דָּוִד בְּעַנְוַת לִבּוֹ וְשִׁפְלַת רוּחַ:</p>

<p>מִי אָנֹכִי וּמֶה חַיַּי וּמִי מִשְׁפַּחַת</p>

<p>אָבִי בְיִשְׂרָאֵל כִּי אֶהְיֶה חָתָן לַמֶּלֶךְ?</p>

<p>וַיְהִי בְּעֵת מֵרַב בַּת שָׁאוּל לְדָוִד נוֹעֶדֶת</p>

<p>וְהִיא לְעַדְרִיאֵל הַמְּחוֹלָתִי לְאִשָּׁה נִתָּנָה.</p>

<p>וַיַּגִּידוּ לְשָׁאוּל: מִיכַל בִּתְּךָ אֹהֶבֶת</p>

<p>אֶת דָּוִד. וַיִּשַׁר בְּעֵינֵי שָׁאוּל וַיֹּאמֶר:</p>

<p>אֶתְּנֶנָהּ לוֹ וּתְהִי לוֹ לְפַח וּלְמוֹקֵשׁ, לְמַעַן</p>

<p>יֵרֵד בְּרֹאשׁ הַמִּלְחָמָה וְיַד פְּלִשְׁתִּים בּוֹ תֶהִי.</p>

<p>וַיְצַו אֶת עֲבָדָיו: דַּבְּרוּ אֶל דָּוִד בְּסֵתֶר</p>

<p>לֵאמֹר: חָפֵץ בְּךָ הַמֶּלֶךְ וְכָל עֲבָדָיו אֲהֵבוּךָ,</p>

<p>וְעַתָּה בֹא עִמּוֹ בִבְרִית, הִתְחַתֵּן בַּמֶּלֶךְ.</p>

<p>וַיְדַבְּרוּ עַבְדֵי שָׁאוּל כַּדְבָרִים הָאֵלֶּה</p>

<p>בְּאָזְנֵי דָוִד בַּלָּט. וַיַּעַן דָּוִד לָמוֹ:</p>

<p>הַנְקַלָּה הִיא בְעֵינֵיכֶם הִתְחַתֵּן בַּמֶּלֶךְ</p>

<p>וְאָנֹכִי אִישׁ רָשׁ וְנִקְלֶה וּבְיָדִי אֵין מֹהַר.</p>

<p>וַיֹּאמֶר שָׁאוּל לְהָשִׁיב אֶל דָּוִד: אֵין חֵפֶץ</p>

<p>לַמֶּלֶךְ בְּמֹהַר, אַךְ לַעֲשׂוֹת נְקָמָה בְצָרֵיהוּ,</p>

<p>בְּמֵאָה עָרְלוֹת פְּלִשְׁתִּים מִיכַל תְּהִי לְךָ לְזֶבֶד.</p>

<p>וְשָׁאוּל חָשַׁב לְהַפִּיל אֶת דָּוִד בְּיַד אַנְשֵׁי פְּלָשֶׁת.</p>

<p>וַיִּשַׁר בְּעֵינֵי דָוִד לְהִתְחַתֵּן בַּמֶּלֶךְ</p>

<p>וְלֹא מָלְאוּ הַיָּמִים וַיֵּלֶךְ הוּא וְאַנְשֵׁי חַיִל</p>

<p>אֲשֶׁר עִמּוֹ וַיַּךְ בַּפְּלִשְׁתִּים אֲנָשִׁים מָאתַיִם</p>

<p>וַיַּכְרֵת עָרְלוֹתֵיהֶם וַיְמַלְאוּם לַמֶּלֶךְ.</p>

<p>וְשָׁאוּל נָתַן מִיכַל בִּתּוֹ לְאֵשֶׁת חֵיקֵהוּ.</p>

<p>וַיַּרְא שָׁאוּל עוֹד הַפַּעַם וְנַפְשׁוֹ יֹדַעַת</p>

<p>כִּי יְיָ עִם דָּוִד לְשָׁמְרוֹ כְאִישׁוֹן בַּת עָיִן,</p>

<p>וּבְכָל זֹאת מָלֵא לִבּוֹ מַחְשֶׁבֶת נֹקֶמֶת,</p>

<p>וַיּוֹסֶף שְׂנוֹא אוֹתוֹ, וּמִיכַל בִּתּוֹ אֲהֵבַתְהוּ.</p>

<br />
</blockquote>

<blockquote>
<p><strong>עוֹד</strong> נֶפֶשׁ שָׁאוּל מִפְּנֵי דָוִד מְאֹד יָרֵאָה</p>

<p>וְעִם יִרְאָתוֹ גַּם שִׂנְאָתוֹ הָלְכָה וְגָבָרָה</p>

<p>וּכְנֶגַע בִּלְבָבוֹ הַקִּנְאָה יוֹם יוֹם פּוֹרַחַת,</p>

<p>כִּי מִדֵּי נָפְלוּ שָׂרֵי פְלִשְׁתִּים בְּתוֹךְ הָאָרֶץ</p>

<p>שָׂכַל דָּוִד מִכָּל עַבְדֵי שָׁאוּל הַמֶּלֶךְ</p>

<p>וַיִּיקַר שְׁמוֹ בְיִשְׂרָאֵל לִתְהִלָּה וּלְתִפְאֶרֶת.</p>

<p>וְלֹא יָכוֹל שָׁאוּל עוֹד הַצְפֵּן חֲמָתוֹ בַסֵּתֶר</p>

<p>לֹא פָנָה עוֹד לַעֲשׂוֹת בְּעָרְמָה וְנִכְלֵי אָוֶן</p>

<p>לְהַכְשִׁיל אֶת דָּוִד לְהַפִּילוֹ בְיַד אַנְשֵׁי פְלָשֶׁת,</p>

<p>כִּי כַאֲשֶׁר קָם אִישׁ עַל רֵעֵהוּ וּרְצָחוֹ נֶפֶשׁ</p>

<p>גָּמַר אֹמֶר לִשְׁפּוֹךְ דַּם דָּוִד בְּמַכַּת רֶצַח.</p>

<p>וַיְצַו אֶת יְהוֹנָתָן בְּנוֹ וּלְכָל עַבְדֵי הַמֶּלֶךְ</p>

<p>לֵאמֹר: הֲמִיתוּ אֶת דָּוִד וְיִכָּחֵד מִן הָאָרֶץ.</p>

<p>וִיהוֹנָתָן אָהַב אֶת דָּוִד אַהֲבַת נֶפֶשׁ,</p>

<p>וַיַּגֵּד לוֹ: מְבַקֵּשׁ שָׁאוּל אָבִי לַהֲמִיתֶךָ,</p>

<p>וְעַתָּה הִשָּׁמֶר בַּבֹּקֶר וְיָשַׁבְתָּ בְסֵתֶר</p>

<p>וְנַחְבֵּאתָ בַשָּׂדֶה וַאֲנִי אֵצֵא וְעָמַדְתִּי</p>

<p>לְיַד אָבִי בִּמְקוֹם מַחְבָּאֶךָ וַאֲדַבֵּרָה</p>

<p>בְּךָ אֶל אָבִי, וְרָאִיתִי מָה וַאֲגַל אָזְנֶךָ. –</p>

<br />
</blockquote>

<blockquote>
<p><strong>וַיְהִי</strong> דָוִד בַּשָּׂדֶה בּוֹדֵד בַּהֶלֶךְ נָפֶשׁ,</p>

<p>נֹחַם נִסְתַּר מֵעֵינָיו, אֵין מִרְעֶה אֵין עֵדֶר</p>

<p>אֲשֶׁר שָׂחֲקוּ לוֹ בְאַדְמַת אָבִיו שַׁדְמוֹת בֵּית לָחֶם.</p>

<p>וְעֵינָיו צָפוּ מוּל גִּבְעָה עִיר מוֹשַׁב הַמֶּלֶךְ</p>

<p>אֲשֶׁר מִפָּנָיו יִסָּתֵר, וְרַגְלָיו בְּחוּץ נָדָדוּ</p>

<p>עַל לֹא חָמָס בְּכַפּוֹ, חַף מֵעָוֶל וּפֶשַׁע,</p>

<p>אִישׁ גּוֹמְלוֹ רָע, וְתַחַת רָדְפוֹ טוֹב יִשְׂטְמֵהוּ,</p>

<p>הַהוֹפְכִי כְבוֹדוֹ לְקָלוֹן, וִיקָרוֹ לָנֶגַע.</p>

<p>וַיֵּאָנַח דָּוִד מְאֹד עַל רִגְשַׁת פּוֹעֲלֵי אָוֶן</p>

<p>אֲשֶׁר אֶפֶס וְרִיק יֶאֱהָבוּ, אַךְ כָּזָב יְבַקֵּשׁוּ,</p>

<p>כִּי קִנְאַת כָּבוֹד מַה בְּעֵינָיו, אַךְ חֶמְדַת הֶבֶל,</p>

<p>נֶפֶשׁ צַדִּיק לֹא יָדְעָה קִנְאַת אִישׁ בְּרֵעֵהוּ</p>

<p>וּלְבָבוֹ לֹא כֵן יַחֲשׁוֹב, בְּכָל עֵת אָהַב רֵעַ,</p>

<p>שָׂמַח לִבּוֹ בְטוּבָם, בְּהַפְרוֹת נִירָם רַב אֹכֶל,</p>

<p>וּבַחֲלוֹתָם לָבַשׁ שַׂק, עֻנָּה בְצוֹם בַּצַּר לָמוֹ. –</p>

<p>וַיִּשָּׂא דָוִד עֵינָיו וַיַּרְא מֵרָחוֹק בָּאוּ</p>

<p>שָׁאוּל וִיהוֹנָתָן בְּנוֹ וַתִּלְבְּשֵׁהוּ רוּחַ</p>

<p>וַיֶּעֱטַף לִבּוֹ, וְלִפְנֵי אֱלֹהָיו שָׁפַךְ שִׂיחַ,</p>

<p>וַיִּפְתַּח בְּמִזְמוֹר פִּיו, וּבִנְגִינוֹת נִצֵּחַ:</p>
</blockquote>

<blockquote>
<p>בְּקָרְאִי עֲנֵנִי אֱלֹהֵי צִדְקִי<a href="#fn:1" id="fnref:1" title="see footnote" class="footnote"><sup>1</sup></a></p>
</blockquote>

<blockquote>
<p>בַּצָּר הִרְחַבְתָּ לִי</p>

<p>חָנֵּנִי וּשְׁמַע תְּפִלָּתִי:</p>

<p>בְּנֵי־אִישׁ עַד־מֶה כְבוֹדִי לִכְלִמָּה</p>

<p>תֶּאֱהָבוּן רִיק תְּבַקְשׁוּ כָזָב סֶלָה:</p>

<p>וּדְעוּ כִּי־הִפְלָה יְהוָֹה חָסִיד לוֹ</p>

<p>יְהוָֹה יִשְׁמַע בְּקָרְאִי אֵלָיו:</p>

<p>רִגְזוּ וְאַל תֶּחֱטְאוּ</p>

<p>אִמְרוּ בִלְבַבְכֶם עַל־מִשְׁכַּבְכֶם</p>

<p>וְדֹמּוּ סֶלָה:</p>

<p>זִבְחוּ זִבְחֵי־צֶדֶק</p>

<p>וּבִטְחוּ אֶל־יְהוָֹה:</p>

<p>רַבִּים אוֹמְרִים מִי־יַרְאֵנוּ טוֹב</p>

<p>נְסָה־עָלֵינוּ אוֹר פָּנֶיךָ יְיָ:</p>

<p>נָתַתָּה שִׂמְחָה בְלִבִּי</p>

<p>מֵעֵת דְּגָנָם וְתִירוֹשָׁם רָבּוּ:</p>

<p>בְּשָׁלוֹם יַחְדָּו אֶשְׁכְּבָה וְאִישָׁן</p>

<p>כִּי אַתָּה יְיָ לְבָדָד</p>

<p>לָבֶטַח תּוֹשִׁיבֵנִי:</p>

<br />
</blockquote>

<blockquote>
<p><strong>קָרְבוּ</strong> שָׁאוּל וּבְנוֹ וְדָוִד נֶחְבָּא בַסָּתֶר.</p>

<p>וַיְדַבֵּר יְהוֹנָתָן אַךְ טוֹב בְּדָוִד וַיֹּאמֶר</p>

<p>אֶל שָׁאוּל אָבִיו: &quot;אָנָא אַל יֶחֱטָא הַמֶּלֶךְ</p>

<p>&quot;בְּעַבְדּוֹ בְדָוִד, כִּי בְיָדוֹ אֵין חֵטְא וּפֶשַׁע</p>

<p>&quot;וְכִי מַעֲשָּׂיו טוֹבִים לְךָ מְאֹד וִישָׁרִים בְּעֵינֶיךָ</p>

<p>&quot;וַיָּשֶׂם נַפְשׁוֹ בְכַפּוֹ וַיַּךְ אֶת גִּבּוֹר פְּלָשֶׁת,</p>

<p>&quot;וַיַּעַשׂ יְיָ בְּיָדוֹ תְּשׁוּעָה גְדוֹלָה בְקֶרֶב</p>

<p>&quot;יִשְׂרָאֵל עַמּוֹ, רָאִיתָ וְלִבְּךָ שָׂמֵחַ,</p>

<p>&quot;וְלָמָה תֶחֱטָא בְדַם נָקִי, וְתַעֲמֹּס עַל נַפְשֶׁךָ</p>

<p>&#8220;אַשְׁמָה וְעָוֹן פְּלִילִי לְהָמִית אֶת דָּוִד בְּרֶצַח.&#8221;</p>

<p>וַיַּטּוּ דִבְרֵי יְהוֹנָתָן לֵב מֶּלֶךְ לְחֶסֶד</p>

<p>וַיִּשָּׁבַע שָׁאוּל בַּיּוֹם הַהוּא, חַי אֱלֹהַּ!</p>

<p>אִם יוּמָת, קְרָאֵהוּ וְיַעֲמֹד לְפָנַי כַּקֶּדֶם.</p>

<p>וַיִּקְרָא יְהוֹנָתָן לְדָוִד, וַיֵּלְכוּ יַחַד</p>

<p>אֶל שָׁאוּל, וַיְהִי כִתְּמוֹל שִׁלְשׁוֹם לִפְנֵי הַמֶּלֶךְ. –</p>

<p>אָז נֶאֶלְמוּ חֶבְלֵי שְׁאוֹל, שָׁבוּ בוֹשׁוּ רֶגַע,</p>

<p>חָפַף אֱלֹהִים עַל מְשִׁיחוֹ, וְסָר שָׂטָן וּפֶגַע.</p>
</blockquote>

<blockquote>
<br />
</blockquote>

<h2 id="שירחמישי">שיר חמישי</h2>

<p>אכזריות חמה ושטף אף</p>

<p>ומי יעמוד לפני קנאה</p>

<blockquote>
<br />
</blockquote>

<blockquote>
<p><strong>כְּפֶתֶן</strong> אַכְזָרִי אָדָם בְּשֶׁצֶף זַעַם</p>

<p>יַגְעִישׁ יַרְעִישׁ סְבִיבָיו כְּסוּפָהּ וָרַעַם</p>

<p>לֹא יִשָּׂא פְנֵי גֶבֶר לֹא יָחֹן נָעַר</p>

<p>גַּם בְּנַפְשׁוֹ יְכַזֵּב יְסַכֵּל דַּעַת וְשֶׂכֶל</p>

<p>כְּהִתָּעוֹת שִׁכּוֹר יִשְׁגֶּה וְיַעַשׂ בְּסֶכֶל</p>

<p>עַד יַעֲבֹר זַעַם עַד יִשְׁקוֹט הַסָּעַר.</p>

<br />
</blockquote>

<blockquote>
<p><strong>כְּשֶׁטֶף</strong> מַיִם יְכַסֶּה נִר יַשְׁחִית זֶרַע</p>

<p>וְשָׁב הַזֶּרֶם יַשְׁאִיר קוֹצִים יְגַדֵּל פֶּרַע</p>

<p>כֵּן אִישׁ חֵמָה כִּי יְשַׁלַּח חֲרוֹן אַפֵּהוּ,</p>

<p>יְאַבֵּד טוֹבָה, יַבְאִישׁ יַחֲפִּיר כְּבוֹד רֵעַ</p>

<p>יַשְׁבִּית בְּרִית אַהֲבָה בְּרִית קֹדֶשׁ פּוֹרֵעַ,</p>

<p>כְּשֹׁךְ חֲמָתוֹ מוּם בּוֹ יֵבוֹשׁ עַל מַעֲשֵׂהוּ.</p>

<br />
</blockquote>

<blockquote>
<p><strong>חֳלִי</strong> רַע וְאֵין מַרְפֵּא קִנְאָה בְּלֵב גֶּבֶר</p>

<p>תִּזְעַם וְאֵין מַעֲצֹר תַּרְבֶּה שֹׁד וָשֶׁבֶר</p>

<p>כְּרָקָב בַּעֲצָמוֹת תֹּאכֵל לֵב וָנֶפֶשׁ.</p>

<p>לֹא יַרְפֶּנָה מַעֲנֶה רַךְ וּדְבַר צֶדֶק</p>

<p>כְּחוֹמָה פְרוּצָה יוֹם יוֹם יִגְבַּר הַבֶּדֶק,</p>

<p>לֵב קַנָּא כְּגַלֵּי יָם גּוֹרֵשׁ טִיט וְרֶפֶשׁ.</p>

<br />
</blockquote>

<blockquote>
<p><strong>כְּטוֹב</strong> מִפְעֲלוֹת דָּוִד לִתְהִלָּה וְתִפְאֶרֶת</p>

<p>תֶּרֶב חֲמַת שָׁאוּל וְקִנְאָתוֹ גֹבֶרֶת</p>

<p>חָרַשׁ כָּל הַיּוֹם מַחְשֶׁבֶת נֹקֶמֶת</p>

<p>אֵשׁ רִיב וּמָדוֹן בְּלִבּוֹ לֹא נִכְבָּתָה</p>

<p>וַתִּיקַד עַד תַּחְתִּית וְלַהַב עָלָתָה,</p>

<p>מִי יַעֲמֹד לִפְנֵי קִנְאָה כִּי זֹעֶמֶת?</p>

<br />
</blockquote>

<blockquote>
<p><strong>הָהּ</strong> שָׁאוּל! אֵיךְ נַעֲוֵיתָ עֲשׂוֹ הִסְכַּלְתָּ!</p>

<p>כֹּהֲנֵי אֵל בְּנוֹב טָבַחְתָּ לֹא חָמַלְּתָּ,</p>

<p>אַתָּה חוֹמֵל עַל צֹאן אֲגָג לְבַל שַׁחֲתֵהוּ,</p>

<p>אֵיךְ בִּמְשָׁרְתֵי יְיָ פָּרַצְתָּ פָּרֶץ!</p>

<p>אֲרוּרָה הַקִּנְאָה, תִּתֹּם מִן הָאָרֶץ!</p>

<p>בַּל יוֹסִיף עוֹד אֱנוֹשׁ חַלֵּל כְּבוֹד צַלְמֵהוּ.</p>

<br />
</blockquote>

<blockquote>
<p><strong>כְּאוֹר</strong> הַחַמָּה יָצִיץ מִבֵּין עֲנָנִים בְּיוֹם גֶּשֶׁם</p>

<p>קַרְנָיו כֵּהוֹת יַשְׁלִיךְ חֻמּוֹ אַךְ מְעַט עֲלֵי אָרֶץ,</p>

<p>יַשֵּׁב רוּחַ, - וּפְנֵי שָׁמַיִם הִתְקַדָּרוּ,</p>

<p>וְהִנֵּה נְשִׂיאִים וְעָבִים וְהִנֵּה בָרָד וָרַעַם.</p>

<p>כֵּן לֵב שָׁאוּל כִּמְעָט, חַנּוֹתוֹ לְדָוִד כְּרָגַע,</p>

<p>חִישׁ עָבְרָה עָלָיו רוּחַ קִנְאָה וַתִּתְקְפֵהוּ,</p>

<p>וְאֵין קֵצֶה לַחֲרוֹן אַפּוֹ, חֲמָתוֹ מַלְאַךְ מָוֶת,</p>

<p>תַּכְלִית שִׂנְאָה שָׂנֵא אֶת דָּוִד וַיְמָרֲרֵהוּ,</p>

<p>וּלְקוֹל מְלִיצֵי רֵעוֹ אָטַם אָזְנוֹ מִשְּׁמוֹעַ,</p>

<p>כָּלָה וְנֶחְרָצָה מֵאִתּוֹ לְרָדְפוֹ עַד שַׁחַת.</p>

<p>אַךְ כִּלְשׁוֹן נַחַשׁ בְּמַגֶּרֶת בַּרְזֶל נשֶׁכֶת</p>

<p>אַךְ דָּמָהּ תַּגֵּר מִזֶּה, לָהּ חֲבוּרָה וּפֶצַע</p>

<p>וְהַבַּרְזֶל לוֹ נִשְׁחַת, בְּחָזְקָהּ תַּעֲמֹד מַתָּכֶת,</p>

<p>כֵּן שָׁאוּל מַשְׁחִית נַפְשׁוֹ, הִרְעִימָהּ בַּכָּעַס,</p>

<p>וְעִם דָּוִד אֱלֹהָיו לְעַמּוּד בַּרְזֶל לְחֹמַת נְחשֶׁת.</p>

<br />
</blockquote>

<blockquote>
<p><strong>וַתּוֹסֶף</strong> הַמִּלְחָמָה הֱיוֹת כְּבֵדָה בָאָרֶץ</p>

<p>וְדָוִד יָצָא לִלְחוֹם בַּפְּלִשְׁתִּים, וַיַּךְ בָּמוֹ</p>

<p>מַכָּה גְדוֹלָה, וַיִּפְנוּ עֹרֶף וַיָּנוּסוּ.</p>

<p>וַתֵּרַע עֵין שָׁאוּל בְּדָוִד וְקִנְאָתוֹ עָרָה,</p>

<p>וְרוּחַ רָעָה אֲחָזַתְהוּ, וְהוּא יוֹשֵׁב בַּבָּיִת</p>

<p>וַחֲנִיתוֹ בְיָדוֹ, וְדָוִד מְנַגֵּן לְפָנָיו בְּיָדַיִם,</p>

<p>וַיַּשְׁלֵךְ שָׁאוּל אֶת חֲנִיתוֹ לְהַכּוֹתוֹ נָפֶשׁ,</p>

<p>וַיִּפְטַר דָּוִד מִפָּנָיו וְהַחֲנִית נִשְׁמָטָה</p>

<p>וַיַּךְ בַּקִּיר, וְדָוִד נָס וַיִּמָּלֵט בַּלָּיְלָה.</p>

<p>וַיִּשְׁלַח שָׁאוּל מַלְאָכִים לִשְׁמוֹר הַבַּיִת</p>

<p>מָעוֹן לְדָוִד וְאִשְׁתּוֹ, לְמַעַן הֲמִיתוֹ בַבֹּקֶר.</p>

<p>וַתַּגֵּד מִיכַל לְדָוִד: מַלֵּט נָא נַפְשֶׁךָ</p>

<p>בַּלַּיְלָה, וְאִם אַיִן מָחָר הָמֵת יְמִיתוּךָ.</p>

<p>וְהִיא מָרַת נֶפֶשׁ, צַר לָהּ עַל בַּעַל נְעוּרֶיהָ,</p>

<p>וַתְּיַלֵּל עַל נַעֲוַת לֵב אָבִיהָ וְרִשְׁעֵהוּ</p>

<p>לִרְדוֹף נָקִי חִנָּם וְלִשְׁפוֹךְ דַּם חַף מִפֶּשַׁע,</p>

<p>וְהוּא חֲתָנוֹ אִישׁ בִּתּוֹ אֲשֶׁר כְּנַפְשָׁהּ אֲהָבָתְהוּ: -</p>

<p>&#8220;אִָבִי, אָבִי! עֲכַרְתָּנִי, וְאֶת נַפְשְׁךָ עָכַרְתָּ!&#8221;</p>

<p>וַיְנַחֲמָהּ דָּוִד וְדִבֵּר עַל לִבָּהּ וַיֹּאמַר:</p>

<p>&quot;אַל תִּירְאִי רַעֲיָתִי תַמָּתִי! אַל תִּירָאִי,</p>

<p>&quot;הֲלֹא עִמִּי אֱלֹהַי, בְּיַד אוֹיְבַי לֹא יַעַזְבֵנִי.</p>

<p>&quot;אֱלֹהִים אֲשֶׁר מִלְּטָנִי מִמַּלְתְּעוֹת חַיְתוֹ טֶרֶף</p>

<p>&quot;יַצִּילֵנִי לְבַל אֶפּוֹל בְּיַד שׁוֹמְרֵי הַבַּיִת</p>

<p>&quot;אֲשֶׁר בֵּינֵיהֶם מַלְאֲכֵי בַעַל זְבוּב בְּנֵי צַלְמָוֶת,</p>

<p>&quot;וְאִתִּי מַלְאֲכֵי אֵל, יְעַוְּרוּ עֵינֵיהֶם וְאִמָּלֵטָה. –</p>

<p>&quot;אַל יֵרַע לִבֵּךְ, מִיכַל, בְּאָבִיךְ אַל תִּלּוֹנִי,</p>

<p>&quot;לֹא הוּא רוֹדֵף כָּאוֹיֵב נַפְשִׁי וִימָרֲרֵנִי</p>

<p>&quot;אַךְ שׂוֹטְנִים צִירֵי שְׁאוֹל, יוֹעֲצֵי רֶשַׁע הֵמָּה,</p>

<p>&quot;לֹא בִי אַךְ בִּקְדוֹשׁ יִשְׂרָאֵל וְחֻקָּיו מָאָסוּ</p>

<p>&quot;אֲשֶׁר יִרְאָתוֹ עַל פָנַי עַל־כֵּן יִשְׂנָאוּנִי.</p>

<p>&quot;אָכֵן אֱלֹהִים צְבָאוֹת יָעִיר וִיקַנֵּא בָמוֹ</p>

<p>&quot;כִּי יָקִיץ לִפְקוֹד כָּל הַגּוֹיִם שְׁכֵחֵי אֱלֹהַּ</p>

<p>&#8220;אָז יְנִיעֵם בְּחֵילוֹ וְלֹא יָחֹן כָּל בֹּגְדֵי אָוֶן.&#8221; –</p>

<p>וַיִקַּח כְּלִי נַגֵּן בְּיָדוֹ וְרוּחַ לְבָשַׁתּוּ</p>

<p>וְאַל תַּשְׁחֵת לְדָוִד מִכְתָּם נִגֵּן הַמְּנַצֵּחַ:</p>
</blockquote>

<blockquote>
<p>הַצִּילֵנִי מֵאוֹיְבַי אֱלֹהָי <a href="#fn:2" id="fnref:2" title="see footnote" class="footnote"><sup>2</sup></a></p>
</blockquote>

<blockquote>
<p>מִמִּתְקוֹמְמַי תְּשַׂגְּבֵנִי:</p>

<p>הַצִּילֵנִי מִפּוֹעֲלֵי אָוֶן</p>

<p>וּמֵאַנְשֵׁי דָמִים הוֹשִׁיעֵנִי:</p>

<p>כִּי־הִנֵּה אָרְבוּ לְנַפְשִׁי</p>

<p>יָגוּרוּ עָלַי עַזִּים</p>
</blockquote>

<blockquote>
<p>לֹא־פִשְׁעִי וְלֹא־חַטָּאתִי יְיָ:</p>
</blockquote>

<blockquote>
<p>בְּלִי־עָוֹן יְרֻצוּן וְיִכּוֹנָנוּ</p>

<p>עוּרָה לִקְרָאתִי וּרְאֵה:</p>

<p>וְאַתָּה יְיָ־אֱלֹהִים צְבָאוֹת אֱלֹהֵי יִשְׂרָאֵל</p>

<p>הָקִיצָה לִפְקֹד כָּל־הַגּוֹיִם</p>
</blockquote>

<blockquote>
<p>אַל־תָּחֹן כָּל־בֹּגְדֵי אָוֶן סֶלָה:</p>
</blockquote>

<blockquote>
<p>יָשׁוּבוּ לָעֶרֶב יֶהֱמוּ כַכָּלֶב</p>

<p>וִיסוֹבְבוּ עִיר:</p>

<p>הִנֵּה יַבִּיעוּן בְּפִיהֶם</p>

<p>חָרָבוֹת בְּשִׂפְתוֹתֵיהֶם</p>

<p>כִּי־מִי שֹׁמֵעַ:</p>

<p>וְאַתָּה יְיָ תִּשְׂחַק־לָמוֹ</p>

<p>תִּלְעַג לְכָל־גּוֹיִם:</p>

<p>עֻזּוֹ אֵלֶיךָ אֶשְׁמֹרָה</p>

<p>כִּי־אֱלֹהִים מִשְׂגַּבִּי:</p>

<p>אֱלֹהֵי חַסְדִּי יְקַדְּמֵנִי</p>

<p>אֱלֹהִים יַרְאֵנִי בְשׁוֹרְרָי:</p>

<p>אַל־תַּהַרְגֵם פֶּן־יִשְׁכְּחוּ עַמִּי</p>

<p>הֲנִיעֵמוֹ בְחֵילְךָ וְהוֹרִידֵמוֹ</p>

<p>מָגִנֵּנוּ אֲדֹנָי:</p>

<p>חַטַּאת־פִּימוֹ דְּבַר־שְׂפָתֵימוֹ</p>

<p>וְיִלָּכְדוּ בִגְאוֹנָם</p>

<p>וּמֵאָלָה וּמִכַּחַשׁ יְסַפֵּרוּ:</p>

<p>כַּלֵּה בְחֵמָה כַּלֵּה וְאֵינֵמוֹ</p>

<p>וְיֵדְעוּ כִּי־אֱלֹהִים משֵּׁל בְּיַעֲקֹב</p>

<p>לְאַפְסֵי הָאָרֶץ סֶלָה:</p>

<p>וְיָשְׁבוּ לָעֶרֶב יֶהֱמוּ כַכָּלֶב</p>

<p>וִיסוֹבְבוּ עִיר:</p>

<p>הֵמָּה יְנִיעוּן לֶאֱכוֹל</p>

<p>אִם־לֹא יִשְׂבְּעוּ וַיָּלִינוּ:</p>

<p>וַאֲנִי אָשִׁיר עֻזֶּךָ</p>

<p>וַאֲרַנֵּן לַבֹּקֶר חַסְדֶּךָ</p>

<p>כִּי־הָיִיתָ מִשְׂגָּב לִי</p>

<p>וּמָנוֹס בְּיוֹם צַר־לִי:</p>

<p>עֻזִּי אֵלֶיךָ אָזַמֵּרָה</p>

<p>כִּי־אֱלֹהִים מִשְׂגַּבִּי אֱלֹהֵי חַסְדִּי:</p>

<br />
</blockquote>

<blockquote>
<p><strong>הָיְתָה</strong> נְגִינָתוֹ צֳרִי לְיָגוֹן וּמַרְפֵּא לַנָּפֶשׁ,</p>

<p>וַתְּחִי רוּחוֹ וְרוּחַ יִקְרַת אֵשֶׁת חֵיקֵהוּ.</p>

<p>וַתּוֹרִידוֹ מִיכַל בְּעַד הַחַלוֹן וַיֵּלֶךְ</p>

<p>וְעֵינֵי שׁוֹמְרִים הֻכּוּ בְסַנְּוֵרִים וְלֹא רָאוּהוּ. –</p>

<p>וַיִּבְרַח וַיִּמָּלֵט אֶל שְׁמוּאֵל הָרָמָתָה,</p>

<p>וַיְסַפֵּר לוֹ אֲשֶׁר עָשָׂה לוֹ שָׁאוּל הַמֶּלֶךְ.</p>

<p>וְהָאִישׁ הָאֱלֹהִים נִחֵם אֶת דָּוִד וַיֹּאמֶר:</p>

<p>&quot;דֹּם בְּנִי וְהִתְחוֹלֵל, אֱלֹהִים אָמַר לוֹ לְרָדְפֶךָ</p>

<p>&quot;לְמַעַן עַנּוֹתְךָ לְנַסּוֹת לִבְּךָ בִּימֵי נֹעַר</p>

<p>&quot;לְהֵיטִיבְךָ בְּאַחֲרִית, כִּי יְחַדֵּשׁ נְעוּרֶיךָ כְּנֶשֶׁר.</p>

<p>&quot;לָכֵן תִּשָּׂא וְתִסְבּוֹל וְתִמָּלֵט נַפְשֶׁךָ</p>

<p>&quot;עַד בּוֹא חָזוֹן לְמוֹעֵד וְשָׁאוּל יֵלֵךְ לַמָּוֶת</p>

<p>&quot;וְיִדַּל בֵּיתוֹ עַד מְאֹד, וְקֶרֶן זַרְעוֹ יִגָּדֵעַ.</p>

<p>&quot;וְאַתָּה תִצְלַח לִמְלוּכָה, עָלֶיךָ יָצִיץ נֶזֶר</p>

<p>&#8220;וּבֵיתְךָ יִכּוֹן לִפְנֵי אֱלֹהִים כִּימֵי יָרֵחַ.&#8221;</p>

<br />
</blockquote>

<blockquote>
<p><strong>וַיֵּלְכוּ</strong> שְׁמוּאֵל וְדָוִד לְנָיוֹת וְשָׁם יָשָׁבוּ.</p>

<p>וְנָיוֹת בָּרָמָה עִיר מִצְעָר שֹׁקֶטֶת בֹּטַחַת</p>

<p>וְשָׁם לַהֲקַת נְבִיאִים וּמְשׁוֹרְרִים יַחַד נוֹעָדוּ</p>

<p>וּשְׁמוּאֵל בְּרֹאשָׁם, וּדְבַר אֱלֹהִים חַיִּים בְּפִימוֹ.</p>

<p>שָׁם אִוָּה דָוִד לְהִסְתּוֹפֵף כָּל יָמָיו עַל אָרֶץ</p>

<p>שָׁם מָצְאָה נַפְשׁוֹ מָנוֹחַ וְלִבּוֹ מַרְגּוֹעַ. –</p>

<p>וַיֻּגַּד לְשָׁאוּל: יוֹשֵׁב דָּוִד בְּנָיוֹת בְּסֶתֶר.</p>

<p>וַיִּשְׁלַח שָׁאוּל מַלְאָכִים לְנָיוֹת לָקַחַת</p>

<p>אֶת דָּוִד. וַיְהִי כְּבוֹא מַלְאֲכֵי שָׁאוּל שָׁמָּה</p>

<p>וַתְּהִי עֲלֵיהֶם רוּחַ וַיִּתְנַבְּאוּ גַם הֵמָּה.</p>

<p>וַיִּשְׁלַח מַלְאָכִים אֲחֵרִים, הֵמָּה בָאוּ</p>

<p>וַתָּנַח עֲלֵיהֶם רוּחַ וַיִּתְנַבְּאוּ גַם הֵמָּה.</p>

<p>שָׁלַח מַלְאָכִים שְׁלִשִׁים גַּם הֵמָּה הִתְנַבָּאוּ.</p>

<p>וַיֵּלֶךְ גַּם הוּא לְרָמָה, וַיָּבֹא עַד שֵׂכוּ</p>

<p>וַיִּשְׁאַל: אֵיפֹא שְׁמוּאֵל וְדָוִד? וַיֹּאמֵרוּ:</p>

<p>הִנֵּה בְנָיוֹת בָּרָמָה וַיֵּלֶךְ שָׁאוּל שָׁמָּה</p>

<p>וַתְּהִי עָלָיו גַּם הוּא רוּחַ אֱלֹהִים, וַיֵּלֶךְ</p>

<p>הָלוֹךְ וּמִתְנַבֵּא עַד בּוֹאוֹ הָרָמָתָה.</p>

<p>וַיִּפְשַׁט גַּם הוּא בְגָדָיו וַיִפּוֹל עָרוֹם שָׁמָּה</p>

<p>וְנִבָּא לִפְנֵי שְׁמוּאֵל כָּל הַיּוֹם וְכָל הַלָּיְלָה.</p>

<p>&#8220;הֲגַם שָׁאוּל בַּנְּבִיאִים?&#8221; עַל־כֵּן אֲנָשִׁים יֹאמֵרוּ.</p>

<br />
</blockquote>

<blockquote>
<p><strong>הוֹי</strong> אֲמָרִים וְלֹא לֵב! הֶבֶל נִדָּף דְּבַר שְׂפָתַיִם!</p>

<p>הִתְנַבֵּאתָ שָׁאוּל, לְשׁוֹנְךָ תִּהֲלַךְ בַּקֹּדֶשׁ,</p>

<p>נְאוּם הַנְּבִיאִים בִּשְׂפָתֶיךָ וְלִבְּךָ לֹא רָחָצְתָּ.</p>

<p>עוֹד נַפְשְׁךָ מָלְאָה נָקָם, בְּכִלְיוֹתֶיךָ רֶצַח.</p>

<p>מַה לְּךָ לְסַפֵּר חֹק וַתִּשָּׂא בְרִית אֵל עֲלֵי פִיךָ</p>

<p>וְאַתָּה רוֹדֵף צַדִּיק, לִשְׁפּוֹךְ דָּמוֹ צָמֵאתָ.</p>

<p>חָבֵר אַתָּה לִנְבִיאִים לְאַנְשֵׁי רוּחַ רֵעַ,</p>

<p>וְתִטֹּש דֶּרֶךְ קָדְשָׁם וְטֹהַר אָרְחָם עָזַבְתָּ</p>

<p>וְתֵלֵךְ לַהֲרוֹג כֹּהֲנֵי אֵל כְּצֹאן הוּבָל לַטֶּבַח.</p>

<p>עָרוֹם פָּשַׁטְתָּ לִפְנֵי שְׁמוּאֵל, וְעָרוּם נָפְשֶׁךָ,</p>

<p>שָׁכַחְתָּ תּוֹכַחַת מוּסַר פִּי אִישׁ הָאֱלֹהַּ:</p>

<p>&#8220;אָוֶן וּתְרָפִים הַפְצַר חַטַּאת קֶסֶם מֶרִי&#8221;</p>

<p>וְאַתָּה פִּיךָ בַקֹּדֶּשׁ, וְעִם מְרַצְּחִים חֶלְקֶךָ,</p>

<p>קוֹלְךָ קוֹל יַעֲקֹב וִידֵי עֵשָׂו הַיָּדָיִם. –</p>

<p>אֲרוּרָה אַתְּ קִנְאָה! שִׁחַתְּ לֵב צַדִּיק וָמֶלֶךְ!</p>

<br />
</blockquote>

<blockquote>
<p><strong>וְדָוִד</strong> יָדַע בְּלִבּוֹ כִּי מְשׁוּגָע אִישׁ הָרוּחַ</p>

<p>וְלֹא בָטַח עוֹד בְּשָׁאוּל, וְנָס מִפָּנָיו וַיֵּלֶךְ</p>

<p>וַיָּבֹא אֶל יְהוֹנָתָן וַיִּשְׁפּוֹךְ לְפָנָיו שִׂיחַ</p>

<p>וַיֹּאמֶר: מֶה עֲוֹנִי מֶה חָטָאתִי לְאָבִיךָ</p>

<p>כִּי מְבַקֵּשׁ אֶת נַפְשִׁי לִשְׁפּוֹךְ דָּמִי אָרְצָה?</p>

<p>וִיהוֹנָתָן לֹא הֶאֱמִין, יַעַן הִסְתִּיר מִמֶּנּוּ</p>

<p>אָבִיו אֶת הַדָּבָר וְלֹא גִלָּה אֶת אָזְנֵהוּ,</p>

<p>עַל־כֵּן אָמַר: אֵין זֶה כִּי פַחַד שָׁוְא וְחֶרְדַת אֶפֶס.</p>

<p>וַיִּשָּׁבַע דָּוִד: חַי יְיָ וְחֵי נַפְשֶׁךָ</p>

<p>כִּי כֵן הוּא, כִּי כְפֶשַׂע בֵּינִי וּבֵין הַמָּוֶת.</p>

<p>וַיֵּרַע הַדָּבָר בְּלֵב יְהוֹנָתָן וַיֹּאמֶר</p>

<p>אֶל דָּוִד: צַוֵּה עָלַי וְעָשִׂיתִי בַעֲדֶךָ</p>

<p>כָּל אֲשֶׁר יָכֹלְתִּי. וַיֹּאמֶר דָּוִד: הִנֵּה חֹדֶשׁ</p>

<p>מָחָר, וְאָנֹכִי יָשׁוֹב אֵשֵׁב עִם הַמֶּלֶךְ</p>

<p>אֶל שֻׁלְחָנוֹ לֶאֱכוֹל, וְשִׁלַּחְתַּנִּי וְנִסְתַּרְתִּי</p>

<p>בַּשָּׂדֶה עַד הָעֶרֶב הַשְּׁלִשִׁית, וְחָקַרְתָּ</p>

<p>אֶת אָבִיךָ, אִם פָּקוֹד יִפְקְדֵנִי, וְאָמַרְתָּ</p>

<p>נִשְׁאַל מִמֶּנִּי דָּוִד לָרוּץ עִירוֹ בֵית לֶחֶם</p>

<p>כִּי זֶבַח הַיָּמִים לְכָל הַמִּשְׁפָּחָה שָׁמָּה.</p>

<p>אִם כֹּה יֹאמַר אָבִיךָ: טוֹב, שָׁלוֹם לְעַבְדֶּךָ,</p>

<p>וְאִם יֶחֱרֶה לוֹ, כָּלְתָה הָרָעָה מֵעִם הַמֶּלֶךְ,</p>

<p>וְעָשִׂיתָ עִמִּי חֶסֶד כַּבְּרִית אֲשֶׁר בֵּין שְׁנֵינוּ</p>

<p>וְשִׁלַּחְתַּנִּי לְשָׁלוֹם, וְאֵלֵךְ בַּאֲשֶׁר אֵלֵכָה.</p>

<p>וְאִם עָוֹן בִּי הֲמִיתֵנִי אַתָּה, וְעַד אָבִיךָ</p>

<p>לָמָה תְבִיאֵנִי? וַיַּעַן יְהוֹנָתָן: חָלִילָה,</p>

<p>חָלִילָה לְךָ לְדַבֵּר כֵּן. לְכָה וְנֵצֵא יַחַד</p>

<p>הַשָּׂדֶה וְנַמְתִּיק סוֹד וְאִישׁ אַל יִשְׁמָעֵנוּ.</p>

<p>וַיֵּצְאוּ שְׁנֵיהֶם אֶל הַשָּׂדֶה, וַיִּשָּׁבַע</p>

<p>יְהוֹנָתָן בֵּאלֹהֵי יִשְׂרָאֵל לַחֲקוֹר נֶפֶשׁ</p>

<p>שָׁאוּל אָבִיו, הֲטוֹבָה הִיא לְדָוִד אִם אָיִן.</p>

<p>וַיֹּאמַר: אֶשְׁלַח אֵלֶיךָ לְגַלּוֹת אָזְנֶךָ</p>

<p>אִם טוֹב לִבּוֹ אֵלֶיךָ, וְאִם אֶרְאֶה וְאֵדָעָה</p>

<p>כִּי כָלְתָה הָרָעָה אֵלֶיךָ אָבוֹא אָנִי</p>

<p>וְגִלִּיתִי אָזְנֶךָ וְשִׁלַּחְתִּיךָ וְהָלַכְתָּ</p>

<p>לְשָׁלוֹם, וְהִנֵּה עִמְךָ יְיָ וְיָרִים רֹאשֶׁךָ,</p>

<p>זֹאת יָדַעְתִּי, וְעַתָּה עֲשֵׂה נָא עִמָּדִי חֶסֶד</p>

<p>גַּם אָתָּה, וּמֵעִם בֵּיתִי לֹא תַכְרִית חַסְדֶּךָ</p>

<p>עַד עוֹלָם, בְּהַכְרֵת יְיָ אוֹיְבֶיךָ מִן הָאָרֶץ.</p>

<p>וַיַּכְרֵת יְהוֹנָתָן עִם בֵּית דָּוִד בְּרִית נֶצַח</p>

<p>וַיִּתְקְעוּ כַפָּם וַיִּשָּׁבְעוּ אִישׁ אֶל רֵעֵהוּ</p>

<p>וַיּוֹסֶף יְהוֹנָתָן עוֹד לְדַבֵּר וּלְהַשְׁבִּיעַ</p>

<p>אֶת דָּוִד בְּאַהֲבָתוֹ אוֹתוֹ בְכָל לֵב וָנֶפֶשׁ.</p>

<br />
</blockquote>

<blockquote>
<p><strong>שׂוֹשׂ</strong> יָשִׂישׂ וְיָגֵל לֵב צַדִּיק כִּי חָזָה נֹחַם,</p>

<p>תְּשׁוֹבֵב נֶפֶשׁ יְשָׁרִים בִּרְאוֹת צְדָקָה צֹמַחַת</p>

<p>בְּקֶרֶב זֵרוּעֵי עָמָל, כְּשׁוֹשַׁנָה פֹּרַחַת</p>

<p>מִבֵּין הַחוֹחִים, כְּתַפּוּחַ בַּעֲצֵי הַיָּעַר.</p>

<p>הִנֵּה זֶה יְהוֹנָתָן רֵעַ נֶאֱמָן וְזַךְ נֶפֶשׁ</p>

<p>אָח לַצָּרָה, וּבְאַהֲבָתוֹ עוֹד יוֹסִיף אֹמֶץ,</p>

<p>יָדַיִם רָפוֹת יְחַזֵּק, מִלָּיו יְקִימוּן כּשֵׁל,</p>

<p>בִּקֵּשׁ הַנִּרְדָף מֵאָבִיו וְגָמַל לוֹ חֶסֶד,</p>

<p>יִכָּנַע לְאִישׁ אוֹבֵד וְכָרַת עִמּוֹ בְרִית נֶצַח</p>

<p>הִנֵּה כֵן יְדִידוּת תָּמִים, זוֹ אַהֲבָה נֶאֱמָנֶת.</p>

<p>פְּאֵר, פְּאֵר לְךָ יְהוֹנָתָן! יְהַלֶּלְךָ כָּל יְשַׁר דָּרֶךְ!</p>

<p>אוּלָם הָהּ! הָחֳדַלְתָּ מֵרְאוֹת בְּטוֹבַת בְּחִירֶךָ,</p>

<p>אוֹי כִּי נֶאֱסַפְתָּ וְיֵשַׁע דָּוִד לֹא חָזִיתָ!</p>

<p>עוֹד בְּצֵל שַׁדַּי נְפָשׁוֹת יְקָרוֹת תִּפָּגַשְׁנָה,</p>

<p>שָׁם תָּשׁוֹבְנָה לְהִתְרוֹעֵעַ בִּימִין עֶלְיוֹן נֶצַח. –</p>

<br />
</blockquote>

<blockquote>
<p><strong>וַיֹּאמֶר</strong> יְהוֹנָתָן עוֹד לְדָוִד: מָחָר חֹדֶשׁ</p>

<p>וְנִפְקַדְתָּ כִּי יִפָּקֵד בְּשֻׁלְחָן מוֹשָׁבֶךָ.</p>

<p>וְשִׁלַּשְׁתָּ תֵּרֵד מְאֹד וּבָאתָ אֶל מְקוֹם סֵתֶר</p>

<p>כְּיוֹם הַמַּעֲשֶׂה וְתֵשֵׁב אֵצֶל אֶבֶן הָאָזֶל.</p>

<p>וַאֲנִי שְׁלשֶׁת הַחִצִּים צִדָּה אוֹרֶה לְשַׁלֵּחַ</p>

<p>לִי לְמַטָּרָה. וְהִנֵּה אֶשְׁלַח שָׁם אֶת הַנַּעַר</p>

<p>לֵךְ מְצָא אֶת הַחִצִּים, אִם כֹּה אֹמַר לָעֶלֶם:</p>

<p>הִנֵּה הַחִצִּים מִמְּךָ וָהֵנָּה קָחֶנּוּ</p>

<p>וָבֹאָה, כִּי שָׁלוֹם לְךָ וְאֵין דָּבָר, חַי אֱלֹהַּ!</p>

<p>וְאִם כֹּה אֹמַר: הִנֵּה הַחִצִּים מִמְּךָ וָהָלְאָה</p>

<p>אוֹת לֹא טוֹבָה הִיא, לֵךְ כִּי יְיָ שִׁלְּחֶךָ</p>

<p>וְהַדָּבָר אֲשֶׁר דִּבַּרְנוּ עֵד יְיָ בֵּינֵינוּ. –</p>

<p>וַיִּסָּתֶר דָּוִד בַּשָּׂדֶה, וַיְהִי הַחֹדֶשׁ</p>

<p>וַיֵּשֶׁב הַמֶּלֶךְ אֶל הַשֻּׁלְחָן לֶאֱכוֹל לֶחֶם</p>

<p>וַיִפָּקֵד מְקוֹם דָּוִד, וְלֹא דִבֶּר הַמֶּלֶךְ</p>

<p>בַּיּוֹם הַהוּא מְאוּמָה. וַיְהִי מִמָּחְרָת הַחֹדֶשׁ</p>

<p>הַשֵּׁנִי, וַיִּפָּקֵד מְקוֹם דָּוִד, וַיֹּאמֶר</p>

<p>שָׁאוּל אֶל יְהוֹנָתָן בְּנוֹ: הַגֵּד לִי מַדּוּעַ</p>

<p>לֹא בָא בֶן יִשַׁי גַּם תְּמוֹל גַּם הַיּוֹם לַלָּחֶם?</p>

<p>וַיַּעַן יְהוֹנָתָן אֶת שָׁאוּל: הִנֵּה זֶבַח</p>

<p>מִשְׁפָּחָה בְּבֵית יִשַׁי, וַאֲחֵי דָוִד קְרָאוּהוּ,</p>

<p>וְנִשְׁאַל דָּוִד מֵעִמָּדִי עַד בֵּית לָחֶם.</p>

<p>וַיִּחַר אַף שָׁאוּל בִּיהוֹנָתָן וַיֹּאמַר:</p>

<p>&quot;בֶּן נַעֲוַת הַמַּרְדוּת! הֲלֹא יָדוֹעַ יָדַעְתִּי</p>

<p>&quot;כִּי בֹחֵר אַתָּה בְּבֶן יִשַׁי לְבָשְׁתְּךָ וּלְבשֶׁת</p>

<p>&quot;עֶרְוַת אִמֶּךָ, כִּי כָל־עֵת אֲשֶׁר הוּא עוֹדֶנּוּ</p>

<p>&quot;חַי עַל אֲדָמָה לֹא תִכּוֹן אַתָּה וּמַלְכוּתֶךָ.</p>

<p>&#8220;וְעַתָּה שְׁלַח וְקָחֵהוּ אֵלַי, כִּי הוּא בֶן מָוֶת.&#8221;</p>

<p>וַיַּעַן יְהוֹנָתָן: לָמָה יוּמָת בְּאֵין פֶּשַׁע?</p>

<p>וַיָּטֶל שָׁאוּל חֲנִיתוֹ עָלָיו לַהֲמִיתֵהוּ.</p>

<p>וַיֵּדַע יְהוֹנָתָן כִּי כָלָה הִיא וְנֶחֱרָצָה</p>

<p>מֵעִם אָבִיו לְהָמִית אֶת דָּוִד. וַיָּקָם</p>

<p>מִן הַשֻּׁלְחָן בָּחֳרִי אַף וְלֹא אָכַל לֶחֶם</p>

<p>בְּיוֹם חֹדֶשׁ שֵׁנִי, כִּי נַפְשׁוֹ אֶל דָּוִד נֶעֱצָבֶת.</p>

<p>וַיֵּצֵא יְהוֹנָתָן הַשָּׂדֶה, וַיִּקַּח נַעַר</p>

<p>קָטָן עִמּוֹ וַיּוֹר הַחֵצִי לְהַעֲבִירֵהוּ,</p>

<p>וַיִּקְרָא לַנַּעַר וַיֹּאמֶר: מַהֵר חוֹשָׁה</p>

<p>אַל תַּעֲמֹד וְקַח הַחֵצִי, הֲלֹא הוּא מִמְּךָ וָהָלְאָה,</p>

<p>וַיְלַקֵּט הַנַּעַר אֶת הַחֵצִי וַיְבִיאֵהוּ</p>

<p>וְיוֹנָתָן נָתַן לוֹ כֵלָיו לַהֲבִיאָם הָעִירָה,</p>

<p>הַנַּעַר בָּא וְדָוִד קָם מֵּאֵצֶל הַנֶּגֶב</p>

<p>וְנָפַל לְאַפָּיו אָרְצָה וְשָׁלשׁ פְּעָמִים הִשְׁתָּחוּ.</p>

<p>וְדָוִד וִיהוֹנָתָן נָשְׁקוּ אִישׁ אֶת רֵעֵהוּ</p>

<p>וַיִּבְכּוּ גַם שְׁנֵיהֶם עַד דָּוִד הִגְדִּיל בֶּכִי.</p>

<p>וַיֹּאמֶר יְהוֹנָתָן: לֵךְ לְשָׁלוֹם! אֲשֶׁר נִשְׁבַּעְנוּ</p>

<p>שְׁנֵינוּ בְשֵׁם יְיָ עֵד הוּא בֵינִי וּבֵינֶךָ</p>

<p>כֵּן יָקוּם עַד עוֹלָם בֵּין זַרְעִי וּבֵין זַרְעֶךָ. –</p>

<br />
</blockquote>

<blockquote>
<p><strong>נִפְרְדוּ</strong> רֵעִים יְקָרִים מִשֶּׁבֶת כְּאַחִים יָחַד.</p>

<p>שָׁבְתָה חֶבְרָתָם וַאָגֻדָּתָם לֹא הֻתָּרָה.</p>

<p>מִדּוּר יַחְדָּו נִפְזָרוּ, וּבְלִבּוֹתָם נִצְמָדוּ,</p>

<p>עוֹד נֶפֶשׁ אִיש בְּאָחִיו בְּקֶשֶׁר אַמִּיץ נִקְשָׁרָה,</p>

<p>בְּאַהֲבָתָם שָׁגוּ תָמִיד, בַּעֲתִידוֹת נָחָמוּ.</p>

<p>נִשְׁבְּרָה רוּחַ שְׁנֵיהֶם, דָּלְפָה עֵינָם גַּם שְׁנֵימוֹ</p>

<p>הִשְׁתַּפְּכוּ אִישׁ אֶל חֵיק רֵעֵהוּ, וַיֵּלֵכוּ,</p>

<p>יְהוֹנָתָן שָׁב הָעִירָה, וְדָוִד בָּרַח נֹבֶה</p>

<p>אֶל אֲחִימֶלֶךְ הַכֹּהֵן. וַיֶּחֱרַד אֲחִימֶלֶךְ</p>

<p>לִקְרַאת דָּוִד וַיִּשְׂמַח בּוֹ, וַיִּשְׁאָלֵהוּ</p>

<p>מַדּוּעַ אַתָּה לְבַדֶּךָ וְאֵין אִישׁ אִתֶּךָ?</p>

<p>וַיֹּאמֶר דָּוִד: יַעַן צִוַּנִי הַמֶּלֶךְ</p>

<p>דְּבַר סֵתֶר וַיֹּאמֶר לִי אִישׁ אַל יֵדַע מְאוּמָה</p>

<p>וְהַנְּעָרִים אֶל מְקוֹם פְּלֹנִי אַלְמֹנִי יוֹדַעְתִּי.</p>

<p>וְעַתָּה מַה יֵּשׁ תַּחַת יָדֶךָ, חֲמִשָּׁה לֶחֶם</p>

<p>אוֹ הַנִּמְצָא, תְּנָה בְיָדִי. וַיַּעַן אֲחִימֶלֶךְ:</p>

<p>אֵין לֶחֶם חֹל תַּחַת יָדִי כִּי לֶחֶם קֹדֶשׁ,</p>

<p>אִם הַנְּעָרִים אַךְ מֵאִשָּׁה שָׁמוֹר נִשְׁמָרוּ.</p>

<p>וַיֹּאמֶר דָּוִד: כִּי אִם אִשָּׁה עֲצוּרָה לָנוּ</p>

<p>כִּתְמוֹל שִׁלְשׁוֹם בְּצֵאתִי, וּכְלֵי הַנְּעָרִים קֹדֶשׁ</p>

<p>וְהוּא דֶּרֶךְ חֹל וְאַף כִּי הַיּוֹם יִקְדַּשׁ בַּכֶּלִי.</p>

<p>וַיִּתֶּן לוֹ לֶחֶם הַפָּנִים אֲשֶׁר הוּסָרוּ</p>

<p>מִלִּפְנֵי יְיָ לָשׂוּם לֶחֶם חֹם תַּחְתֵּיהוּ.</p>

<p>וַיֹּאמֶר לוֹ דָוִד: הֲיֵשׁ פֹּה תַחַת יָדֶךָ</p>

<p>חֲנִית אוֹ חֶרֶב, כִּי גַם חַרְבִּי וְכֵלַי לֹא לָקַחְתִּי</p>

<p>בְּיָדִי, כִּי נָחוּץ מְאֹד הָיָה דְבַר הַמֶּלֶךְ.</p>

<p>וַיֹּאמֶר הַכֹּהֵן: חֶרֶב גָּלְיַת אֲשֶׁר הִכִּיתָ</p>

<p>בְּעֵמֶק הָאֵלָה לוּטֶה בְשִׂמְלָה מֻנַּחַת</p>

<p>אַחֲרֵי הָאֵפוֹד, אִם אוֹתָהּ תִּקַּח קָחֶהָ,</p>

<p>כִּי אֵין אַחֶרֶת זוּלָתָהּ בַּזֶּה. וַיֹּאמֶר</p>

<p>דָּוִד: אֵין כָּמוֹהָ, תְּנֶנָּה לִי, וַיִּתְּנֶהָ.</p>

<p>וַיִּבְרַח דָּוִד מִנּוֹב וַיֵּלֶךְ לַדָּרֶךְ,</p>

<p>וַיַּךְ לִבּוֹ כִּי חָטְאוּ שְׂפָתָיו לְדַבֵּר שָׁקֶר.</p>

<br />
</blockquote>

<blockquote>
<p><strong>וְשָׁם</strong> הָיָה בְנוֹב אִישׁ אֶחָד מֵעַבְדֵי הַמֶּלֶךְ</p>

<p>בַּיּוֹם הַהוּא נֶעְצָר לִפְנֵי יְיָ בַּקֹּדֶשׁ,</p>

<p>דּוֹאֵג הָאֲדוֹמִי שְׁמוֹ. אַבִּיר הָרוֹעִים לְמֶלֶךְ.</p>

<p>וַיַּגֵּד לְשָׁאוּל: רָאִיתִי דָוִד בָּא נֹבֶה</p>

<p>אֶל אֲחִימֶלֶךְ בֶּן אֲחִיטוּב, וְהַכֹּהֵן שָׂמֵחַ</p>

<p>וְרָץ לִקְרַאת בֶּן יִשַׁי, וַיִּשְׁאַל לוֹ בֵאלֹהַּ</p>

<p>וְצֵידָה לְדֶרֶךְ נָתַן לוֹ מִלֶּחֶם הַקֹּדֶשׁ</p>

<p>וְחֶרֶב גָּלְיַת הַפְּלִשְׁתִּי נָתַן לוֹ וְשִׁלְּחֵהוּ.</p>

<p>וַיִּשְׁלַח שָׁאוּל נֹבֶה לִקְּרוֹא אֶת אֲחִימֶלֶךְ</p>

<p>וְכָל בֵּית אָבִיו הַכֹּהֲנִים, וַיָּבוֹאוּ כֻלָּמוֹ</p>

<p>אֶל הַמֶּלֶךְ, וְלֹא יָדְעוּ כִּי בְנַפְשָׁם נִקְרָאוּ.</p>

<p>וַיֹּאמֶר שָׁאוּל: שְׁמַע נָא בֶן אֲחִיטוּב! וַיֹּאמֶר</p>

<p>הַכֹּהֵן: הִנְנִי אֲדוֹנִי. וַיֹּאמֶר הַמֶּלֶךְ:</p>

<p>לָמָה אַתָּה וּבֶן יִשַׁי קְשַׁרְתֶּם עָלַי קֶשֶּׁר</p>

<p>בְּתִתְּךָ לוֹ לֶחֶם וְחֶרֶב וְשָׁאוֹל לוֹ בֵּאלֹהַּ</p>

<p>לָקוּם עָלַי לְאוֹרֵב וּבוֹא בְמֶרֶד וָמַעַל?</p>

<p>וַיַּעַן הַכֹּהֵן אֶת הַמֶּלֶךְ וַיֹּאמַר:</p>

<p>וּמִי בְכָל עֲבָדֶיךָ נֶאֱמָן כְּדָוִד חֲתָנֶךָ?</p>

<p>מִי כְדָוִד סָר לְמִשְׁמַעְתֶּךָ וְנִכְבָּד בְּבֵיתֶךָ?</p>

<p>הַחִלּוֹתִי לִשְׁאָל לוֹ בֵאלֹהִים בְּתֹם נָפֶשׁ,</p>

<p>חָלִילָה לִי! אַל יָשִׂים הַמֶּלֶךְ בִּי פֶשַׁע</p>

<p>וְלֹא בְכָל בֵּית אָבִי, כִּי לֹא יָדְעוּ עֲבָדֶיךָ</p>

<p>בְּכָל זֹאת דָּבָר גָּדוֹל אוֹ קָטָן, נְקִיִּים נָחְנוּ.</p>

<p>וַיֹּאמֶר לוֹ הַמֶּלֶךְ: מוֹת תָּמוּת אֲחִימֶלֶךְ</p>

<p>אַתָּה וְכָל בֵּית אָבִיךָ יַחַד תָּמוּתוּ.</p>

<p>וַיְצַו לָרָצִים הַנִּצָּבִים עִמּוֹ: &quot;סֹבּוּ</p>

<p>&quot;וְהָמִיתוּ כֹּהֲנֵי יְיָ, כִּי גַם יָדָם בְּמֶרֶד</p>

<p>&quot;עִם דָּוִד, וְכִי יָדְעוּ כִּי בוֹרֵחַ מִמֶּנִּי</p>

<p>&#8220;וְלֹא גָלוּ אֶת אָזְנִי.&#8221; וְלֹא אָבוּ עַבְדֵי הַמֶּלֶךְ</p>

<p>לִשְׁלוֹחַ אֶת יָדָם בְּכֹהֲנֵי יְיָ לִפְגּוֹעַ.</p>

<p>וַיֹּאמֶר הַמֶּלֶךְ לְדוֹאֵג: קוּם אַתָּה קוּמָה!</p>

<p>סֹב וּפְגַע בַּכֹּהֲנִים. וַיָּקָם אִישׁ הָרֶשַׁע</p>

<p>דּוֹאֵג הָאֲדוֹמִי וַיִּפְגַע בָּהֶם, וַיָּמֶת</p>

<p>בַּיּוֹם הַהוּא שְׁמוֹנִים וַחֲמִשָּׁה כֹּהֲנֵי אֱלֹהַּ</p>

<p>נוֹשְׂאֵי אֵפוֹד בָּד. – קוֹל דְּמֵיהֶם צָעֲקוּ שָׁמָיְמָה! –</p>

<p>גַּם בְּנוֹב עִיר הַכֹּהֲנִים שָׁלַח יָדוֹ בָרֶצַח,</p>

<p>מֵאָדָם עַד בְּהֵמָה הַכֹּל הִכָּה לְפִי חָרֶב. –</p>

<p>אוֹי לְךָ דּוֹאֵג! דַּם הַקְּדוֹשִׁים שָׁפְּכוּ יָדֶיךָ</p>

<p>אֲשֶׁר תְּמוֹל נֶעְצַרְתָּ עִמָּם לְהִתְקַדֵּשׁ שָׁמָּה,</p>

<p>אוֹי לְךָ וְכָל מִתְקַדְּשֵׁי שָׁוְא עִמְךָ, בִּשְׂפָתַיִם</p>

<p>תְּכַבְּדוּ אֵל וְלִבְּכֶם נִתְעָב, תִּמָּחוּ מִן הָאָרֶץ!</p>

<br />
</blockquote>

<blockquote>
<p><strong>אָז</strong> חָפְרָה הַלְּבָנָה, אָסְפָה נָגְהָהּ הַשֶּׁמֶשׁ,</p>

<p>שַׁחוּ צְבָא מָרוֹם, מַלְאֲכֵי שָׁלוֹם מַר בָּכָיוּ.</p>

<p>הֵקִיצוּ וְרִנְּנוּ בְאַשְׁמַנִּים שׁוֹכְנֵי צַלְמָוֶת,</p>

<p>שְׂעִירִים רָקְדוּ כְאֵילִים, רְפָאִים צָהֲלוּ וְהֵרִיעוּ:</p>

<p>&quot;הֶאָח הֶאָח רָאֲתָה עֵינֵנוּ, רֹאשׁ נָשָׂאנוּ.</p>

<p>&quot;הָבוּ סִרְפָּד וְדַרְדַּר, הָבוּ כָּל קוֹצֵי יַעַר,</p>

<p>&quot;לְכוּ וְעִטְּרוּ עֲטָרָה מִבַּעַד לְצַמַּת גְּבִירֵנוּ,</p>

<p>&quot;נֵזֶר לְרֹאשׁ בַּעַל זְבוּב, בְּעֹז יָדוֹ גָבַר חָיִל!</p>

<p>&quot;יָרָה חֵץ לְמַטָּרָה, אֶל הַשַּׁעֲרָה קוֹלֵעַ,</p>

<p>&quot;חֵץ קִנְאָה שִׁחֵת הַלֵּב, וַיַּט צַדִּיק לְתֹהוּ.</p>

<p>&quot;נָפְלוּ כֹּהֲנֵי יְיָ, בְּיַד יִשְׂרָאֵלִי נָפָלוּ,</p>

<p>&quot;אֵפוֹדֵי בָד בְּיַד מֶלֶךְ בְּנֵי יַעֲקֹב נִגְעָלוּ.</p>

<p>&quot;וְזֶה דָוִד אוֹיְבֵנוּ הַעֲמֵק הֶעֱמִיק לָרֶדֶת,</p>

<p>&quot;כִּצְבִי מֻדָּח רַגְלָיו לִפְנֵי רוֹדֵף נָדָדוּ,</p>

<p>&quot;אַף לִבּוֹ נִתְעָב, חִלֵּל שְׂפָתָיו בְּמִבְטָא שָׁקֶר,</p>

<p>&#8220;לֹא יַשְׁחִית וְיָרַע עוֹד לָנוּ, יְכָלְנוּהוּ!&#8221; –</p>

<p>יוֹשֵׁב שָׁמַיִם יִשְׂחָק, אֲדֹנָי יִלְעַג לָמוֹ,</p>

<p>וַיֹּאמֶר לְאֶרְאֶלָּיו: הַסּוּ, אַל תֵּעָצֵבוּ</p>

<p>בִּפְרוֹחַ רִשְׁעָה כְמוֹ עֵשֶׂב, וְתָצִיץ כַּרָגַע,</p>

<p>לְהִשָּׁמְדָהּ עֲדֵי עַד, לִהְיוֹת לְדֵּרָאוֹן נֶצַח.</p>

<p>וְאַתֶּם אַל תֶּחֶרְדוּ לִרְגָעִים עוֹד יָבוֹאוּ</p>

<p>וְיִמֹּטוּ פַעֲמֵי מְשִׁיחִי וְיַד שָׂטָן גֹּבֶרֶת</p>

<p>הֲלֹא כָמוּס עִמָּדִי בְּסוֹד הָאֱלֹהִים נִגְזֶרֶת,</p>

<p>מִלְחֶמֶת טוֹב בְּרָעָה זֶה יְעוֹדֵד זוֹ מוּעֶדֶת,</p>

<p>אוּלָם אַחֲרִית רִשְׁעָה לָנֶצַח נִשְׁמֶדֶת.</p>

<p>מִשָּׁמַי נִשְׁקַף צֶדֶק, אֱמֶת מֵאֶרֶץ אַצְמִיחַ</p>

<p>יָרוּם קֶרֶן בֶּן יִשַׁי, בֵּית דָּוִד יַפְרִיחַ.</p>

<br />
</blockquote>

<blockquote>
<br />
</blockquote>

<h1 id="מחברתשניה">מחברת שניה</h1>

<blockquote>
<br />
</blockquote>

<h2 id="שירששי">שיר ששי</h2>

<blockquote>
<br />
</blockquote>

<p>גם כי אלך בגיא צלמות</p>

<p>לא אירא רע</p>

<p>כי אתה עמדי</p>

<blockquote>
<br />
</blockquote>

<blockquote>
<p>בְּמֵתִים חָפְשִׁי כַּחֲלָלִים שׁוֹכְבֵי קֶבֶר</p>

<p>לֹא יִפָּקְדוּ לֹא יַעֲלוּ עַל לֵב גֶּבֶר</p>

<p>כֵּן מַרְחִיק נְדוֹד בְּאֶרֶץ לֹא לוֹ יָנוֹעַ,</p>

<p>חֲדַל אוֹהֵב וָרֵעַ כָּל הַיּוֹם שְׁחוֹחַ</p>

<p>אֵין נֹחַם בַּצָּר אֵין מִי יְאַמֵּץ כֹּחַ</p>

<p>לְעֵין מוֹצְאוֹ לֹא נִכַּר דַּל לִפְנֵי שׁוֹעַ.</p>
</blockquote>

<blockquote>
<br />
</blockquote>

<blockquote>
<p><strong>אַל</strong> תִּבְכּוּ לְמֵת אַל תָּנוּדוּ לְיוֹרַד שַׁחַת,</p>

<p>בְּאֵין שִׂמְחָה וְאֵין עֶצֶב עַל עָפָר נַחַת,</p>

<p>בְּכוּ בָכֹה לְהוֹלֵךְ, בְּאַדְמַת זָר אוֹרֵחַ,</p>

<p>יָנוּס לִפְנֵי רוֹדֵף בְּרֶגֶל מוּעֶדֶת</p>

<p>וְלֹא יֵדַע לִרְאוֹת עוֹד אֶרֶץ מוֹלֶדֶת</p>

<p>מֵחֲמַת מוֹשֵׁל וְזַעַם אַפּוֹ כִּי בֹרֵחַ.</p>

<br />
</blockquote>

<blockquote>
<p><strong>נָס</strong> דָּוִד מִגִּבְעָה בְּיוֹם שִׂמְחַת חֹדֶשׁ</p>

<p>בָּא מִפְּנֵי שָׁאוּל נֹבֶה עִיר הַקֹּדֶשׁ</p>

<p>שָׁם יָדְעוּ עֶרְכּוֹ וְלִקְרָאתוֹ חָרָדוּ.</p>

<p>לַנִּרְדָּף חִנָּם טוֹב וְחֶסֶד גָּמָלוּ,</p>

<p>אֲהָהּ! בְּדַם נַפְשׁוֹתָם עַל צַדִּיק חָמָלוּ! –</p>

<p>מִשָּׁם לְאַדְמַת נֵכָר פְּעָמָיו נָדְדוּ.</p>

<br />
</blockquote>

<blockquote>
<p><strong>דָּלְפוּ</strong> עֵינֵי אֹבֵד וְנַפְשׁוֹ בָהֵלָה</p>

<p>&#8220;אוֹי לִי! בְּאֶרֶץ זָרִים מִפְלָט אֲיַחֵלָה!&#8221; –</p>

<p>וְהִנֵּה תַּנְחוּמַת אֵל רוּחוֹ הִבְלִיגָה:</p>

<p>&quot;אַל תִּירָא רָע, עִמְּךָ בְצָרָה הִנֵּנִי</p>

<p>&quot; גַּם בְּגֵיא צַלְמָוֶת שָׁמָּה תִמְצְאֵנִי,</p>

<p>&#8220;שִׁבְטִי וּמִשְׁעַנְתִּי עִמְּךָ אַצִּיגָה.&#8221;</p>

<br />
</blockquote>

<blockquote>
<p><strong>גַּם</strong> בְּאֶרֶץ גְּזֵרָה יַד בֶּן יִשַׁי רָמָה</p>

<p>יְקָרוֹ וְהוֹדוֹ עִמּוֹ, בַּאֲשֶׁר הוּא שָׁמָּה</p>

<p>לְרֹאשׁ וְקָצִין שָׂמוּהוּ גִבּוֹרֵי חָיִל.</p>

<p>נָבִיא כֹהֵן וְאֵפוֹד אֵלָיו נָהָרוּ</p>

<p>בֵּית אָבִיו וְרֵעָיו לִרְאוֹתוֹ מָהָרוּ</p>

<p>אֵל לִמְשִׁיחוֹ הִגִּיהַ חֶשְׁכַּת לָיִל.</p>

<br />
</blockquote>

<blockquote>
<p><strong>יִשְׁלָיוּ</strong> אֹהָלִים לְשׁוֹדְדִים, מַרְגִיז אֵל בּוֹטֵחַ</p>

<p>עָרִיץ עַל מִטָּתוֹ סָרוּחַ, יִשׁכַּב וְאֵין פָּחַד,</p>

<p>יָקוּם וְיֹאכַל לְמַעֲדַנָּיו, שֻׁלְחָנוֹ מָלֵא דֶשֶׁן,</p>

<p>וְאִישׁ צַדִּיק פְּאֵר מַעֲלָלִים וּכְלִיל הַדְרַת נָפֶשׁ</p>

<p>נָס מִפְּנֵי רוֹדֵף לְמַלֵּט חַיָּתוֹ מֵעֲבוֹר בְּשֶׁלַח,</p>

<p>בַּבֹּקֶר קָם וְחָרַד, יִשְׂבַּע נְדֻדִים עֲדֵי נָשֶׁף,</p>

<p>נִדַּח מֵאֶרֶץ מוֹלַדְתּוּ, אֲשֶׁר בְּעֹז יְמִין יֶשַׁע</p>

<p>עָשָׂה לָהּ נִפְלָאוֹת,וַיַּךְ אָחוֹר צָרֶיהָ,</p>

<p>יַעֲזוֹב בֵּית אָבִיו וְרֵעָיו, יִטּוֹשׁ אֵשֶׁת חֵיקֵהוּ,</p>

<p>בּוֹרֵחַ מֵאִישׁ אֲשֶׁר בִּנְעִים כִּנּוֹרוֹ הִבְרִיחַ</p>

<p>מִמֶּנוּ רוּח אֱלֹהִים רָעָה כִּי תְבַעְתֵהוּ,</p>

<p>מֶלֶךְ בְּכָל כֹּחוֹ עֲבָדָהוּ, גָּרוֹשׁ יִגְרְשֵׁהוּ</p>

<p>מֵהִסְתַּפֵּחַ בְּנַחְלַת יְיָ אַדְמַת קֹדֶשׁ</p>

<p>וַיֵּלֶךְ עָיֵף וְיָגֵעַ וְצָמֵא לַמָּיִם</p>

<p>לָנוּד וְלָנוֹעַ בְּאַרְצוֹת זָרִים עוֹזְבֵי אֱלֹהַּ</p>

<p>בֵּין אוֹיְבֵי עַמּוֹ לְבַקֵּשׁ מִפְלָט וּמָנוֹחַ,</p>

<p>אֲהָהּ! אֲשֶׁר מֶלֶךְ יְשֻׁרוּן יִשְׂטְמֵהוּ וַימָרָרְהוּ</p>

<p>בֵּין מַלְכֵי נֵכָר אֵיךְ יִמְצָא מָנוֹס וָסֵתֶר! –</p>

<p>כֵּן סַרְעֲפֵּי דָּוִד וְרַעֲיוֹנָיו הִבְהִילוּהוּ</p>

<p>בְּבָרְחוֹ מִנּוֹב, וּבְאַמְתַּחְתּוֹ מְעַט לֶחֶם קֹדֶשׁ</p>

<p>יָבֵשׁ נִקֻּדִים, לִשְׂבּוֹעַ יוֹם אוֹ יוֹמַיִּם,</p>

<p>וְחֶרֶב גָּלְיַת עַל יְרֵכוֹ, וֵאלֹהָיו בְּלִבֵּהוּ</p>

<p>מִן הַמֵּצָר קָרָא יָהּ, וּבַמֶּרְחָב עָנְהוּ.–</p>

<br />
</blockquote>

<blockquote>
<p><strong>וְדָוִד</strong> בָּרַח מִנּוֹב בַּיּוֹם הַהוּא וַיֵּלֶךְ</p>

<p>לָגוּר בְּאֶרֶץ פְּלִשְׁתִּים וַיָבֹא אֶל אֲבִימֶלֶךְ</p>

<p>הוּא אָכִישׁ מֶלֶך גַּת, וַיְבַקְשֵׁהוּ וַיֹּאמַר:</p>

<p>&quot;אֲנִי בֶן יִשָׁי מִפְּנֵי שָׁאוּל גְּבִירִי בָרַחְתִּי,</p>

<p>&quot;עָלָה עָלַי רוּחַ מוֹשֵׁל עַל אֵין חֵטְא וְאָוֶן</p>

<p>&quot;וְעָזַבְתִּי אֶת אַרְצִי וְאָבוֹא לַחֲסוֹת בְּצֵל שִׁבְטֶךָ.</p>

<p>&quot;אֶמְצָא נָא חֵן בְּעֵינֶיךָ, וַעֲשֵׂה עִמִּי חֶסֶד</p>

<p>&quot; כַּחֶסֶד אֲשֶׁר עָשָׂה בִימֵי קֶדֶם אֲבִימֶלֶךְ</p>

<p>עִם אַבְרָהָם מְקוֹר חֻצָּבִי, אֲשֶׁר חֲנָנוֹ וַיֹּאמֶר:</p>

<p>&#8220;הִנֵּה אַרְצִי לְפָנֶיךָ, כַּטּוֹב בְּעֵינֶיךָ שֵׁבָה&#8221;.</p>

<p>&quot;זָכְרָה לִי הַבְּרִית אֲשֶׁר כָּרְתוּ בִבְאֵר שֶׁבַע,</p>

<p>&quot;עֵד הוּא הָאֵשֶׁל שָׁם יַחַד שְׁנֵיהֶם נִשְׁבָּעוּ,</p>

<p>&quot;אַף אֶת בְּרִיתוֹ עִם יִצְחָק בְּלֶכְתּוֹ אֵלָיו גְרָרָה</p>

<p>&quot;כָּרְתוּ יַחְדָו וַיִּשָׁבְעוּ אִישׁ אֶל רֵעֵהוּ.</p>

<p>&quot;וְעַתָּה דְּרָך נָא בְעִקְבוֹתֵיהֶם, אֲדוֹנִי הַמֶּלֶךְ!</p>

<p>&quot; תֵּן לִי מַחֲסֶה בְאַרְצֶךָ, וְאֶהְיֶה לְךָ לְעֶבֶד</p>

<p>&quot;נֶאֱמָן וְתָמִים, וּשְׁלוֹם מַלְכוּתְךָ תָּמִיד אֶדְרוֹשָׁה.</p>

<p>&quot;אוֹ אִם בָּטוֹחַ יִבְטַח בִּי לִבֶּךָ, סְפָחֵנִי</p>

<p>&quot;אֶל אַחַת הַפְּקוּדוֹת, אִם לְמִרְעֶה וָעֵדֶר,</p>

<p>&quot; אִם בְּלַהֲקַת הַמְּנַגְּנִים, אִם בְּיוֹצְאֵי צָבָא וְחָיִל,</p>

<p>&quot;וּלְכָל אֲשֶׁר תִּפְקְדֵנִי יֵשׁ לָאֵל יָדִי לְשָׁרְתֶךָ,</p>

<p>&quot;וּבְכָל כֹּחִי אֶעֱבָדְךָ, וּלְמִשְׁמַעְתְּךָ אָסוּרָה.</p>

<p>וַיַּעַן אָכִישׁ: לְשֵׁמַע אֹזֶן שִׁמְעֲךָ שָׁמַעְתִּי,</p>

<p>יָדַעְתִּי כִּי מָהִיר אַתָּה מְאֹד בִּמְלַאכְתֶּךָ,</p>

<p>לְךָ זְרוֹעַ עִם גְּבוּרָה, לְךָ פִּי שְׁנַיִם בָּרוּחַ,</p>

<p>וְעַתָּה עֲמוֹד וְאֶשְׁמַע עֲצַת חֲכָמַי מַה יִיעָצוּנִי.</p>

<p>וַיִּפֶן הַמֶּלֶךְ אֶל יוֹעֲצָיו וַיֹּאמֶר לָמוֹ:</p>

<p>&quot;זִבְחֵי שְׁלָמִים עָלַי, תּוֹדוֹת לְדָגוֹן אֱלֹהֵינוּ</p>

<p>&quot;הִנֵּה זֶה אִישׁ מְהֻלָּל, אִישׁ מוֹפֵת וָפֶלֶא</p>

<p>&quot; נִבְאַשׁ בְּעַמּוֹ, מָאַס בְּזֶרַע יַעֲקֹב וַיַּעַזְבֵהוּ,</p>

<p>&quot; וּבָא לַחֲסוֹת בְּצֵל כְּנָפַי, בְּאַרְצִי לְהִסְתַּפֵּחַ,</p>

<p>&quot;הָבָה וּנְקַבְּלֵהוּ, כִּי אֵין כָּמוֹהוּ בָאָרֶץ.</p>

<p>וַיַּעֲנוּ לוֹ אֲנָשָׁיו:&quot;חָלִילָה לְךָ הַמֶּלֶךְ!</p>

<p>&quot;הֲלֹא זֶה דָוִד הָעִבְרִי מֶלֶךְ הָאָרֶץ,</p>

<p>&quot;הִנֵּה הוּא הִכָּה אֶת גָּלְיַת גִּבּוֹר עַמֵּנוּ.</p>

<p>&quot;וְעָלָיו הַנָּשִׁים הַמְּשַׂחֲקוֹת בְּשִׁיר תַּעֲנֶינָה:</p>

<p>&#8220;הִכָּה שָׁאוּל בַּאֲלָפָיו וְדָוִד בְּרִבֹּאתָיִם.&#8221;</p>

<p>&quot;אֶרֶץ יְהוּדָה לוֹ הִיא, בִּישֻׁרוּן מֶמְשַׁלְתֵּהוּ,</p>

<p>&quot;אַךְ עָרוֹם יַעֲרִים, בָּא לִרְאוֹת עֶרְוַת הָאָרֶץ,</p>

<p>&quot; לִשְׂגוֹב מִבְצָרֵינוּ וּלְמַס עוֹבֵד יְשִׂימֵנוּ.</p>

<p>לְמַעַן הָקִים דְּבַר גָּלְיַת, אֲשֶׁר פִּיו הִכְשִׁילָהוּ</p>

<p>לֵאמֹר: אִם אַתֶּם תַּכּוּנִי, עֲבָדֵיכֶם נָחְנוּ.&quot; –</p>

<p>וַיָּשֵׂם דָּוִד בְּלִבּוֹ אֶת הַדְּבָרִים הָאֵלֶּה</p>

<p>וַיִּירָא וַיֵּחַת מִפְּנֵי אָכִישׁ הַמֶּלֶךְ</p>

<p>וַיְשַׁנּוֹ אֶת טַעְמוֹ וַיִּתְהוֹלֵל לְעֵינֵימוֹ,</p>

<p>וְהוֹרִיד רִירוֹ אֶל זְקָנוֹ כְּאִישׁ חֲסַר דַּעַת,</p>

<p>וַיְתָו בְּיָדוֹ לִפְנֵיהֶם עַל דַּלְתוֹת הַשָּׁעַר.</p>

<p>וַיֹּאמֶר אָכִישׁ אֶל עֲבָדָיו: לָמָּה תָבִיאוּ</p>

<p>אֵלַי אִישׁ מִשְׁתַּגֵּעַ? חֲסַר מְשֻׁגָּעִים אָנִי,</p>

<p>כִּי הֵבֵאתֶם אֶת עִבְרִי זֶה עָלַי לְהִשְׁתַּגֵּעַ?</p>

<p>הֲזֶה יָבוֹא אֶל בֵּיתִי? – וַיְגָרְשֵׁהוּ וַיֵּלֵךְ. –</p>

<br />
</blockquote>

<blockquote>
<p><strong>חֶלְדְּךָ</strong> דָּוִד וּתְלָאוֹתֶיךָ מַה נִּפְלָאוּ!</p>

<p>הֵן גָּדְלְךָ לְמוֹקֵשׁ לָךְ, וְתֻשִׁיָּה לְאֶבֶן נֶגֶף,</p>

<p>הוֹסַפְתָּ דַעַת הוֹסַפְתָּ מַכְאוֹב וָנֶגַע,</p>

<p>קָלוֹן שָׂבַעְתָּ מִכָּבוֹד, בּוּז מִתִּפְאָרֶת.</p>

<p>עַל כִּי נוֹרָאוֹת עָשְׂתָה יְמִינְךָ רְדָפְךָ מֶלֶךְ,</p>

<p>עַל כִּי פֵאֲרוּךָ בְּנוֹת עַמְּךָ חָרַד לִבֶּךָ,</p>

<p>וּבְאֶרֶץ זָרִים חַיֶּיךָ תְּלוּאִים מִנֶּגֶד. –</p>

<p>לֵהֲלֶךְ נֶגֶד הַחַיִּים מַה לֶּעָנִי יוֹדֵעַ?</p>

<p>עַתָּה פָּנָה לִרְאוֹת חָכְמָה וְהוֹלֵלוֹת וְסֶכֶל</p>

<p>הִתְהוֹלֵל אַךְ לְעֵינֵיהֶם, וְלִבּוֹ צָפַן דָּעַת,</p>

<p>שִׁנָּה אֶת טַעֲמוֹ, וַיְתָו עַל דַּלְתוֹת הַשָּׁעַר</p>

<p>לֹא-אֲמָרִים רֵקִים כִּי אִם כְּתַב ישֶׁר וָצֶדֶק</p>

<p>וְכֹה אָמַר:</p>

<p>&quot;מַה לָּכֶם תֶּחֶרְדוּ נְסִיכֵי אָרֶץ?</p>

<p>&quot;מַה מִּפָּנַי תִּירָאוּ, אֲנִי עָנִי וְגֹוֵעַ?</p>

<p>&quot;לֹא אֶתְאַו לְכִסְאֲכֶם, וְעַטְרוֹת רָאשֵׁיכֶם לֹא חָפַצְתִּי.</p>

<p>&quot;אַךְ הֶבֶל כָּל אָדָם, וַחֲמוּדוֹ כָּעָשׁ תֶּמֶס,</p>

<p>&quot;אַף רוֹזְנִים מִשְׁחָק לִי, וּמְלָכִים לִי לְקֶלֶס.</p>

<p>&quot;לֹא חֶרֶב מִלְחָמָה לִגְבוּלֵיכֶם הֵבֵאתִי,</p>

<p>&quot;לֹא אֶשְׂגַב מִכֶּם עִיר וּמִבְצָר, שָׂדֶה וְכֶרֶם,</p>

<p>&quot;לֹא אֹמַר לָכֶם הָבוּ, מִכֹּחֲכֶם שִׁחֵדוּ,</p>

<p>&quot;רַק מָנוֹחַ תְּנוּ לְכַף רַגְלִי, וְגַם אַתֶּם נוּחוּ.</p>

<p>&quot;וַאֲנִי זֹאת לָכֶם אֶתֵּנָה, כִּי תִגְמְלוּ לִי חֶסֶד,</p>

<p>&quot;אַבִּיעָה לָכֶם רוּחִי,שֵׂכֶל טוֹב וָלֶקָח.</p>

<p>&quot;סַם חַיִּים! מִי בִקֵּשׁ סַם חַיִּים? יִגּוֹשׁ הֵנָּה,</p>

<p>&#8220;לְכוּ וַאֲלַמֶּדְכֶם מַה נָּעִים בְּחַיֵּי חָלֶד.&#8221; –</p>

<p>וַיִּקַח אֶת כִּנּוֹרוֹ וַיָּשֶׁר שִׁיר לֶמֶד,</p>

<p>הִיא שִׁירַת אֲבָרְכָה בְּכָל עֵת, מְלֵאָה הַשְׂכֵּל וְדָעַת,</p>

<p>הֲלֹא הִיא כְתוּבָה בְּסֵפֶר תְּהִלּוֹת לְדָוִד הַמֶּלֶךְ. –</p>

<br />
</blockquote>

<blockquote>
<p><strong>וַיִּבְרַח</strong> דָּוִד מִגַּת וַיִּמָּלֵט וַיֵּלֶךְ</p>

<p>אֶל מְעָרַת עֲדֻלָּם, הִנֵּה בִגְבוּל אֱדוֹם נֶגְבָּה</p>

<p>לִגְבוּל מַטֵּה בְנֵי יְהוּדָה, בַּשְׁפֵלָה לָאָרֶץ</p>

<p>מְעָרָה רַחֲבַת יָדַיִם וּלְמִתְחַבְּאִים סֵתֶר.</p>

<p>וַיֵּרְדוּ אֵלָיו אֶחָיו וְכָל בֵּית אָבִיו שָׁמָּה,</p>

<p>כִּי יָרְאוּ מֵחֲמַת שָׁאוּל לָשֶׁבֶת בֵּית לָחֶם,</p>

<p>וַתְּהִי מִשְׁפַּחְתּוֹ עִמּוֹ וַיְנַחֲמוּ אִישׁ לְרֵעֵהוּ. –</p>

<p>בַּמְּעָרָה זֹאת הֵחֵל קֶרֶן דָּוִד לִצְמוֹחַ,</p>

<p>בֶּעֱנוּתוֹ יָרוּם אֶבְיוֹן וַיַּעַשׂ לוֹ חָיִל,</p>

<p>כִּי שָׁם הִתְקַבְּצוּ אֵלָיו אַנְשֵׁי מָרֵי נֶפֶשׁ</p>

<p>אֲשֶׁר בְּאֶרֶץ מוֹשְׁבוֹתָם צַר וּמָצוֹק מְצָאֵמוֹ.</p>

<p>וַיֵּדְעוּ כִּי אֱלֹהִים עִם דָּוִד וַיָּבוֹאוּ</p>

<p>לְהִתְנַחֵם בּוֹ וְלִהְיוֹת לָמוֹ אֹמֶץ בִּרְכָּיִם.</p>

<p>וַיְהִי מִסְפָּרָם אַרְבַּע מֵאוֹת שׁוֹלְפֵי חֶרֶב,</p>

<p>וַיְשִׂימוּהוּ עֲלֵיהֶם לְשָׂר, וְאֶל מִשְׁמַעְתּוֹ סָרוּ,</p>

<p>וְהָיְתָה זֹאת רֵאשִׁית מֶמְשַׁלְתּוֹ, מַמְלֶכֶת צֶמַח</p>

<p>עַל זֶרַע קֹדֶשׁ בְּאַדְמַת חֹל בְּאֶרֶץ לאֹ לָמוֹ. –</p>

<p>וְאֶחָיו בְּקֶרֶב הַמַּחֲנֶה, וְהֵם רָאשֵׁי הֶחָיִל. –</p>

<p>וּכְנָס יָגוֹן וַאֲנָחָה, וְסָרָה מֶנּוּ עַצֶּבֶת</p>

<p>סָמַךְ לִבּוֹ בֵאלֹהָיו, בּוֹ נַפְשׁוֹ חָסָיָה</p>

<p>כִּי לֹא יַעַזְבֵנוּ, לֹא יִטְּשֵׁהוּ לָנֶצַח,</p>

<p>וַיָּקָם בַּחֲצוֹת לַיְלָה, וַיִּקַּח כְּלִי זֶמֶר,</p>

<p>הֵעִיר הַנֵּבֶל וְכִנּוֹר, הֵעִיר הַשַּׁחַר,</p>

<p>וְהָיָה כְנַגֵּן הַמְּנַגֵּן וְנָחה עָלָיו רוּחַ,</p>

<p>וַיְזַמֵּר מִזְמוֹרָיו לְהוֹדוֹת לְעֶלְיוֹן חַסְדֵּהוּ.</p>

<p>וּבַמְּעָרָה בְּבָרְחוֹ מִפְּנֵי שָׁאוּל הַמֶּלֶךְ</p>

<p>אַל תַּשְׁחֵת לְדָוִד מִכְתָּם נִגֵּן הַמְּנַצֵּחַ:</p>
</blockquote>

<blockquote>
<p>חָנֵנִי אֱלֹהִים; חָנֵנִי<a href="#fn:3" id="fnref:3" title="see footnote" class="footnote"><sup>3</sup></a></p>
</blockquote>

<blockquote>
<p>כִּי בְךָ חָסָיָה נַפְשִׁי</p>

<p>וּבְצֵל-כְּנָפֶיךָ אֶחֱסֶה</p>

<p>עַד-יַעֲבֹר הַוּוֹת;</p>

<p>אֶקְרָא לֵאלֹהִים עֶלְיוֹן</p>

<p>לָאֵל גֹּמֵר עָלָי:</p>

<p>יִשְׁלַח מִשָּׁמַיִם וְיוֹשִׁיעֵנִי</p>

<p>חֵרֵף שֹׁאֲפִי סֶלָה</p>

<p>יִשְׁלַח אֱלֹהִים חַסְדּוֹ וַאֲמִתּוֹ:</p>

<p>נַפְשִׁי! בְּתוֹךְ לְבָאִם אֶשְׁכְּבָה</p>

<p>לֹהֲטִים בְּנֵי אָדָם</p>

<p>שִׁנֵּיהֶם חֲנִית וְחִצִּים</p>

<p>וּלְשׁוֹנָם חֶרֶב חַדָּה:</p>

<p>רוּמָה עַל הַשָּׁמַיִם אֱלֹהִים</p>

<p>עַל כָּל-הָאָרֶץ כְּבוֹדֶךָ:</p>

<p>רֶשֶׁת! הֵכִינוּ לִפְעָמַי</p>

<p>כָּפַף נַפְשִׁי כָּרוּ לְפָנַי שִׁיחָה</p>

<p>נָפְלוּ בְתוֹכָהּ סֶלָה:</p>

<p>נָכוֹן לִבִּי אֱלֹהִים נָכוֹן לִבִּי</p>

<p>אָשִׁירָה וַאֲזַמֵּרָה:</p>

<p>עוּרָה כְבוֹדִי עוּרָה הַנֵּבֶל וְכִנּוֹר</p>

<p>אָעִירָה שָׁחַר:</p>

<p>אוֹדְךָ בָעַמִּים! אֲדוֹנָי</p>

<p>אֲזַמֶּרְךָ בַּלְאֻמִּים:</p>

<p>כִּי גָדוֹל עַד שָׁמַיִם חַסְדֶּךָ</p>

<p>וְעַד-שְׁחָקִים אֲמִתֶּךָ:</p>

<p>רוּמָה עַל-שָׁמַיִם אֱלֹהִים</p>

<p>עַל כָּל-הָאָרֶץ כְּבוֹדֶךָ:</p>

<br />
</blockquote>

<blockquote>
<p><strong>מִשָּׁם</strong> הָלַךְ דָּוִד מִצְפֵּה מוֹאָב, וַיֹּאמֶר</p>

<p>אֶל מֶלֶךְ מוֹאָב: &quot;אָבִי וְאִמִּי אֵלַי בָּאוּ</p>

<p>&quot;מֵאֶרֶץ יְהוּדָה, פְּלֵטִים מִפְּנֵי שָׁאוּל הַמֶּלֶךְ,</p>

<p>&quot;וַאֲנִי וַאֲנָשַׁי הוֹלְכִים לָתוּר מְנוּחָה לָנוּ,</p>

<p>&quot;יֵשְׁבוּ נָא אָבִי וְאִמִּי תַחַת צֵל שִׁבְטֶךָ</p>

<p>&quot;עַד אֲשֶׁר יָדוֹעַ אֵדַע מַה יַּעֲשֶׂה לִי אֱלֹהַּ.</p>

<p>&quot;זָכְרָה לָמוֹ כִּי נֵצֶר מֵעַמְּךָ הָיָתָה</p>

<p>&#8220;אֵם מִשְׁפַּחְתֵּנוּ רוּת מוֹאֲבִיָּה אֵשֶׁת בֹּעַז.&#8221;</p>

<p>וַיַּנְחֵם פְּנֵי מֶלֶךְ מוֹאָב, וַיִּמְצְאוּ חֶסֶד,</p>

<p>וְכָל יְמֵי הֱיוֹת דָּוִד בַּמְּצוּדָה שָׁמָּה יָשָׁבוּ,</p>

<p>וְאַחֲרֵי זֹאת לֹא יָדַעְנוּ מֶה הָיָה לָמוֹ. –</p>

<p>וְגָד הַנָּבִיא בָא אֶל דָּוִד בְּשֵׁם יְיָ אֱלֹהַּ</p>

<p>וַיֹּאמַר: לֹא תֵשֵׁב בַּמְּצוּדָה, לֵךְ וּבָאתָ</p>

<p>אֶרֶץ יְהוּדָה, וַיָּבֹא דָוִד יַעַר חָרֶת. –</p>

<p>וַיִּשְׁמַע שָׁאוּל כִּי דָוִד וַאֲנָשָׁיו שָׁבוּ</p>

<p>אֶל אַרְצוֹ, וְכִי נוֹדָעִים הֵמָּה בָאָרֶץ,</p>

<p>וַיִּירָא מְאֹד, וַיָּשֶׂם בְּלִבּוֹ לִלְחוֹם בָּמוֹ.</p>

<p>אָז הִגִּיד דּוֹאֵג הָאֳדוֹמִי לְשָׁאוּל הַמֶּלֶךְ</p>

<p>כִּי בָא דָוִד נֹבָה אֶל בֵּית אֲחִימֶלֶךְ</p>

<p>וְכִי נָתַן לוֹ הַכֹּהֵן לֶחֶם קֹדֶשׁ וְחֶרֶב,</p>

<p>וַיַּהֲרגֹ שָׁאוּל כֹּהֲנֵי נוֹב וְהֶחֱרִים עִיר הַקֹּדֶשׁ.</p>

<br />
</blockquote>

<blockquote>
<p><strong>כְּאוּד</strong> מֻצָּל מֵאֵשׁ בֵּן אֶחָד לַאֲחִימֶלֶךְ</p>

<p>בֶּן אֲחִיטוּב הַכֹּהֵן נִמְלַט מֵהֲרוּגֵי חָרֶב</p>

<p>וַיִּבְרַח אֶל דָּוִד, וְאֵפוֹד הוֹרִיד בְּיָדֵהוּ.</p>

<p>וְשֵׁם הַפָּלִיט אֶבְיָתָר, הוּא גָלָה אֹזֶן</p>

<p>דָּוִד, כִּי הָרַג שָׁאוּל אֶת כֹּהֲנֵי אֱלֹהַּ,</p>

<p>וַיִּשָׂא דָוִד קוֹל נְהִי וְעֵינָיו נָזְלוּ דֶמַע,</p>

<p>וַיֹּאמֶר אֶל אֶבְיָתָר: אוֹיָה לִי! יָדַעְתִּי</p>

<p>בַּיּוֹם הַהוּא כִּי שָׁם דּוֹאֵג אִישׁ הָרֶשַׁע</p>

<p>כִּי הַגֵּד יַגִּיד לְשָׁאוּל, אוֹי לִי כִּי חָטָאתִי!</p>

<p>אָנֹכִי סַבּוֹתִי בְּכָל נַפְשׁוֹת בֵּית אָבִיךָ.</p>

<p>שְׁבָה אִתִּי אַל תִּירָא, עִמִּי אַתָּה מִשְׁמֶרֶת,</p>

<p>כִּי אֲשֶׁר יְבַקֵּשׁ אֶת נַפְשִׁי יְבַקֵּשׁ אֶת נַפְשֶׁךָ. –</p>

<p>וַיֵּלֶךְ דָּוִד הַחַדְרָה וַיֵּבְךְ בַּסָּתֶר.</p>

<p>כָּרַע נָפַל אַרְצָה, נָשָׂא כַפָּיו שָׁמָיְמָה</p>

<p>וַיֹּאמַר: &quot;שַׁחוֹתִי אֱלֹהִים, מַה מְּאֹד שַׁחוֹתִי,</p>

<p>&quot;גָּדוֹל כַּיָּם שִׁבְרִי, אוֹי מִי יִרְפָּאֵנִי!</p>

<p>&quot;נֶהֶרְגוּ כֹּהֲנֵי יְיָ, בְּאַשְׁמָתִי נֶהֶרָגוּ</p>

<p>&quot;הֵן אָנֹכִי חָטָאתִי, אָנֹכִי הֶעֱוֵיתִי,</p>

<p>שִׁקַּרְתִּי לַכֹּהֵן, וְלֶחֶם קֹדֶשׁ אָכָלְתִּי</p>

<p>&quot;הוֹאֵל וּתְדַכְּאֵנִי, הַתֵּר יָדְךָ בַּצְעֵנִי,</p>

<p>&quot;וְאֵלֶּה הַקְּדוֹשִׁים מֶה עָשׂוּ, כִּי בָם אָנַפְתָּ</p>

<p>&#8220;וַתְּשַׁלְחֵם כֻּלָּמוֹ כְּצֹאן הָרֵגָה לְבֵית מַטְבֵּחַ.&#8221; –</p>

<p>וְהִנֵּה קוֹל אֱלֹהִים קוֹרֵא בְאָזְנָיו וַיְנַחֲמֵהוּ:</p>

<p>&quot;דֹּמָה בְּנִי דָוִד דֹּמָה, מְנַע קוֹלְךָ מִבֶּכִי,</p>

<p>&quot;נָקִיתָ מִדַּם כֹּהֲנַי, לֹא אַתָּה סַבּוֹתָ,</p>

<p>&quot;אֵלֶּה אֲנִי פָעַלְתִּי, מִיָּדִי זֹאת נִגְזָרָה;</p>

<p>&quot;הֵן עַתָּה עֲוֹן בֵּית עֵלִי בִּדְמֵיהֶם רָחָצוּ,</p>

<p>&quot;וּבְךָ אֵין אַשְׁמָה לֶחֶם קָדְשִׁי כִּי אָכָלְתָּ,</p>

<p>&quot;כִּי לְךָ יָאֳתָה, אַחַת נִשְׁבַּעְתִּי וְלֹא נִחַמְתִּי</p>

<p>&quot;אַתָּה כֹּהֵן לְעוֹלָם, עַל דִּבְרָתִי מַלְכִּי צֶדֶק.</p>

<p>אַךְ שֶׁפֶךְ דַּם מְשָׁרְתַי עַל בֵּית שָׁאוּל אֶפְקֹדָה,</p>

<p>וְיִמַּח שֵׁם דּוֹאֵג, מֵאֶרֶץ חַיִּים אֲשָׁרְשֵׁהוּ&quot;.</p>

<br />
</blockquote>

<blockquote>
<p><strong>וַיִּנָּחֶם</strong> דָּוִד וַיָּקָם מֵעַל הָאָרֶץ</p>

<p>וַתְּחַיֵּהוּ רוּחַ, וַיִּקַּח כְּלֵי הַזֶּמֶר</p>

<p>וְעַל דּוֹאֵג הָאֱדוֹמִי שִׁיר מַשְׂכִּיל שָׁר הַמְּנַצֵּחַ:</p>

<p>מַה־תִּתְהַלֵּל בְּרָעָה הַגִּבּוֹר<a href="#fn:4" id="fnref:4" title="see footnote" class="footnote"><sup>4</sup></a></p>

<p>חֶסֶד אֵל כָּל-הַיּוֹם:</p>

<p>הַוּוֹת תַּחְשֹׁב לְשוֹנֶךָ</p>

<p>כְּתַעַר מְלֻטָּשׁ עֹשֶׂה רְמִיָּה:</p>

<p>אָהַבְתָּ רָע מִטּוֹב</p>

<p>שֶׁקֶר! מִדַּבֵּר צֶדֶק סֶלָה:</p>

<p>אָהַבְתָּ כָל-דִּבְרֵי-בָלַע</p>

<p>לְשׁוֹן מִרְמָה:</p>

<p>גַּם-אֵל יִתָּצְךָ לָנֶצַח</p>

<p>יַחְתְּךָ וְיִסָּחֲךָ מֵאֹהֶל</p>

<p>וְשֵׁרֶשְׁךָ מֵאֶרֶץ חַיִים סֶלָה:</p>

<p>וְיִרְאוּ צַדִּיקִים וְיִירָאוּ</p>

<p>וְעָלָיו יִשְׂחָקוּ:</p>

<p>הִנֵּה הַגֶּבֶר לֹא יָשִׂים אֱלֹהִים מָעוּזוֹ</p>

<p>וַיִּבְטַח בְּרֹב עָשְׁרוֹ</p>

<p>יָעֹז בְּהַוָּתוֹ:</p>

<p>וַאֲנִי! כְּזַיִת רַעֲנָן בְּבֵית אֱלֹהִים</p>

<p>בָּטַחְתִּי בְחֶסֶד-אֱלֹהִים עוֹלָם וָעֶד:</p>

<p>אוֹדְךָ לְעוֹלָם כִּי עָשִׂיתָ</p>

<p>וַאֲקַוֶּה שִׁמְךָ כִי-טוֹב</p>

<p>נֶגֶד חָסִידֶיךָ:</p>

<br />
</blockquote>

<blockquote>
<p><strong>וַיְהִי</strong> דָוִד וַאֲנָשָׁיו חוֹנִים בְּיַעַר חָרֶת,</p>

<p>הָלוֹךְ וְשׁוֹב הִתְפַּשְׁטוּ אַנְשֵׁי חֵילוֹ אֶל נֶגֶב</p>

<p>אֶרֶץ יְהוּדָה וַיָּתוּרוּ סָבִיב בְּכָל עָרֶיה</p>

<p>וַיִּשְׁאֲלוּ אֹכֶל לָמוֹ, וּבְתַחֲנוּנִים יְדַבֵּרוּ,</p>

<p>וְיוֹשְׁבֵי הֶעָרִים אֵלֶּה גָּמְלוּ אִתָּם חֶסֶד</p>

<p>לְמַעַן דָּוִד אֲדוֹנֵיהֶם כִּי נִכְבָּד בָּאָרֶץ,</p>

<p>וַיְהִי הַיּוֹם וַיֵּשֶׁב דָּוִד לְבַדּוֹ בְיַעַר</p>

<p>מְנַגֵּן עֲלֵי נֵבֶל וְכִנּוֹר עֲלֵי הִגָּיוֹן סֶלָה,</p>

<p>וְהִנֵּה קוֹל קוֹרֵא בְאָזְנָיו, עוֹרְרֵהוּ וַיֹּאמַר:</p>

<p>&quot;עוּרָה נָא בֶן יִשַׁי! קוּם דָּוִד בְּרֹאשׁ חֵילֶךָ!</p>

<p>&quot;בָּא פְקוּדָתְךָ, מוֹעֵד צֵאתְךָ לְיֵשַׁע עַם אֱלֹהַּ,</p>

<p>&quot;הֵן לָזֹאת נוֹסַדְתָּ, עַל-כֵּן מְשָׁחֲךָ אֱלֹהֶיךָ.</p>

<p>&quot;צָרֵי יְהוּדָה קָמוּ, פְּלִשְׁתִּים לַקְרָב נִגָּשׁוּ,</p>

<p>&quot;יוֹשְׁבֵי קְעִילָה בַצָּר, יָצִיק לָמוֹ אוֹיְבֵמוֹ,</p>

<p>&quot;יָשֹׁסוּ גָרְנוֹתָם, וַעֲמַל כַּפָּם יְבַלֵּעוּ,</p>

<p>&quot;פָּרְשׂוּ מְצוּקִים יְדֵיהֶם, קָרְאוּ אֲחֵיהֶם לְעֵזֶר.</p>

<p>&quot;קוּם דָּוִד וְגִבּוֹרֶיךָ, מְשִׁיחַ אֱלֹהִים קוּמָה!</p>

<p>&#8220;הָבָה לָמוֹ עָזְרָת מִצָּר, פַּלֵּט עַמֶּךָ!&#8221;</p>
</blockquote>

<blockquote>
<br />
</blockquote>

<h2 id="שירשביעי">שיר שביעי</h2>

<blockquote>
<br />
</blockquote>

<p>משיב רעה תחת טובה</p>

<p>לא תמוש רעה מביתו</p>

<blockquote>
<br />
</blockquote>

<blockquote>
<p><strong>מַעְיָן</strong> נִרְפָּשׁ מְקוֹר מָשְׁחָת לֵב רֶשַׁע</p>

<p>שַׁח גַּבְהוּת אָדָם נִטְבַּע בִּיוֵן פֶּשַׁע</p>

<p>מִבַּהֲמוֹת אֶרֶץ מְאֹד יִמַּךְ עֶרְכֵּהוּ,</p>

<p>אֵלֶּה בְּגוֹמְלֵי טוּבָם לֹא יִמְעֲלוּ מַעַל</p>

<p>יָדַע שׁוֹר קוֹנוֹ וַחֲמוֹר אֵבוּס בַּעַל</p>

<p>וְזֵד בּוֹגֵד בְּאִישׁ חַסְדּוֹ, רָעָה יִגְמְלֵהוּ.</p>

<br />
</blockquote>

<blockquote>
<p><strong>מַה</strong> תִּגְאֶה יְלוּד אִשָּׁה חוֹטֵא וּבַעַר?</p>

<p>הֲלֹא הַכְלֵם יַכְלִימוּךָ חַיְתוֹ יַעַר,</p>

<p>אֲרִי טוֹרֵף וְדֹב שַׁכּוּל טוֹבָה יַכִּירוּ.</p>

<p>מְגַדְּלָם מִנֹּעַר מַמְצִיא מָזוֹן לָמוֹ</p>

<p>שְׁלֵמִים הֵם אִתָּם, וְשֵׁן לֹא יְשַׁלְּחוּ בָמוֹ</p>

<p>וּרְשָׁעִים מְכַזְּבֵי טוֹבָה, בְּרִית יָפִירוּ.</p>

<br />
</blockquote>

<blockquote>
<p><strong>זֶה</strong> דָּוִד זֶה חֶלְדוֹ, חִנָּם יִשְׂטְמוּהוּ,</p>

<p>רָעָה תַחַת טוֹבָה רַבִּים יְשַּׁלְּמוּהוּ</p>

<p>אַף יוֹשְׁבֵי קְעִילָה עָלָיו רַע זָמָמוּ</p>

<p>אֲשֶׁר פָּדָם מִנִּי צָר בְּהָצֵק לָמוֹ פְּלֶשֶׁת</p>

<p>לוּלֵא אֵל הוֹדִיעוֹ, נִלְכַּד בָּרֶשֶׁת</p>

<p>לְהַסְגִּירוֹ בְיַד אוֹיְבוֹ בְּלִבָּם שָׂמוּ.</p>

<br />
</blockquote>

<blockquote>
<p><strong>מִקְנֵה</strong> נָבָל גָּנַן דָּוִד אִישׁ חָיִל</p>

<p>חוֹמָה הָיָה לָמוֹ יוֹמָם וָלָיִל</p>

<p>עַד גַּם אַחַת מֵעֶדְרוֹ לֹא נִפְקָדָה,</p>

<p>וְהָאִישׁ רַע מַעֲלָלִים הֵעִיט בְּגוֹמְלֵהוּ</p>

<p>נָתַן דֹּפִי בְדָוִד, נִלְעַב בְּמַלְאֲכֵהוּ. –</p>

<p>אַךְ עַל קָדְקָדוֹ אַשְׁמָתוֹ יָרָדָה.</p>

<br />
</blockquote>

<blockquote>
<p><strong>לֹא</strong>־כֵן נֶפֶשׁ צַדִּיק, בְּרָכָה יַשְׁפִּיעַ</p>

<p>גּוֹמֵל חֶסֶד לְשׂוֹנְאָיו, רְעֵבִים יַשְׂבִּיעַ,</p>

<p>יֵצֶר בִּמְצוּקָם וְיָחִישׁ עֵזֶר לָמוֹ.</p>

<p>עַל-כֵּן בְּטוּב צַדִּיקִים קִרְיָה שׂמַחַת</p>

<p>וּמִבֵּית רְשָׁעִים רָעָה לֹא נִסַּחַת</p>

<p>יֹאבַד חֵילָם, כַּקּוֹץ מֻגָּד כֻּלָּמוֹ.</p>

<br />
</blockquote>

<blockquote>
<p><strong>עָלָה</strong> אַרְיֵה מִסֻּבְכוֹ וּסְבִיבָיו מְאֹד נִשְׂעָרָה,</p>

<p>כֵּן מִמְּעָרַת עָדֻלָּם בְּקוּם דָּוִד גִּבּוֹר חָיִל</p>

<p>וְלִפְקוּדָתוֹ עָמְדוּ לְמֵאוֹת גִּבּוֹרֵי כֹחַ</p>

<p>מְלֻמְּדֵי מִלְחָמָה אִישׁ חַרְבּוֹ עַל יְרֵכֵהוּ,</p>

<p>שָׁמְעוּ אוֹיְבִים יִרְגָזוּ, צָרִים אֲחָזוּם רָעַד,</p>

<p>שָׁמְעוּ עֲנָוִים וְיִשְׂמָחוּ, מְצוּקִים וַיִּנָחֵמוּ.</p>

<p>הִנֵּה זֶה גִּבּוֹר, זֶה צַדִּיק, זֶה מְשׁוּחַ אֱלֹהַּ</p>

<p>לֹא לְהָצֵר וּלְהָצֵק, לֹא לְחָמָס שָלַף חֶרֵב.</p>

<p>אַךְ לַחֲסוֹת וּלְהָגֵן, לְהוֹשִׁיעַ עַנְוֵי אָרֶץ,</p>

<p>לְשַׁבֵּר יַד עָרִיצִים, מַסְגֵּר אֲסִירִים לְפַתֵּחַ</p>

<p>זֶה מָגֵן דָּוִד, זֶה יְסוֹדָתוֹ עֲלֵי חָלֶד.</p>

<p>וְעַל כֹּל עֹז לְעַמּוֹ מִבְטַח יְשֻׁרוּן אֱלֹהִים שָׂמָהוּ,</p>

<p>לַרְבּוֹת עָצְמָה לְאֵין אוֹנִים, לִהְיוֹת לְמִשְׁעָן לָמוֹ.</p>

<p>עַל-כֵּן אָמַר לוֹ גָד הַחוֹזֶה לָשׁוּב אֶרֶץ –</p>

<p>יְהוּדָה, וַיָּשָׁב וַיָּבֹא אֶל יַעַר חָרֶת.</p>

<br />
</blockquote>

<blockquote>
<p><strong>הֻגַּד</strong> לְדָוִד לֵאמֹר: פְּלִשְׁתִּים נִלְחָמִים הֵמָּה</p>

<p>בִּקְעִילָה, עִיר מִבְצָר בִּקְצֵה גְבוּל הָאָרֶץ,</p>

<p>וְעַל הָעִיר יָצוֹרוּ, וְאֶת הַגְרָנוֹת יָשֹׁסוּ.</p>

<p>וַיִּשְׁאַל דָּוִד בַּיְיָ בְּיַד אֵפוֹד הַקֹּדֶשׁ:</p>

<p>הַאֵלֵךְ וְהִכֵּתִי בַּפְּלִשְׁתִּים הָאֵלֶּה?</p>

<p>וַיְיָ עָנָהוּ וַיֹּאמַר: לֵךְ וְהִכִּיתָ</p>

<p>בַּפְּלִשְׁתִּים, וְהוֹשַׁעְתָּ אֶת קְעִילָה מִצָּרֶיהָ.</p>

<p>וַיֹּאמְרוּ אַנְשֵׁי דָוִד אֵלָיו: הִנֵּה אֲנַחְנוּ</p>

<p>יְרֵאִים פֹּה בִּיהוּדָה, אַף כִּי קְעִילָה נֵלֵכָה</p>

<p>אֶל מַעַרְכוֹת פְּלִשְׁתִּים, פָּנִים וְאָחוֹר אוֹיְבֵינוּ.</p>

<p>וַיּוֹסֶף דָּוִד עוֹד לִשְׁאוֹל שֵׁנִית בֵּאלֹהַּ,</p>

<p>וַיַּעֲנֵהוּ יְיָ: קוּם רֵד קְעִילָה בְּלִי פַחַד,</p>

<p>כִּי אֲנִי נוֹתֵן מַחֲנֵה הַפְּלִשְׁתִּים בְּיָדֶיךָ.</p>

<p>וַיֵּלֶךְ דָּוִד וַאֲנָשָׁיו קְעִילָה, וַיִּלָּחֶם</p>

<p>בַּפְּלִשְׁתִּים, וַיַּךְ מַכָּה גְדוֹלָה בָמוֹ,</p>

<p>וַיִּנְהַג מִקְנֵיהֶם, וְיוֹשְׁבֵי קְעִילָה נוֹשָׁעוּ,</p>

<p>וַיְהִי דָוִד וְחֵילוֹ בְמִבְצָר, וַיַּעַמְדוּ שָׁמָּה. –</p>

<p>כִּשְׁמוֹעַ שָׁאוּל וַיִּשְׂמַח בְּלִבּוֹ וַיֹּאמַר:</p>

<p>נִכַּר אוֹתוֹ אֱלֹהִים בְּיָדִי, שָׁם אַשִּׂיגֵהוּ,</p>

<p>כִּי נִסְגַּר לָבוֹא בְּעִיר דְּלָתַיִם וּבְרִיחַ</p>

<p>וַיְשַׁמַּע שָׁאוּל כָּל עַם הַמִּלְחָמָה לָרֶדֶת</p>

<p>קְעִילָה לָצוֹר אֶל דָּוִד וְחֵילוֹ וּלְתָפְשֵׂהוּ.</p>

<p>וְדָוִד יָדַע כִּי מַחֲרִישׁ שָׁאוּל,עָלָיו אָוֶן</p>

<p>וַיֹּאמֶר אֶל אֶבְיָתָר הַכֹּהֵן: &#8220;הַגִּישָׁה&#8221;</p>

<p>הָאֵפוֹד&quot;! וַיֹּאמַר: &quot;יְיָ אֱלֹהָי! שָׁמוֹעַ</p>

<p>&quot;שָׁמַע עַבְדְּךָ כִּי מְבַקֵּשׁ שָׁאוּל לָבוֹא הֵנָּה</p>

<p>&quot;לְשַׁחֵת הָעִיר בַּעֲבוּרִי הֲיֵרֵד? הֲיַסְגִּירוּ</p>

<p>&#8220;יוֹשְׁבֵי קְעִילָה אוֹתִי וַאֲנָשַׁי בְּיַד אוֹיְבֵינוּ?&#8221;</p>

<p>וַיֹּאמֶר אֵלָיו יְיָ: &#8220;יֵרֵד אַף יַסְגִּירוּ&#8221; –</p>

<p>וַיָּקָם דָּוִד מִקְּעִילָה וְאִתּוֹ הַחַיִל</p>

<p>כְּשֵׁשׁ מֵאוֹת אִישׁ וַיִּתְהַלְּכוּ בַאֲשֶׁר הִתְהַלָּכוּ.</p>

<p>וְשָׁאוּל שָׁמַע כִּי דָוִד וַאֲנָשָׁיו נִמְלָטוּ</p>

<p>מִקְּעִילָה, וַיֶּחֱדַּל לָצֵאת אַחֲרֵיהֶם שָׁמָּה. –</p>

<br />
</blockquote>

<blockquote>
<p><strong>אָנָה</strong> יֵלֵךְ דָּוִד? אַיֵּה מָנוֹס וָסֵתֶר?</p>

<p>מֵרָעַת אֲנוֹשׁ מֵרֻכְסֵי אִישׁ אָנָה יִצְפֹּנָה?</p>

<p>הוֹי יְלוּד אִשָּׁה, הוֹלְכֵי קוֹמָה הוֹלְכֵי שְׁתַּיִם!</p>

<p>בּשׁוּ מֵהוֹלְכֵי אַרְבַּע, שַׁחוּ מֵחַיְתוֹ טָרֶף,</p>

<p>הֵמָּה יִטְרְפוּ לְמַלְאוֹת נַפְשָׁם כִּי יִרְעָבוּ,</p>

<p>יִשְׂבְּעוּ יָנוּחוּ, יָשׁוּבוּ לְסֻבְכָם לְהַרְגִּיעַ,</p>

<p>וְלְמַמְצִיא מִחְיָה לָמוֹ בְּרִית שְׁלוֹמָם יִשְׁמוֹרוּ,</p>

<p>לֹא יָרֵעוּ לֹא יַשְׁחִיתוּ, נֶאֶמְנֵי רוּחַ הֵמָּה.</p>

<p>וְאַתֶּם לָכֶם-קוֹמַת גְּוִיָּה וְשִׁפְלוּת נָפֶשׁ</p>

<p>כְּבוֹד אֱלֹהִים וְצַלְמוֹ עַל פְּנֵיכֶם תְּחַלֵּלוּ,</p>

<p>כָּל הַיּוֹם עֲלִילָה תַּתְעִיבוּ מִבֹּקֶר עַד עָרֶב,</p>

<p>צַדִּיק וְנָקִי תִּרְדְּפוּ, לְאִישׁ חַסְדְּכֶם רָע תִּגְמוֹלוּ.–</p>

<p>בּוּז לָכֶם יוֹשְׁבֵי קְעִילָה! בּוּז לָכֶם וָקֶלֶס!</p>

<p>אֲשֶׁר זְרוֹעוֹ יָגִין עֲלֵיכֶם לְשַׁחֲתֵהוּ תָזֹמּוּ.</p>

<p>אֲשֶׁר פָּדְכֶם מִנִּי צָר בְּיַד צַר תּוֹבִילוּהוּ</p>

<p>לָמָה לָכֶם גֹּבַהּ קוֹמָה לְהַשְׁקִיף שָׁמָיְמָה</p>

<p>וְתִרְאוּ אוֹר בָּהִיר בַּשְּׁחָקִים, וּבְרַק הַשַּׁחַר</p>

<p>וְאַתֶּם לָעָפָר תֻּכָנוּ, לִשְׁאוֹל תְּעֻתָּדוּ. –</p>

<p>וַיֹּאֶמר דָּוִד: אַרְחִיק מִבְּנֵי אָדָם יָחַד,</p>

<p>לֹא מֵהֶם לֹא מֵהֲמוֹנָם, תִּגְעַל נַפְשִׁי בָמוֹ.</p>

<p>בֵּין פְּרָאִים שׁוֹכְנֵי מִדְבָּר אֶבְחַר מָקוֹם לָשֶׁבֶת,</p>

<p>פָּגוֹשׁ אֲרִי נֹהֵם וְדֹב שַׁכּוּל וְכָל חַיְתוֹ יָעַר</p>

<p>וְאַל אָדָם בְּרָעָתוֹ וְאַל אֱנוֹשׁ בִּשְׁחִיתוֹתֵהוּ.</p>

<p>וַיָּשֶׂם אֶל הַמִּדְבָּר פָּנָיו, וַיֵּשֶׁב שָׁמָּה.</p>

<br />
</blockquote>

<blockquote>
<p><strong>וַיֵּשֶׁב</strong> דָּוִד בָּהָר בְּמִדְבַּר זִיף הוּא וְהֶחָיִל.</p>

<p>וְאַף גַּם בְּהִפָּרְדוֹ מֵחֶבְרַת אָדָם פּוֹעֲלֵי אָוֶן</p>

<p>וְדָבָר אֵין לוֹ עִמָּהֶם, לֹא נַחֲלָה וָחֵלֶק,</p>

<p>בְּכָל זֹאת לֹא סָרָה קִנְאַת שָׁאוּל, וַיִּרְדְפֵהוּ</p>

<p>וַיְבַקֵּשׁ נֶפֶשׁ דָּוִד כָּל יָמָיו עַל אָרֶץ,</p>

<p>אַךְ הָאֱלֹהִים עִם הַנִּרְדָּף, וְלֹא עֲזָבָהוּ.</p>

<p>וַיַּרְא דָוִד כִּי לֹא חָדַל שָׁאוּל מִלֶּכֶת</p>

<p>אַחֲרָיו לְבַקֵּשׁ נַפְשׁוֹ, וַיֵּרֶד מְאֹד הַמִּדְבָּרָה,</p>

<p>וַיֵּשֶׁב בְּחֹרְשָׁה בְּמִדְבַּר זִיף לְהִסָתֵר שָׁמָּה. –</p>

<p>וַיָּקָם יְהוֹנָתָן וַיֵּלֶךְ אֶל דָּוִד חוֹרְשָׁה</p>

<p>וַיְחַזֵּק אֶת יָדוֹ בֵּאלֹהִים וַיְנַחֲמֵהוּ</p>

<p>וַיֹּאמֶר לוֹ אַל תִּירָא כִּי לֹא תִמְצָאֶךָ</p>

<p>יַד שָׁאוּל אָבִי. הִנֵּה לְמֶלֶךְ נִמְשַׁחְתָּ</p>

<p>וְתִמְלוֹךְ עַל יִשְׂרָאֵל, לְמִשְׁנֶה לְךָ אֶהְיֶה אָנִי,</p>

<p>זֹאת יָדַעְתִּי וְגַם שָׁאוּל אָבִי כֵּן יוֹדֵעַ.</p>

<p>עוֹד הַפַּעַם אִישׁ עַל צַוְארֵי רֵעֵהוּ נָפָלוּ</p>

<p>עוֹד הַפַּעַם אִישׁ בְּחֵיק אָחִיו הִשְׁתַּפֵּךְ נָפֶשׁ,</p>

<p>וַיִּכְרְתוּ בְרִית לִפְנֵי יְיָ שְׁנֵיהֶם יָחַד.</p>

<p>וַיֵּשֶׁב דָּוִד בְּחֹרְשָׁה וְיוֹנָתָן שָׂם דֶּרֶךְ</p>

<p>אֶל בֵּיתוֹ הַגִּבְעָה עִיר מוֹשַׁב הַמֶּלֶךְ.</p>

<p>וְלֹא רָאוּ עוֹד אִישׁ רֵעֵהוּ עֲלֵי תֵבֵל אָרְצָה. –</p>

<br />
</blockquote>

<blockquote>
<p><strong>מַה</strong> נָּעַמְתְּ נֶפֶשׁ יְהוֹנָתָן! אַתְּ כְּלִילַת יֹפִי!</p>

<p>תִּפְאֶרֶת זֶרַע מְלוּכָה, הוֹד בְּנֵי אָדָם יָחַד!</p>

<p>אִם אֶזְכְּרֵכִי יִחַדְּ לִבִּי, וְנַפְשִׁי רוֹמֵמָה.</p>

<p>נֶאֱמָן לִבְּךָ וְזַךְ כְּעֶצֶם הַשָּׁמַיִם לָטֹהַר,</p>

<p>אַהֲבָתְךָ אֵשׁ אֱלֹהִים לַהַב-יָהּ יְדִידוֹתֶיךָ,</p>

<p>מֵהֵיכַל מֶלֶךְ מֵעֶרֶשׂ שָׁנִי יָרַדְתָּ</p>

<p>לְבַקֵּשׁ אוֹהֵב נִרְדָּף בִּישִׁימוֹן יְלֵל תֹּהוּ,</p>

<p>וּנְקַלּוֹתָ עוֹד מִזֶּה, עַנְוָתְךָ נִפְלָאָה,</p>

<p>לְךָ יָאֲתָה כִסֵּא אָבִיךָ, אַתָּה יוֹרֵשׁ עֶצֶר,</p>

<p>וְתֹאמַר לְאוֹהֲבֶךָ: &#8220;אַתָּה מֶלֶךְ וַאֲנִי מִשְׁנֶךָ&#8221;.</p>

<p>בְּלֵב אָבִיךָ קִנְאָה, נַפְשׁוֹ נָקָם מָלֵאָה,</p>

<p>וְאַתָּה מָלֵא אַהֲבָה לְלוֹבֵשׁ בַּהֲדַר יְקָרֶךָ,</p>

<p>וּפִיךָ מְבַשֵּׂר וְאוֹמֵר לוֹ: &#8220;לְמַלְכוּת עֻתַּדְתָּ&#8221;</p>

<p>וַתְּסַלְסְלֵהוּ עוֹד טֶרֶם לִמְלוּכָה הִצְלִיחַ,</p>

<p>עוֹדוֹ מֻרְדָּף בְּלִי חָשָׂךְ, בִּימֵי מְרוּדִים וְעֹנִי</p>

<p>תִּשַּׁח תִּשְׁפַּל לְפָנָיו לֵאמֹר: &#8220;מִשְׁנְךָ אָנִי&#8221;</p>

<p>יַעַן יָדַעְתָּ עֶרְכּוֹ, נַעֲלֶה עַל אָדָם יָחַד,</p>

<p>עַל שִׁכְמוֹ נָאֲוָה הַמִּשְׂרָה, עַל רֹאשׁוֹ עֲטֶרֶת,</p>

<p>וְאֵין קִנְאָה אֵין חֶמְדָה בְלִבְּךָ וַתַּכִּירֵהוּ. –</p>

<p>שׁוֹפְטֵי אָדָם! אַל תָּקוּטוּ בְּדוֹר פּוֹשֵׁעַ</p>

<p>מַכְבִּירֵי הֹוָה עֲלֵי הֹוָה, שָׁבֶר עֲלֵי שֶׁבֶר,</p>

<p>הֵמָּה בְעוֹכְרֵי דָוִד, וִימֵי עֲלוּמָיו יַעֲצִיבוּ,</p>

<p>אַל תַּאֲשִׁימֵם, נֶפֶשׁ אַחַת תְּכַפֵּר עָלֵימוֹ,</p>

<p>נֶפֶשׁ יְהוֹנָתָן הַמְּסוּלָאָה וְרַבַּת עֶרֶךְ,</p>

<p>בַּעֲבוּרוֹ כָּל בְּנֵי דוֹרוֹ נְשׂוּי חֲטָאָה כְּסוּי פֶּשַׁע.</p>

<p>בְּצִדְקוֹ יְמַלֵּט תֵּבֵל, יְטַהֵר כָּל רִשְׁעֵי אָרֶץ.</p>

<br />
</blockquote>

<blockquote>
<p><strong>רָאִינוּ</strong> צִדְקַת צַדִּיק, רָאִינוּ וְשָׂמָחְנוּ,</p>

<p>עַתָּה רִשְׁעַת רְשָׁעִים נַבִּיטָה עַל מַר נָפֶשׁ.</p>

<p>חָרְשׁוּ הַזִּיפִים עַל דָּוִד מַחְשֶׁבֶת אָוֶן.</p>

<p>בְּמִדְבָּר סְבִיבוֹתָם שָׁכַן צַדִּיק בְּרֹאשׁ חֵילֵהוּ,</p>

<p>לֹא הֵרַע וְהִשְׁחִית לָאִישׁ, חוֹמָה הָיָה לָמוֹ</p>

<p>מָגֵן וּמַחֲסֶה מִשּׁוֹדְדֵי יוֹם וְחוֹמְסֵי לָיְלָה,</p>

<p>וְהֵמָּה חָלֶף תַּגְמוּלוֹהִי לְאַבְּדוֹ זָמָמוּ.</p>

<p>וַיַּעֲלוּ הַזִּיפִים אֶל שָׁאוּל גִּבְעָתָה</p>

<p>וַיֹּאמְרוּ לוֹ: &quot;הֲלֹא דָוִד מִסְתַּתֵּר עִמָּנוּ</p>

<p>&quot;שָׁם בִּמְצָדוֹת בְּחֹרְשָׁה אֲשֶׁר בִּישִׁימוֹן יְמִינָה,</p>

<p>&quot;וְעַתָּה לְכָל אַוַּת נַפְשְׁךָ הַמֶּלֶךְ לָרֶדֶת</p>

<p>&#8220;רֵד, וְלָנוּ הַסְגִּירוֹ בְיָדֶךָ אֲדוֹנֵנוּ&#8221;.</p>

<p>כִּלּוּ הַשּׂוֹטְנִים לְדַבֵּר וְעֵינֵי שָׁאוּל אוֹרוּ</p>

<p>וַיֹּאמַר: בְּרוּכִים אַתֶּם לֵאלֹהֵי שָׁמַיִם</p>

<p>כִּי חֲמַלְתֶּם עָלַי וְשׁוֹבַבְתֶּם נֶפֶשׁ נֶעֱצֶבֶת,</p>

<p>הַיּוֹם גַּלּוֹתֶם מִלִּבִּי אֶבֶן מֵעֶקֶת,</p>

<p>הִנֵּה עַתָּה יִרְוַח לִי, עַתָּה אֶשְׁאַף רוּחַ,</p>

<p>אִנָּקְמָה בְעֶבֶד מוֹרֵד, גְּמוּל יָדוֹ אָשִׁיבָה.</p>

<p>לְכוּ נָא בָנַי הַכִינוּ עוֹד, דְּעוּ וּרְאוּ מְקוֹמֵהוּ</p>

<p>וּבְכָל אֲשֶׁר תִּדְרוֹךְ כַּף רַגְלוֹ תָּשִׂימוּ עָיִן,</p>

<p>וּתְרוּ כָּל הַמַּחֲבָּאִים אֲשֶׁר יִתְחַבֵּא שָׁמָּה,</p>

<p>כִּי אָמְרוּ לִי, כִּי עָרוֹם יַעֲרִים הוּא, יַשְׂמְאִילָה</p>

<p>אִם יֵימִין, וְיֵימִין כִּי יַשְׂמְאִיל, וְאַתֶּם תָּשׁוּבוּ</p>

<p>אֵלַי אֶל נָכוֹן, וְהָלַכְתִּי אִתְּכֶם וְחִפַּשְׂתִּי</p>

<p>אוֹתוֹ בְּכָל אַלְפֵי יְהוּדָה, אִם יֶשְׁנוֹ בָאָרֶץ.</p>

<p>וַיָּקוּמוּ וַיֵּלְכוּ לִפְנֵי שָׁאוּל זִיפָה.</p>

<br />
</blockquote>

<blockquote>
<p><strong>וְדָוִד</strong> וַאֲנָשָׁיו חָנוּ בְמִדְבַּר מָעוֹן יְמִינָה</p>

<p>לִיְשִׁימוֹן בָּעֲרָבָה, וְשָׁאוּל וְחֵילוֹ קָרָבוּ</p>

<p>לְבַקְּשֵׁהוּ, וַיַּגִּידוּ לְדָוִד וַיֵּרֶד הַסָּלַע,</p>

<p>וַיִּשְׁכּוֹן בְּמָעוֹן, וְלִבּוֹ נָכוֹן בָּטוּחַ</p>

<p>וַיֹּאמַר: יְיָ לִי לֹא אִירָא, בּוֹ חָסִיתִי</p>

<p>עָלָיו סָמְכָה נַפְשִׁי, נִפְלָאוֹת יַצִּילֵנִי.</p>

<p>הָאוֹיֵב קָם עָלַי בִּעֲתוּתֵי פִתְאוֹם יְבַעֲתוּהוּ,</p>

<p>גַּם עָלָיו יָקוּם אוֹיֵב, אָחוֹר יַסִּיגֵהוּ,</p>

<p>וַאֲנִי אֶרְאֶה בְשׁוֹרְרָי, כִּי יֶחֱרַד חֶרְדַת מָוֶת.</p>

<p>אָז אֶזְבַּח זֶבַח תּוֹדָה, וּנְדָרַי לֵאלֹהַּ.</p>

<p>וַיִּקַּח כְּלֵי זִמְרָה, וַתִּלְבְּשֵׁהוּ הָרוּחַ</p>

<p>וּבִנְגִינוֹת מַשְׂכִּיל לְדָוִד שָׁר הַמְּנַצֵּחַ:</p>
</blockquote>

<blockquote>
<p>אֱלֹהִים בְּשִׁמְךָ הוֹשִׁיעֵנִי<a href="#fn:5" id="fnref:5" title="see footnote" class="footnote"><sup>5</sup></a></p>
</blockquote>

<blockquote>
<p>וּבִגְבוּרָתְךָ תְדִינֵנִי:</p>

<p>אֱלֹהִים שְׁמַע תְּפִלָּתִי</p>

<p>הַאֲזִינָה לְאִמְרֵי-פִי:</p>

<p>כִּי זָרִים, קָמוּ-עָלַי</p>

<p>וְעָרִיצִים בִּקְשׁוּ נַפְשִׁי</p>

<p>לֹא שָׂמוּ אֱלֹהִים לְנֶגְדָּם סֶלָה:</p>

<p>הִנֵּה אֱלֹהִים עֹזֵר לִי</p>

<p>אֲדֹנָי בְסֹמְכֵי נַפְשִׁי</p>

<p>יָשִׁיב הָרַע לְשֹׁרְרָי</p>

<p>בַּאֲמִתְּךָ הַצְמִיתֵם:</p>

<p>בִּנְדָבָה אֶזְבְּחָה –לָּךְ</p>

<p>אוֹדֶה שִׁמְךָ יְיָ כִּי-טוֹב:</p>

<p>כִּי מִכָּל-צָרָה הִצִּילָנִי</p>

<p>וּבְאֹיְבַי רָאֲתָה עֵינִי:</p>

<br />
</blockquote>

<blockquote>
<p><strong>כַּאֲשֶׁר</strong> יַחֲלוֹם הָרָעֵב וְהִנֵּה לְפָנָיו אֹכֶל</p>

<p>יוֹשִׁיט כַּפּוֹ לְבַלְּעוֹ, וְהֵקִיץ וְרֵיקָה נַפְשֵׁהוּ,</p>

<p>כֵּן דָּמְתָה נֶפֶשׁ שָׁאוּל לִשְׂבּוֹעַ נָקָם, וְאָיִן.</p>

<p>הַנִּרְדָּף מוּל עֵינָיו, יָדוֹ הָדָה לְתָפְשֵׂהוּ</p>

<p>אוּלָם כַּעֲבוֹר סוּפָה יַחֲלוֹף יַעֲבוֹר וְאֵינֶנּוּ. –</p>

<p>שָׁאוּל וּצְבָא חֵילוֹ בְּמִדְבַּר מָעוֹן הִגִּיעוּ,</p>

<p>וַיַּשֵּׂג שָׁמָּה אֶת דָּוִד וְגִבּוֹרֵי חַיִל</p>

<p>אֲשֶׁר אִתּוֹ, מִצַּד הָהָר מִזֶּה חוֹנִים הֵמָּה.</p>

<p>וְשָׁאוּל וּצְבָאוֹ בָאוּ מִצַּד הָהָר מִנֶּגֶד,</p>

<p>וְדָוִד נֶחְפָּז לָלֶכֶת חִישׁ מִפְּנֵי הַמֶּלֶךְ,</p>

<p>וְאַנְשֵׁי שָׁאוּל עוֹטְרִים אוֹתוֹ וְחֵילוֹ לְתָפְשֵׂהוּ</p>

<p>וַיְהִי בְאֶפֶס מָקוֹם לָנוּס הֵנָּה וָהֵנָּה,</p>

<p>עוֹד מְעַט וְדָוִד נָפַל בְּיַד שָׁאוּל רוֹדְפֵהוּ. –</p>

<p>וְהִנֵּה מַלְאָךְ בָּא אֶל שָׁאוּל לֵאמֹר: מַהֲרָה וְלֵכָה</p>

<p>כִּי הַפְּלִשְׁתִּים עָלֶיךָ, בְּחֵיל רָב בְּאְַרְצָך נָפָלוּ.</p>

<p>כִּשְׁמוֹעַ שָׁאוּל הַבְּשׂוֹרָה זָע וַיִּלָּפֶת,</p>

<p>וַיַּעֲזוֹב מֵרְדוֹף אַחֲרֵי דָוִד, וַיִּפֶן</p>

<p>וַיֵּלֶךְ לִקְרַאת פְּלִשְׁתִּים לְגָרְשָׁם מִן הָאָרֶץ.</p>

<p>עַל-כֵּן לְסֶלַע זֶה סֶלַע הַמַּחְלְקוֹת קָרָאוּ,</p>

<p>כִּי שָׁם נֶחְלַק מַחֲנֶה מִמַּחֲנֶה וְלֹא לָחָמוּ.</p>

<br />
</blockquote>

<blockquote>
<p><strong>קוֹל</strong> אֶל קוֹל קוֹרֵא מְבַשֵּׂר בִּזְבוּל הָרָקִיעַ,</p>

<p>רָנֵּי פַלֵּט, רָנֵּי פַלֵּט, צְבָא עֶלְיוֹן הֵרִיעַ:</p>

<p>נִפְלָאוֹת עָשִׂיתָ יָהּ., עַל-כֵּן נְהוֹדֶךָ</p>

<p>בַּשָּׁמַיִם עֻזְּךָ וְעַל הָאָרֶץ חֲסָדֶיךָ</p>

<p>חִלַּצְתָּ עָנִי מֵעָנְיוֹ, מִצָּר פְּדִיתָהוּ</p>

<p>לְרוֹדֵף שָׁלַחְתָּ רוֹדֵף אָחוֹר הִסִּיגָהוֹ,</p>

<p>דָּוִד מְשִׁיחֶךָ רָאָה בְשׂוֹנְאָיו וְהֶחֱלִיף כֹּחַ,</p>

<p>יֵרוֹעוּ כַּבִּירִים וְלִמְתֵי מִסְפָּר מָנוֹחַ.</p>

<p>אַשְׁרֵי עֹז לוֹ בָךְ אֱלֹהֵי צְבָאוֹת מַלְכֵּנוּ,</p>

<p>יִדַּמּוּ מְתֵי שְׁאוֹל, וְנַחְנוּ בְךָ תִּפְאַרְתֵּנוּ.</p>
</blockquote>

<blockquote>
<br />
</blockquote>

<h2 id="שירשמיני">שיר שמיני</h2>

<blockquote>
<br />
</blockquote>

<p>יהלמני צדיק חסד ויוכיחני</p>

<p>שמן ראש אל יני ראשי</p>

<blockquote>
<br />
</blockquote>

<blockquote>
<p><strong>נְגִיד</strong> עָם בְּשֶׁמֶן מִשְׁחַת קֹדֶשׁ מָשׁוּחַ</p>

<p>יִפְעַת הוֹד נֶזֶר עַל רֹאשׁוֹ תָנוּחַ</p>

<p>נֶאְדָּר וְנוֹרָא לְעַמּוֹ, קָדוֹשׁ לֵאלֹהַּ,</p>

<p>לִבּוֹ בְיַד יְיָ לַאֲשֶׁר יַחְפּוֹץ יַטֵּהוּ</p>

<p>חוֹתָם עַל לֵב חוֹתָם עַל יַד יְשִׂימֵהוּ</p>

<p>יְנַשְּׂאוֹ יְנַטְּלוֹ גָבֹהַּ עַל גָּבֹהַּ.</p>

<br />
</blockquote>

<blockquote>
<p><strong>כִּי</strong> קֹדֶשׁ הוּא לֹא חָלו בוֹ יָדָיִם</p>

<p>כָּל הַמְּחַלֵּל כְּבוֹדוֹ יֶאְשַׁם כִּפְלָיִם</p>

<p>גַּם כְּבוֹד יְיָ חִלֵּל בּוֹזֶה תִפְאֶרֶת</p>

<p>מֶלֶך אַל תְּקַלֵּל גַּם בְּסֵתֶר חֲדָרֶיךָ,</p>

<p>אָוֶן תִּרְאֶה אַל תְּבַהֵל מִשְׁפָטֶיךָ</p>

<p>עַל שִׁגְגַת שַׁלִּיט הֲלֹא תְכַסֶּה הָעֲטֶרֶת.</p>

<br />
</blockquote>

<blockquote>
<p><strong>אֲשֶׁר</strong> מִמְּכוֹן שִׁבְתּוֹ עֲלֵי אָרֶץ יַשׁגִּיחַ</p>

<p>יֹסֵר לְאֻמִּים וּנְגִידֵיהֶם יוֹכִיחַ,</p>

<p>יָדִין מְלָכִים כִּי יִפְרְצוּ עֲלֵיהֶם פָּרֶץ.</p>

<p>הֵן בְּיָדוֹ שֵׁבֶט אָף וּמַטֵּה זַעַם</p>

<p>לוֹ חִצֵּי מָוֶת, לוֹ בְרָקִים וָרַעַם</p>

<p>בְּקוּמוֹ לִשְׁפוֹט עָם, יַחַד נְסִיכֵי אָרֶץ.</p>

<br />
</blockquote>

<blockquote>
<p><strong>חָסָה</strong> עֵין דָּוִד עַל בֶּן קִישׁ רוֹדְפֵהוּ</p>

<p>יָקָר בְּעֵינָיו הַמָּוְתָה לְאִישׁ שׂוֹנְאֵהוּ</p>

<p>מִפָּנָיו הָלַךְ מִדֶּחִי אֶל דֶּחִי,</p>

<p>יָדוֹ הִשִּׂיגַתְהוּ בוֹ לֹא נָגָּעָה,</p>

<p>הֲנִרְאֶה כָזֹאת, אִם כָּזֹאת נִשְׁמָעָה​?</p>

<p>הֲיִמְצָא אִישׁ אֶת אוֹיְבוֹ וְשִׁלְחוֹ וַיֶּחִי?</p>

<br />
</blockquote>

<blockquote>
<p><strong>וְדָוִד</strong> נִשְׁמַר בִּמְשִׁיחַ יְיָ לִנְגּוֹעַ</p>

<p>אָטַם אָזְנוֹ עֲצַת גִּבּוֹרָיו מִשְּׁמוֹעַ</p>

<p>וַיְשַׁסֵם בִּדְבָרָיו לְבַל הַשְׁחִיתֵהוּ:</p>

<p>&quot;יֶהֶלְמֵנִי צַדִּיק חֶסֶד וְיוֹכִיחֵנִי,</p>

<p>&quot;אֱלֹהִים יָרִיב רִיבִי, הוּא יְדִינֵנִי,</p>

<p>&#8220;כִּי יָבוֹא יוֹמוֹ יִפְקוֹד עַל מַעֲשֵׂהוּ.&#8221;</p>

<br />
</blockquote>

<blockquote>
<p><strong>כַּיָּם</strong> סוֹעֵר יִגְרְשׁוּ מֵימָיו טִיט וָרֶפֶשׁ</p>

<p>כֵּן תִּגְעַשׁ רוּחַ קִנְאָה וְתַעֳכִיר נֶפֶשׁ גֶּבֶר.</p>

<p>הַשְׁמֵן לֵב קַנָּא, אֱטוּם אֹזֶן וְטַח הָעֵינָיִם,</p>

<p>יִרְדּוֹף וְלֹא יַחָשׂוֹךְ, כּוֹרֶה שַׁחַת וְיִטְמוֹן רֶשֶת</p>

<p>וְיִפּוֹל בְּשַׁחַת יִפְעַל, בְּרֶשֶׁת יָדָיו טָמָנוּ. –</p>

<p>אַף כִּי נוֹרָאוֹת חָזָה שָׁאוּל עַיִן בְּעַיִן</p>

<p>שָׁם בְּסֶלַע הַמַּחְלְקוֹת יַד אֱלֹהִים חוֹפֶפֶת</p>

<p>עַל דָּוִד מְשִׁיחוֹ כְּעַל גּוֹזָלָיו יְרַחֵף נֶשֶׁר,</p>

<p>כִּי הִנֵּה אַךְ כְּפֶשַׂע בֵּינוֹ וּבֵין הַמָּוֶת,</p>

<p>רוֹדְפָיו סְבָבוּהוּ, – אַךְ רֶגַע יַעֲבוֹר וְאֵינַמוֹ,</p>

<p>סָרוּ מִלֹּא-אוֹיֵב לִקְרַאת אוֹיֵב לָלֶכֶת,</p>

<p>וְדָוִד רָאָה בשׁוֹרְרָיו, וְנֶפֶשׁ צַדִּיק נִמְלָטָה,</p>

<p>בְּכָל זֹאת קִנְאַת שָׁאוּל לֹא סָרָה לֹא חָדֵלָה,</p>

<p>עוֹד בָּעֲרָה בוֹ רוּחַ נָקָם כָּאֵשׁ לֹהָטֶת</p>

<p>וַיּוֹסֶף לְבַקֵּש אֶת דָּוִד לְהוֹרִידוֹ שָׁחַת,</p>

<p>עַד בְּיַד נִרְדָּף נָפַל רוֹדֵף, וְעֵינָיו נִפְקָחוּ</p>

<p>וַיַּרְא כִּי לֹא אוֹיֵב אֲשֶׁר חֵרֵף וַיְנִידֵהוּ,</p>

<p>כִּי תַּחַת רָעָה טוֹבָה, תַּחַת שִׂנְאָה חָסֶד,</p>

<p>וַיַּרְא וַיֵּבוֹש, לִפְנֵי עַבְדּוֹ בָכָה מֶלֶךְ</p>

<p>הוֹדֶה לוֹ אִוַּלְתּוֹ, וְהִנָּחֵם עַל מַעֲשֵׂהוּ -</p>

<p>וְעוֹדֶנּוּ לוֹ שָׁב, עוֹד יָדוֹ נְטוּיָה בְזָעַם.</p>

<br />
</blockquote>

<blockquote>
<p><strong>יָדַע</strong> דָּוִד קִנְאַת שָׁאוּל כִּי מְאֹד קָשָׁתָה</p>

<p>וְכִי לֹא יֶחֱדַל הַקַּנָּא מִבֹּא עוֹד לְרָדְפֵהוּ,</p>

<p>וַיַּעֲזוֹב מְצוּדַת חֹרְשָׁה שָׁם נֶחְבָּא עַד הֵנָּה</p>

<p>וַיֵּלֶךְ לְהִתְחַבֵּא בִמְצָדוֹת עֵין גֶּדִי.</p>

<p>וַיִהִי כַּאֲשֶׁר שָׁב שָׁאוּל מֵאַחֲרֵי אִישׁ פְּלֶשֶׁת</p>

<p>וַיֻּגַּד לוֹ לֵאמֹר: הִנֵּה דָוִד בְּעֵין גֶּדִי.</p>

<p>וַיֹּאמַר: &quot;שָׂגְבָה יָדִי בַפְּלִשְׁתִּים, יָכוֹלְתִּי,</p>

<p>&quot;עַתָּה אֵלֵךְ בְּכֹחִי זֶה, אֶרְדּוֹף הַפַּעַם</p>

<p>אַשִּׂיג בֶּן יִשַׁי צוֹרְרִי, וְלַמָּוֶת אֶתְּנֵהוּ,</p>

<p>&#8220;רַחֵם לֹא אֲרַחֲמֶנּוּ, יִכָּחֵד מִן הָאָרֶץ.&#8221;</p>

<p>וַיְּקַּח שְׁלֹשֶׁת אֲלָפִים אִישׁ מִבְּחוּרֵי חָיִל</p>

<p>וַיֵּלֶךְ לְבַקֵּשׁ אֶת דָּוִד בְּכָל אַוַּת נָפֶשׁ. –</p>

<p>אַךְ הֵפִיר אֱלֹהִים עֲצָתוֹ, הֵנִיא מַחְשְׁבוֹת גָּבֶר</p>

<p>אִינָּה אֶת שָׁאוּל לִידֵי דָוִד בְּמִקְרֵה רֶגַע,</p>

<p>וַיֵּהָפֵךְ לְבַב מֶלֶךְ, וַיֵּרַךְ כַּשֶּׁמֶן</p>

<p>וַיֵּדַע כִּי הִסְכִּיל עֲשׂוֹ לִטְמוֹן לְצַדִּיק רֶשֶׁת.</p>

<br />
</blockquote>

<blockquote>
<p><strong>וַיְהִי</strong> בְּלֶכְתּוֹ עַל-פְּנֵי צוּרֵי הַיְעֵלִים לְבַקֵּשׁ שָׁמָּה,</p>

<p>וַיָּבוֹא אֶל גִּדְרוֹת הַצֹּאן אֲשֶׁר עַל הַדֶּרֶךְ</p>

<p>וְשָׁם מְעָרָה וַיָּבֹא שָׁאוּל לְהָסֵךְ אֶת רַגְלַיִם</p>

<p>כְּדֶרֶךְ מַלְכֵי קֶדֶם לָסוּךְ רַגְלָם בַּשָּׁמֶן. –</p>

<p>וְדָוִד וַאֲנָשָׁיו בְּיַרְכְּתֵי הַמְּעָרָה יָשָׁבוּ,</p>

<p>וְסָבִיב לָמוֹ שֶׁקֶט וְדֻמִּיָּה כְּדֻמִּיַּת לָיִל</p>

<p>אֵין פּוֹצֶה פֶה וּמְצַפְצֵף, כָּל אֹזֶן שׁוֹמֵע,</p>

<p>כָּל נֶפֶשׁ רוֹמֵמָה, בַּעֲטוֹף לֵב הַמָּשׁוּחַ</p>

<p>נְעִים זְמִירוֹת יִשׂרָאֵל מֵטִיב נַגֵּן וָזֶמֶר,</p>

<p>וּמַשׂכִּיל לְדָוִד תְּפִלָּה שְׂפָתָיו תִּטּוֹפְנָה:</p>
</blockquote>

<blockquote>
<p>קוֹלִי אֶל-יְיָ אֶזְעָק<a href="#fn:6" id="fnref:6" title="see footnote" class="footnote"><sup>6</sup></a></p>
</blockquote>

<blockquote>
<p>קוֹלִי אֶל-יְיָ אֶתְחַנָּן:</p>

<p>אֶשְׁפּוֹךְ לְפָנָיו שִׂיחִי</p>

<p>צָרָתִי לְפָנָיו אַגִּיד:</p>

<p>בְּהִתְעַטֵּף עָלַי רוּחִי</p>

<p>וְאַתָּה יָדַעְתָּ נְתִיבָתִי</p>

<p>בְּאֹרַח-זוּ אֲהַלֵּךְ</p>

<p>טָמְנוּ פַח לִי:</p>

<p>הַבֵּט יָמִין וּרְאֵה</p>

<p>וְאֵין-לִי מַכִּיר</p>

<p>אָבַד מָנוֹס מִמֶּנִי</p>

<p>אֵין דּוֹרֵש לְנַפְשִׁי:</p>

<p>זָעַקְתִּי אֵלֶיךָ יְיָ</p>

<p>אָמַרְתִּי אַתָּה מַחְסִי</p>

<p>חֶלְקִי בְּאֶרֶץ הַחַיִּים</p>

<p>הַקְשְׁיבָה אֶל-רִנָּתִי</p>

<p>כִּי-דַּלּוֹתִי מְאֹד</p>

<p>הַצִּילֵנִי מֵרֹדְפָי</p>

<p>כִּי אָמְצוּ מִמֶּנִּי:</p>

<p>הוֹצִיאָה מִמַּסְגֵּר נָפְשִׁי</p>

<p>לְהוֹדוֹת אֶת-שְׁמֶךָ</p>

<p>בִּי יַכְתִּירוּ צַדִּיקִים</p>

<p>כִּי תִגְמֹל עָלָי:</p>

<br />
</blockquote>

<blockquote>
<p><strong>קוֹל</strong> נָעִים קוֹל דְּמָמָה דַקָּה דָוִד הִשְׁמִיעַ,</p>

<p>בְּפִי הַמְּעָרָה לֹא נִשְׁמַע זִמְרַת יַרְכּוֹתֶיהָ</p>

<p>אַךְ בַּשְּׁחָקִים הֶאֱזִינוּ, אֶרְאֵלִים שִׁעֲשָׁעוּ.</p>

<p>וַיְהִי אַךְ כִּלָּה הַמְּזַמֵּר לְנַגֵּן מִזְמוֹרֵהוּ</p>

<p>וְרַגְלֵי שָׁאוּל אֶל פֶּתַח הַמְּעָרָה צָעָדוּ. -</p>

<p>רָאוּהוּ דָוִד וְחֵילוֹ, חִשְׁבוּהוּ בְרֹאשׁ חָיִל,</p>

<p>וַיֹּאחַז אִישׁ חַרְבּוֹ וַיַּעַרְכוּ לְמַעֲרֶכֶת.</p>

<p>כִּרְאוֹתָם כִּי לְבַדּוֹ בָא אַךְ לְהָסֵךְ רַגְלַיִם</p>

<p>וַיֹּאמְרוּ אַנְשֵׁי דָוִד אֵלָיו: חֲזַק אֲדוֹנֵינוּ!</p>

<p>הִנֵּה הַיּוֹם אֲשֶׁר בִּשַּׂר לְךָ יְיָ אֱלֹהֶיךָ</p>

<p>לֵאמֹר: הִנְנִי נֹותֵן אֶת אוֹיבֶךָ בְּיָדֶךָ.</p>

<p>עַתָּה עֲשֵׂה לוֹ כְטוֹב בְּעֵינֶיךָ כִּי יָכוֹלְתָּ.</p>

<p>וַיָֹּקָם דָּוִד וַיֵלֶךְ בַּלָּט אֶל הַמֶּלֶךְ</p>

<p>וַיְּכְרָת כְּנַף הַמְעִיל אֲשֶׁר לְשָׁאוּל וַיֵּלֶךְ</p>

<p>וַיָּשָׁב לַאֲנָשָׁיו. וְהִנֵּה כְּהֹלֶם פָּעַם</p>

<p>נִפְעַם לֵב דָּוִד עַל כָּרְתוֹ כְּנַף הַבֶּגֶּד</p>

<p>אֲשֶׁר לַמֶּלֶךְ. וַיַּהַס אֶת אֲנָשָׁיו וַיֹּאמַר:</p>

<p>&quot;חָלִילָה לִי מֵיְיָ מֵעֲשׂוֹת זֹאת לִשְׁלוֹחַ</p>

<p>&quot;יָדִי בַאֲדוֹנִי מֶלֶךְ יִשְׂרָאֵל, כִּי מְשִׁיחַ</p>

<p>&#8220;יְיָ הוּא, עַל רֹאשׁוֹ שֶׁמֶן מִשְׁחַת קֹדֶשׁ.&#8221;</p>

<p>וַיְּשַׁסַּע אֶת אֲנָשָׁיו בְּדִבְרֵי הַשְׂכֵּל וָדַעַת</p>

<p>וְלֹא נְתָנוּם לָקוּם וְלָגַעַת יָדָם בַּמֶּלֶךְ.</p>

<p>וְשָׁאוּל קָם מִן הַמְּעָרָה וַיֵּלֶך לַדָּרֶךְ.</p>

<br />
</blockquote>

<blockquote>
<p><strong>אַחֲרֵי</strong> כֵן יָצָא דָוִד מִן הַמְּעָרָה חוּצָה</p>

<p>וַיִּקְרָא אַחֲרֵי שָׁאוּל לֵאמֹר: “אֳדוֹנִי הַמֶּלֶךְ!&quot;</p>

<p>וַיַּבֵּט שָׁאוּל אַחֲרָיו, מִשׁתָּאֶה לָדַעַת</p>

<p>קוֹל מִי קוֹרֵא, קוֹל עָרֵב לְאֹזֶן שֹׁמַעַת,</p>

<p>קוֹל עוֹרֵר מַעֲמַקֵּי לֵב, וְיוֹרֵד חַדְרֵי בָטֶן.</p>

<p>&quot;זֶה הַקּוֹל קוֹל דָּוִד, אִישׁ מְרוֹרוֹת יַשׂבִּיעֵינִי,</p>

<p>&#8220;הַהוּא יִקְרָא שְׁמִי בְּאַהֲבָה וּבְמֶתֶק שְׂפָתַיִם?&#8221; –</p>

<p>וַיִּקּוֹד דָּוִד וַיְּשְתַּחוּ אַפַּיִם אָרְצָה</p>

<p>וַיֹּאמַר: &quot;לָמָּה אֲדוֹנִי לְדִבַּת אָדָם שָׁמַעְתָּ</p>

<p>&quot;הָאֹמֶרֶת הִנֵּה דָוִד מְבַקֵּשׁ רָעָתֶךָ?</p>

<p>&quot;הִנֵּה הַיּוֹם הַזֶּה רָאוּ עֵינֶיךָ כִּי שֶׁקֶר</p>

<p>&quot;עָנוּ בִי הַשּׂוֹטְנִים לְדַאֲבוֹן נַפְשִׁי גַם נַפְשֶׁךָ,</p>

<p>&quot;כִּי נְתָנְךָ יְיָ בְּיָדִי וְאָמַר לְהָרְגֶךָ</p>

<p>&quot;בִּהְיוֹתְךָ בַמְּעָרָה, וַתָּחָס עֵינִי עָלֶיךָ</p>

<p>&quot;וְלֹא אָבִיתִי שְׁלוֹחַ יָד בַּאֲדוֹנִי הַמֶּלֶךְ</p>

<p>&quot;כִּי מְשִׁיחַ יְיָ הוּא. אָביִ! רְאֵה נָא כְנַף מְעִילֶךָ</p>

<p>&quot;בְּיָדִי. הֵן בְּכָרְתִי הַכָּנָף וְלֹא הֲרַגְתִּיךָ</p>

<p>&quot;דַּע נָא אֵיפוֹא כִּי בְיָדִי אֵין רָעָה וּפֶשַׁע,</p>

<p>&quot;לֹא חָטָאתִי לְךָ לֹא פָשַׁעְתִּי, לֹא שׂוְֹנְאָךָ אָנִי</p>

<p>&quot;מִתְּמוֹל שִׁלְשׁוֹם וְאַתָּה צוֹדֶה נַפְשִׁי לָקַחַת.</p>

<p>&quot;יִשְׁפּוֹט יְיָ בֵּינִי וּבֵינְךָ וּנְקָמַנִּי</p>

<p>&quot;יְיָ מִמְּךָ, אוּלָם יָדִי בְךָ אַל תֶּהִי,</p>

<p>&quot;כַּאֲשֶׁר יֹאמַר מְשַׁל קַדְמוֹנִי: מֵרְשָׁעִים יֵצֵא רֶשַׁע.</p>

<p>&quot;רֹאשׁ שִׁבְטֵי יִשְׂרָאֵל! אַיֵּה נָא תִפְאַרְתֶּךָ?</p>

<p>&quot;אַחֲרֵי מִי יָצָא מֶלֶךְ יִשְׂרָאֵל בְחַיִל וָרֶכֶב?</p>

<p>&quot;אַחֲרֵי מִי רוֹדֵף? אַחֲרֵי פַרְעוֹשׁ, אַחֲרֵי כֶלֶב.</p>

<p>&#8220;יָרִיב יְיָ רִיבִי וְיִשׁפְּטֵנִי מִיָדֶיךָ.&#8221; –</p>

<p>וַיַּעַן שָׁאוּל, וְעֵינָיו כְּנַחַל נָזְלוּ דֶמַע:</p>

<p>&quot;הֲקוֹלְךָ זֶה בְּנִי דָוִד? הָהּ! הַכְלֵם הִכְלַמְתָּנִי!</p>

<p>&quot;צַדִּיק אַתָּה מִמֶּנִֹּי, כִּי אַתָּה הַחֶסֶד</p>

<p>&quot;וְהַטּוֹבָה גְמַלְתַּנִי, וַאֲנִי רָעָה גְמַלְתִּיךָ.</p>

<p>&quot;הִגַּדְתָּ הַיּוֹם טוּב לִבְּךָ וְרוֹמְמוּת נַפְשֶׁךָ</p>

<p>&quot;כִּי סִגְּרַנִי יְיָ בְיָדֶיךָ וְלֹא הֲרַגְתָּנִי</p>

<p>&quot;וְכִי יִמְצָא אִיש אוֹיְבוֹ וּבְדֶרֶךְ טוֹב יְשַׁלְּחֵהוּ?</p>

<p>&quot;יְשַׁלְּמֶךָ יְיָ כַּחֶסֶד עִמִּי עָשִׂיתָ. –</p>

<p>&quot;וַאֲנִי יָדַעְתִּי כִּי תִמְלוֹךְ, וְקָמָה בְיָדֶךָ</p>

<p>&quot;מַמְלֶכֶת יִשְׂרָאֵל, מִַזַּרְעֲךָ לֹא יָסוּר שֵׁבֶט.</p>

<p>&quot;וְעַתָּה הִשָּׁבְעָה נָא לִי בַּיְיָ אֱלֹהֵינו</p>

<p>&quot;אםִ תַּכְרִית אֶת זַרְעִי אַחֲרַי מִן הָאָרֶץ</p>

<p>&quot;וְאִם תַּשְׁמִיד אֶת שְׁמִי וּתְאַבֵּד זִכְרִי מִקֶּרֶב</p>

<p>&#8220;בֵּית אָבִי.&#8221; – וַיֹּאמַר: אָנֹכִי אִשָּׁבֵעַ! –</p>

<p>וַיֵלְכוּ וַיְּפָּרְדוּ אִישׁ מֵאֵת רֵעֵהוּ.</p>

<br />
</blockquote>

<blockquote>
<p><strong>הָשְׁלְמוּ</strong> שְׁנֵי רָאשִׁים מְשׁוּחִים, נְגִידֵי שִׁבְטֵי אֱלֹהַּ,</p>

<p>זֶה לְעֻמַּת זֶה צִדְקַת לִבָּם וְרַב עֶרכָּם הִכִּירוּ.</p>

<p>יָדַע דָּוִד מֹרַת רוּחַ שָׁאוּל כִּי גָדֵּלָה,</p>

<p>כִּי אָבַד נִרוֹ וְקֶרֶן בֵּיתוֹ תִגָּדֵּעַ,</p>

<p>צַר לוֹ עָלָיו, וְהוּא כְגִבּוֹר לֹא יָכוֹל לְהוֹשִׁיעַ,</p>

<p>הִנֵּה בְסוֹד אֱלֹהִים נוֹעָץ, וּמַה יַּעֲשֶׂה גָבֶר? –</p>

<p>נִכְנַע דָּוִד לִפְנֵי שָׁאוּל כְּעֶבֶד לַמֶּלֶךְ,</p>

<p>יָדוֹ לֹא נָגְעָה בְמַלְכוּתוֹ כַּחוּט לָרֹחַב,</p>

<p>לא הִשְׂתָּרֵר בְּעַמּו כָּל עוֹד שָׁאוּל חַי בָּאָרֶץ,</p>

<p>וְשָׁאוּל חָדַל מִשְׂנוֹא אֶת דָּוִד וּלְקַנְּאֵהוּ,</p>

<p>יָדַע כִּי הֵכִין יְָי אֶת כִּסְאוֹ לָנֶצַח</p>

<p>וְנִר עוֹלָם יִתֵּן לוֹ לָקוּם כִּימֵי יָרֵחַ,</p>

<p>וְשָׁוְא תַעֲמוֹל יַד מַשְׁבִּית עִם יְיָ יִבְנֶה בַּיִת.</p>

<p>וַיֹאמֶר נוֹאָשׁ, וְלֹא שָׂם עוֹד מְגַמַּת פָּנֵימוֹ</p>

<p>לְהַכְרִית גֶּזַע יִשַׁי, לְהַשְׁמִידוֹ מִן הָאָרֶץ.</p>

<p>אַף זָכַר חַסְדֵּי דָוִד, אֲשֶׁר חָסָה עָלָיו עַיִן</p>

<p>עֵת נִסְגַּר בְּיָדוֹ, וּבְדֶרֶךְ טוֹבָה שְׁלָחָהוּ</p>

<p>וַיַכֵּר נֶפֶשׁ דָּוִד כִּי נַעֲלָה וְרוֹמֵמָה.</p>

<p>&quot;לְךָ בֶּן יִשַׁי, לְךָ יָאֲתָה הַהוֹד וְתִפְאֶרֶת</p>

<p>&#8220;לְךָ חֶמְדַת יִשְׂרָאֵל, וְעַל רֹאשְׁךָ הָעֲטֶרֶת&#8221;</p>

<p>אָמַר שָׁאוּל, וַיֵּלֶךְ אֶל בֵּיתוֹ גִבְעָתָה,</p>

<p>ודָוִד וַאֲנָשָׁיו עַל הַמְּצוּדָה עָלוּ הֵמָּה</p>

<p>וְלֹא יָרְאוּ עוֹד מִפְּנֵי שָׁאוּל, וַיֵּשְׁבוּ בֶטַח.</p>

<br />
</blockquote>

<blockquote>
<p><strong>מִי</strong> הֶאֱמִין כָּזֹאת, עַל לֵב מִי עָלְתָה כָאֵלֶּה,</p>

<p>אֲשֶׁר פָּעַל שָׂטָן, אֲשֶׁר עוֹלְלוּ מַשְׁחִיתֵי נָפֶשׁ!</p>

<p>אַחֲרֵי כְרוֹת הַבְּרִית וּלְבָבוֹת יַחַד נִפְגָּשׁוּ</p>

<p>אַחֲרֵי רְאוֹתוֹ עֲמָלוֹ לְרִיק וִיגִיעוֹ לָאֶפֶס</p>

<p>בָּא שָׁאוּל עוֹד הַפַּעַם בְּרֹאשׁ אַנְשֵׁי חָיִל</p>

<p>לְבַקֵּשׁ נֶפֶשׁ דָּוִד וּלְהוֹרִיד חַיָּיו שְׁאוֹלָה.</p>

<p>זֹאת פְּעֻלַּת שׂוֹטְנִים אוֹיְבֵי דָוִד וְשׂוֹנְאֵי מֶלֶךְ</p>

<p>הֱסִיתוּהוּ יוֹעֲצִים רָעִים, חֵץ לְשׁוֹנָם שָׁנָנוּ</p>

<p>לֵאמֹר: &quot;מַה לְּךָ הַמֶּלֶךְ כּיִּ רָפְתָה רוּחֶךָ?</p>

<p>&quot;עֹוד לֹא נוֹאֲשָׁה הַתִּקְוָה, עוֹד יָדְךָ גֹבֶרֶת</p>

<p>&quot;לְהַכְרִית צַר וְאוֹיֵב הַחוֹמֵס עֲטֶרֶת רֹאשֶׁךָ.</p>

<p>&quot;אַל תִּפָּת מֵחֲלַקוֹת לְשׁוֹנוֹ וְחִכּוֹ רַךְ מִשָּׁמֶן</p>

<p>&quot;קִרְבּוֹ הַוּוֹת מִרְמָה וָתֹךְ, כֻּלּוֹ מְתַעְתֵּעַ,</p>

<p>&quot;בִּשְׂפַת רְמִיָּה יִגְנוֹב לְבָבוֹת, וְלֹא אֵל בְּחָרָהוּ.</p>

<p>&quot;אָל תַּחְשׁוֹב לוֹ צְדָקָה וְחֶסֶד כִּי לֹא הֲרָגֶךָ</p>

<p>&quot;בְּכָרְתוֹ כְנַף מְעִילֶךָ, לֹא בַתֹּם וָיֹשֶׁר</p>

<p>&quot;לֹא בְטוּב לֵב עָשָׂה אַךְ מִיִּרְאָה מִפָּנֵינוּ,</p>

<p>&quot;כִּי לוּ נָגַע בְּךָ יָד, לִקְרָעִים נִתַּחְנוּהוּ.</p>

<p>&#8220;יָדַע זֹאת הַמּוֹרֵד, עַל כֵּן בְּשָׁלוֹם שִׁלְּחֶךָ.&#8221; –</p>

<p>אוֹי לָכֶם מְחַרְחְרֵי רִיב, לְשׁוֹנְכֶם כַּחֲמַת נַחַשׁ!</p>

<p>כּוֹנְנוּ חִצָּם לִירוֹת וַיּוֹרוּ בְלֵב הַמֶּלֶךְ,</p>

<p>הֵעִירוּ קִנְאָתוֹ לִלְבּוֹשׁ נָקָם עוֹד הַפַּעַם.</p>

<p>אוּלָם כַּאֲחוֹז קַשׁ אֵשׁ, וְהַחֲשַׁשׁ תַּעַל לַהַב,</p>

<p>רֶגַע וְהִנֵּה נִכְבָּתָה, הֲתָעִיף בָּהּ וְאָיִן</p>

<p>כֵּן קִנְאַת שָׁאוּל הָאַחֲרוֹנָה כִּפְתִיל בְּלִי שֶׁמֶן</p>

<p>כִּמְעַט הֻצָּתָה עֻמָּמָה, וַתִּכְבְּ לָנֶצַח.</p>

<br />
</blockquote>

<blockquote>
<p><strong>הַזִּיפִים</strong> הַמְּלָשְׁנִים בָּאוּ לְשָׁאוּל גִּבְעָתָה</p>

<p>וַיֹּאמְרוּ לוֹ: הֲלֹא דָוִד מִסְתַּתֵּר עִמָּנוּ</p>

<p>בְּגִבְעַת הַחֲכִילָה עַל פְּנֵי יְשִׁימוֹן הַמִּדְבָּרָה.</p>

<p>וַיִּקַּח שָׁאוּל שְׁלֹשֶׁת אֲלָפִים בְּחוּרֵי חָיל</p>

<p>וַיֵּלֶךְ לְבַקֵּשׁ אֶת דָּוִד אֶל מִדְבַּר זִיפָה.</p>

<p>וַיִּחַן שָׁאוּל בְּגִבְעַת הַחֲכִילָה עַל הַדֶּרֶךְ,</p>

<p>וְדָוִד יוֹשֵׁב בַּמִּדְבָּר וַיִּשְׁכַּן לָבֶטַח.</p>

<p>וַיִּשְׁמַע כִּי בָא שָׁאוּל אַחֲרָיו הַמִּדְבָּרָה</p>

<p>וְלֹא הֶאֱמִין, וַיִּשְׁלַח מְרַגְלִים לָתוּר וְלָדַעַת,</p>

<p>וַיֵּדַע כִּי בָא שָׁאוּל אֶל נָכוֹן לְבַקְּשֵׁהוּ.</p>

<p>וַיּקָם דָּוִד וַיֵּלֶךְ לִקְרַאת הַמֶּלֶךְ,</p>

<p>סָר פַּחְדוֹ מִפְּנֵי שָׁאוּל, וְנַפְשׁוֹ מְאֹד יֹדַעַת</p>

<p>לְהִתְרַצּוֹת עִם אֲדוֹנָיו אוֹהֵב מִשְׁפָּט וָצֶדֶק.</p>

<p>וַיַּרְא אֶת הַמָּקוֹם אֲשֶׁר שָׁאוּל חֹנֶה שָׁמָּה,</p>

<p>הַמֶּלֶךְ שָׁכַב בְּמַעְגָּל, וְסָבִיב לוֹ שַׂר צְבָאֵהוּ</p>

<p>אַבְנֵר בֶּן נֵר. וְכָל עַם הַחַיִל כֻּלָּם יָשָׁנוּ.</p>

<p>וַיֹּאמֶר דָּוִד אֶל אִישׁ הַחִתִּי, אֲחִימֶלֶךְ,</p>

<p>וְאֶל אֲבִישַׁי בֶּן צְרוּיָה אֲחִי יוֹאָב שַׂר הַחַיִל:</p>

<p>מִי יֵרֵד אִתִּי הַמַּחֲנֶה אֶל הַמֶּלֶך?</p>

<p>וַֹּיאמֶר אֲבִישַׁי: יָרוֹד אֵרֵד אִתְּךָ אָנִי.</p>

<p>וַיָּבֹא דָוִד וַאֲבִישַׁי אֶל הָעָם לַיְלָה</p>

<p>וְהִנֵּה שָׁאוּל שָׁכַב יָשֵׁן בְּמַעְגָּל לָבֶטַח</p>

<p>וַחֲנִיתוֹ מְרַאֲשׁוֹתָיו הָיְתָה מְעוּכָה בָאָרֶץ</p>

<p>וְאַבְנֵר וְעַם הַחַיִל שׁוֹכְבִים יְשֵׁנִים סְבִיבֵהוּ.</p>

<p>וַיֹאמֶר אֲבִישַׁי אֶל דָּוִד: הֶאָח רָאִינוּ!</p>

<p>סִגַּר אֱלהִים הַיּוֹם אֶת אוֹיִבְךָ בְּיָדֶיךָ,</p>

<p>וְעַתָּה אַכֶּנּוּ נָא בַחֲנִית וּבָאָרֶץ</p>

<p>פַּעַם אַחַת וְלֹא אֶשְׁנֶה לֹו, וְחָדַל לָנֶצַח.</p>

<p>וַיֹּאמֶר דָּוִד: חָלִילָה! אַל תַּשְׁחִיתֵהוּ,</p>

<p>כִּי מִי שָׁלַח יָדוֹ בִּמְשִׁיחַ יְיָ אֱלֹהַּ</p>

<p>וְנִקָּה? לֹא נַחְנוּ כִּי אִם יְיָ יִגֳּפֶנּוּ</p>

<p>אוֹ יוֹמוֹ יָבֹא וָמֵת, אוֹ בְדֶבֶר אוֹ בְחֶרֶב,</p>

<p>בַּמִלְחָמָה יֵרֵד וְנִסְפֶּה, וְלֹא תִגַּע בּוֹ יָדֵנוּ.</p>

<p>וְעַתָּה קַח נָא הַחֲנִית וְאֶת צַפַּחַת הַמַּיִם</p>

<p>אֲשֶׁר מְרַאֲשׁוֹתָיו וְנֵלְכָה לָנוּ. – וַיִּקָּחוּהוּ</p>

<p>וַיֵּלְכוּ לָהֶם, וְאֵין רוֹאֶה וְאֵין יוֹדֵעַ</p>

<p>וְאֵין מֵקִיץ, כִּי תַרְדֵּמַת יְיָ עֲלֵיהֶם נָפָלָה.</p>

<br />
</blockquote>

<blockquote>
<p><strong>וַיַעֲבוֹר</strong> דָּוִד הָעֵבֶר וַיַּעַל שָׁמָּה</p>

<p>עַל רֹאשׁ הָהָר מֵרָחוֹק רַב הַמָּקוֹם בֵּינֵימוֹ.</p>

<p>וַיִקְרָא אֶל הָעָם וְאֶל אַבְנֵר בַּכֹּחַ:</p>

<p>&#8220;הֲלֹא תַעֲנֶה אַבְנֵר!&#8221; וַיַּעַן אַבְנֵר וַיֹּאמַר:</p>

<p>מִי אַתָּה קָרָאתָ אֶל אֲדוֹנֵנוּ הַמֶּלֶךְ?</p>

<p>וַיֹּאמֶר אֵלָיו דָּוִד: “שַׂר הַצָּבָא! שְׁמָעֵנִי,</p>

<p>&quot;הֲלֹא אִישׁ אַתָּה וּמִי בְיִשׂרָאֵל כָּמוֹךָ</p>

<p>&quot;וְלָמָּה לֹא שָׁמַרְתָּ אֶל אֲדוֹנֶיךָ הַמֶּלֶך,</p>

<p>&quot;כִּי בָא אַחַד הָעָם לְהַשְׁחִית נֶפֶשׁ יְקָרֵהוּ,</p>

<p>&quot;חַי יְיָ! כִּי אֲשֵׁמִים אַתֶּם, כֻּלְכֶם בְּנֵי מָוֶת,</p>

<p>&quot;עַל אֲשֶׁר לֹא שְׁמַרְתֶּם אֲדוֹנֵיכֶם מְשִׁיחַ אֱלֹהּ.</p>

<p>&quot;וְעַתָּה אֵי חֲנִית הַמֶּלֶך וְצַפַּחַת הַמַּיִם</p>

<p>&#8220;אֲשֶׁר מְרַאֳשׁוֹתָיו?&#8221; – וַתִּפָּקַחְנָה עֵינֵי הַמֶּלֶךְ</p>

<p>וַיִּשְׁמַע וַיַכֵּר אֶת קוֹל דָּוִד, וַיֹּאמַר:</p>

<p>&#8220;הֲקוֹלְךָ זֶה בְּנִי דָוִד? הַאַתָּה קָרָאתָ?&#8221;</p>

<p>ויַֹּאמֶר דָּוִד: &#8220;קוֹלִי, אֲדוֹנִי הַמֶּלֶךְ!&#8221;</p>

<p>&quot;שָׂאֵנִי כִּי אֲדַבֵּר, וְעַל פָּנֶיךָ אוֹכִיחֶךָ.</p>

<p>&quot;לָמָּה דָלַקְתָּ אַחֲרַי בְּלִי חָשָׂךְ? מֶה עָשִׂיתִי</p>

<p>&quot;וּמַה בְּיָדִי רָעָה? – שְׁמַע נָא אֲדוֹנִי הַמֶּלֶךְ,</p>

<p>&quot;אִם יְיָ אֱלֹהִים הֱסִיתְךָ בִּי, מִנְחָה יָרִיחַ,</p>

<p>&quot;וְאִם בְּנֵי הָאָדָם, אֲרוּרִים לִפְנֵי יְיָ הֵמָּה</p>

<p>&quot;כִּי גֵרְשׁוּנִי הַיּוֹם בְּנַחֲלַת יְיָ מֵהִסְתַּפֵּחַ,</p>

<p>&#8220;לֵאמֹר: “לֵךְ עֲבוֹד אֱלֹהִים אֲחֵרִים כְּגֹויֵי אָרֶץ&#8221;</p>

<p>&quot;כִּי בְעָזְבִי אַדְמַת קֹדֶשׁ לִדְרוֹךְ כַּף רֶגֶל</p>

<p>&quot;עַל אֶרֶץ טְמֶאָה, בֵּאלֹהֵי נֵכָר סָפָקְתִּי. –</p>

<p>&quot;כַּאֲשֶׁר יִרְדּוֹף הַקּוֹרֵא בֶּהָרִים תְּנִידֵנִי,</p>

<p>&quot;אַל יִפּוֹל דָּמִי אָרְצָה מִנֶּגֶד פְּנֵי אֱלֹהַּ.</p>

<p>&quot;עַד אָן יֵצֵא מֶלֶךְ יִשׂרָאֵל לָצוּד צָיִד</p>

<p>&quot;אַחַר פַּרְעוֹשִׁ אֶחָד? מָתַי תִּשְׁקוֹט וְתָנוּחַ?</p>

<p>&#8220;הֶרֶף נָא יָדְךָ מִלְמָרֵר חַיַּי אַף חַיֶּיךָ.&#8221; -</p>

<p>וַיַּעַן שָׁאוּל: חָטָאתִי שׁוּב בְּנִי דָּוִד, שׁוּבָה</p>

<p>כִּי לֹא אָרַע לְךָ עוֹד, לֹא אוֹסִיף רָדְפֶךָ</p>

<p>תַּחַת כִּי הַיּוֹם יָקְרָה נַפְשִׁי בְעֵינֶיךָ</p>

<p>הִנֵּה הִסְכַּלְתִּי עֲשׂו, הַרְבֶּה לִמְאֹד שָׁגִיתִי.</p>

<p>וַיֹּאמֶר דָּוִד: &quot;הִנֵּה אִתִּי חֲנִית הַמֶּלֶךְ</p>

<p>&quot;יַעֲבָר נָא אֶחָד מֵהַנְּעָרִים וְיִקָּחֶהָ.</p>

<p>&quot;וַיְיָ יָשִׁיב לְאִישׁ כֶּאֱמוּנָתוֹ וְצִדְקֵהוּ,</p>

<p>&quot;אֲשֶׁר נְתָנְךָ יְיָ הַיּוֹם בְּיָדִי וְלֹא אָבִיתִי</p>

<p>&quot;לִשׁלוֹחַ יָד בְּמָשׁוּחַ בְּשֶׁמֶן מִשְׁחַת קֹדֶשׁ.</p>

<p>&quot;וְהִנֵּה כַּאֲשֶׁר גָּדְלָה הַיּוֹם בְּעֵינַי נַפְשֶׁךָ</p>

<p>&#8220;תִּגְדַל נַפְשִׁי בְּעֵינֵי אֱלֹהִים, מִצָּרָה לְחַלְּצֵנִי.&#8221;</p>

<p>וַיֹּאמֶר שָׁאוּל: בָּרוּךְ אַתָּה לֵאלֹהֵינוּ,</p>

<p>בָּרוּךְ אַתָּה בְּנִי דָוִד! יָדַעְתִּי בְּנִי יָדַעְתִּי</p>

<p>גַּם עָשֹׂה תַעֲשֶׂה גַּם יָכוֹל תּוּכַל וְתַצְלִיחַ. –</p>

<p>וַיֵּלֶךְ דָּוִד לְדַרְכּוֹ, וְשָׁאוּל שָׁב לִמְקוֹמֵהוּ.</p>

<br />
</blockquote>

<h2 id="שירתשיעי">שיר תשיעי</h2>

<p>מענה רך ישיב חמה</p>

<p>ודבר עצב יעלה אף</p>

<blockquote>
<br />
</blockquote>

<blockquote>
<p><strong>חַיִּים</strong> וּמָוֶת בְּיַד לָשׁוֹן הִנָּמוֹ</p>

<p>אֹמֶץ לַפֶּה, וּשְׂפָתַיִם עֹז לָמוֹ</p>

<p>לַחֲרוֹת אָף, לַשְּׁבִּית רִיב, לַצְּדִּיק וְלַרְשִׁיעַ.</p>

<p>לְשׁוֹן מַרְפֵּא עֵץ חַיִּים, חֲטָאִים יַנִּיחַ,</p>

<p>וְיֶשׁ בּוֹטֶה כְּמַדְקְרוֹת חֶרֶב, רוֹשׁ יַצְמִיחַ,</p>

<p>פִּי אֱוִיל מְחִתָּה, שְׂפַת חָכָם חֵן תַּבִּיעַ.</p>

<p>כִּי יֶחֱטָא אִישׁ לָאִישׁ בַּחֲמַס כַּפַּיִם</p>

<p>אוֹ אִם בְּדִבְרֵי מַצָּה יְגָרֶה אַפַּים</p>

<p>חוֹטֵא כִּי יִתְרַפֵּס יִרְהַב רֵעֵהוּ,</p>

<p>בְּמַעֲנֶה רַךְ יָשִׁיב חֵמָה יְשַׁכֵּךְ זַעַם</p>

<p>אוּלָם דְּבַר עֶצֶב יַרְבֶּה כַּעַס וְרַעַם</p>

<p>נִרְגָּן גַּם כִּי יִצְדַּק פִּיו יַכְשִׁילֵהוּ.</p>

<br />
</blockquote>

<blockquote>
<p><strong>שָׁלַח</strong> דָּוִד אֶת דְּבָרוֹ בְּחֵן שְׂפָתַיִם</p>

<p>לִשְׁאוֹל מֵאִישׁ כָּלִבִּי מִסַּת יָדַיִם,</p>

<p>לֹא בָא בִשׂכָרוֹ לֵאמֹר: &quot;חַבְתָּ,</p>

<p>&quot;תֵּן שָׂכָר לְחֵילִי, עֲדָרֶיךָ נָטָרוּ</p>

<p>&#8220;מֵחוֹמְסֵי יוֹם וָלַיְלָה מִקְנְךָ שָׁמָרוּ&#8221;</p>

<p>אַךְ תַּחֲנוּנִים דִּבֵּר: &#8220;הַב, אִם נָדַבְתָּ.&#8221;</p>

<br />
</blockquote>

<blockquote>
<p><strong>וְנָבָל</strong> קְשֵׁה לֵבָב, כִּשְׁמוֹ כֵּן מַעֲשֵׂהוּ</p>

<p>מַחֲסוֹר לָאִישׁ מֵאֵן תֵּת מִמּוֹתְרֵהוּ,</p>

<p>אַף הֵעִיט בְּדָוִד, חֵרֵף אַנְשֵׁי חָיִל,</p>

<p>אָז יָעִיר הַגִּבּוֹר, וַיָּקָם בְּזַעַם,</p>

<p>וַיֹּאמַר: &#8220;רַב לִי. אִנָּקְמָה הַפַּעַם&#8221; –</p>

<p>אַךְ מִבּוֹא בְדָמִים מְנָעַתְהוּ אֳבִיגָיִל.</p>

<br />
</blockquote>

<blockquote>
<p><strong>אֵשֶׁת</strong> טוּב שֵׂכֶל לִקְרָאתוֹ חָרָדָה</p>

<p>בִּשְׂפַת חֵן וָחֶמֶד לְפָנָיו צָעָדָה,</p>

<p>מַלְאַךְ מֵלִיץ הִטִּיף נֹפֶת שְׂפָתֶיהָ</p>

<p>מֶגֶד שָׁמַיִם פִּיהָ, מֶגֶד עֵדֶן, –</p>

<p>שָׁמַע דָּוִד, וְהֵשִׁיב חֶרֶב אֶל נֵדֶן,</p>

<p>חָס עַל בֵּית נָבָל כִּי נָשָׂא פָנֶיהָ.</p>

<br />
</blockquote>

<blockquote>
<p><strong>קֵץ</strong> לְכָל תִּכְלָה, וּגְבוּל גַּם לְאֶרֶךְ אַפַּיִם,</p>

<p>אָנוּשׁ לֵב אֱנוֹשׁ, פְּגָעִים יֹאחֲזוּהוּ וְיָזוּעַ,</p>

<p>גַּם כִּי יִשָּׂא אִישׁ מַכְאוֹבוֹ וְיִסְבּוֹל פַּעֲמַיִם</p>

<p>אוֹ שָׁלֹשׁ. אִם עַד עֶשֶׂר יֶחֱטָם לְתִגְרַת רָשַׁע,</p>

<p>וְיִתֵּן גֵּווֹ לַמַּכִּים וּלְמוֹרְטִים לֶחִי,</p>

<p>הֲלֹא בָאַחֲרִית יִלְאֶה נְשׂוֹא עָמָל וָכַּעַס,</p>

<p>יְמָאֵן הֱיוֹת מַטְרַת צָרָיו, מִרְמָס לְפוֹעֲלֵי אָוֶן,</p>

<p>תָּעִיר קִנְאָתוֹ, יְהַפֵּךְ יָדוֹ לְמִתְקוֹמְמֵהוּ. –</p>

<p>הִנֵּה דָוִד זֶה צַדִּיק, זֶה מְשִׁיחַ אֱלֹהֵינוּ,</p>

<p>דַּכָּא וּשְׁפַל רוּחַ, עַנְוַת לִבּוֹ נִגְלָתָה</p>

<p>אַף לְעֵינֵי אַמְהוֹת עֲבָדָיו, וַיֵּט שִׁכְמוֹ לְסֵבֶל,</p>

<p>וּלְאוֹיְבָיו חִנָּם גָּמַל תַּחַת רָעָה חֶסֶד,</p>

<p>מֶלֶךְ רוֹדֵף נַפְשׁוֹ נָפַל בְּידוֹ פַעֲמַיִם</p>

<p>וְלֹא עָשָׂה נְקָמָה וּבְדֶרֶךְ טוֹבָה שִׁלְּחֵהוּ,</p>

<p>אָמְנָם כַּיּוֹם עָבְרָה עָלָיו רוּחַ אַחֶרֶת</p>

<p>נִשְׁפַּךְ מְרֵרָתוֹ עַל זֶה מְחָרֵף, וְאָמַר לְשַׁחֲתֵהוּ.</p>

<p>לוּלֵא חָכְמַת אִשָּׁה כְּמַלְאַךְ אֱלֹהִים סוֹכֶכֶת</p>

<p>עָלָיו וְעַל בֵּיתוֹ לְמַלֵּט חַיָּתָם מֵעֲבוֹר בְּשֶׁלַח</p>

<p>לֹא נִשְׁאַר שָׂרִיד לְאִישׁ קָשֶׁה, כִּילַי וְרַע עָיִן.</p>

<br />
</blockquote>

<blockquote>
<p><strong>מִיּוֹם</strong> הִמָּשַׁח שָׁאוּל עַל יִשְׂרָאֵל לְמֶלֶךְ</p>

<p>וּשְׁמוּאֵל חַי עִם אֱלֹהָיו בָּרָמָה עִיר שֹׁקֶטֶת,</p>

<p>וַיַּעֲזוֹב בְּיַד בֶּן קִישׁ שֵׁבֶט מַלְכוּת עַמֵּהוּ</p>

<p>אַךְ בַּמִּסְתָּרִים רוּחַ הַחוֹזֶה חוֹפֶפֶת</p>

<p>עַל יְשֻׁרוּן, וּתְפִלָּתוֹ לְאֵל בַּעֲדָם נִמְלָצָה.</p>

<p>וַיְהִי שָׁאוּל שַׁלִּיט בִּגְוִיוֹת שִׁבְטֵי אֱלֹהַּ</p>

<p>וּשְׁמוּאֵל שָׂרַר כְּמִקֶּדֶם עַל לֵב עַל נֶפֶשׁ.</p>

<p>כִּי הָלְכוּ אֵלָיו כָּל אִישׁ מָצוֹק וּמַר רוּחַ</p>

<p>וְכָל אֲשֶׁר יִרְאַת שַׁדַּי בִּלְבָבוֹ נוֹגֵעַ</p>

<p>וַיִּקְחוּ ברְכָתוֹ וַיָּשׁוּבוּ לְהַרְגִיעַ.</p>

<p>וְדָוִד כִּימֵי מְרוּדוֹ הָלַךְ וְשָׁבְ לְבַקְּרוֹ בְסֵתֶר</p>

<p>וְאִישׁ אֱלֹהים חִזְקֵהוּ, וּכְאָב אֶת בְּנוֹ יְנַחְמֶנּוּ –.</p>

<p>וּשְׁמוּאֵל מֵת, יָמִים אַף כָּבוֹד שָׂבֵעַ,</p>

<p>וַיִקָּבְצוּ כָל יִשְׂרָאֵל לְמִסְפַּד מַר וְנֶהִי</p>

<p>וַיִקְּבְּרוּהוּ שָׁם בָּרָמָה מְקוֹם מוֹשָׁבֵהוּ.</p>

<p>אַךְ דָּוִד הִגדִּיל בֶּכִי וְנַפְשׁוֹ מְאֹד אֹבֶלֶת</p>

<p>כּי הָלַךְ מִמֶּנוּ מְנַחֵם וּמֵשִׁיב נָפֶשׁ.</p>

<p>אָמַר דָּוִד: &quot;פֶּן יִשׂטְמֵנִי שָׁאוּל וְעוֹד יִרְדְּפֵנִי,</p>

<p>&quot;אוּלַי בְּנָשְׂאוֹ פְנֵי שְׁמוּאֵל יָדוֹ רָפְתָה מֶנִּי,</p>

<p>&#8220;פְּנֵי מִי יִשָּׂא עַתָּה? עַתָּה יוֹסִיף לבַקְּשֵׁנִי.&#8221; –</p>

<p>וַיַּעֲזוֹב אֶת הַמְּצוּדָה וַיָּקָם וַיֵּרֶד</p>

<p>אֶל מִדְבַּר פָּארָן עִם גִּבּוֹרָיו אַנְשֵׁי חָיִל.</p>

<p>וַיֹּאמַר אֶל לִבּוֹ: פֹּה אֶמְצָא מָלוֹן וְסֵתֶר,</p>

<p>כִּי בַפָּארָן הָגָר וּבְנָהּ מָצְאוּ מָנוֹחַ</p>

<p>עֵת גֹּרְשׁוּ מִמְּקוֹמָם וְנָדוּ וְנָעוּ כָמוֹנִי,</p>

<p>וּמַלְאַךְ אֵל נִחָמָם, יְנַחֵם לִבִּי גַם אָנִי -</p>

<p>קָרוֹב הַמִּדְבָּר לְכָל עֵבֶר לְאֶרֶץ נוֹשֶבֶת</p>

<p>מִשָּׁם שָׁלַח יִשְׂרָאֵל לְרַגֵּל אֶת הָאָרֶץ,</p>

<p>פֹּה אֵשֵׁב וְאָתוּר מַה יֻּלַּד יוֹם אוֹ יוֹמַיִם. –</p>

<p>וְהֶעָרים הַקרוֹבוֹת לְמִדְבַּר פָּארן לְקָצֵהוּ</p>

<p>מָעוֹן זִיף וְכַרְמֶל שְׁלֹשֶׁת עָרֵי יְהוּדָה הֵמָּה.</p>

<br />
</blockquote>

<blockquote>
<p><strong>וַיְהִי</strong> אִישׁ אֶחָד בְּמָעוֹן, וּבַּכַּרְמֶל מַעֲשֵׂהוּ,</p>

<p>וְלוֹ מִקְנֶה רָב, צֹאן שְׁלֹשֶׁת אֲלָפִים וְעִזִּים אֶלֶף,</p>

<p>ושֵׁם הָאִישׁ הַהוּא נָבָל, וְשֵׁם אִשְׁתּו אֲבִיגָיִל,</p>

<p>וְהָאִשָּׁה טוֹבַת שֶׂכֶל יְפַת מַרְאֶה וָתֹאַר,</p>

<p>וְהָאִישׁ קָשֶׁה וְרַע מַעֲלָלִים, גֶזַע מִחֹטֶר</p>

<p>כָּלֵב רֹאשׁ מִשְׁפְּחוֹת יִהוּדָה, וְהוּא בְשׁוֹשַׁנִּים חוֹחַ,</p>

<p>וְהַלּוֹעֲגִים קָרְאוּ לוֹ כָּלִבִּי לְכַנּוֹתוֹ פִי שְׁנַיִם</p>

<p>עַל שֵׁם רֹאשׁ מִשְׁפַּחְתּוֹ, וְעַל כִּי נִבְזֶה כַכֶּלֶב –.</p>

<p>וַיְהִי נָבָל בַּכַּרְמֶל בִּגְזוֹז אֶת צֹאנֵהוּ,</p>

<p>וְדָוִד וַאֲנָשָׁיו נָדוּ בְּמִדְבָּר בְּמַחֲסוֹר וָעֹנִי.</p>

<p>וַיִּשְׁמַע דָּוִד כִּי גוֹזֵז נָבָל, וְכִי יַעַשׂ</p>

<p>מִשְׁתֶּה גָדוֹל לְגוֹזְזִים וּלְכָל אַנְשֵׁי הַבָּיִת,</p>

<p>וַיִּשְׁלַח עֲשָׂרָה נְעָרִים לֵאמֹר: עֲלוּ כַרְמֶלָה,</p>

<p>שַׁאָלוּ לִשְׁלוֹם נָבָל בִּשְׁמִי, וְכֹה תֹאמֵרוּ:</p>

<p>&quot;כֹּה לֶחָי! שָׁלוֹם לְךָ וּבְרָכָה בַאֳסָמֶיךָ,</p>

<p>&quot;שָׁלוֹם לְבֵיתְךָ, שָׁלוֹם לְכָל הַנִּלְוִים אֵלֶיךָ!</p>

<p>&quot;וַאֲנִי שָׁמַעְתִּי כִּי גוֹזְזיִם לָךְ, וְכֻלְכֶם שָׂמֵחַ,</p>

<p>&quot;עַתָה הָרוֹעִים אֲשֶׁר לְךָ הָיוּ עִמָּנוּ</p>

<p>&quot;לֹא הֶכְלַמְנוּם וְלֹא נִפְקַד לָהֶם מְאוּמָה</p>

<p>&quot;כָּל יְמֵי הֲיוֹתָם בַּכַּרְמֶל, עוֹזְרִים הָיִינוּ לָמוֹ</p>

<p>&quot;לִשְׁמוֹר הָעֵדֶר, שְׁאַל נָא נְעָרֶיךָ וְַיַגִּידוּ.</p>

<p>&quot;יִמְצְאוּ הַנְּעָרִים אֲשֶׁר שָׁלַחְתִּי חֵן בְּעֵינֶיךָ</p>

<p>&quot;כִּי עַל יוֹם טוֹב בָּאנוּ, תְּנָה נָא לַעֲבָדֶיךָ</p>

<p>&quot;וּלְבִנְךָ לְדָוִד אֵת אֲשֶׁר יָדְךָ מָצָאָה:</p>

<p>&#8220;כִּי הִנֵּה בִּרְבוֹת הַטּוֹבָה רַבּוּ אוֹכְלֶיהָ.&#8221;</p>

<p>וְנַעֲרֵי דָּוִד בָּאוּ אֶל נָבָל וַיְדַבֵּרוּ</p>

<p>בְּשֵׁם דָּוִד כְּכָל הַדְבָרִים הָאֵלֶּה וַיָּנוּחוּ</p>

<p>וְלֹא בָאוּ כְאַנְשֵׁי מִלְחָמָה בִּזְרוֹעַ כֹּחַ.</p>

<p>וַיַּעַן אוֹתָם נָבָל עַזּוֹת וַיֹּאמֶר לָמוֹ:</p>

<p>&quot;מִי דָוִד מִי בֶן יִשַׁי כִּי אֶשָׂא פָנֵיהוּ?</p>

<p>&quot;הַיּוֹם רַבּוּ עֲבָדִים מִתְפָּרְצִים מִפְּנֵי אֲדוֹנֵימוֹ,</p>

<p>&quot;וְאֶקַח מֵימִי וְלַחֲמִי, וְטִבְחָתִי אֲשֶׁר טָבַחְתִּי</p>

<p>&quot;לְהַשְׂבִּיעַ נֶפֶשׁ גוֹּזְזָי, וְאֶתֵּן לְשָׂטֵי אֶרֶץ</p>

<p>&quot;לַאֲנָשִׁים אֲשֶׁר לֹא יָדַעְתִּי אֵי מִזֶּה הֵמָּה.</p>

<p>וַיַּהַפְכוּ נַעֲרֵי דָוִד לְדַרְכָּם וַיָּשׁוּבוּ</p>

<p>לְדָוִד, וַיַּגִידוּ לוֹ כַדְּבָרִים הָאֵלֶּה.</p>

<p>וַיֹּאמֶר לָהֶם דָּוִד: חִגְרוּ אִישׁ חַרְבֵּהוּ!</p>

<p>וַיַּחְגְּרוּ אִישׁ חַרְבּוֹ, וְגַם דָּוִד חָגַר חֶרֶב,</p>

<p>וּכְאַרְבַּע מֵאוֹת אִישׁ אַחֲרֵי דָוִד הָלָכוּ</p>

<p>וּמָאתַיִם לִשְׁמוֹר עַל הַכֵּלִים נִשְׁאָרוּ.</p>

<br />
</blockquote>

<blockquote>
<p><strong>וְנַעַר</strong> אֶחָד מֵהַנְּעָרִים הִגִּיד לְאֲבִיגָיִל:</p>

<p>&quot;סַעַר עֻתַּד לְבֵיתֵךְ, לְרֹאשׁ אִישֵׁךְ שׁוֹד וָשֶׁבֶר.</p>

<p>&quot;הִנֵּה שָׁלַח דָּוִד מַלְאָכִים אֶל אֳדוֹנֵנוּ</p>

<p>&quot;בְּדִבְרֵי בְרִית וְשָׁלוֹם, וּבְאִמְרֵי שֶׁפֶר בָּרְכֵהוּ,</p>

<p>&quot;וְנָבָל עָנָה אוֹתָם קָשוֹת, וַיַּעַט בָּמוֹ.</p>

<p>&quot;וְהָאֲנָשִׁים טוֹבִים לָנוּ מְאֹד, כִּי לֹא הֶכְלַמְנוּ</p>

<p>&quot;כָּל יְמֵי הִתְהַלַּכְנוּ אִתָּם, וְלֹא פָקַדְנוּ מְאוּמָה,</p>

<p>&quot;חוֹמָה הָיוּ עָלֵינוּ גַּם יוֹמָם גַּם לַיְלָה,</p>

<p>&quot;כָּל יְמֵי הֱיוֹתֵנוּ רוֹעִים בַּשָּׂדֶה הָעֵדֶר.</p>

<p>&quot;וְעַתָּה דְּעִי וּרְאִי מַה תַּעֲשֶׂה לְהַחֲדִיל הַשֶּׁבֶר</p>

<p>&quot;כִּי כָלְתָה הָרָעָה עַל כָּל בֵּית אֲדוֹנֵינוּ,</p>

<p>&#8220;וְהוּא בֶן בְּלִיַּעַל מִדַּבֵּר אֶל גִּבּוֹר הֶחָיִל.&#8221;</p>

<p>וַתְּמַהֵר אֲבִיגַיִל וַתִּקַּח לֶחֶם וָיָיִן</p>

<p>וְצֹאן עֲשׂוּיוֹת, וּדְבֵלִים, צִמּוּקִים וָקָלִי</p>

<p>וַתָּשֶׂם עַל הַחֲמוֹרִים, וַתֹּאמֶר לִנְעָרֶיהָ:</p>

<p>עִבְרוּ לְפָנַי, וַאֲנִי אַחֳרֵיכֶם בּוֹא אָחִישָׁה.</p>

<p>וַתֵּלֶךְ אֲבִיגַיִל, וּלְאִישָׁהּ לֹא הִגִּידָה.</p>

<p>וְהָיָה הִיא רֹכֶבֶת עַל הַחֲמוֹר וְיוֹרֶדֶת</p>

<p>בְּסֵתֶר הָהָר, וְהִנֵּה דָּוִד וַאֲנָשָׁיו בָּאוּ</p>

<p>וְחַרְבָּם שְׁלוּפָה בְיָדָם, וַתִּפְגְשֵׁם בַּדֶּרֶךְ –</p>

<p>וְדָוִד אָמַר: הנֵּה אַךְ לַשֶּׁקֶר שָׁמַרְתִּי</p>

<p>כָּל אֲשֶׁר לָזֶה בַמִּדְבָּר וְלֹא נִפְקַד לוֹ מְאוּמָה.</p>

<p>וְעַתָּה יָשִׁיב לִי רָעָה תַּחַת טוֹבָה וְחֶסֶד.</p>

<p>נִלְאֵיתִי נְשׂוֹא הַוּוֹת אָדָם, זְדוֹנָם נִלְאֵיתִי,</p>

<p>לְהַאֲרִיךְ עוֹד אַפִּי לְצָרִים כַּלְכֵּל לֹא יָכֹלְתִּי.</p>

<p>רַבּוֹת סָבַלְתִּי בְעָנְיִי, אִנָּקְמָה הַפַּעַם.</p>

<p>כֹּה יַעֲשֶׂה אֱלֹהִים לְאוֹיְבֵי דָוִד, וְכֹה יוֹסִיפָה!</p>

<p>אם אַשְׁאִיר לוֹ אֶבֶן בַּקִּיר עַד אוֹר הַבֹּקֶר. –</p>

<br />
</blockquote>

<blockquote>
<p><strong>כִּרְאוֹת</strong> אֲבִיגַיִל אֶת דָּוִד וַתְּמַהֵר וַתֵּרֶד</p>

<p>מֵעַל הַחֲמוֹר, וַתִּפֹּוֹל לְאַפָּיו עַל פָּנֶיהָ</p>

<p>וַתִּשְׁתַּחוּ אָרְצָה, וַתִּפּוֹל לְרַגְלָיו וַתֹאמַר:</p>

<p>&quot;בִּי אֲנִי אֲדוֹנִי הֶעָוֹן, בִּי אֲנִי הַפֶּשַׁע,</p>

<p>&quot;תְּדַבֵּר שִׁפְחָתְךָ בְּאָזְנֶיךָ, שְׁמַע נָא אֲמָתֶךָ</p>

<p>&quot;אַל נָא יָשִׂים אֲדוֹנִי לִבּוֹ אֶל אִישׁ הַבְּלִיַעַל</p>

<p>&quot;אֶל נָבָל הַזֶּה, כִּשְׁמוֹ כֶּן הוּא כֵּן מַעֲשֵׂהוּ,</p>

<p>&quot;נָבָל הוּא וּנְבָלָה עִמּוֹ. וְאַתָּה אַל תֵּפֶן</p>

<p>&quot;אַל תִּשְׁעֶה אֵלָיו, אָכֵן לֹא תְהִי תִפְאַרְתֶּךָ</p>

<p>&quot;לָרִיב עִמּוֹ, לָגַעַת בּוֹ יָד, לְחַלֵּל חַרְבֶּךָ,</p>

<p>&quot;הֵן לֹא יִכָּבְדוּ מְכֻבָּדָיו, וּבְזוּיָו לֹא יֵקָלוּ.</p>

<p>&quot;וְאִם אֶת אֲמָתֶךָ תָּרִיב, שְׁמַע נָא לְהַצְדִּיקֵנִי,</p>

<p>&quot;לֹא רָאִיתִי אֶת נַעֲרֵי אֲדוֹנִי אֲשֶׁר שָׁלָחְתָּ.</p>

<p>&quot;וְעַתָּה אֲדוֹנִי, חַי יְיָ וְחַי נַפְשְׁךָ! כִּי מְנָעֶךָ</p>

<p>&quot;יְיָ מִבּוֹא בְדָמִים, וְיָדְךָ לְךָ הוֹשֵׁעַ,</p>

<p>&quot;הַמִּשְׁפָּט לֵאלֹהִים הוּא, יִהְיּו כְנָבָל אוֹיְבֶיךָ,</p>

<p>&quot;וְהַמְּבַקְשִׁים רָעָה לַאֲדוֹנִי תְּהִי אַחֲרִיתָם כָּמוֹהוּ. –</p>

<p>&quot;וְעַתָּה קַח נָא הַבְּרָכָה הַזֹּאת אֲשֶׁר מַגֶּשֶׁת</p>

<p>&#8220;שִׁפְחָתְךָ לַאֲדוֹנִי, וְנִתְּנָה לִנְעָרֶיךָ.&#8221; –</p>

<br />
</blockquote>

<blockquote>
<p><strong>וַתּוֹסֵף</strong> עוֹד לְדַבֵּר, הֻצַּק חֵן בִּשְׂפָתֶיהָ</p>

<p>וַתֹּאמַר: “שָׂא נָא אֲדוֹנִי, שָׂא לְפֶשַׁע אֲמָתֶךָ,</p>

<p>&quot;הִנּה עָשֹׂה יַעֲשֶׂה יְיָ לַאֲדוֹנִי חֶסֶד</p>

<p>&quot;וְהָקֵם יָקִים לוֹ בַיִת נֶאֱמָן כִּימֵי יָרֵחַ,</p>

<p>&quot;כִּי מִלְחֲמוֹת יְיָ בְּאוֹיְבָיו אֲדוֹנִי נִלְחַמְתָּ</p>

<p>&quot;לִבְּךָ תָּמִים, וְרָעָה לֹא תִמָּצֵא בְךָ מִיָּמֶיךָ,</p>

<p>&quot;וַיָּקָם אָדָם לְרָדְפֶךָ, לְבַקֵּשׁ נַפְשֶׁךָ,</p>

<p>&quot;וְהָיְתָה נֶפֶשׁ אֳדוֹנִי צְרוּרָה בִצְרוֹר הַחַיִּים</p>

<p>&quot;אֶת יְיָ אֱלֹהֶיךָ בְּסֵתֶר כְּנָפָיו סֶלָה,</p>

<p>&quot;וְנֶפֶשׁ אוֹיְבֶיךָ יְקַלְּעֶנָּה בְתוֹךְ כַּף הַקָּלַע,</p>

<p>&quot;וְהָיָה בַּעֲשׂות יְיָ לְךָ הַטּוֹבָה וְהַחֶסֶד</p>

<p>&quot;אֳשׁר דִּבֶּר לְךָ, וְצִוְּךָ לְנָגִיד עַל עַמֶּךָ,</p>

<p>&quot;לֹא תִהְיֶה זֹאת לְךָ לְפוּקָה וּלְאֶבֶן נֶגֶף</p>

<p>&quot;לִשְׁפָּךְ דַּם חִנָּם וּלְהוֹשִׁיעַ לְךָ יָדֶיךָ</p>

<p>&#8220;וְהֵיטִיב יְיָ לַאֲדוֹנִי, וְזָכַרְתָּ אֶת אֲמָתֶךָ.&#8221; –</p>

<p>וַיַּעַן דָּוִד וַיֹּאמֶר לאֲבִיגָיִל:</p>

<p>&quot;בָּרוּך יְיָ אֱלהֵי יִשְׂרָאֵל עֹשֵׂה פֶלֶא</p>

<p>&quot;אֲשֶׁר שְׁלָחֵךְ לִקְרָאתִי, בְּרוּכָה אַתְּ אֵשֶׁת חָיִל!</p>

<p>&quot;וּבָרוּך טַעְמֵךְ, חֵן וְנֹעַם שִׂפְתוֹתַיִךְ,</p>

<p>&quot;אֲשֶׁר כִּלִיתִנִי מִבּוֹא בְדָמִים וְיָדִי לִי הוֹשֵׁעַ.</p>

<p>&quot;אוּלַם חַי יְיָ אֲשֶׁר מְנָעַנִי מֵהָרֵעַ</p>

<p>&quot;כִּי לוּלֵא מִהַרְתְּ לָבוֹא לִקְרָאתִי בַדֶּרֶך</p>

<p>&quot;אִם נוֹתַר לְנָבָל מַשְׁתִּין בְּקִיר עַד אוֹר הַבֶֹּקר.</p>

<p>&quot;עַתָּה עֲלִי לְשָׁלוֹם לְבֵיתֵךְ וְשִׁכְנִי לָבֶטַח.</p>

<p>&#8220;כִּי שָׁמַעְתִּי בְקוֹלֵךְ, וָאֶשָׂא פָנָיִךְ.&#8221; -</p>

<p>וַיִּקַּח מִנְחָתָהּ מִיָּדָהּ וַיְשַׁלְּחֶהָ.</p>
</blockquote>

<blockquote>
<br />
</blockquote>

<blockquote>
<p><strong>כִּשְׁנֵי</strong> כֹּוכְבֵי אוֹר כִּי יִפָּגְעוּ בְמַסְלוּל רָקִיעַ</p>

<p>רֶגַע נִפְגְשׁוּ נְפָשׁוֹת יְקָרוֹת, רֶגַע וְנִפְרָדוּ,</p>

<p>יָקָר בָּאֲנָשִׁים וְיִקְרַת נָשִׁים נִדְבְּרוּ יָחַד</p>

<p>זֶה אֶל זוֹ הִתְרָאֶה, זֶה עַל זוֹ הִתְפַּלָּאוּ,</p>

<p>בְּחֵן שְׂפָתֶיהָ אִשְׁרַתּוּ בּטַעַם לְשׁוֹנוֹ שִׁבְּחֶהָ,</p>

<p>לַיְשָׁרִים נָאֲוָה תְהִלָּה, לָאֳצִילִים תִּפְאֶרֶת,</p>

<p>וַיְמַהֲרוּ וַיִּתְפָּרָדוּ, כִּי הִיא בְעֻלַּת בָּעַל. –</p>

<p>לַחֲזוֹת עוֹד פָּנֵימוֹ לֹא חָמְדוּ לֹא זָמָמוּ,</p>

<p>אָכֵן אֱלֹהִים צִוָּה לִרְחוֹקִים: הִתְקָרֵבוּ,</p>

<p>הֵסִיר מֵרֹאשׁ נָבָל עֲטֶרֶת נָשִׁים וַיִּתְּנֶהָ</p>

<p>לַאֲשֶׁר נָאֲוָה לוֹ, וְתַאֲוַת צַדִּיקִים נִהְיָתָה. –</p>

<br />
</blockquote>

<blockquote>
<p><strong>שָׁבָה</strong> אֲבִיגַיִל אֶל נָבָל אִישָׁהּ וַתִּמְצָאֵהוּ</p>

<p>וְהִנֵּה מִשְׁתֶּה וְשִׂמְחָה בְבֵיתוֹ כְּמִשְׁתֵּה מֶלֶךְ</p>

<p>וְלֵב נָבָל טוֹב עָלָיו, וְהוּא שִׁכּוֹר מִיָּיִן,</p>

<p>וְלֹא הִגִּידָה לוֹ מְאוּמָה עַד אוֹר הַבֹּקֶר</p>

<p>וַיְהִי בַּבֹּקֶר בְּצֵאת מִנָּבָל הַיָּיִן</p>

<p>וַתַּגֵּד לוֹ אִשְׁתּוֹ אֶת הַדְּבָרִים הָאֵלֶּה</p>

<p>וַיָּמָת לִבּוֹ בְקִרְבּוֹ וְהוּא הָיָה לָאֶבֶן,</p>

<p>כִּי פוֹתֶה תָּמִית קִנְאָה, לֶאֱוִיל יַהֲרוֹג כָּעַשׂ.</p>

<p>וַיְהִי כַּעֲשֶׂרֶת הַיָּמִים וַיֶּחֱזַק עָלָיו חָלְיֵהוּ</p>

<p>וַיִגָּפֵהוּ יְיָ וַיִּכָּחֵד מִן הָאָרֶץ –.</p>

<p>וַיִּשְׁמַע דָּוִד וַיְּשָּׂא כַּפָּיו הַשָּׁמָיִמָה</p>

<p>וַיֹּאמַר: בָּרוּךְ יְיָ אֱלֹהֵי מִשׁפָּט וָצֶדֶק</p>

<p>אֲשֶׁר רָב רִיב חֶרְפָּתִי מִנָּבָל, וּנְקָמַנִּי,</p>

<p>וְהֵשִׁיב גְּמוּלוֹ בְרֹאשׁוֹ, וְיָדִי חָשַׂךְ מֵאָוֶן</p>

<p>לְבַל תּוּשַׁע לִי זְרוֹעִי, וִימִינִי לֹא יִשְׁפָּטֵנִי –.</p>

<p>וַיִּשְׁלַח מַלְאָכִים אֶל אֲבִיגַיִל כַּרְמֶלָה</p>

<p>וַיְדַבְּרוּ אֵלֶיהָּ לֵאמֹר: “דָּוִד שְׁלָחָנוּ</p>

<p>&#8220;אֵלַיִךְ לָקַחַת אוֹתָךְ לְאֵשֶׁת חֵיקֵהוּ.&#8221;</p>

<p>וַתָּקָם וַתִּשְׁתַּחוּ אַפַּיִם אָרְצָה</p>

<p>וַתֹּאמַר: &#8220;הִנְנִי לְשִׁפְחַת אֲדוֹנִי וְלֹא לִגְבֶרֶת.&#8221;</p>

<p>וַתָּקָם וַתִּרְכַּב עַל הַחֲמוֹר; וְחָמֵשׁ נַעֲרוֹתֶיהָ</p>

<p>הוֹלְכוֹת לְרַגְלָהּ, וַתְַּמהֵר אֲבִיגַיִל לָלֶכֶת</p>

<p>אַחֳרֵי מַלְאֲכֵי דָוִד, וַתְּהִי לְאֵשֶׁת חֵיקֵהוּ. –</p>

<p>וַיִּקַּח דָּוִד עוֹד אִשָׁה וּשְׁמָהּ אֲחִינֹעַם</p>

<p>מִיִּזְרְעֶאל, וַתִּהְיֶינָה לוֹ נָשִׁים שְׁתָּיִם –.</p>

<p>וְשָׁאוּל לָקַח מִיכַל בִּתּוֹ אֵשֶׁת דָּוִד וַיִּתְּנֶהָ</p>

<p>לְאִישׁ אֶחָד מִגַּלִּים וּשְׁמוֹ פַּלְטִי בֶן לָיִשׁ.</p>
</blockquote>

<blockquote>
<br />
</blockquote>

<blockquote>
<p><strong>אַיֶּכָּה</strong> בֶן יִשַׁי! אֵי רוּחִי תַשִּׂיגֶךָ?</p>

<p>אָנָה אוֹלִיךְ כִּנּוֹרִי פְּלָאֶיךָ לַשְּׁמִיעַ?</p>

<p>לֹא בַמִּדְבָּר לֹא בַמְּצוּדָה לֹא בְיַעַר חָרֶת</p>

<p>אַף לֹא בְגִבְעַת הַחֲכִילָה תָּשִׂים קִנֶּךָ.</p>

<p>אֲהָהּ! עָזַבְתָּ נַחֲלַת צְבִי וּמִדְבְּרוֹת גְּבוּלֶיהָ,</p>

<p>שַׁבְתָּ לְאַדְמַת נֵכָר, שַׁבְתָּ אֶל אֶרֶץ פְּלֶשֶׁת.</p>

<p>אֵיךְ אָשִׁיר שִׁיר עֻזְךָ וְאַתָּה בְּאֶרֶץ נִטְמַאַת? –</p>

<p>אַיּה עֹז מִבְטָחֲךָ, כִּי תָגוּר מִפְּנֵי חֶרֶב</p>

<p>תָּגוּר מִמֶּלֶךְ צַדִּיק, נָדַר לְבַל רָדְפֶךָ,</p>

<p>וְאֶל זָרִים אוֹיְבֵי עַמְךָ תֵּלֵךְ לְהִתְרוֹעֵעַ?</p>

<p>לָמָּה גִתָּה הָלַכְתָּ אֶל אָכִישׁ הַמֶּלֶךְ</p>

<p>והוּא מִסַּרְנֵי פְלִשְׁתִּים הָעוֹרְכִים לַקְרָב מַעֲרֶכֶת</p>

<p>לַעֲלוֹת בִּיהוּדָה וּלְקִיצֶנוּ, לִשְׁפּוֹךְ דַּם עַמֶּךָ!! –</p>

<p>וּמַה תַּעֲשֶׂה בִשְׂדֵה פְלִשְׁתִּים אַתָּה וְחֵילֶך?</p>

<p>הָהּ כִּנּוֹרִי כִּנּוֹרִי! אֵיךְ בְּיָדִי תָנוֹעַ!</p>

<p>אָזַמֵּר, אוֹ אֶשָּׂא נֶהִי, אוֹ עַל עֲרָבִים אֶתְלֶךָ? –</p>

<p>לְךָ דָּוִד וְעִמְּךָ בֶּן יִשַׁי הֲעִירוֹתִי שָׁחַר,</p>

<p>בָּךְ הֶגְיוֹן לִבִּי, בָּךְ מַעְיָנַי כַּחוֹלְלִים שָׁרוּ,</p>

<p>כִּי גָדוֹל אַתָּה, מְאֹד נִפְלֵאתָ עוֹדְךָ נָעַר,</p>

<p>עוֹדְךָ רוֹעֶה עֶדְרֵי יִשַׁי בּשַׂדְמוֹת בֵּית לָחֶם,</p>

<p>אֶת הָאֳרי וְאֶת הַדּוֹב שָׂרִיתָ גַּם יָכֹלְתָּ,</p>

<p>גָּדוֹל עַתָּה וְנִפְלָאוֹת עָשִׂיתָ בְּבֵית מֶלֶך</p>

<p>בְּנַגֶּנְךָ לְפָנָיו בְּיָד, רוּחוֹ וּלְבָבוֹ חִיֵּיתָ;</p>

<p>גָּדוֹל עַתָּה, מְאֹד נַעֲלֵיתָ בְּצַעַדְךָ בְּכֹחַ</p>

<p>לִקְרַאת גִּבּוֹר נָשׁוּק וּבְיָדְךָ אֵין חֶרֶב</p>

<p>רַק בְּמַקֶּלְךָ וּבְקַלַּע וּבְשֵׁם צְבָאוֹת אֱלֹהַּ</p>

<p>וַתְּקַנֵּא לֵאלֹהֶיךָ וַתַּעַשׂ לְךָ שֵׁם וְחָיִל.</p>

<p>גָּדַלְתָּ אַף רוֹמַמְתָּ פְּעָמֶיךָ כִּי נָדָדוּ</p>

<p>מִפְּנֵי רוֹדֵף, בָּדָד וְגַלְמוּד בְּכָפָן וָעֹנִי,</p>

<p>נָכוֹן לִבְּךָ בָּטוּחַ בַּיְיָ בְסֵתֶר מַחְבָּאֶיךָ</p>

<p>אָז קִדְּמוּ שָׁרִים אַחַר נוֹגְנִים לְהַלֶּלְךָ בַּשָּׁעַר. –</p>

<p>אַיֶכָּה עַתָּה דָּוִד? מְשִׁיחַ אֱלֹהַּ אַיֶכָּה?</p>

<p>בִּשְׂדֵה פְלִשְׁתִּים בְּרֹאשׁ חֵילֶךָ בִּגְדוּד פָּשָׁטְתָּ,</p>

<p>לְמַהֵר שָׁלָל חָש בָּז, וְאִישׁ וְאִשָׁה לֹא חִיֵּיתָ</p>

<p>לְהָבִיא גִתָּה בְשֹׂרַת אָוֶן וּשְׁמוּעַת שָׁבֶר</p>

<p>לֵאמֹר: כָּאֵלֶּה עָשָׂה דָוִד, כֹּה מִשׁפָּטֵהוּ! –</p>

<p>אֶחֱשֶׁה אָנִי, וְקַוֵּי כִנּוֹרִי יִדְמוּ לָנֶצַח, –</p>

<p>אַךְ אֱלֹהִים יוֹדֵעַ מְקוֹרְךָ, הוּא מְשָׁחֶךָ</p>

<p>הוּא אָמַר: &quot;מָצָאתִי עַבְדִי, בְּחִירִי רָצִיתִי,</p>

<p>&#8220;שִׁוִּיתִי עֵזֶר עַל גִּבּוֹר, לַקְרָב לִמַּדְתִּיהוּ&#8221;</p>

<p>וַאֲנִי בַעַר וְלֹא אֵדַע סוֹדְךָ וְסוֹד אֱלֹהַּ.</p>

<p>עַל-כֵּן אָמַרְתִּי אֲסַפְּרָה כְּמוֹ כָּל תְּלָאוֹתֶיךָ,</p>

<p>בַּל אָדִין בַּל אֲהַלֵּל, לֹא אַקְטִין וְלֹא אַגְדִּילָה,</p>

<p>אֲשֶׁר קָרְךָ אַגִּידָה, כַּאֲשֶׁר קָרָה אֲזַמֵּרָה.</p>

<br />
</blockquote>

<h2 id="שירעשירי">שיר עשירי</h2>

<blockquote>
<br />
</blockquote>

<p>הכפירים שואגים לטרף</p>

<p>ולבקש מאל אכלם</p>

<blockquote>
<br />
</blockquote>

<blockquote>
<p><strong>רַבִּים</strong> מַכְאוֹבִים לָאָדָם עֲלֵי חָלֶד</p>

<p>אַךְ לֶעָמָל יוּלָד לְצָרָה יִוָּלֶד</p>

<p>טוֹב כִּי יִשׁכַּח רִישׁוֹ יִשָּׂא וְיִסְבְּלֶנּוּ.</p>

<p>רְגָעִים יַחֲלוֹפוּ בְּהֶרֶף עַיִן תְּשׁוּעָה</p>

<p>בְּעֶרֶב יָלִין בֶּכִי לַבֹּקֶר תְּרוּעָה</p>

<p>וְהַבֹּטֵח בָּאֵל חֶסֶד יְסוֹבְבֶנוּ.</p>

<br />
</blockquote>

<blockquote>
<p><strong>אוּלָם</strong> אוֹיֵב מֵצִיק רָעָב הִנֵּהוּ</p>

<p>אָדָם אֲרִי טוֹרֵף כִּי יֶחְסַר לַחְמֵהוּ</p>

<p>לַשָּׁוְא תִקְרָא בִינָה, שָׁוְא נֹחַם תֶּרֶב,</p>

<p>בַּכָּפָן וָחֹסֶר אָטְמוּ אָזְנָיִם</p>

<p>בֶּטֶן כִּי תֶחְסָר תּחְשַׁכְנָה עֵינָיִם</p>

<p>מֵחַלְלֵי רָעָב טוֹבִים חַלְלֵי חֶרֶב.</p>

<br />
</blockquote>

<blockquote>
<p><strong>שֵׁשׁ</strong> מֵאוֹת רַגְלֵי גְבָרִים יַחַד הָלָכוּ</p>

<p>בְּאֶרֶץ לֹא זְרוּעָה אַחַר דָּוִד נִמְשָׁכוּ</p>

<p>לְבַד מִטַּף וְנָשִׁים, הַנּוֹדְדִים לַלָּחֶם,</p>

<p>צָעֲקוּ אֶל דָּוִד: &quot;אָדוֹן! עֲזָר עַמֶּךָ,</p>

<p>תֵּן לָנוּ אֹכֶל, לָמָּה נָמוּת נֶגְדֶּךָ.&quot;</p>

<p>נֶעְצַב אִישׁ אֶל אִשְׁתּוֹ, אֵם אֶל פְּרִי רָחֶם.</p>

<p><strong>וְדָוִד</strong> בַּצַּר, קָצְרָה יָדוֹ מֵהוֹשִׁיעַ</p>

<p>יָרֵא שׁוּב לִיהוּדָה לְבַל יַשְׁחִית וְיָרִיעַ</p>

<p>לֹא בְעַם אַרְצוֹ לֹא בְשָׁאוּל מְקַנְּאֵהוּ.</p>

<p>וַיֹּאמַר: &quot;לְכוּ וְנָשׁוּבָה אֶרֶץ פְּלֶשֶׁת</p>

<p>&quot;פִּשְׁטוּ בִגְדוּד וּקְחו בְחֶרֶב וָקֶשֶׁת</p>

<p>&#8220;וְשִׁבְרוּ רַעֲבוֹן בָּתֵּיכֶם אִישׁ לְפִי אָכְלֵהוּ.&#8221;</p>

<br />
</blockquote>

<blockquote>
<p><strong>&quot;עֲמָלֵק</strong>, גְּשׁוּרִי וְגִזְרִי, עַמֵּי חֶרְמֵנוּ</p>

<p>&quot;מִדּוֹר דּוֹר מִלְחָמָה בָם לֵאלֹהֵינוּ,</p>

<p>&#8220;יִפְּלוּ יוֹשְׁבֵי אָרֶץ, יִפְּלוּ בַחָרֶב.&#8221; –</p>

<p>הִכּוּם חֵיל דָּוִד וּשְׁלָלָם לָקָחוּ,</p>

<p>שָׁבוּ לְאָכִישׁ גִּתָּה, יַחְדָּו שָׂמָחוּ</p>

<p>בֹּקֶר אָכְלוּ עַד, חִלְקוּ שָׁלָל בָּעָרֶב. –</p>

<br />
</blockquote>

<blockquote>
<p><strong>כִּפְרָאִים</strong> צְמֵאִים בְּמִדְבָּר, כִּרְעוֹב זְאֵבֵי יַעַר,</p>

<p>וְהֵם מְלוּמְדֵי מַחְסוֹר, בְּאַוַּת נַפְשָׁם שָׁאֲפוּ רוּחַ,</p>

<p>כֵּן דָּוִד וְחֵילוֹ תָּעוּ בְצִיָּה יְשִׁימוֹן תֹּהוּ,</p>

<p>נִחַר מִצִּמָּאוֹן גְרוֹנָם וְאֹכֶל זְעֵיר לָמוֹ,</p>

<p>וַיִּלְמְדוּ שְׂאֵת מַחְסוֹר, לִסְבּוֹל כָּפָן וָעֹנִי</p>

<p>וְדָוִד יָרֵא אֱלֹהָיו, תּוֹרָתוֹ בְתוֹך מֵעֵיהוּ,</p>

<p>הֶחֱזִיק בְּמוּסָר גַּם אֲנָשָׁיו, וְתוֹרָה צִוָּה לָמוֹ</p>

<p>לְבַל יִשְׁלְחוּ צַדִּיקִים בְּעַוְלָתָה וְחָמָס יְדֵימוֹ,</p>

<p>וְכֹה אָמַר לָהֶם: &quot;שְׁמָעוּנִי זֶרַע עַם קֹדֶשׁ!</p>

<p>&quot;אֱלֹהִים דִּבֶּר לְהָקִים לִי כִסֵּא, לְהָכִין לִי בָיִת,</p>

<p>&quot;וְנִר עוֹלָם יִתֵּן לִי לָקוּם כִּימֵי יָרֵחַ,</p>

<p>&quot;וְאֶתְכֶם שָׂם שׁוֹמְרִים לְרֹאשִׁי, בְּמוֹ עָנְיִי לְסוֹבְבֵנִי,</p>

<p>&quot;לְמַעַן יִיטַב גַּם לִי גַּם לָכֶם בְּאַחֲרִיתֵנוּ</p>

<p>&quot;בְּרוּם קֶרֶן יִשְׁעִי, וַאֲנִי לִמְלוּכָה אַצְלִיחַ,</p>

<p>&quot;אַתֶּם תִּהְיוּ מִשְׁנִים, וְשָׁלִישִׁים בְּרֹאשׁ הֶחָיִל.</p>

<p>&quot;לָכֵן שִׁמְרוּ לְנַפְשְכֶם, שִׁמְרו מִשְׁפָּט וָצֶדֶק,</p>

<p>&quot;וְאַל תִּגְעֲלוּ בְחָמָס כַּפֵּיכֶם, כְּבוֹדִי אַל תְּחַלֵּלוּ,</p>

<p>&#8220;שְׂאוּ וְסִבְלוּ יְמֵי רָעָה, וִימֵי טוֹבָה בֹּא יְמַהֵרוּ.&#8221; –</p>

<p>סָרוּ הָאֲנָשִׁים לְמִשְׁמַעְתּוֹ, וַיַּטּוּ אֹזֶן</p>

<p>לקוֹל מוּסָרוֹ, וְשָׁמְעו אֲמָרָיו כִּי נָעֵמוּ,</p>

<p>עַל-כֵּן יָדָם אֱמוּנָה. חָמָס וְגֶזֶל חָדֵלוּ,</p>

<p>לֹא הִכְלִימו רוֹעֵי יְהוּדָה אֲשֶׁר רָעוּ שָׁמָּה</p>

<p>בַמִדְבָּר עֶדְרָם, וּמְאוּמָה לֹא נִפְקַד לָמוֹ,</p>

<p>לֹא שָׁאֲלוּ בְחָזְקָה, לֹא לָקְחוּ בְכֹחַ זְרוֹעַ,</p>

<p>צִיָה גַם חֹם נָשְׂאוּ, עֹנִי וְכָפָן סָבָלוּ. –</p>

<br />
</blockquote>

<blockquote>
<p><strong>וַיִּשְׂאוּ</strong> לָהֶם נָשִׁים וַיִּרֶב מַחְסוֹר הַבָּיִת, –</p>

<p>טַפָּם וְעוֹלָלֵיהֶם שָׁאֲלוּ לַלֶּחֶם וְאָיִן,</p>

<p>לְאִמּוֹתָם יֹאמְרוּ: אַיֵּה דָגָן וּמָיִם?</p>

<p>וְאֵין בֶּגֶד לְכַסּוֹת בְּשָׂרָם וְאֵין מַנְעָל לְרָגֶל,</p>

<p>וְהַנָּשִׁים אֶת בַּעֲלֵיהֶן יוֹם יוֹם תְּאַלְּצֶנָה,</p>

<p>אָז בָּא מֹרֶך בִּלְבַב גִּבּוֹרִים אַנְשֵׁי חָיִל</p>

<p>וַיִּצְעֲקוּ אֶל דָּוִד לֵאמֹר &quot;אָדוֹן! כַּלְכְּלֵנוּ,</p>

<p>&quot;כִּי נַפְשֵׁנוּ יְבֵשָׁה אֵין כֹּל, אֵיךְ נוּכַל וְרָאִינוּ</p>

<p>&#8220;בְּרָעַת טַפֵּנוּ הָעֲטוּפִים בָּרָעָב וָחֹסֶר?&#8221; –</p>

<p>וַיַּעַן דָּוִד: “אֶל אֶרֶץ פְּלִשׁתִּים נָשׁוּבָה</p>

<p>&#8220;שָׁמָּה פִּשְׁטוּ בִגְדוּד, וּקְחוּ בִּזְרוֹעַ כֹּחַ.&#8221; –</p>

<p>וְדָוִד אָמַר אֶל לִבּוֹ: אֶסָפֶה הַפַּעַם</p>

<p>בְּיַד שָׁאוּל, כִּי יִפּוֹל עָלַי יוֹם אֶחָד בְּפֶתַע,</p>

<p>אֵין טוֹב כִּי הִמָּלֵט אִמָּלֵט אֶל אֶרֶץ פְּלָשֶׁת</p>

<p>וְנוֹאַשׁ מִמֶּנִי שָׁאוּל וְלֹא יוֹסִיף לְבַקְּשֵׁנִי.</p>

<p>וַיָּקָם דָּוִד וַיָּשֶׂם פְּעָמָיו לַדָּרֶך</p>

<p>הוּא וְשֵׁשׁ מֵאוֹת אִישׁ גִּבּוֹרָיו אַנְשֵׁי חָיִל,</p>

<p>וַיָּבֹא גִתָּה אֶל אָכִישׁ בֶּן מָעוּךְ הַמֶּלֶךְ,</p>

<p>וַיְּדַבֵּר אִתּוֹ דְבַר סֵתֶר וַיִּרְצֵהוּ. –</p>

<p>וְדָוִד הוּכַן לְכִסְאוֹ, כִּי כְּבָר אֱלֹהִים מְשָׁחָהוּ. –</p>

<p>הִנֵּה עֵת לִסְפּוֹד עֵת לִרְקוֹד, לִבְכּוֹת וְלִשׂמוֹחַ</p>

<p>אַל תִּדֹּם כִּנּוֹרִי, שָׂא קִנָּה עַל מוֹת מֶלֶךְ</p>

<p>וּסְפוֹד עַל גִּבּוֹר צַדִּיק, בֶּאֱמוּנָה שָׂר וַיֶּחִי.</p>

<p>וְקוֹנֵן עָלָיו וְעַל מַלְכוּתוֹ מִבֵּיתוֹ כִּי נִקְרָעָה. –</p>

<p>אָכֵן שָׂא קוֹל זִמְרָה, אֱלֵי גִיל יְצַלְצְלוּ קַוֶּיךָ,</p>

<p>לְבַשּׂר שְׁמוּעָה טוֹבָה, לַשְּׁמִיעַ בְּשׂרַת יֶשַׁע,</p>

<p>כִּי אֲרִי יִתְנַשֵּׂא מִיהוּדָה, וְקָם לְמַעֲלָה שָׁבֶט,</p>

<p>דָּוִד עָלָה עַל כֵּס יְשֻׁרוּן, לְהָדָר וְתִפְאֶרֶת,</p>

<p>לְפָנָיו יְהַלֵּך צִדְקוֹ כָּבוֹד וְהַלֵּל יְקַדְּמוּהוּ,</p>

<p>עַמִּים יִשָּׁמְעוּ לוֹ, מְלָכִים וְרוֹזְנִים יְפָאֲרוּהוּ,</p>

<p>עַתָּה יָרֹנּוּ שִׁבְטֵי יָהּ, בְּמַלְכָּם יָגִילוּ,</p>

<p>עַתָּה יִפְרַח יַעֲקֹב, קֶרֶן יִשְׂרָאֵל יַגְבִּיהַּ. –</p>

<p>עוּרָה נָא כִנּוֹרִי, יַחַד הֶגְיוֹנַי עוּרוּ,</p>

<p>הֹוד בֶּן יִשַׁי, הוֹד כִּסְאוֹ אָשִׁירָה, אֲזַמֵּרָה.</p>
</blockquote>

<blockquote>
<br />
</blockquote>

<h1 id="מחברתשלישית">מחברת שלישית</h1>

<blockquote>
<br />
</blockquote>

<h2 id="שיראחדעשר">שיר אחד עשר</h2>

<blockquote>
<br />
</blockquote>

<p>למרבה המשרה ולשלום אין קץ</p>

<p>על כסא דוד ועל ממלכתו</p>

<p>להכין אותה ולסעדה במשפט וצדקה</p>

<blockquote>
<br />
</blockquote>

<blockquote>
<p><strong>יְיָ</strong> אֵלֹהֵי יַעֲקֹב עַם זוּ יָצַרְתָּ</p>

<p>לְסַפֵּר תְּהִלָּתֶךָ בָּמוֹ בָחַרְתָּ</p>

<p>לִהְיוֹת לְאוֹר עַמִּים נֵס לְאֻמִּים בָּאָרֶץ</p>

<p>תַּתָּה לְבֵית לֵוִי תֻּמֶיךָ וְאוּרֶיךָ</p>

<p>שִׂפְתֵּי כֹהֵן יוֹרוּ דַעַת חֻקֶּיךָ</p>

<p>אַךְ כִּסְאוֹת לְמִשְׁפָּט הֵכַנְתָּ לְבֵית פָּרֶץ.</p>

<br />
</blockquote>

<blockquote>
<p><strong>עֲלֵי</strong> חֹק וּמִשְׁפָּט מְצֻקֵי תֵבֵל שַׁתָּה</p>

<p>לְגֶזַע יִשָׁי שֵׁבֶט מוֹשֵׁל נָתַתָּה</p>

<p>לַנְחוֹת עָם בְּמִישׁוֹר וּלְאֻמִּים בַּצֶּדֶק</p>

<p>לְגִבּוֹר בָּחוּר מֵעָם שִׁוִּיתָ עֵזֶר</p>

<p>זְרוֹעוֹ אִמַּצְתָּ לְרֹאשׁוֹ שַׂמְתָּ נֵזֶר</p>

<p>לִגְדוֹר כָּל פֶּרֶץ וּלְחַזֵּק כָּל בֶּדֶק.</p>

<br />
</blockquote>

<blockquote>
<p><strong>לְהָקִים</strong> נִר דָּוִד נִשְׁבַּעְתָּ בְקָדְשֶׁךָ</p>

<p>חֶסֶד עוֹלָם לָתֵת לְזֶרַע בְּחִירֶךָ</p>

<p>אִם יִשְׁמְרוּ בְרִיתְךָ וְעֵדוֹת זוֹ תְלַמְּדָמוֹ</p>

<p>אַךְ בְּהַעֲווֹתָם וְהוֹכַחְתָּם בְּשֵׁבֶט וְנֶגַע</p>

<p>בְּיַד בְּנֵי אָדָם תְּשַׁלַּח שָׂטָן וּפֶגַע</p>

<p>אָכֵן לֹא תְאַבֵּד מֵאֶרֶץ פִּרְיָמוֹ.</p>

<br />
</blockquote>

<blockquote>
<p><strong>הֵן</strong> כְּכוּר בַּרְזֶל עֲלוּמֵי דָוִד צָרַפְתָּ</p>

<p>בְּיַד מֶלֶךְ רוֹדְפוֹ לְנַסּוֹתוֹ יָסַפְתָּ</p>

<p>לְמַעַן תִּשְׂנָא אַחֲרִיתוֹ בְּהוֹד וְתִפְאֶרֶת. –</p>

<p>בָּא פְקֻדַת שָׁאוּל עֵת צְבָאוֹ חָלָפָה</p>

<p>עִמּוֹ מֶמְלַכְתּוֹ כַּחֲלוֹם לַיְלָה עָפָה</p>

<p>לְבֶן יִשַׁי הוּכַן כֵּס לְרֹאשׁ דָּוִד עֲטֶרֶת.</p>

<br />
</blockquote>

<blockquote>
<p><strong>נִסְפֶּה</strong> בֶן קִישׁ חָלָל נָפַל בְּגִלְבֹּעַ</p>

<p>הָהּ! כָּבָה נֵר צַדִּיק נָגִיד וָשׁוֹעַ</p>

<p>וְזָרַח שֶׁמֶשׁ דָּוִד אוֹרוֹ הוֹפִיעַ</p>

<p>מֵאֶרֶץ נִדְחוֹ שִׁבְטֵי יָהּ קְרָאוּהוּ</p>

<p>יְהוּדָה וְיִשְׂרָאֵל לְמַלְכָּם נְסָכוּהוּ</p>

<p>&#8220;יְחִי הַמֶּלֶךְ!&#8221; כָּל הָעָם הֵרִיעַ.</p>

<br />
</blockquote>

<blockquote>
<p><strong>הִגִּיעַ</strong> קֵץ שָׁאוּל מִדַּת יָמָיו מָלֵאָה. –</p>

<p>כַּאֲשֶׁר חָזוּ הַחוֹזִים, כִּנְפוֹל גִּבּוֹר חַיִל</p>

<p>בַּמִּלְחָמָה יָרַד וְנִסְפֶּה בְיַד אַנְשֵׁי פְּלֶשֶׁת.</p>

<p>הֵמָּה שְׁכֵנַי הָרָעִים אוֹיְבִים עַזֵּי נֶפֶשׁ</p>

<p>כַּמָּה נָפְלוּ בְאֶרֶץ יְהוּדָה וְשָׁבוּ וּבָאוּ</p>

<p>אַךְ גָּבְרָה יַד שָׁאוּל וַיַכֵּם מַכַּת חָרֶב</p>

<p>וְכַבִּיר שִׁסַּע בָּמוֹ יְהוֹנָתָן בֶּן הַמֶּלֶך</p>

<p>וַיֶרֶב חַלְלֵיהֶם וְנָתַן מַחֲנֵיהֶם לְפֶגֶר</p>

<p>וְהַנִּשְׁאָרִים נִכְלָמִים נָסוּ מִן הָאָרֶץ.</p>

<p>אַךְ זֹאת הַפַּעַם, הָהּ! רָפוּ גִבּוֹרֵי כֹחַ</p>

<p>הָהְפַּךְ עֲלֵיהֶם בַּלָּהוֹת, הֵמָּה כָשְׁלוּ וְנָפָלוּ</p>

<p>וּפְלִשְׁתִּים קָמוּ וְהִתְעוֹדְדוּ וְגָבְרוּ חָיִל. –</p>

<p>מֵאֵת יְיָ נְסִבָּה הוּא צִוָּה וְגָזַר אֹמֶר</p>

<p>מִבֵּית שָׁאוּל בֶּן קִישׁ הַמַּמְלָכָה לִקְרוֹעַ</p>

<p>וּלְהָסֵב אוֹתָהּ אֶל מִשְׁפַּחַת אֶפְרָתִי,</p>

<p>נִשְׁבַּע לְהָקִים נֵר דָּוִד וְזַרְעוֹ כִימֵי יָרֵחַ.</p>

<p>כַּאֲשֶׁר חָזָה אַב תָם עַל עַרְשׂוֹ עֶרֶשׂ מָוֶת</p>

<p>בְּהִתְאַסֵּף שִׁבְטֵי יָהּ וַיְבַשֵּׂר עֲתִידוֹת לָמוֹ</p>

<p>וַיּאמַר: &#8220;לֹא יָסוּר מִיהוּדָה מְחוֹקֵק וְשֵׁבֶט?&#8221; –</p>

<p>עַתָּה בָא חָזוֹן לְמוֹעֵד, פְּקֻדַת שָׁאוּל נִפְקָדָה,</p>

<p>לָבְשׁוּ שָׁמַיִם קַדְרוּת, שְׁנֵי מְאוֹרוֹת חָשָׁכוּ</p>

<p>אוֹר שָׁאוּל וְאוֹר יְהוֹנָתָן בְּיוֹם אֶחָד כָּבוּ יָחַד.</p>

<p>הָהּ! נָפְלוּ גִבּוֹרִים, כְּלֵי מִלְחָמָה אָבָדוּ! –</p>

<p>אַךְ הִנֵּה בָאָה הַשֶּׁמֶשׁ וְזָרַח הַשֶּׁמֶשׁ,</p>

<p>גָּוַע בֶּן קִישׁ הַצַּדִּיק אָבַד, וְזֶה יְנַחֲמֵנוּ</p>

<p>כִּי עָלֹה עָלָה עַל כִּסְאוֹ צַדִּיק מִמֶּנּוּ,</p>

<p>יָגֵל יַעֲקֹב יִשְׂמַח יִשְׂרָאֵל בְּקֶרֶן צֹמַחַת</p>

<p>כִּי מָלַךְ בֶּן יִשַּׁי רוּחַ אַפֵּינוּ מְשִׁיחַ אֱלֹהַ.</p>

<br />
</blockquote>

<blockquote>
<p><strong>נִקְבְּצוּ</strong> מַחֲנוֹת פְּלִשְׁתִּים וַיָבוֹאוֹ שׁוּנֵמָה,</p>

<p>וְשָׁאוּל קִבֵּץ כָּל יִשְׂרָאֵל וַיִּחַן בְּגִלְבּוֹעַ.</p>

<p>כִּרְאוֹת שָׁאוּל חֵיל פְּלִשְׁתִּים חָרַד וַיִּלָּפֶת,</p>

<p>וַיִּשְׁאַל בַּיְיָ אֱלֹהֵי יִשְׂרָאֵל וְלֹא עָנָהוּ</p>

<p>גַּם בַּחֲלוֹמוֹת גַּם בָּאוּרִים וּנְבִיאֵי קֹדֶשׁ</p>

<p>וַיֵּלֶךְ לִדְרוֹשׁ אִשָּׁה בַּעֲלַת אוֹב עֵין דּוֹרָה,</p>

<p>הִתְחַפֵּשׂ בִּבְגָדִים אֲחֵרִים לְבַל תַכִּירֵהוּ</p>

<p>כִּי הוּא הִכְרִית אוֹבוֹת וְיִדְעוֹנִים מִן הָאָרֶץ,</p>

<p>וַיָּבֹא כְּאַחַד הָעָם וַיְדַבֵּר אֵלֶיהָ:</p>

<p>&#8220;קָסֳמִי לִי בְאוֹב וְהַעֲלִי אֲשֶׁר אֹמַר אֵלָיִךְ.&#8221;</p>

<p>וַתֹּאמַר: &#8220;אֶת מִי אַעֲלֶה?&#8221; וַיַעַן וַיֹאמַר:</p>

<p>&#8220;הַעֲלִי לִי אֶת שְׁמוּאֵל&#8221;, וַתַּעַשׂ כֵּן בְּלָהֳטֶיהָ.</p>

<p>וַתֵּרֶא הָאִשָּׁה אֶת שְׁמוּאֵל עוֹלֶה דֶּרֶךְ</p>

<p>עוֹלִים לְמֶלֶךְ, פָּנָיו לְמַעֲלָה, וְהִיא זוֹעֶקֶת</p>

<p>בְּקוֹל גָּדוֹל וַתֹּאמֶר אֶל שָׁאוּל: &quot;לָמָּה רִמִּיתָנִי</p>

<p>&quot;וְאַתָּה שָׁאוּל! הֵן כָּרַתָּ אוֹבוֹת מִן הָאָרֶץ</p>

<p>&#8220;וְתַגֵר גַּם דָּמִי אַרְצָה כְּאַחַד מֵהֵמָּה.&#8221;</p>

<p>וַיֹּאמֶר לָהּ הַמֶּלֶךְ: &quot;אַל תִּרְאִי הַגִּידִי</p>

<p>&#8220;מָה רָאִית?&#8221; וַתֹּאֶמר הָאִשָּׁה אֶל הַמֶּלֶךְ:</p>

<p>&#8220;כְּמַרְאֵה אֱלֹהִים רָאִיתִי עוֹלָה מִן הָאָרֶץ.&#8221;</p>

<p>וַיּוֹסֶף שָׁאוּל לִשְׁאוֹל: &#8220;מַה תָּאֳרוֹ?&#8221; וַתֹּאמַר:</p>

<p>&#8220;אִישׁ זָקֵן נִכְבָּד עוֹלֶה עוֹטֶה מְעִיל הִנֵּהוּ.&#8221; –</p>

<p>וַיֵּדַע שָׁאוּל כִּי הוּא שְׁמוּאֵל אִישׁ הָאֱלֹהַּ.</p>

<p>וַיִּקּוֹד אַפַּיִם אָרְצָה וַיִּשְׁתָּחוּ –</p>

<p>וַיֹּאמֶר אֵלָיו שְׁמוּאֵל:</p>

<p>&quot;לָמָּה הִרְגַּזְתָּנִי</p>

<p>&quot;לְהַעֲלוֹת אוֹתִי מִמִּשְׁכַּן שַׁאֲנָן מְנוּחַת נֹעַם?</p>

<p>וַיֹּאמֶר שָׁאוּל: &quot;בְּצָרָה גְדוֹלָה הִנֵּנִי,</p>

<p>&quot;פְּלִשְׁתִּים נִלְחָמִים בִּי וֵאלֹהִים לֹא עָנָנִי</p>

<p>&quot;גַּם בָּאוּרִים גַּם בְּחֶזְיוֹנוֹת בְּיַד נְבִיאֵי קֹדֶשׁ</p>

<p>&#8220;וָאֶקְרָא לְךָ אִישׁ אֱלֹהִים, מַה לַּעֲשׂוֹת תּוֹדִיעֵנִי.&#8221;</p>

<p>וַיֹּאמֶר שְׁמוּאֵל: &quot;לָמָּה בָּאוּרִים דָּרַשְׁתָּ</p>

<p>&quot;וְאַתָּה הָרַגְתָּ כֹּהֲנֵי יְיָ כַּצֹּאן טֶבַח</p>

<p>&quot;וְלֹא חָמַלְתָּ עַל נוֹשֵׂא אוּרִים כֹּהֵן מָשׁוּחַ!</p>

<p>&quot;וְלָמָּה תִשְׁאָלֵנִי וַיְיָ סָר מֵעָלֶיךָ</p>

<p>&quot;וַיְהִי עָרֶךָ, יַעַן בְּקוֹלוֹ לֹא שָׁמַעְתָּ</p>

<p>&quot;וְלֹא עָשִׂיתָ חֲרוֹן אַפּוֹ בַעֲמָלֵק עִם הַחֵרֶם.</p>

<p>&quot;עַתָּה דַע, נָפוֹל תִּפּוֹל בְּיַד מַחֲנֵה פְּלֶשֶׁת</p>

<p>&quot;גַּם בָּנֶיךָ וְצִבְאוֹת חֵילְךָ עִמְּךָ יִפּוֹלוּ,</p>

<p>&quot;וְסָר עֲוֹנְךָ וַחֲטָאתְךָ תְכֻפַּר בְּיַד מַר הַמָּוֶת.</p>

<p>&#8220;מָחָר עַתָּה עִמִּי בְצֵל שַׁדַּי, אַתָּה וּבָנֶיךָ!&#8221; –</p>

<p>וַיְּמַהֵר שָׁאוּל וַיִּפּוֹל מְלֹא קוֹמָתוֹ אַרְצָה.</p>

<p>וַיָּקָם מֵעֵין דּוֹר וַיֵּלֵךְ כָּל הַלַּיְלָה</p>

<p>וַיָּבֹא אֶל הַחַיִל הַחוֹנֶה בְּגִלְבּוֹעַ</p>

<p>וַיַּעֲרוֹךְ מַעֲרָכָה לִקְרַאת מַעֲרֶכֶת פְּלֶשֶׁת.</p>

<br />
</blockquote>

<blockquote>
<p><strong>לְכוּ</strong> חֲזוּ מֶלֶךְ צַדִּיק, חֲזוּ שָׁאוּל גִבּוֹר חָיִל!</p>

<p>יָדַע אַחֲרִיתוֹ כִּי מָרָה, מַפַּלְתּוֹ שׁוֹמֵעַ,</p>

<p>וּלְבָבוֹ לֹא הֵרַךְ וְרַגְלָיו לָלֶכֶת אָצוּ</p>

<p>אֶל שְׂדֵה הַמַּעֲרָכָה לְהִתְיַצֵּב בְּרֹאשׁ חֵילֵהוּ</p>

<p>וַיְּמַהֵר וַיָּשִׂישׂ כְִּגִּבּוֹר לָרוּץ אֹרַח</p>

<p>גַּם בָּנָיו לָקַח אִתּוֹ לִלְחוֹם בְּאוֹיְבֵי אֱלֹהַּ,</p>

<p>וְלֹא תֵרַע עֵינוֹ וְלֹא חָסָה עַל פְּרִי בָטֶן.</p>

<p>אָמַר: &quot;לֹא כְּמוֹת נָבָל לֹא כִּנְפוֹל בְּלִיַעַל</p>

<p>&quot;יִפּוֹל שָׁאוּל וְזַרְעוֹ יִפְּלוּ גִבּוֹרָיו בְּנֵי חָיִל,</p>

<p>&quot;חֶרֶב בְּיָד, עַל שַׁדְמוֹת כָּבוֹד יִכְרְעוּ וְיִפּוֹלוּ,</p>

<p>&quot;וּכְמוֹ בֶן מָנוֹחַ בְּמוֹתָם רַבִּים יָמִיתוּ</p>

<p>&quot;מֵעֲרֵלִים אֲרוּרִים הָאֵלֶּה, יֵדְעוּ בְנֵי פְלֶשֶׁת</p>

<p>&quot;כִּי לֹא חִנָּם יִשָּׁפֵךְ דַּם עַמִּי כִּי בְשֶׁפֶךְ</p>

<p>&#8220;דַּם רוֹצְחֵיהֶם וּבְמַכַּת מַכֵּיהֶם יַכֵּמוֹ.&#8221; –</p>

<p>הוֹד וִיקָר לְךָ שָׁאוּל! אִם חָלָל נָפַלְתָּ</p>

<p>לֹא יִגָּרַע כְּבוֹדְךָ, עוֹד בְּגִבּוֹרִים גָּדַלְתָּ,</p>

<p>וַהֲדָרְךָ נִשְׁאַר בְּעַמְּךָ לְזֵכֶר עוֹלָם בָּמוֹ</p>

<p>כַּמָּה עָשִׂיתָ חָיִל כַבִּיר יֶשַׁע לָמוֹ</p>

<p>הֶעֱשַׁרְתָּ עַמְּךָ מִשְּׁלַל אוֹיְבָיו, עֲדָרָיו הִרְבֵּיתָ</p>

<p>וּשְׁלַל צְבָעִים רִקְמָה בְּנוֹת יִשְׂרָאֵל הֶעֱטֵיתָ</p>

<p>גַּם עַתָּה אֱלֹהִים גָּזַר אָמַר מַפַּלְתֶּךָ</p>

<p>לַקְרָב נִגַּשְׁתָּ, אָחוֹר לֹא נָסוֹגוּ רַגְלֶיךָ</p>

<p>לֹא יַד אוֹיֵב בְּיָדְךָ הַמָּוֶת לְךָ נָתַתָּ</p>

<p>לֹא קֶשֶׁת מוֹרִים עַל חַרְבְּךָ נָפַלְתָּ וָמַתָּה.</p>

<br />
</blockquote>

<blockquote>
<p><strong>וּפְלִשְׁתִּים</strong> נִלְחָמִים בְּיִשְׂרָאֵל, וַיָּנוּסוּ</p>

<p>אַנְשֵׁי יִשְׂרָאֵל וַיִּפְּלוּ חֲלָלִים בְּגִלְבּוֹעַ,</p>

<p>וַיַּדְבְּקוּ פְלִשְׁתִּים אֶת שָׁאוּל וּבָנָיו, הֵמִיתוּ</p>

<p>אֶת יְהוֹנָתָן וְאֶת אֲבִינָדָב וְאֶת מַלְכִּישׁוּעַ.</p>

<p>וַתִּכְבַּד הַמִּלְחָמָה אֶל שָׁאוּל הַמֶּלֶךְ</p>

<p>וַיִּמְצְאוּהוּ הַמּוֹרִים אֲנָשִׁים בַּקֶּשֶׁת</p>

<p>וַיָּחֶל שָׁאוּל מְאוֹד, הִכְאִיב עָלָיו הַפֶּצַע,</p>

<p>וַיֹּאמֶר לְנוֹשֵׂא כֵלָיו: &quot;שְׁלוֹף חַרְבְּךָ וְדָקְרֵנִי</p>

<p>&quot;פֶּן יָבוֹאוּ הָעֲרֵלִים הָאֵלֶּה וּדְקָרוּנִי</p>

<p>&#8220;וְהִתְעוֹלְלוּ בִי.&#8221; וְלֹא אָבָה נוֹשֵׂא כֵליָו לְשַׁחֲתֵהוּ</p>

<p>וַיִּקַּח שָׁאוּל אֶת הַחֶרֶב וַיִּפּוֹל עָלֶיהָ.</p>

<p>כִּרְאוֹת נוֹשֵׂא כֵלָיו כִּי מֵת אֲדוֹנָיו הַמֶּלֶךְ</p>

<p>וַיִּפּוֹל גַּם הוּא עַל חַרְבּוֹ וַיָּמוּתוּ יָחַד.</p>

<p>וַיְהִי מִמָּחְרָת וַיָּבוֹאוּ אַנְשֵׁי פְּלֶשֶׁת</p>

<p>לְפַשֵּׁט אֶת הַחֲלָלִים וַיִּמְצְאוּ אֶת הַמֶּלֶךְ</p>

<p>שָׁאוּל וְאֶת שְׁלֹשֶׁת בָּנָיו נוֹפְלִים בְּהַר גִּלְבּוֹעַ</p>

<p>וַיִּכְרְתוּ אֶת רֹאשׁ הַמֶּלֶךְ וְכֵלָיו הִפְשִׁיטוּ</p>

<p>וַיִּשְׁלְחוּ בְּכָל אֶרֶץ פְּלִשְׁתִּים לְבַשֵׂר בֵּית אֱלִילֵמוֹ</p>

<p>וְאֶת כְּלֵי שָׁאוּל שָׂמוּ בֵית עַשְׁתָּרוֹת לְזֵכֶר.</p>

<p>וּגְוִיַת הַמֶּלֶךְ בְּחוֹמַת בֵּית שָׁן תָּקָעוּ.</p>

<p>וַיִּשְׁמְעוּ יוֹשְׁבֵי יָבֵשׁ גִּלְעָד וַיָּקוּמוּ</p>

<p>כָּל אִישׁ חַיִל לָלֶכֶת בֵּית שָׁן בְּסֵתֶר הַלַּיְלָה</p>

<p>וּבְבוֹאָם שָׁמָּה לָקְחוּ מֵעַל חוֹמוֹתֶיהָ</p>

<p>אֶת גְּוִיַת שָׁאוּל וּגְוִיוֹת שְׁלֹשֶׁת בְּנֵי מֶלֶךְ</p>

<p>וַיָּשׁוּבוּ יָבֵשָׁה וַיִּשְׂרְפוּ אוֹתָם שָׁמָּה.</p>

<p>וְאֶת עַצְמוֹת הַחֲלָלִים קָבְרוּ תַּחַת הָאֵשֶׁל</p>

<p>וַיָּצוּמוּ וַיִּסְפְּדוּ וַיֵּעֲשׂוּ שִׁבְעַת יְמֵי אֵבֶל.</p>

<br />
</blockquote>

<blockquote>
<p><strong>וַיֵּשֵׁב</strong> דָּוִד בְּצִקְלָג זֶה יָמִים שְׁנַיִם</p>

<p>אַחֲרֵי שׁוּבוֹ מֵרְדוֹף אַחֲרֵי עֲמָלֵק וְהַכֵּהוּ.</p>

<p>בַּיּוֹם הַשְּׁלִישִׁי וְהִנֵּה מְבַשֵּׂר בְּשׂרַת הַשֶּׁבֶר</p>

<p>בָּא אֵלָיו מִמַּחֲנֵה יִשְׂרָאֵל אֲשֶׁר בְּגִלְבּוֹעַ</p>

<p>וַיֹּאמֶר: &quot;נָס הָעָם מִן הַמִּלְחָמָה וְגַם הֶרֶג</p>

<p>&#8220;רַב הָיָה בָמוֹ וְגַם שָׁאוּל וִיהוֹנָתָן מֵתוּ.&#8221;</p>

<p>וְהַמְּבַשֵּׂר הֵבִיא וְהִגִּישׁ לְדָוִד אֶת הַנֵּזֶר</p>

<p>אֲשֶׁר עַל רֹאשׁ שָׁאוּל וְאֶצְעֲדַת זְרוֹעֵהוּ.</p>

<p>וַיֶּחֱזַק דָּוִד בִּבְגָדָיו וַיִּקְרָעֵמוֹ</p>

<p>וְגַם הָאֲנָשִׁים אֲשֶׁר אִתּוֹ בִּגְדֵיהֶם קָרָעוּ</p>

<p>וַיִּסְפְּדוּ וַיִּבְכּוּ וַיָּצוּמוּ עַד הָעֶרֶב</p>

<p>עַל שָׁאוּל וְעַל יְהוֹנָתָן וְעַל עַם יְיָ אֱלֹהַּ</p>

<p>וְעַל בֵּית יִשְׂרָאֵל כִּי נָפְלוּ בַחֶרֶב.</p>

<p>וַיְקוֹנֵן דָּוִד עַל שָׁאוּל וְיוֹנָתָן קִינַת <strong>קֶשֶׁת.</strong></p>

<p>וַיֹּאמֶר לְלַמְּדָהּ בְּנֵי-יְהוּדָה, הִנֵּה עַל סֵפֶר</p>

<p>הַיָּשָׁר היא כְתוּבָה. וְאֵלֶּה דִבְרֵי נֶהִי:</p>
</blockquote>

<blockquote>
<p>הַצְּבִי יִשְׂרָאֵל עַל-בָּמוֹתֶיךָ חָלָל<a href="#fn:7" id="fnref:7" title="see footnote" class="footnote"><sup>7</sup></a></p>
</blockquote>

<blockquote>
<p>אֵיךְ נָפְלוּ גִבּוֹרִים:</p>

<p>אַל-תַּגִּידוּ בְגַת</p>

<p>אַל-תְּבַשְּׂרוּ בְּחוּצֹת אַשְׁקְלוֹן</p>

<p>פֶּן-תִּשְׂמַחְנָה בְּנוֹת פְּלִשְׁתִּים</p>

<p>פֶּן-תַּעֲלֹזְנָה בְּנוֹת הָעֲרֵלִים:</p>

<p>הָרֵי בַגִּלְבֹּועַ אַל-טַל</p>

<p>וְאַל-מָטָר עֲלֵיכֶם וּשְׂדֵי תְרוּמֹות</p>

<p>כִּי שָׁם נִגְעַל מָגֵן גִּבּוֹרִים</p>

<p>מָגֵן שָׁאוּל, בְּלִי מָשִׁיחַ בַּשָּׁמֶן:</p>

<p>מִדַּם חֲלָלִים מֵחֵלֶב גִּבּוֹרִים</p>

<p>קֶשֶׁת יְהוֹנָתָן לֹא נָשׂוֹג אָחוֹר</p>

<p>וְחֶרֶב שָׁאוּל לֹא תָשׁוּב רֵיקָם:</p>

<p>שָׁאוּל וִיהוֹנָתָן הַנֶּאֱהָבִים וְהַנְּעִימִם בְּחַיֵּיהֶם</p>

<p>וּבְמוֹתָם לֹא נִפְרָדוּ</p>

<p>מִנְּשָׁרִים קַלּוּ מֵאֲרָיוֹת גָּבֵרוּ:</p>

<p>בְּנוֹת יִשְׂרָאֵל אֶל-שָׁאוּל בְּכֶינָה</p>

<p>הַמַּלְבִּשְׁכֶם שָׁנִי עִם-עֲדָנִים</p>

<p>הַמַּעֲלֶה עֲדִי זָהָב עַל לְבוּשְׁכֶן:</p>

<p>אֵיךְ נָפְלוּ גִבֹּרִים בְּתוֹךְ הַמִּלְחָמָה</p>

<p>יְהוֹנָתָן עַל-בָּמוֹתֶיךָ חָלָל:</p>

<p>צַר-לִי עָלֶיךָ אָחִי יְהוֹנָתָן</p>

<p>נָעַמְתָּ לִּי מְאֹד</p>

<p>נִפְלְאַתָה אַהֲבָתְךָ לִי מֵאַהֲבַת נָשִׁים:</p>

<p>אֵיךְ נָפְלוּ גִבּוֹרִים</p>

<p>וַיֹּאבְדוּ כְּלֵי מִלְחָמָה:</p>

<br />
</blockquote>

<blockquote>
<p><strong>כֹּה</strong> קֹנֵן דָּוִד כֹּה יִלֵּל עַל מוֹת מֶלֶךְ,</p>

<p>בֹּשֶׂם עַל שְׂפָתָיו לְשׁוֹנוֹ תִּזַּל דְּבַשׁ וָנֹפֶת.</p>

<p>מִי כָמוֹךָ דָּוִד, מִי כָמוֹךָ חֲסִין רוּחַ!</p>

<p>מִי כָמוֹךָ בֶּן יִשַׁי בִּנְגִינוֹת מְנַצֵּחַ!</p>

<p>נְעִים זְמִירוֹת! נְפָשׁוֹת תִּקַּח, עַל פִּיךָ קֶסֶם,</p>

<p>קוֹל כִּנּוֹרְךָ בָּהָדָר קוֹל כִּנּוֹרְךָ בַּכֹּחַ,</p>

<p>לִבּוֹת אָדָם תְּעוֹרֵר אַף אֶרְאֵלִים יִשְׁתָּאוּ,</p>

<p>אֲרֶשֶׂת שְׂפָתֶיךָ חֵן כִּי תְזַמֵּר בְּחֶדְוַת נֶפֶשׁ</p>

<p>חִכְּךָ יַבִּיעַ מֶתֶק כִּי תְקוֹנֵן בּמֹרַת רוּחַ.</p>

<p>גַּם כִּי תְהַלֵּל וְכִי תְיַלֵּל אֲמָרֶיךָ נָעֵמוּ.</p>
</blockquote>

<blockquote>
<br />
</blockquote>

<h2 id="שירשניםעשר">שיר שנים עשר</h2>

<blockquote>
<br />
</blockquote>

<p>כי יי צבאות יעץ ומי יפר</p>

<p>וידו הנטויה ומי ישיבנה</p>

<blockquote>
<br />
</blockquote>

<blockquote>
<p><strong>מַיִם</strong> עֲמוּקִים עֵצָה בְּלֶב מְחַשֵּׁב דֶּרֶךְ</p>

<p>אֶת זֶה לְעוּמַת זֶה יְדַמֶּה וְיַעֲרוֹךְ עֶרֶךְ</p>

<p>יִשְׁפּוֹט וְיֹאמַר: מָצָאתִי כִּי נְבוּנוֹתִי.</p>

<p>אַךְ לְנֶגֶד אֱלֹהִים כָּל תְּבוּנָה תִּתְגַּלָּע</p>

<p>אֲדֹנָי לֹא צִוָּה, חָכְמַת אֱנוֹשׁ תִּתְבַּלָּע.</p>

<p>אָז יֹאמַר חַלּוֹתִי יְמִין עֶלְיוֹן שְׁנוֹתִי.</p>

<br />
</blockquote>

<blockquote>
<p><strong>הֵן</strong> שָׂפָה אַחַת כִּהְיוֹת כָּל הָאָרֶץ</p>

<p>הֵזִידוּ יוֹשְׁבֶיהָ וַיִּפְרְצוּ פָרֶץ</p>

<p>וַיִּבְנוּ מִגְדָּל וְרֹאשׁוֹ בַשָּׁמַיִם</p>

<p>וַיַּרְא יְיָ וַיִּמְאַס בַּעֲמַל יְדֵימוֹ</p>

<p>וַיֵּרֶד לִרְאוֹת וּבָלַל שְׂפָתֵימוֹ</p>

<p>חָלַק לִבָּם, הָרְסוּ מַעֲשֵיהֶם בְּיָדָיִם.</p>

<br />
</blockquote>

<blockquote>
<p><strong>שָׁוְא</strong> עָמְלוּ בוֹנִים לֹא יִבְנֶה אֵל בָּיִת,</p>

<p>עַל שְׂדֵי תְבוּאוֹת יָעַל שָׁמִיר וָשָׁיִת</p>

<p>אִם לֹא יָרִיק בִּרְכָתוֹ אֱלֹהַּ מִמָּעַל</p>

<p>הָאוֹמְרִים בְּעֹז יָדֵינוּ נַעֲשֶׂה חָיִל</p>

<p>עֻצּוּ עֵצָה וְתוּפַר כַּחֲלוֹם לָיִל</p>

<p>אֱלֹהִים יָעַץ וְתִקְוַתְכֶם תִּשְׁאַר מָעַל.</p>

<p>וִישָׁרִים בְּלִבּוֹתָם שְׁנֵיהֶם גַּם יָחַד,</p>

<p>אוּלָם חֲפֵצֵי קְרָב הָיוּ שְׁנֵי שָׂרֵי צְבָאֵמוֹ</p>

<p>אַבְנֵר וְיוֹאָב אֲנָשִׁים קָשִׁים וְגָבְהֵי רוּחַ</p>

<p>אִישׁ אֶת אָחִיו שָׂנְאוּ, זֶה בָזֶה הִתְקַנָּאוּ.</p>

<p>וְהָיָה מִדֵּי צֵאתָם בְּרֹאשׁ חֵילָם וְיַחַד נִפְגָּשׁוּ</p>

<p>הֵסִיתוּ אֶת אֲנָשֵיהֶם כִּכְלָבִים בַּחֲזִירֵי יַעַר</p>

<p>וַיַּחֲזִקוּ אִישׁ בְּרֹאשׁ רֵעֵהוּ וְחַרְבּוֹ בְצַד רֵעֵהוּ</p>

<p>וַיָּמִיתוּ אֵלֶּה אֶת אֵלֶּה וַיִּפְּלוּ יָחַד.</p>

<p>וַתְּהִי הַמִּלְחָמָה קָשָׁה וְדָם נִגַּר כַּמָּיִם</p>

<p>וַיִּנָּגֶף אַבְנֵר וְעַבְדֵי דָוִד גָּבָרוּ</p>

<p>וְדָוִד הוֹלֵךְ וְחָזָק וּבֵית שָׁאוּל יִדַּלּוּ.</p>

<br />
</blockquote>

<blockquote>
<p><strong>עַד</strong> רָאָה יְיָ וַיַּחֲמוֹל עַל עֳנִי עַמֵּהוּ</p>

<p>וַיֹּאמֶר לְחֶרֶב הַרְפִּי, שׁוּבִי אֶל נֵדֶן.</p>

<p>וְלֹא תָחוֹל יַד אִישׁ בְּאָחִיו לִשְׁפּוֹךְ דַּם רֵעֵהוּ.</p>

<p>אָז הֵקִים דְּבָרוֹ אֲשֶׁר בְּיַד חוֹזָיו הוֹדִיעַ</p>

<p>לְהָסֵב אֶל בֵּית דָּוִד מֶמְשֶׁלֶת עַמּוֹ יָחַד</p>

<p>וַיִּשְׁלַח רוּחַ רָעָה בֵּין אַבְנֵר וְאִישׁ-בֹּשֶת</p>

<p>כִּי אַבְנֵר מִתְחַזֵּק בְּבֵית שָׁאוּל וְרָם לְבָבֵהוּ</p>

<p>וַיָּעָז לָבוֹא אֶל רִצְפָּה בַת אַיָּה פִּלֶּגֶש</p>

<p>לְמֶלֶךְ שָׁאוּל. וַיֵּרַע הַדָּבָר בְּעֵינֵי אִישׁ-בֹּשֶת</p>

<p>וַיֹּאמֶר לוֹ: &#8220;לָמָּה יְצוּעֵי אָבִי חִלַּלְתָּ?&#8221;</p>

<p>וַיִּחַר לְאַבְנֵר מְאֹד עַל דִּבְרֵי הַמֶּלֶךְ</p>

<p>וַיִּשָּבַע לְהַעֲבִיר הַמְּלוּכָה וּלְהָסִיר שֵׁבֶט</p>

<p>מִבֵּית שָׁאוּל לְהָקִים כִּסֵא דָוִד וְשִׁבְטֵהוּ</p>

<p>עַל יִשְׂרָאֵל וִיהוּדָה מִדָּן עַד בְּאֵר שָׁבַע.</p>

<p>וַיִּשְׁלַח אַבְנֵר מַלְאָכִים אֶל דָּוִד בְּסֵתֶר</p>

<p>לֵאמֹר: &quot;יָדַעְתָּ כִּי חָזְקָה יָדִי בָאָרֶץ</p>

<p>&quot;וְעַתָּה הֲלֹא חָכָם אַתָּה, כָּרְתָה אִתִּי בְרִיתֶךָ</p>

<p>&#8220;וְהִנֵּה יָדִי עִמָּךְ לְהָסֵב כָּל יִשְׂרָאֵל אֵלֶיךָ.&#8221;</p>

<p>וַיֹּאמֶר לוֹ דָוִד: &quot;טוֹב, אֶכְרָת בְּרִית אִתֶּךָ</p>

<p>&quot;אַךְ דָּבָר אֶחָד שׁוֹאֵל מֵאִתְּךָ אָנִי,</p>

<p>&quot;לֹא תִרְאֶה פָנַי אַבְנֵר לִפְנֵי הֱבִיאֶךָ</p>

<p>&#8220;לִי אֶת מִיכַל בַּת שָׁאוּל, אִשְׁתִּי אֲשֶׁר אֵרַשְׂתִּי.&#8221;</p>

<p>בְּכָל צָרוֹתָיו לָךְ צַר</p>

<p>עַתָּה בִיקַר גְּדוּלָתוֹ תִּשְׁתַּעֲשְׁעִי:</p>

<p>שׁוּבִי שׁוּבִי הַשּוּלַמִּית</p>

<p>וַיִּתְאָו הַמֶּלֶךְ בִּיָקְרֵךְ:</p>

<p>הֲיִי בְנֶשֶׁף חִשְׁקוֹ וּמַרְגוֹעוֹ</p>

<p>כִּי יִנָּטוּ צִלְלֵי עֶרֶב</p>

<p>וּמֵעֲבוֹדַת יוֹם וּתְלָאוֹתָיו יָנוּחַ:</p>

<p>אַף בַּעֲצָתֵךְ תַּנְחִהוּ</p>

<p>וּבְטוּב שִׂכְלֵךְ תִּסְעָדֶנּוּ</p>

<p>כִּי נְבוּנוֹת מִכָּל בְּנוֹת עַמֵּךְ</p>

<p>מִכָּל בְּנוֹת מְלָכִים הִשְׂכָּלְתְּ:</p>

<p>אֲחִינֹעַם וַאֲבִיגַיִל צָרָתָיִךְ</p>

<p>בָּנוֹת מְאֻשָּׁרוֹת עוֹשׂוֹת חַיִל</p>

<p>וְאַתְּ עָלִית עַל כֻּלָּנָה:</p>

<p>שׁוּבִי חֶמְדַת נָשִׁים שׁוּבִי</p>

<p>וְיֶאֱהָבֵךְ מַלְכֵּךְ וְאִישֵׁךְ</p>

<p>וִיכַבְּדוּךְ עַמֵּךְ זֶרֵע יַעֲקֹב סֶלָה:</p>

<br />
</blockquote>

<blockquote>
<p><strong>וּדְבַר</strong> אַבְנֵר הָיָה עִם זִקְנֵי שֵׁבֶט וְשֶבֶט</p>

<p>לֵאמֹר: &quot;גַּם מִתְּמוֹל גַּם מִשִּׁלְשׁוֹם שַׂמְתֶּם עַיִן</p>

<p>&quot;עַל בֶּן יִשַׁי וַתְּבַקְּשׁוּהוּ עֲלֵיכֶם לְמֶלֶךְ,</p>

<p>&quot;וְעַתָּה עֲשׂוּ כִּי יְיָ אָמַר יִשְׁעוֹ אַצְמִיחַ</p>

<p>&quot;בְּיַד מַלּכִּי בְּיַד דָוִד עַבְדִי הוֹשִיעַ</p>

<p>&#8220;אֶת עַמִּי מִיַּד פְּלִשְׁתִּים וּמִיַּד כָּל אוֹיְבֵימוֹ.&#8221;</p>

<p>וַיְדַבֵּר גַּם אַבְנֵר לְבִנְיָמִין כַּדְּבָרִים אֵלֶּה</p>

<p>וַיֵּלֶךְ לְדַבֵּר גַּם בְּאָזְנֵי דָוִד חֶבְרוֹנָה</p>

<p>כָּל אֲשֶׁר טוֹב בְּעֵינֵי יִשְׂרָאֵל וּבִנְיָמִין יָחַד.</p>

<p>וְאַבְנֵר וְעֶשְׂרִים אֲנָשִׁים עִמּוֹ בָּאוּ חֶבְרוֹנָה,</p>

<p>וַיְקַבְּלֵם דָּוִד וַיַּעַשׂ לָמוֹ מִשְׁתֵּה מֶלֶךְ.</p>

<p>וַיֹּאמֶר אַבְנֵר אֶל דָּוִד: &quot;אָקוּמָה וְאֵלֵכָה</p>

<p>&quot;וְאֶקְבְּצָה אֶת כָּל יִשְׂרָאֵל לַאֲדוֹנִי הַמֶּלֶךְ</p>

<p>&#8220;לִכְרָת אִתְּךָ בְרִית, וּמָלַכְתָּ בְאַוַּת נַפְשֶׁךָ.&#8221;</p>

<p>וַיִּשְׁלַח דָּוִד אֶת אַבְנֵר בְּשָׁלוֹם וַיֵּלֵךְ.</p>

<p>וְהִנֵּה יוֹאָב וְעַבְדֵי דָוִד מֵהַגְּדוּד בָּאוּ</p>

<p>וְשָׁלָל רָב הֵבִיאוֹ עִמָּם חֶבְרוֹן הָעִירָה.</p>

<p>וַיַּגִּידוּ לְיוֹאָב: &quot;בָּא אַבְנֵר אֶל הַמֶּלֶךְ</p>

<p>&#8220;וְהַמֶּלֶךְ שָׁמַח בּוֹ וְשִׁלְּחָהוּ בְשָׁלוֹם וַיֵּלֵךְ.&#8221;</p>

<p>וַיֹּאמֶר יוֹאָב אֶל הַמֶּלֶךְ: &quot;מֶה עָשִׂיתָ?</p>

<p>&quot;אַבְנֵר בָּא אֵלֶיךָ לָמָּה נָקִי שְׁלַחְתָּהוּ?</p>

<p>&quot;יָדַעְתָּ אֶת אַבְנֵר בֶּן נֵר בָּא לְפַתּוֹתֶךָ</p>

<p>&#8220;מוֹצָאֲךָ וּמוֹבָאֲךָ וְכָל מַעֲשֶׂיךָ לָדַעַת.&#8221;</p>

<p>וַיֵּצֵא יוֹאָב מֵעִם דָּוִד וַיְמַהֵר לִשְׁלוֹחַ</p>

<p>אַחֲרֵי אַבְנֵר וַיָּשֶׁב אוֹתוֹ מִבּוֹר הַסִּרָה</p>

<p>וְדָוִד לֹא יָדַע. וַיָּשָׁב אַבְנֵר חֶבְרוֹנָה</p>

<p>וַיַּטֵּהוּ יוֹאָב בְּשַׁעַר לְדַבֵּר אִתוֹ בַּשֶּׁלִי</p>

<p>וַיַּכֵּהוּ שָׁמָּה הַחֹמֶשׁ וַיְמִיתֵהוּ</p>

<p>בְּדַם עֲשָׂהאֵל אָחִיו כִּי הֲרָגוֹ אַבְנֵר בַּדֶּרֶךְ.</p>

<p>כִּשְׁמוֹעַ דָוִד וַיֵּצֶר לוֹ מְאוֹד וַיֹּאמֶר:</p>

<p>&quot;נָקִי אֲנִי וּמֶמְלַכְתִּי מֵעִם יְיָ אֱלֹהַּ</p>

<p>&quot;מִדְּמֵי אַבְנֵר בֶּן נֵר אֲשֶׁר נִשְׁפְּכוּ כַּמָּיִם</p>

<p>&quot;יָחֻלוּ עַל רֹאשׁ יוֹאָב וְעַל כָּל בֵּית אָבִיהוּ</p>

<p>&quot;וְאַל יִכָּרֵת מִבֵּית יוֹאָב מַחֲזִיק בַּפֶּלֶךְ</p>

<p>&#8220;זָב וּמְצוֹרָע נוֹפֵל בְּחֶרֶב וַחֲסַר לָחֶם.&#8221;</p>

<p>וַיְצַּו דָּוִד לְיוֹאָב וּלְכָל הַעַם לִקְרוֹעַ</p>

<p>בִּגְדֵיהֶם וְלַחֲגוֹר שַׂקִּים לָשֵׂאת קִינָה וְנֶהִי</p>

<p>לִסְפּוֹד לִפְנֵי מִטַּת אַבְנֵר, וַיַּעֲשׂוּ כָּכָה.</p>

<p>וְהַמֶּלֶךְ הָלַךְ אַחֲרֵי הַמִּטָּה וַיִּקְבְּרוּהוּ</p>

<p>בְּכָבוֹד גָּדוֹל בְּחֶבְרוֹן, וְדָוִד בּוֹכֶה עַל קֶבֶר</p>

<p>אַבְנֵר וְגַם כָּל הָעָם בָּכוּ עִם הַמֶּלֶךְ.</p>

<p>וַיְקֹנֵן הַמֶּלֶךְ אֶל אַבְנֵר וַיֹּאמַר:</p>
</blockquote>

<blockquote>
<p>&quot;הַכְּמוֹת נָבָל יָמוּת אַבְנֵר?<a href="#fn:8" id="fnref:8" title="see footnote" class="footnote"><sup>8</sup></a></p>
</blockquote>

<blockquote>
<p>&quot;יָדֶךָ לֹא-אֲסֻרוֹת</p>

<p>&quot;וְרַגְלֶיךָ לֹא לִנְחֻשְׁתַּיִם הֻגָּשׁוּ</p>

<p>&#8220;כִּנְפוֹל לִפְנֵי בְנֵי-עַוְלָה נָפָלְתָּ.&#8221;</p>

<br />
</blockquote>

<blockquote>
<p><strong>וַיָּבוֹא</strong> הָעָם לְהַבְרוֹת אֶת דָּוִד לֶחֶם</p>

<p>בְּעוֹד הַיּוֹם, וַיִּשָּׁבַע הַמֶּלֶךְ וַיֹּאמַר:</p>

<p>&#8220;לֹא אֶטְעַם לֶחֶם אוֹ מְאוּמָה לִפְנֵי בֹא הַשָּׁמֶשׁ.&#8221;</p>

<p>וְכָל הָעָם הִכִּירוּ וַיִּטַב מְאוֹד בְּעֵינֵימוֹ</p>

<p>וְיֵדְעוּ כָּל יִשְׂרָאֵל כִּי לֹא מֵהַמֶּלֶךְ</p>

<p>הָיְתָה לְהָמִית אֶת אַבְנֵר גִּבּוֹר הֶחָיִל.</p>

<p>וַיֹּאמֶר הַמֶּלֶךְ אֶל עֲבָדָיו:</p>

<p>&quot;הֲלֹא תֵדְעוּ</p>

<p>כִּי שַׂר וְגָדוֹל נָפַל הַיּוֹם בְּיִשְׂרָאֵל לְעֵינֵינוּ</p>

<p>&quot;וְאָנֹכִי הַיּוֹם רַךְ וּמָשׁוּחַ למֶלֶךְ</p>

<p>&quot;וְהָאֲנָשִׁים הָאֵלֶּה בְּנֵי צְרוּיָה קָשִׁים מִמֶּנִּי</p>

<p>&quot;יְשַׁלֵּם יְיָ לְעוֹשֵׂה רָעָה, כְּרָעָתֵהוּ,</p>

<p>&quot;וְחַסְדוֹ יָגֵן עַל כִּסְאִי לְהַחֲזִיקוֹ בְּצֶדֶק</p>

<p>&quot;וִיאַמֵּץ זְרוֹעוֹתַי לַעֲשׂוֹת מִשְׁפָּט בָּאָרֶץ</p>

<p>&quot;וְאַתֶּם עַמִּי אִזְרוּ אֱמוּנָה וְיִרְאַת אֱלֹהֵינוּ</p>

<p>&#8220;אֳהָבוּ אוֹתוֹ וְאֶת מַלְכְּכֶם, וֵאלֹהֵי יִשְׂרָאֵל אִתָּנוּ.&#8221;</p>

<br />
</blockquote>

<blockquote>
<p><strong>כָּלְתָה</strong> מַלְכוּת שָׁאוּל, כִּלָּיוֹן חָרוּץ כָּלָתָה.</p>

<p>כַּנֵּר יֶחֱסַר שַׁמְנוֹ, כָּחַשׁ אוֹר פְּתִיל נְעֹרֶת</p>

<p>יַעַל וְיֵרֶד הַלַּהַב יִדַּד יִדְעָךְ וְאֵינֶנּוּ.</p>

<p>כֵּן אִישׁ-בֹּשֶׁת בֶּן שָׁאוּל בְּמָלְכוֹ שָׁנִים שְׁתָּיִם</p>

<p>אֵין עֹז בְּמֶמְלַכְתּוֹ וּבְשֵׁבֶט מֶמְשַׁלְתּוֹ תֹקֶף.</p>

<p>נִשְעָן עַל זְרוֹעַ אַבְנֵר כְּצוֹלֵעַ עַל מִשְׁעֶנֶת</p>

<p>וְהוּא קָנֶה רָצוּץ, גֹּמֶא צַף עַל פְּנֵי הַמָּיִם.</p>

<p>וַתִּשָּׁבֶר מִשְׁעַנְתּוֹ וְהַנִּשְׁעָן מָט וַיֵּרֶד. –</p>

<p>נָפַל אִישׁ-בֹּשֶׁת, אֲהָהּ! נָפַל בְּיַד אַנְשֵׁי רֶצַח!</p>

<p>שְׁנֵי רְשָׁעִים אֲרוּרִים רֶכֶב וּבַעֲנָה אֲחֵי רֶשַע</p>

<p>בְּנֵי רִמוֹן הַבְּאֵרוֹתִי מִבְּנֵי בִנְיָמִין הֵמָּה</p>

<p>וְגַם שָׁאוּל אִישׁ יְמִינִי לְתִפְאֶרֶת הָיָה לָמוֹ</p>

<p>שָׁכְחוּ זֹאת הַזֵּדוֹנִים, לַחֲנוֹף אֶת דָּוִד זָמָמוּ,</p>

<p>וַיָּבוֹאוּ כְּחוֹם הַיּוֹם אֶל בֵּית אִישׁ-בֹּשֶת</p>

<p>וְהוּא שׁוֹכֵב עַל מִטָּתוֹ מִשְכַּב הַצָּהֳרָיִם,</p>

<p>הִכּוּהוּ הֱמִיתוּהוּ וְאֶת רֹאשׁוֹ הֵסִירוּ</p>

<p>וְנִמְלְטוּ וַיֵּלְכוּ דֶּרֶךְ עֲרָבָה כָל הַלָּיְלָה</p>

<p>וַיָּבִיאוּ רֹאשׁ אִישׁ-בּשֶׁת אֶל דָּוִד חֶבְרוֹנָה,</p>

<p>וַיֹּאמְרוּ אֶל הַמֶּלֶךְ: &quot;הִנֵּה רֹאשׁ אִישׁ-בֹּשֶׁת</p>

<p>&quot;בֶּן שָׁאוּל אוֹיִבְךָ אֲשֶׁר בִּקֵּשׁ אֶת נַפְשֶׁךָ</p>

<p>&quot;וַיִּתֵּן יְיָ לְךָ אֲדוֹנֵינוּ הַמֶּלֶךְ</p>

<p>&#8220;נְקָמוֹת הַיּוֹם הַזֶּה מִשָּׁאוּל וְזַרְעֵהוּ.&#8221; –</p>

<p>וַיִּחַר אַף דָּוִד מְאוֹד בַּחֲנֵפִים הָאֵלֶּה</p>

<p>וַיַּעַן אֶת רֶכֶב וּבַעֲנָה אָחִיו וַיֹּאמַר:</p>

<p>&quot;חַי יְיָ אֲשֶׁר מִכָּל צָרוֹתַי הִצִּילָנִי</p>

<p>&quot;כִּי הַמַּגִּיד לִי לֵאמֹר: מֵת שָׁאוּל הַמֶּלֶךְ</p>

<p>&quot;וְהוּא הָיָה כִמְבַשֵּׂר בְּעֵינָיו, וָאֹחֲזֵהוּ</p>

<p>&quot;וָאֱהֶרְגֵהוּ בְצִקְלָג לִמְחִיר בְּשׂוֹרַת הַשֶּׁבֶר,</p>

<p>&quot;אַף כִּי אֲנָשִׁים רְשָׁעִים אֶת אִישׁ צַדִּיק הָרָגוּ</p>

<p>&quot;בְּבֵיתוֹ עַל מִשְׁכָּבוֹ, הֲלֹא אֶת דָּמוֹ אֲבַקֵּשָׁה</p>

<p>&#8220;מִיֶּדְכֶם וּבִעַרְתִּי אֶתְכֶם מִן הָאָרֶץ.&#8221; –</p>

<p>וַיְצַו דָּוִד אֶת הַנְּעָרִים לְהַכּוֹתָם נָפֶשׁ,</p>

<p>וַיְמִיתוּם וַיְקַצְּצוּ אֶת יְדֵיהֶם וְאֶת רַגְלֵימוֹ</p>

<p>וַיִּתְלוּם עַל הַבְּרֵכָה בְּחֶבְרוֹן, וְאֵת רֹאשׁ אִישׁ-בֹּשֶׁת</p>

<p>לָקְחוּ וַיִּקְבְּרוּהו בְקֶבֶר אַבְנֵר חֶבְרוֹנָה.</p>

<br />
</blockquote>

<blockquote>
<p><strong>כֵּן</strong> הוֹקִיר דָּוִד מִשְׁפַּחַת שָׁאוּל הַמֶּלֶךְ.</p>

<p>מִשְׁפַּט מָוֶת עָשָׂה לַאֲשֶׁר שָׁלַח יָד בָּמוֹ,</p>

<p>וְעַצְמוֹת זֶרַע מְלוּכָה הוֹבִיל בְּכָבוֹד אֱליֵ קָבֶר.</p>

<p>כִּבֵּד דָּוִד אֶת שָׁאוּל מַשְׁקֵהוּ כוֹס רַעַל</p>

<p>וְנָקָם לֹא עָשָׂה בְרוֹדְפוֹ, תַּמְרוּרִים הִשְׂבִּיעָהוּ,</p>

<p>אַךְ כַּבֵּד כִּבְּדָהוּ גַּם בְּחַיָּיו גַם בְּמוֹתֵהוּ.</p>

<p>זֶה דֶּרֶךְ צַדִּיק יִרְאַת אֵל בְּלִבּוֹ נוֹגֵעַ</p>

<p>זֶה דַּרְכְּךָ דָוִד תִּפְאֶרֶת יִשְׂרָאֵל לָנֶצַח.</p>
</blockquote>

<blockquote>
<br />
</blockquote>

<h2 id="שירשלשהעשר">שיר שלשה עשר</h2>

<blockquote>
<br />
</blockquote>

<p>קומה יי למנוחתך</p>

<p>אתה וארון עזך</p>

<blockquote>
<br />
</blockquote>

<blockquote>
<p><strong>אוֹצָר</strong> נֶחְמָד, אֲרוֹן אֱלֹהִים, מָה רַב יְקָרֶךָ!</p>

<p>מֵעַל כָּל פִּטְדַּת כּוּשׁ יְסֻלָּא עֶרְכֶּךָ,</p>

<p>גִּנְזֵי אֵל, מִכְתַּב אֶצְבְּעוֹתָיו בְּךָ נִצְפָּנוּ,</p>

<p>עֵדוּת יָהּ, תּוֹרַת פִּיו, תֵּבֵל מְאַשֶּׁרֶת</p>

<p>בְּלוּחוֹת חֲרוּתָה בֵּין כָּתְלֶיךָ מְסֻגֶּרֶת</p>

<p>תּוֹעֲפוֹת שַׁדָי בֵּין בַּדֶּיךָ יִשְׁכָּנוּ.</p>

<br />
</blockquote>

<blockquote>
<p><strong>קֹדֶשׁ</strong> קֳדָשִׁים בְּךָ יִקְדַּשׁ כָּל נוֹגֵעַ</p>

<p>וְזָר לֹא יָבֹא לִרְאוֹת קֹדֶשׁ כְּבַלֵּעַ</p>

<p>בְּנֵי אַהֲרֹן כֹּהֲנֵי יְיָ הֵם יְשָׁרְתוּךָ</p>

<p>עַל כֵּן בְּעָם וֶאֱלִילָם שְׁפָטִים עָשִׂיתָ</p>

<p>אַנְשֵׁי אֶשְׁדּוֹדִים בַּעֲפוֹלִים הִכִּיתָ</p>

<p>אֶל מִשְׁכַּן טָמֵא זָרִים כִּי הֱבִיאוּךָ.</p>

<br />
</blockquote>

<blockquote>
<p><strong>מֶלֶךְ</strong> חָסִיד יִרְאַת אֵל מִבְטָחֵהוּ</p>

<p>בַּעֲלוֹתוֹ עַל כִּסְאוֹ רֵאשִׁית מִפְעָלֵהוּ</p>

<p>מָכוֹן לָשֶׁבֶת אֲרוֹן אֱלֹהֵי עֻזֵנוּ.</p>

<p>לְשֵׁם יְיָ צְבָאוֹת יוֹשֵׁב כְּרוּבִים וְכַפֹּרֶת</p>

<p>לֹא בְעִיר שָׂדֶה יוּבָא זֶבַח וּקְטֹרֶת</p>

<p>אַךְ עִיר דָּוִד, הַר צִיּוֹן קִרְיַת מוֹעֲדֵנוּ.</p>

<br />
</blockquote>

<blockquote>
<p><strong>קָם</strong> דָּוִד וַיֵּלֵךְ בְּנֶפֶשׁ שׂמַחַת</p>

<p>אֲרוֹן אֱלֹהִים מִבֵּית אֲבִינָדָב לָקַחַת</p>

<p>אַחֲרֵי רֶכֶב אֱלֹהִים הָלְכוּ רִבֹּאתָיִם</p>

<p>וְהַמֶּלֶךְ בְּרֹאשׁ גִּבּוֹרָיו אֲלָפִים שְׁלֹשִׁים</p>

<p>מְשַׂחֲקִים בְּכִנּוֹר וְנֵבֶל וְכָל עֲצֵי בְרוֹשִׁים</p>

<p>קוֹל הָמוֹן חוֹגֵג עָלָה עַד שָׁמַָיִם.</p>

<br />
</blockquote>

<blockquote>
<p><strong>עַל</strong> כֻּלָּמוֹ דָּוִד הִגְדִּיל הָרִיעַ, –</p>

<p>אָז רוּחַ קָדְשׁוֹ לְעֵין עַמּוֹ הוֹפִיעַ,</p>

<p>יָדְעוּ בְּקֶרֶב לִבּוֹ אֱלֹהִים נוֹגֵעַ,</p>

<p>וַיֹּאמְרוּ: &quot;זֶה יָרִים קֶרֶן יִשְׁעֵנוּ</p>

<p>&quot;זֶה שִׁבְטוֹ יַצְלִיחַ, עַל מוּת יְנַהֲגֵנוּ</p>

<p>&#8220;מִבְּאֵר חָכְמָתוֹ אַךְ יֶשַׁע נוֹבֵעַ.&#8221;</p>
</blockquote>

<blockquote>
<br />
</blockquote>

<blockquote>
<p><strong>שָׁקַט</strong> דָּוִד עַל כִּסְאוֹ, מֶמְלַכְתּוֹ שַׁאֲנָנָה</p>

<p>אֵין עוֹד קָנָא וְלוֹחֵם, אָפֵס שָׂטָן וּפֶגַע,</p>

<p>יְהוּדָה וְיִשְׂרָאֵל יַחְדָו לְמֶלֶךְ נְסָכוּהוּ,</p>

<p>כִּי בָאוּ כָל שִׁבְטֵי יִשְׂרָאֵל אֵלָיו חֶבְרוֹנָה</p>

<p>וַיֹּאמְרוּ לֵאמֹר: הִנֵּה עַצְמְךָ וּבְשָׂרְךָ נָחְנוּ</p>

<p>&quot;גַּם אֶתְמוֹל גַּם שִּׁלְשֹׁם בִּהְיוֹת שָׁאוּל מֶלֶךְ</p>

<p>&quot;עָלֵינוּ אַתָּה מוֹצִיא וּמֵבִיא אוֹתָנוּ</p>

<p>&quot;וַיְיָ אֱלֹהִים צִוְּךָ לְנָגִיד וְרוֹעֶה עָלֵינוּ</p>

<p>&#8220;מֵאַהֲבָתוֹ לְזֶרַע יַעֲקֹב לְמַלְכָּם בְּחָרֶךָ.&#8221;</p>

<p>וַיִּמְשְׁחוּהוּ וַיִּקְרְאוּ כָל הָעָם: &#8220;יְחִי הַמֶּלֶךְ!&#8221; –</p>

<p>וַיְהִי דָוִד מוֹשֵׁל מִדָּן עַד בְּאֵר שָׁבַע,</p>

<p>וַיַדְבֵּר תַּחְתָּיו גַּם יְבוּסִי יוֹשֵׁב הָאָרֶץ</p>

<p>וַיִּלְכַּד מְצוּדַת צִיּוֹן וַיִּמְלֹךְ בִּירוּשָׁלַיִם.</p>

<p>וַיִּבֶן בְּמִגְרְשֵׁי הָעִיר מִן הַמִּלּוֹא וּבָיְתָה.</p>

<p>חִירָם מֶלֶךְ צוֹר, חִלָּה בְמִנְחָה פָנֵימוֹ</p>

<p>וְשָׁלַח לוֹ אֲרָזִים וָחֳרָשִׁים לִבְנוֹת לוֹ בָיִת.</p>

<p>וְאֶת הַפְּלִשְׁתִּים שְׁכֵנָיו הָרָעִים אֲשֶׁר בָּאוּ</p>

<p>לְבַקֵּשׁ נַפְשׁוֹ פָּרַץ יְיָ לְפָנָיו כְּפֶרֶץ מָיִם,</p>

<p>שֵׁנִית בְּבוֹאָם וַיַּכֶּם מִגֶּבַע עַד גָּזֶר</p>

<p>בַּשְּׁלִישִׁית הִכְנִיעָם עַד לֹא יָכְלוּ קוּם לָנֶצַח.</p>

<p>וַיֵּדַע דָּוִד כִּי הֲכִינוֹ יְיָ לְמֶלֶךְ</p>

<p>עַל יִשְׂרָאֵל, בַּעֲבוּר עַמּוֹ מֶמְשַׁלְתּוֹ נִשָּׂאָה,</p>

<p>אָז הֵעִיר הַמֶּלֶךְ דָּוִד הַכִּנּוֹר וְהַנֵּבֶל</p>

<p>לְהוֹדוֹת לֵאלֹהִים חַסְדּוֹ לְזַמֵּר לְעֶלְיוֹן סֶלָה.</p>

<p>וּנְדָרָיו אֵלָיו נָשָׂא לְפָאֵר עֲבוֹדַת אֱלֹהַּ</p>

<p>בְּקֶרֶב שִׁבְטֵי יְשֻרוּן בְּשִׁירֵי תְהִלָּה וְתִפְאֶרֶת</p>

<p>בִּכְלִי נַגֵּן וּתְרוּעָה וּבְהוֹדָיָה וְזֶמֶר,</p>

<p>וַתְּהִי רֵאשִׁית מַחְשַׁבְתּוֹ לְהַעֲלוֹת אֲרוֹן הַקֹּדֶשׁ</p>

<p>מִבֵּית אֲבִינָדָב בְּגִבְעָה אֶל קִרְיַת מֶלֶךְ,</p>

<p>כַּאֲשֶׁר נִשְׁבַּע לַיְיָ נָדַר לַאֲבִיר יַעֲקֹב</p>

<p>לֵאמֹר:</p>
</blockquote>

<blockquote>
<p>אִם-אָבֹא בְּאֹהֶל בֵּיתִי<a href="#fn:9" id="fnref:9" title="see footnote" class="footnote"><sup>9</sup></a></p>
</blockquote>

<blockquote>
<p>אִם-אֶעֱלֶה עַל עֶרֶשׂ יְצוּעָי:</p>

<p>אִם-אֶתֵּן שְׁנַת לְעֵינָי</p>

<p>לְעַפְעַפַּי תְּנוּמָה:</p>

<p>עַד-אֶמְצָא מָקוֹם לַיְיָ</p>

<p>מִשְׁכָּנוֹת לַאֲבִיר יַעֲקֹב:</p>

<br />
</blockquote>

<blockquote>
<p><strong>עַתָּה</strong> כִּי חָזְקָה מַמְלַכְתּוֹ אָמַר הַמֶּלֶךְ:</p>

<p>&quot;אֲשַׁלְּמָה נְדָרַי וּמוֹצֵא שְׂפָתַי לְאֵל אֶשְׁמֹרָה</p>

<p>&#8220;לָשׂוּם מְעוֹנָתוֹ בְצִיּוֹן וּבְשָלֵם סֻכֵּהוּ.&#8221;</p>

<p>לְמַעַן יֵשֵׁב תָּמִיד לִפְנֵי אֱלֹהִים מַחֲסֵהוּ</p>

<p>וְאֶל הֵיכַל קָדְשׁוֹ יִשְׁתַּחֲוֶה בֹּקֶר וְעֶרֶב</p>

<p>שָׁם נְעִים תַּחְנוּנָיו יַכְבִּיר וּתְפִלָּתוֹ חֶרֶב</p>

<p>וַיְהִי שָׁתוּל בְּבֵית יְיָ בְּחַצְרוֹתָיו פּוֹרֵחַ.</p>

<p>וַתְּהִי עָלָיו רוּחַ וְעַל נְגִינַת לְדָוִד נִצֵּחַ.</p>

<p>שִׁמְעָה אֱלֹהִים רִנָּתִי<a href="#fn:10" id="fnref:10" title="see footnote" class="footnote"><sup>10</sup></a></p>

<p>הַקְשִׁיבָה תְּפִלָּתִי:</p>

<p>מִקְצֵה הָאָרֶץ, אֵלֶיךָ אֶקְרָא</p>

<p>בַּעֲטֹף לִבִּי</p>

<p>בְּצוּר-יָרוּם מִמֶּנִּי תַנְחֵנִי:</p>

<p>כִּי-הָיִיתָ מַחְסֶה לִי</p>

<p>מִגְדַּל-עֹז מִפְּנֵי אוֹיֵב:</p>

<p>אָגוּרָה בְאָהָלְךָ עוֹלָמִים</p>

<p>אֶחֱסֶה בְסֵתֶר כְּנָפֶיךָ סֶּלָה:</p>

<p>כִּי אַתָּה אֱלֹהִים, שָׁמַעְתָּ לִנְדָרָי</p>

<p>נָתַתָּ יְרֻשַּׁת יִרְאֵי שְׁמֶךָ:</p>

<p>יָמִים עַל-יְמֵי-מֶלֶךְ תּוֹסִיף</p>

<p>שְׁנוֹתָיו כְּמוֹ דוֹר וָדוֹר:</p>

<p>יֵשֵׁב עוֹלָם לִפְנֵי אֱלֹהִים</p>

<p>חֶסֶד וֶאֱמֶת, מַן יִנְצְרֻהוּ:</p>

<p>כֵּן אֲזַמְּרָה שִׁמְךָ לָעַד</p>

<p>לְשַׁלְּמִי נְדָרַי יוֹם יוֹם.</p>

<br />
</blockquote>

<blockquote>
<p><strong>וַיּוֹסֶף</strong> עוֹד דָּוִד לִקַבֵּץ גִּבּוֹרֵי חָיִל</p>

<p>אֶת כָּל בָּחוּר בְּיִשְׂרָאֵל שְׁלֹשִׁים אֶלֶף,</p>

<p>וַיָּקָם עִם אֲנָשָׁיו מִבַּעֲלֵי יְהוּדָה וַיֵּלֶךְ</p>

<p>לְהַעֲלוֹת אֲרוֹן אֱלֹהִים מִבֵּית אֲבִינָדָב בְּגֶבַע.</p>

<p>וְאֶת הָאָרוֹן אֶל עֲגָלָה חֲדָשָׁה הִרְכִּיבּוהוּ</p>

<p>וְעֻזָּא וְאַחְיוֹ בְּנֵי אֲבִינָדָב הֵמָּה נִהֵגוּ</p>

<p>אֶת הָעֲגָלָה וַיִּשָּׂאֻהוּ מִן הַבַּיִת,</p>

<p>אַחְיוֹ הוֹלֵךְ לִפְנֵי הָאָרוֹן וְעֻזָּא אָחִיהוּ</p>

<p>הוֹלֵךְ בְּצַד הָאָרוֹן לָשׂוּם עָלָיו עָיִן,</p>

<p>וְדָוִד וְכָל בֵּית יִשְׂרָאֵל שָׂחֲקוּ וְהֵרִיעוּ</p>

<p>לִפְנֵי יְיָ בְּכָל עֲצֵי בְרוֹשִׁים בְּצִלְצְלֵי שָׁמַע</p>

<p>וּבְצִלְצְלֵי תְרוּעָה בְּתֻפִּים בְּכִנּוֹר וְנֵבֶל,</p>

<p>וְכָל יוֹשְׁבֵי אֶרֶץ קָמוּ וְעַל רַגְלָם עָמָדוּ</p>

<p>וְכַעֲבוֹר הָאָרוֹן לִפְנֵיהֶם וַיִּשְתַּחֲווּ אָרְצָה</p>

<p>וַתְּהִי רִנָּה וְחֶדְוָה חַג וְשִׂמְחָה בָאָרֶץ. –</p>

<p>אוּלָם הָהּ! גַּם בְּשִׂמְחָה יִתְעָרֵב כְּאֵב וְעֶצֶב</p>

<p>כִּי מִקְרֶה לֹא טוֹבָה הָפַךְ לֵב דָּוִד לְאֵבֶל,</p>

<p>כְּבוֹא הָאָרוֹן עַד גֹּרֶן נָכוֹן וַיִּשְמְטוּהוּ</p>

<p>הַבָּקָר וַיִּשְׁלַח עֻזָּא אֶת יָדוֹ וַיֹּאחֲזֵהוּ</p>

<p>וַיַּכֵּהוּ שָׁם הָאֱלֹהִים עַל הַשַּׁל וַיָּמָת.</p>

<p>וַיֵּצַר לְדָוִד, כי פָּרַץ יְיָ פֶּרֶץ</p>

<p>בְּעֻזָּא וַיִּקְרָא לַמָּקוֹם הוּא פֶּרֶץ עֻזָּא.</p>

<p>וַיִּירָא דָוִד אֶת יְיָ אֱלֹהִים וַיֹּאמַר:</p>

<p>&quot;אֵיךְ יָבֹא אֵלַי הָאָרוֹן, אֵיךְ אֶזָהֵר בַּקֹּדֶשׁ!</p>

<p>&#8220;הוֹרֵנִי יְיָ דֶרֶךְ לִשְׁמֹור אֲרוֹן עֻזֶּךָ!&#8221;</p>

<p>וְלֹא אָבָה דָוִד לְהָסִיר אֵלָיו אֲרוֹן אֱלֹהַּ</p>

<p>אֶל עִיר דָּוִד וְאֶל בֵּית עוֹבֵד אֱדוֹם הִטָּהוּ.</p>

<p>שָׁם כִּשְׁלֹשָׁה חֳדָשִׁים יָשַׁב אֲרוֹן הַקֹּדֶשׁ,</p>

<p>וַיְבָרֵךְ יְיָ אֶת בֵּית עוֹבֵד אֱדוֹם בִּגְלָלֵהוּ.</p>

<br />
</blockquote>

<blockquote>
<p><strong>וְדָוִד</strong> הֵכִין בִּירוּשָׁלַיִם מָכוֹן לָשֶׁבֶת</p>

<p>לַאֲרוֹן יְיָ צְבָאוֹת יוֹשֵׁב כְּרוּבִים וְכַפּוֹרֶת</p>

<p>וְהַכֹּהֲנִים וְהַלְוִיִּם הִתְקַדְּשׁוּ לִשְׁמוֹר מִשְׁמֶרֶת</p>

<p>מִשְׁכַּן אֱלֹהִים בְּאֹהֶל אֲשֶׁר נָטָה לוֹ הַמֶּלֶךְ</p>

<p>לְמַעַן לֹא יִקְרַב זָר לָגַעַת בַּקֹּדֶשׁ</p>

<p>וְלֹא יִכָּשֵׁל כְּעֻזָּא בּוֹ פָרַץ יְיָ פָּרֶץ.</p>

<p>וַיַּקְהֵל דָּוִד אֶת כָּל יִשְׂרָאֵל יְרוּשָׁלַים.</p>

<p>אָז אָמַר דָּוִד: &quot;אַךְ הַלְוִיִּם יִשְׂאוּ אֲרוֹן אֱלֹהַּ</p>

<p>&#8220;כִּי בָם בָּחַר יְיָ לָשֵׂאת וּלְשָׁרֵת בַּקֹּדֶשׁ.&#8221;</p>

<p>וַיֶּאֱסֹף אֶת בְּנֵי אַהֲרֹן וְאֶת הַלְוִיִּם יָחַד</p>

<p>וַיִּקְרָא לְצָדוֹק וּלְאֶבְיָתָר רָאשֵׁי הַכֹּהֲנִים</p>

<p>וּלְרָאשֵׁי הַלְּוִיִּם נְקוּבִים בִּשְׁמוֹתָם הֵמָּה</p>

<p>אוּרִיאֵל, עֲשָׂיָה,יוֹאֵל, אֱלִיאֵל <strong>,</strong> שְׁמַעְיָהוּ</p>

<p>וְעַמִּינָדָב, וַיֹּאמֶר לָהֶם<strong>: &quot;</strong>הִתְקַדְּשׁוּ</p>

<p>אַתֶּם וַאֲחֵיכֶם וְהַעֲלִיתֶם אֵת אֲרוֹן אֱלֹהֵינוּ</p>

<p>&quot;אֶל הַמָּקוֹם אֲשֶׁר הֲכִינוֹתִי לוֹ בִירוּשָׁלַיִם</p>

<p>כִּי בָרִאשׁוֹנָה, לֹא כַּמִּשְׁפָּט דְּרַשְׁנוּהוּ</p>

<p>&#8220;לֹא אַתֶּם הֲיִיתֶם שָׁם וּפָרַץ יְיָ בָּנוּ.&#8221;</p>

<p>וְהַכֹּהֲנִים וְהַלְוִיִּם אַחֲרֵי אֲשֶׁר הִתְקַדָּשׁוּ</p>

<p>אֶת אֲרוֹן הַבְּרִית מִבֵּית עוֹבֵד אֱדוֹם לָקָחוּ.</p>

<p>וּבְנֵי הַלְוִיִּם נָשְׂאוּ אֶת אֲרוֹן יְיָ אֱלֹהַּ</p>

<p>כַּאֲשֶׁר צִוָּה מֹשֶׁה בְּמוֹטוֹת עַל כִּתְפֵמוֹ</p>

<p>וַאֲחֵרֵיהֶם הַמְשׁוֹרְרִים בְּקוֹל לְשִׂמְחָה הִשְׁמִיעוּ</p>

<p>הֵימָן אָסָף וְאֵיתָן בִּמְצִלְתַּיִם נְחֹשֶׁת,</p>

<p>וְשְׁמִירָמוּת וּזְכָרְיָה עֻזִּיאֵל וּבְנָיָהוּ</p>

<p>וַאֲחֵיהֶם בִּנְבָלִים, עַל עֲלָמוֹת נִגֵּנוּ,</p>

<p>מַתִּתְיָהוּ וְעֹבֵד אֱדוֹם וַעֲזַזְיָהוּ</p>

<p>וַאֲחֵיהֶם בְּכִנּוֹרוֹת עַל הַשְּׁמִינִית נִצֵּחוּ,</p>

<p>וְהַכֹּהֲנִים בַּחֲצוֹצְרוֹת לִפְנֵי הַאָרוֹן תָּקָעוּ,</p>

<p>וְהַמֶּלֶךְ דַּוִד בְּרֹאשׁ זִקְנֵי יִשְׂרָאֵל וְשָׂרֵי חָיִל</p>

<p>הָלַךְ אַחַר אֲרוֹן בְּרִית יְיָ בְּחֶדְוַת נֶפֶשׁ</p>

<p>הוּא וְכָל בֵּית יִשְׂרָאֵל בְּקוֹל שׁוֹפָר הֵרִיעוּ,</p>

<p>וְדָוִד מְכֻרְבָּל בִּמְעִיל בּוּץ וְאֵפוֹד בָּד חֲגוֹרֵהוּ,</p>

<p>וְהַמֶּלֶךְ מְכַרְכֵּר בְּכָל עֹז וְלִבּוֹ מְאֹד שָׂמֵחַ,</p>

<p>וְנוֹשְׁאֵי אֲרוֹן יְיָ שִׁשָּה צְעָדִים כִּי צָעָדוּ</p>

<p>וַיִּזְבַּח שׁוֹר וּמְרִיא וְקוֹל שׁוֹפָר יִשָּמֵעַ,</p>

<p>בַּעֲזוֹר אְלֹהִים אֶת הַלְוִיִּם בַּעֲבוֹדַת מַשָּׂאָם</p>

<p>הֵמָּה שִׁבְעָה פָרִים, וְשִׁבְעָה אֵילִים זָבָחוּ.</p>

<p>וַאֲרוֹן יְיָ בָּא עִיר דָּוִד קִרְיַת מוֹעֲדֵהוּ</p>

<p>וּמִיכַל בַּת שָׁאוּל בְּעַד הַחַלּוֹן נִשְׁקָפָה</p>

<p>וַתֵּרֶא אֶת דָּוִד מְפָזֵז וּמְכַרְכֵּר וַתִּבֶז</p>

<p>לוֹ בְּלִבָּהּ. – וַיָּבִיאוּ אֶת אֲרוֹן יְיָ אֱלֹהַּ</p>

<p>וַיַּצִּיגוּ אוֹתוֹ בִּמְקוֹמוֹ בְּתוֹךְ הָאֹהֶל</p>

<p>אֲשֶׁר נָטָה לוֹ דָּוִד וַיַעֲלוּ עוֹלוֹת וְזָבַח.</p>

<p>וַיְכַל דָּוִד מֵהַעֲלוֹת הָעוֹלוֹת וַיְבָרֶךְ</p>

<p>אֶת הָעָם בְּשֵׁם יְיָ צְבָאוֹת וַיְחַלֵּק לָמוֹ</p>

<p>מָנוֹת לֶחֶם וְיָיִן לְכָל הֲמוֹן יִשְׂרָאֵל יַחַד</p>

<p>וַיֵּלֵךְ כָּל הָעָם אִישׁ לְבֵיתוֹ בְּלֵב שָׂמֵחַ.</p>

<br />
</blockquote>

<blockquote>
<p><strong>וַיָּשָׁב</strong> דָּוִד לְבָרֵךְ אֶת בֵּיתוֹ וּלְשַׂמְּחֵהוּ</p>

<p>וְהִנֵּה מִיכַל בַּת שָׁאוּל לִקְרָאתוֹ יָצָאָה</p>

<p>וַתֹּאמַר: &quot;מַה נִּכְבַּד הַיּוֹם מֶלֶךְ</p>

<p>&quot;יִשְׂרָאֵל, אֲשֶׁר לְעֵינֵי אַמְהוֹת עֲבָדָיו יִשָּׁפֵל</p>

<p>&#8220;וְנִגְלָה כְּהִגָּלוֹת אַחַד הָרֵקִים.&#8221; וַיֹּאמֶר</p>

<p>דָּוִד אֶל מִיכַל: &quot;לִפְנֵי יְיָ אֲנִי שִׂחַקְתִּי</p>

<p>אֲשֶׁר בָּחַר בִּי מֵאָבִיךְ וּמִכָּל בֵּיתֵהוּ</p>

<p>לְצַוֹּת אוֹתִי לְנָגִיד עַל-עַם יְיָ אֱלֹהַּ</p>

<p>וּנְקַלּוֹתִי עוֹד מִזֹּאת בְּעֵינַי שָׁפֵל אָנִי</p>

<p>וְעִם הָאֲמָהוֹת אֲשֶׁר אָמַרְתְּ עִמָּם אִכָּבֵדָה.</p>

<p>אַל נָא מִיכַל רַעְיָתִי, גְּבוֹהָה אַל תְּדַבְּרִי</p>

<p>אָדָם בִּיקָר בַּל יָלִין חֲמוּדוֹ כָעָשׁ תֶּמֶס,</p>

<p>רְאִי אַיֵּה גְאוֹן אָבִיךְ, כְּבוֹד בֵּיתוֹ אַיֵּהוּ?</p>

<p>כַּחֲלוֹם עָף כָּל הֲדָרוֹ יִבַשׁ נִדַּף וְאֵינֶנּוּ.</p>

<p>שָׁוְא תִּפְאֶרֶת אָדָם וַיקָרוֹ עֲלֵי חָלֶד</p>

<p>גָּז חִישׁ וַנָּעֻפָה צֵל יָמֵינוּ עֲלֵי אָרֶץ,</p>

<p>אַךְ בּיִרְאַת יְיָ מִבְטַח עֹז, בָּהּ חֶדְוַת נֶצַח.</p>

<p>שִׁמְעִי בַת, שִׁמְעִי סְגוּלָתִי חֲמוּדַת נֶפֶשׁ</p>

<p>שָׂמַחְתִּי בְּאוֹמְרִים לִי בֵּית יְיָ נֵלֵכָה</p>

<p>טוֹב לְהוֹדוֹת שָׁם לַיְיָ זַמֵּר לְעֶלְיוֹן סֶלָה,</p>

<p>הַאֻמְנָם חַסְדֵּי אֵל יָשִׁירוּ כָּל קַצְוֵי אָרֶץ</p>

<p>יָם וְיַבָּשָׁה הַר וְעֵמֶק אֶרֶץ וּמִדְבָּר יָחַד</p>

<p>יוֹדוּ לֵאלֹהִים חַסְדּוֹ אֲשֶׁר יָדוֹ פוֹתֵחַ</p>

<p>וְרָצוֹן לְכָל חַי וְרוּחַ, לְכָל צֶמַח וְנָטַע יַשְׂבִּיעַ,</p>

<p>לִפְנֵי שׁוֹמֵעַ תְּפִלָּה כָּל בָּשָׂר יָבוֹאוּ</p>

<p>מִמִּזְרַח עַד יָם מֻקְטָר וּמֻגָּשׁ לְשֵׁם אֱלֹהַּ,</p>

<p>אָכֵן מֵה טּוֹב וְנָעִים תְּהִלָּה בְּצִיּוֹן לְהַשְׁמִיעַ</p>

<p>מַה יָּקָר הִסְתּוֹפֵף בְּהֵיכָלוֹ בְּהַדְרַת קֹדֶשׁ.&quot;</p>

<p>וַיִּקַּח אֶת כִנּוֹרוֹ וַתְּחִי עָלָיו רוּחַ</p>

<p>וּמִזְמוֹר לְדָוִד שִׁיר נִגֵּן הַמְּנַצֵּחַ:</p>
</blockquote>

<blockquote>
<p>לְךָ דֻמִיָּה תְהִלָּה אֱלֹהִים בְּצִיּוֹן<a href="#fn:11" id="fnref:11" title="see footnote" class="footnote"><sup>11</sup></a></p>
</blockquote>

<blockquote>
<p>וּלְךָ יְשֻׁלַּם-נֶדֶר:</p>

<p>שׁוֹמֵעַ תְּפִלָּה עָדֶיךָ כָּל-בָּשָׂר יָבֹאוּ:</p>

<p>דִּבְרֵי עֲוֹנוֹת גָּבְרוּ מֶנִּי</p>

<p>פְּשָׁעֵינוּ אַתָּה תְכַפְּרֵם:</p>

<p>אַשְׁרֵי תִּבְחַר וּתְקָרֵב יִשְׁכֹּן חֲצֵרֶיךָ</p>

<p>נִשְׂבְּעָה בְּטוּב בֵּיתֶךָ קְדוֹשׁ הֵיכָלֶךָ:</p>

<p>נוֹרָאוֹת בְּצֶדֶק תַּעֲנֵנוּ אֱלֹהֵי יִשְׁעֵנוּ</p>

<p>מִבְטַח כָּל-קַצְוֵי-אֶרֶץ וְיָם רְחֹקִים:</p>

<p>מֵכִין הָרִים בְּכֹחוֹ</p>

<p>נֶאְזָר בִּגְבוּרָה:</p>

<p>מַשְׁבִּיחַ שְׁאוֹן יַמִּים</p>

<p>שְׁאוֹן גַּלֵּיהֶם וַהֲמוֹן לְאֻמִּים:</p>

<p>וַיִּירְאוּ יֹשְׁבֵי קְצָוֹת מֵאוֹתֹתֶיךָ</p>

<p>מוֹצָאֵי בֹקֶר וָעֶרֶב תַּרְנִין:</p>

<p>פָּקַדְתָּ הָאָרֶץ וַתְּשֹׁקְקֶיהָ</p>

<p>רַבַּת תַּעְשְׁרֶנָּה</p>

<p>פֶּלֶג אֱלֹהִים מָלֵא מָיִם</p>

<p>תָּכִין דְּגָנָם כִּי-כֵן תְּכִינֶהָ:</p>

<p>תְּלָמֶיהָ רַוֵּה נַחֵת גְּדוּדֶהָ</p>

<p>בִּרְכִיבִים תְּמֹגְגֶנָּה צִמְחָהּ תְּבָרֵךְ:</p>

<p>עִטַּרְתָּ שְׁנַת טוֹבָתֶךָ</p>

<p>וּמַעְגָּלֶיךָ יִרְעֲפוּן דָּשֶׁן:</p>

<p>יִרְעֲפוּ נְאוֹת מִדְבָּר</p>

<p>וְגִיל גְּבָעוֹת תַּחְגֹּרְנָה:</p>

<p>לָבְשׁוּ כָרִים הַצֹּאן</p>

<p>וַעֲמָקִים יַעַטְפוּ בָר</p>

<p>יִתְרוֹעֲעוּ אַף יָשִׁירוּ:</p>

<br />
</blockquote>

<blockquote>
<p><strong>שָׁמְעָה</strong> מִיכַל נְגִינָתוֹ וַתִּשְׂבַּע נַפְשָׁהּ נֹעַם,</p>

<p>הֶאֱזִינָה חֵן אֲמָרָיו וּשְׂפָתָיו נָשָׁקָה.</p>

<p>אַף בְּנֵי אֱלֹהִים אֵלֵי מָרוֹם שְׂרָפִים מִמַּעַל</p>

<p>שָׁמְעוּ וַיִּשְׁתָּאוּ הִקְשִׁיבוּ וְהִתְפַּלָּאוּ.</p>

<p>&#8220;הַזֶּה רוּחַ יְצִיר עָפָר וּנְגִינַת יְלוּד אֵשֶׁת!&#8221;</p>

<p>זֶה אֶל זֶה קָרְאוּ אִישׁ אֶת אָחִיו שָׁאָלוּ</p>

<p>וְלִפְנֵי כֵּס יָהּ צְבָאוֹת פְּרִי פִי מֶלֶךְ הִגִּישׁוּ,</p>

<p>הִשְתַּחֲווּ לַהֲדוֹם רַגְלָיו וְשֵׁם קָדְשׁוֹ פֵאֵרוּ</p>

<p>כִּי הֶאֱצִיל מֵרוּחוֹ עַל בְּרוּאָיו יוֹשְׁבֵי שָׁפֶל</p>

<p>וְכִי בָחַר בִּישֻׁרוּן בְּנֵי בְחִירָיו נִטְעֵי קֹדֶשׁ</p>

<p>וּמֵאָהֲבָתוֹ לָמוֹ הִמְלִיךְ בֶּן יִשַׁי עָלֵימוֹ</p>

<p>אֲשֶׁר יַרְעֵם בְּתוֹם לֵב יַנְחֵם בִּתְבוּנוֹת כַּפַּיִם</p>

<p>רוּחַ קָדְשׁוֹ יַעֲטֵם, לֵב נָכוֹן יְחַדֵּשׁ בָּמוֹ</p>

<p>יִתֵּן זְמִירוֹת בְּפִיהֶם רִנָּה וְהַלֵּל לְהַשְׁמִיעַ</p>

<p>לְהוֹדוֹת לְאֵל חַי אֲדוֹן הַשָּׁמַיִם וָאָרֶץ</p>

<p>וּבְצִיּוֹן בְמַקְהֵלִים אֶת שֵׁם יְיָ יְבָרֵכוּ.</p>
</blockquote>

<blockquote>
<br />
</blockquote>

<h2 id="שירארבעהעשר">שיר ארבעה עשר</h2>

<blockquote>
<br />
</blockquote>

<p>השמים כסאי והארץ הדום רגלי</p>

<blockquote>
<p>אי-זה בית אשר תבנו לי</p>

<p>ואי-זה מקום מנוחתי.</p>

<br />
</blockquote>

<blockquote>
<p><strong>רָם</strong> יְיָ וְנִשָּׂא אַף יִרְאֶה בַשָּׁפֶל</p>

<p>מִנּוֹגַהּ סְבִיבָיו עֵינָיו שָׁת בַּעֲרָפֶל</p>

<p>מְרוֹמִים יִשְׁכּוֹן שְׁאוֹל וַאֲבַדּוֹן נֶגְדֵּהוּ</p>

<p>בִּמְקוֹם גְּדוּלָתוֹ עַנְוָתוֹ נִמְצָאָה</p>

<p>נַעֲלֶה עַל כָּל גָּבוֹהַּ, גָּאֹה גָאָה</p>

<p>וְאֶת דַּכָּא וּשְׁפַל רוּחַ מִשְׁכָּנֵהוּ.</p>

<p><strong>הֵן</strong> תִּפְאַרְתּוֹ בָאָרֶץ כִּי הוֹפִיעָה</p>

<p>אֹהֶל שִׁכֵּן בְּאָדָם אַךְ סֻכַּת יְרִיעָה</p>

<p>לֹא בְּבֵית אֲרָזִים חָפַץ לֹא בְטִירַת מֶלֶךְ.</p>

<p>בְּמִקְדַּשׁ מְעַט בְּלֵב נִשְׁבָּר וְנִדְכָּה חֶפְצֵהוּ</p>

<p>קָרוֹב הוּא לַאֲשֶׁר בֶּאֱמֶת יִקְרָאֵהוּ</p>

<p>כְּשָׂרִים וְרוֹזְנִים כְּמַחֲזִיקֵי בַפָּלָךְ.</p>

<br />
</blockquote>

<blockquote>
<p><strong>חֻפַּת</strong> כִּסֵּא כְבוֹדוֹ כִּפַּת שָׁמָיִם</p>

<p>זֹהַר שֶׁמֶשׁ וְכוֹכָבִים לוֹ עֲדִי עֲדָיִם</p>

<p>וְתַחַת רַגְלָיו אֶרֶץ וְכָל מַחֲמַדֶּיהָ.</p>

<p>עִם כָּל אַרְזֵי לְבָנוֹן וְשִׁקְמִים רַעֲנַנִּים</p>

<p>שָׁרוֹן וַחֲבַצַלְתּוֹ, עֲמָקִים וְשׁוֹשַנִּים</p>

<p>אוֹפִיר עִם כָּל כִּתְמָהּ וְיִקְרַת אֲבָנֶיהָ.</p>

<p><strong>וְאֵי</strong>-זֶה הֵיכַל חֲמוּדוֹת וּמִבְנֵה אַדֶּרֶת</p>

<p>אִישׁ לֵאלֹהִים יִבְנֶה לְשֵׁם וּלְתִפְאֶרֶת?</p>

<p>אֵי-זֶה מְקוֹם מְנוּחָה לְאֵין מָקוֹם יְכִילֵהוּ? –</p>

<p>כֵּן נָתָן לְדָוִד דְּבַר יְיָ הִבִּיעַ</p>

<p>הַמֶּלֶךְ לְחוֹזֶה מַחְשַׁבְתּוֹ בְּהוֹדִיעַ</p>

<p>אֲשֶׁר לִבְנוֹת מִקְדַּשׁ אֲרָזִים שָׂם בְּלִבֵּהוּ.</p>

<br />
</blockquote>

<blockquote>
<p><strong>נְעִימִים</strong> לִי דָוִד נְעִימִים זְמִירוֹתֶיךָ</p>

<p>עוֹד יְכַבְּדוּנִי נָא פִיךָ וְרוּחֶךָ</p>

<p>לֹא יָדֶיךָ, יֹאמַר אֵל, כִּי דָּם שָׁפָכוּ</p>

<p>בֵּית מִשְׁכָּנִי לֹא אַתָּה תְכוֹנֶנּוּ</p>

<p>אֲשֶׁר יֵצֵא מִמֵּעֶיךָ הוּא יְקִימֶנּוּ,</p>

<p>אָקִים בְּרִית לְזַרְעֶךָ, בְּחַסְדִּי יִמְלָכוּ.</p>

<br />
</blockquote>

<blockquote>
<p><strong>נַעֲלֶה</strong> לֵב צַדִּיק נַעֲלֶה עַל כָּל סְגוּלַת מֶלֶךְ</p>

<p>תֵּבֵל וְכָל חֶמְדָּתָהּ אֶרֶץ וְכָל חֲפָצֶיהָ</p>

<p>לֹא יִשְׁווּ לַאֲשֶׁר יִרְאַת יְיָ הִיא אוֹצָרֵהוּ</p>

<p>לַאֲשֶׁר בְּתוֹרַת אֵל חֶפְצוֹ, בְּמִצְוֹתָיו יִשְׁתַּעֲשֵׁעַ.</p>

<p>זֶה דָּוִד מֶלֶךְ חָסִיד מוֹפֵת לְיִרְאֵי אֱלֹהַּ</p>

<p>יָשַׁב בְּבֵית אֲרָזִים בָּנוּי בְּהָדָר וְתִפְאֶרֶת,</p>

<p>מֶלֶך עַם אַחֵר חִירָם שָׁלַח עֲצֵי אָרֶז</p>

<p>עִם עוֹשֵׂי מְלֶאכֶת מַחְשֶׁבֶת חֳרָשֵׁי עֵץ וְאֶבֶן</p>

<p>לַעֲשׂוֹת יְקָר וּגְדוּלָה לְדָוִד אֲשֶׁר לְשֵׁמַע אֹזֶן</p>

<p>שָׁמַע מַהֲלָלוֹ וַיְחַל בַּמִּנְחָה פָנֵימוֹ</p>

<p>וַיִּבֶן לוֹ בֵית חֶמֶד יְפֵה הֵיכַל הַמֶּלֶךְ,</p>

<p>וְדָוִד לֹא רָמוּ עֵינָיו וְלֹא גָבַהּ לִבֵּהוּ</p>

<p>לֹא דִּבֵּר בְּגֵאוּת לֵאמֹר: הֶעֱשַׁרְתִּי, אוֹן מָצָאתִי,</p>

<p>אַךְ כְּרוֹב גָּדְלוֹ וְתִפְאַרְתּוֹ עַנְוָתוֹ תֶּרֶב</p>

<p>וַיִּכָּנַע לֵאלֹהָיו הוֹדֶה לוֹ חַסְדֵּהוּ,</p>

<p>אָמַר: &quot;מִמְּךָ הַכֹּל מִיָּדְךָ לְךָ אֶתֵּנָה</p>

<p>&quot;אֲפָאֵר בֵּית מִקְדָּשְׁךָ בֵּית זְבוּל לַאֲרוֹן עֻזֶּךָ</p>

<p>&quot;הַבַּיִת הַזֶּה יְהִי עֶלְיוֹן לְכָל טִירוֹת מֶלֶךְ,</p>

<p>&quot;אֵיךְ אֵשֵׁב בְּבֵית אֲרָזִים תּוֹלַעַת אָדָם אָנִי</p>

<p>&#8220;וַאֲרוֹן יְיָ צְבָאוֹת יוֹשֵׁב תּוֹךְ יְרִיעוֹת אֹהֶל?&#8221;</p>

<p>וַיְגַל מַחְשַׁבְתּוֹ לְנָתָן הַנָּבִיא וַיִּיטַב</p>

<p>בְּעֵינֵי הַחוֹזֶה וַיֹּאמַר: &quot;כֹּל בִּלְבָבֶךָ</p>

<p>&#8220;מֶלֶךְ צַדִּיק עֲשֵׂה, כִּי עִמְּךָ יְיָ אֱלֹהֶיךָ.&#8221;</p>

<br />
</blockquote>

<blockquote>
<p><strong>עוֹד</strong> בַּלַּיְלָה הַהוּא וּדְבַר יְיָ הוֹפִיעַ</p>

<p>אֶל נָתָן הַנָּבִיא לֵאמֹר: &quot;לֹא טוֹב יָעַצְתָּ</p>

<p>&quot;לְעַבְדִּי לְדָוִד, כִּי לֹא מַחְשְׁבוֹתַי מַחְשְׁבוֹתֶיךָ.</p>

<p>לֵךְ וְאָמַרְתָּ אֵלָיו, הַאַתָּה תִּבְנֶה בַּיִת</p>

<p>&quot;לִי לָשֶׁבֶת! אַתָּה לִי? הֲלָיוֹצֵר הַחֹמֶר?</p>

<p>&quot;הֵן מִיּוֹם הַעֲלוֹתִי אֶת-יִשְׂרָאֵל מִמִּצְרַיִם</p>

<p>&quot;וְעַד הַיּוֹם הַזֶּה לֹא יָשַׁבְתִּי בַבָּיִת,</p>

<p>&quot;וָאֶהְיֶה מִתְהַלֵּךְ בְּתוֹכָם בְּמִשְׁכָּן וָאֹהֶל,</p>

<p>&quot;בְּכֹל אֲשֶׁר הִתְהַלַּכְתִּי תּוֹךְ עַמִּי זֶרַע קֹדֶשׁ</p>

<p>&quot;הֲדִבַּרְתִּי אֶל אַחַד הָרוֹעִים אֲשֶׁר צִוִּיתִי</p>

<p>&quot;לִרְעוֹת שִׁבְטֵי יִשְׂרָאֵל עַמִּי לֵאמֹר לָמוֹ:</p>

<p>&quot;לָמָּה לֹא בְנִיתֶם לִי בֵּית אֲרָזִים לָשֶׁבֶת?</p>

<p>&quot;הַבְּמִבְנֶה חֶמְדָה מַעֲשֵׂה יְדֵי אָדָם אֶתְפָּאֵרָה?</p>

<p>&quot;הֲבָּעֲצֵי לְבָנוֹן אִכָּבֵד? אִם בְּעַמּוּדֵי שָׁיִשׁ?</p>

<p>&quot;לִי הַלְּבָנוֹן כֻּלּוֹ מַה לִּי קוֹרָה מֵאֲרָזֵהוּ?</p>

<p>&quot; כּוּשׁ וְאוֹפִיר לִי הֵמָּה מַה לִּי מֵאַבְנֵיהֶן אָבֶן?</p>

<p>&quot;וְעַתָּה כֹּה תֹאמַר לְעַבְדִּי לְדָוִד אֲשֶׁר אָהַבְתִּי,</p>

<p>&quot;כֹּה אָמַר יְיָ צְבָאוֹת: אָנֹכִי לְקַחְתִּיךָ</p>

<p>&quot;מִן הַנָּוֶה, קְרָאתִיךָ מֵאַחַר הָעֵדֶר</p>

<p>&quot;לִהְיוֹת נָגִיד עַל עַמִּי, עִמְּךָ הָיִיתִי</p>

<p>&quot;בְּכֹל אֲשֶׁר הָלַכְתָּ, לִכְרָת אוֹיְבֶיךָ מִפָּנֶיךָ,</p>

<p>&quot;וְשֵׁם עָשִׂיתִי לְךָ כְּשֵׁם הַגְּדוֹלִים אֲשֶׁר בָּאָרֶץ,</p>

<p>&quot;וְשַׂמְתִּי מָקוֹם לְעַמִּי לְיִשְׂרָאֵל וּנְטַעְתִּיהוּ</p>

<p>&quot;וְשָׁכַן תַּחְתָּיו וְלֹא יִרְגַּז עוֹד מֵחֲמַת מְצִיקֵהוּ,</p>

<p>&quot;וְלֹא יוֹסִיפוּ בְנֵי עַוְלָה לְעַנּוֹתוֹ כְּמִקֶּדֶם.</p>

<p>&quot;נָתַתִּי שָׁלוֹם בָּאָרֶץ, וִימֵי מַרְגוֹעַ</p>

<p>&quot;אֲשֶׁר לֹא הָיוּ מִימֵי הַשּׁוֹפְטִים אֲשֶׁר צִוִּיתִי</p>

<p>&quot;עַל עַמִּי יִשְׂרָאֵל עַד יוֹם לְמַלְכוּת הִגָּעְתָּ.</p>

<p>&quot;הַאַתָּה דָוִד, הַאַתָּה תִּבְנֶה לִי בָיִת?</p>

<p>&quot;הִגִיד לְךָ יְיָ כִּי בַיִת יַעֲשֶׂה לְּךָ אֱלֹהֶיךָ</p>

<p>&quot;כִּי יִמְלְאוּ יָמֶיךָ וְשָׁכַבְתָּ עִם אֲבוֹתֶיךָ</p>

<p>&quot;וַהֲקִימוֹתִי זַרְעֲךָ אֲשֶׁר יֵצֵא מֵחֲלָצֶיךָ</p>

<p>&quot;לָשֶׁבֶת עַל כִּסְאֲךָ בִּמְנוּחָה וָשֶׁקֶט</p>

<p>&quot;הוּא יִבְנֶה בַיִת לִשְׁמִי לִתְהִלָּה וְתִפְאֶרֶת,</p>

<p>&quot;וְכוֹנַנְתִּי כִסֵּא מַלְכוּתוֹ, עֹז לוֹ אֶתֵּנָה,</p>

<p>&quot;אָנֹכִי אֶהְיֶה לוֹ לְאָב, וְהוּא לְבֵן לִי יֶהִי</p>

<p>&quot;אֲשֶׁר בְהַעֲוֹתוֹ בְשֵׁבֶט אֲנָשִׁים אוֹכִיחֵהוּ</p>

<p>&quot;וּבְנִגְעֵי בְנֵי אָדָם יַסֵּר אֲיַסְּרֵהוּ אָנִי,</p>

<p>&quot;וְחַסְדִּי לֹא יָסוּר מִמֶּנּוּ כַּאֲשֶׁר הֲסִירוֹתִי</p>

<p>&quot;מֵעִם שָׁאוּל אֲשֶׁר הֶעֱבַרְתִּיהוּ מִלְּפָנֶיךָ.</p>

<p>&quot;וְנֶאֱמַן בֵּיתְךָ וּמַמְלַכְתְּךָ לְפָנֶיךָ לָנֶצַח</p>

<p>&#8220;כִּסְאֲךָ יְהִי נָכוֹן, יָקוּם עַד בְּלִי יָרֵחַ.&#8221; –</p>

<p>וַיְדַבֵּר נָתָן לְדָּוִד דִּבְרֵי חִזָּיּוֹן אֵלֶּה.</p>

<br />
</blockquote>

<blockquote>
<p><strong>אָז</strong> נִגַּשׁ הַמֶּלֶךְ דָּוִד לִפְנֵי אֲרוֹן אֱלֹהַּ</p>

<p>וַיִּקּוֹד שָׁם אַפַּיִם אָרְצָה וַיֹּאמַר:</p>

<p>&quot;מִי אָנֹכִי יְיָ אֱלֹהֵי צְבָאוֹת, מָה אָנִי</p>

<p>&quot;וּמַה בֵּיתִי כִּי עַד-הֲלוֹם הֲבֵאתָנִי?</p>

<p>&quot;נַעַר נִקְלֶה רוֹעֵה עֶדְרֵי צֹאן בְּבֵית לָחֶם</p>

<p>&quot;עַתָּה לִנְגִיד יְשֻׁרוּן דָּלֹה דְלִיתָנִי,</p>

<p>&quot;עֶבֶד נִכְנַע לְשָׁאוּל כְּצֵל מֶנּוּ נִרְדָּפְתִּי</p>

<p>&quot;וְאַתָּה פְדִיתָנִי, עַל כִּסְאוֹ הוֹשַׁבְתָּנִי,</p>

<p>&quot;וְעוֹד לְמַעֲלָה מִמֶּנּוּ אֶת כִּסְאִי נִשֵּׂאתָ</p>

<p>&quot;מִכָּל שְׁכֵנַי וְצוֹרְרָי מִסָּבִיב לִי תָנִיחַ</p>

<p>&quot;בְּנֵי נֵכָר יְכַחֲשׁוּ לִי, פָּנַי בְּמִנְחָה יְקַדֵּמוּ.</p>

<p>&quot;כָּכָה יְיָ אֱלֹהִים עָלַי חַסְדְּךָ הִגְדַּלְתָּ</p>

<p>&quot;וַתִּקְטַן עוֹד זֹאת בְּעֵינֶיךָ וְתֶרֶב חָנֵּנִי</p>

<p>&quot;וַתְּדַבֵּר גַּם לְמֵרָחוֹק אֶל בֵּית דָּוִד עַבְדֶּךָ</p>

<p>&quot;וַתְּבַשֵּׂר יֶשַׁע לְזַרְעִי יָמַי כִּי יִמְלָאוּ.</p>

<p>&quot;הֲזֹאת תּוֹרַת אָדָם, דֶּרֶךְ אֵל עִם גָּבֶר?</p>

<p>&quot;וּמַה יוֹסִיף דָּוִד עוֹד לְדַבֵּר אֵלֶיךָ</p>

<p>&quot;אֵין מִלָּה בִלְשׁוֹנִי וּבְמוֹ חִכִּי אֵין אֹמֶר</p>

<p>&quot;אֲדֹנָי יְיָ אַתָּה יָדַעְתָּ אֶת עַבְדֶּךָ</p>

<p>&quot;קָטוֹנְתִּי מִכָּל חֲסָדֶיךָ, לִמְאֹד קָטוֹנְתִּי?</p>

<p>&quot;אַךְ בַּעֲבוּר דְּבָרְךָ אֱלֹהִים וּכְלִבְּךָ עָשִׂיתָ</p>

<p>&quot;כָּל הַגְּדוּלָה הַזֹּאת לְהוֹדִיעַ אֶת עַבְדֶּךָ,</p>

<p>&quot;עַל-כֵּן גָדַלְתָּ יְיָ אֱלֹהִים אֵין כָּמוֹךָ</p>

<p>&quot;אֵין אֱלֹהִים זוּלָתֶךָ כַּאֲשֶׁר שָׁמְעוּ אָזְנֵינוּ.</p>

<p>&quot;וּמִי כְּעַמְּךָ יִשְׂרָאֵל גּוֹי אֶחָד בָּאָרֶץ</p>

<p>&quot;אֲשֶׁר הָלְכוּ אֱלֹהִים לִפְדּוֹת לוֹ לְעָם, בְּרָב כֹּחַ</p>

<p>&quot;לַעֲשׂוֹת לו שֵׁם גְּדֹלוֹת וְנוֹרָאוֹת עַד אֵין חֵקֶר</p>

<p>&quot;לְגָרֵשׁ מִפָּנָיו גּוֹיִם וֵאלֹהֵיהֶם כַּאֲשֶׁר עָשִׁיתָ</p>

<p>&quot;כְּעַמְּךָ יִשְׂרָאֵל אֲשֶׁר פָּדִיתָ מִמִּצְרָיִם.</p>

<p>&quot;יֵאָמֵן עַד-עוֹלָם, יֵאָמֵן אֲשֶׁר דִּבַּרְתָּ</p>

<p>&quot;עַל-עַבְדְּךָ וְעַל-בֵּיתוֹ וְיִגְדַּל שִׁמְךָ בָאָרֶץ,</p>

<p>&quot;כָּל יוֹשְׁבֵי תֵבֵל יַכִּירוּ וְיֵדְעוּ יָחַד</p>

<p>&quot;כִּי יְיָ צְבָאוֹת אֱלֹהֵי יִשְׂרָאֵל הִנֶּךָ</p>

<p>&quot;וּבֵית דָּוִד עַבְדֶּךָ נָכוֹן לְפָנֶיךָ יֶהִי.</p>

<p>&quot;אַתָּה אֵל גָּלִיתָ אָזְנִי לִבְנוֹת לי בָיִת</p>

<p>&quot;עַל-כֵּן מָצָא עַבְדֶּךָ, לְהִתְפַּלֵּל לְפָנֶיךָ,</p>

<p>&quot;הוֹאֵל נָא וּבָרֵךְ אֶת בֵּית עַבְדֶּךָ</p>

<p>&#8220;כִּי אַתָּה דִּבַּרְתָּ וּמִבִּרְכָתְךָ יְבֹרָכוּ.&#8221;</p>

<br />
</blockquote>

<blockquote>
<p><strong>וַיְהִי</strong> דָּוִד בְּכָל דְּרָכָיו מַשְׂכִּיל וְעִמּוֹ אֱלֹהַּ,</p>
</blockquote>

<blockquote>
<p>בְּהִלָּחֲמוֹ בְגוֹיִם סְבִיבָיו גָּבַר וְעָשָׂה חָיִל,</p>
</blockquote>

<blockquote>
<p>הִכָּה יוֹשְׁבֵי פְּלָשֶׁת עַד קוּם לֹא יָכוֹלוּ</p>
</blockquote>

<blockquote>
<p>וְהַמּוֹאָבִים לַעֲבָדִים נֹשְׂאֵי מִנְחָה הִכְנִיעַ</p>
</blockquote>

<blockquote>
<p>בִּנְהַר פְּרָת הִכָּה אֶת מֶלֶךְ צוֹבָה הֲדַדְעֶזֶר</p>
</blockquote>

<blockquote>
<p>וַיִּלְכַּד מִמֶּנּוּ פָרָשִׁים רַבִּים וָרֶכֶב</p>

<p>וַיִּקַּח שִׁלְטֵי זָּהָב מעַבְדֵי הֲדַדְעֶזֶר</p>

<p>וּמֵעָרֵי צוֹבָה לָקַח הַרְבֵּה נְחשֶׁת <strong>.</strong></p>

<p>תֹּעִי מֶלֶךְ חֲמָת שָׁלַח אֶל דָּוִד הַמֶּלֶךְ</p>

<p>אֶת יוֹרָם בְּנוֹ וּבְיָדוֹ כְּלֵי זָהָב וָכֶסֶף</p>

<p>לְבָרֵךְ אֶת דָּוִד עַל אֲשֶׁר נִלְחַם בַּהֲדַדְעֶזֶר</p>

<p>וַיַּכֵּהוּ, כִּי הֲדַדְעֶזֶר אִישׁ מִלְחֲמוֹת תֹּעִי,</p>

<p>וְשָׁלָל רָב לָקַח דָּוִד בַּזָּהָב וּבַכֶּסֶף</p>

<p>מִמּוֹאָב ועַמּוֹן וַעֲמָלֵק עַם הַחֵרֶם,</p>

<p>אֶת כָּל הַהוֹן הַהוּא הִקְדִּישׁ דָּוִד לֶאלֹהַּ</p>

<p>וְאוֹצָר שָׂם לִבְנוֹ אֲשֶׁר דִּבֵּר יְיָ וַיֹאמַר:</p>

<p>&#8220;הוּא יֵשֵׁב עַל כִּסְאֲךָ, הוּא יִבְנֶה לִשְׁמִי בָיִת.&#8221;</p>

<p>וַיֹאמֶר דָּוִד: אִם לֹא זִכִּיתִי יָדִי אָנִי</p>

<p>לִבְנוֹת הֵיכַל יְיָ עוֹדִי בְחַיִּים חַיָתִי</p>

<p>תָּכִין יָדִי לִבְנִי אִישׁ מַצְלִיחַ מִמֶּנִּי</p>

<p>אַכְבִּיר אוֹצְרוֹת דַיָּם לִמְלֶאכֶת הַקֹּדֶשׁ</p>

<p>וְהַבָּיִת אֲשֶׁר יִבְנֶה בְּנִי עָלֹה יַעֲלֶה לְתִפְאֶרֶת</p>

<p>יִרְאוּ כָל גּוֹיֵי אֶרֶץ יַחַד וְיִשְׁתָּאוּ</p>

<p>וְיֹאמְרוּ הִגְדִּיל יְיָ לַעֲשׂוֹת עִם עַם אֵלֶּה</p>

<p>הִגְדִּיל יְיָ לַעֲשׂוֹת עִם מִשְׁפַּחַת בְּנֵי פָרֶץ</p>

<p>עַתָּה הִגְדִּילוּ לַעֲשׂוֹת לַיְיָ אֱלֹהֵימוֹ</p>

<p>וְלִכְבוֹד שְׁמוֹ הַנִּשְׂגָּב מִקְדָּשׁ אֱלֹהִים כּוֹנָנוּ</p>

<p>מְפוֹאָר לְכָל הָעַמִּים, נוֹרָא לְמַלְכֵי אָרֶץ.</p>

<br />
</blockquote>

<blockquote>
<p><strong>אָז</strong> בִּשְׂגּוֹב יַד דָּוִד גָּבְרָה וְעָשְׂתָה חָיִל</p>

<p>וּבְקוּם עָלָיו צָרָיו הֵמָּה כָשְׁלוּ וְנָפָלוּ</p>

<p>לִבּוֹ נָכוֹן בָּטוּחַ וּבִמְגוּרָיו אֵין פָּחַד.</p>

<p>וַיּוֹשַׁע יְיָ אֶת דָּוִד בְּכָל מִצְעָדֵהוּ</p>

<p>וְכֹל אֲשֶׁר שָׁאֲלוּ עֵינָיו לֹא הֶאֱצִיל מִמֶּנּוּ</p>

<p>זוּלָתִי שְׁאֵלָה אַחַת לִבְנוֹת לַיְיָ בָּיִת.</p>

<p>אָז יָשִׁיר דָּוִד לַיְיָ מִזְמוֹרוֹ וַיֹּאמַר:</p>
</blockquote>

<blockquote>
<p>יְיָ: אוֹרִי וְיִשְׁעִי מִמִּי אִירָא<a href="#fn:12" id="fnref:12" title="see footnote" class="footnote"><sup>12</sup></a></p>
</blockquote>

<blockquote>
<p>יְיָ מָעוֹז-חַיַּי מִמִּי אֶפְחָד:</p>

<p>בִּקְרוֹב עָלַי מְרֵעִים לֶאֱכוֹל אֶת-בְּשָׂרִי</p>

<p>צָרַי וְאוֹיְבַי לִי הֵמָּה כָשְׁלוּ וְנָפָלוּ:</p>

<p>אִם-תַּחֲנֶה עָלַי מַחֲנֶה</p>

<p>לֹא-יִירָא לִבִּי</p>

<p>אִם-תָּקוּם עָלַי מִלְחָמָה</p>

<p>בְּזֹאת אֲנִי בוֹטֵחַ:</p>

<p>אַחַת שָׁאַלְתִּי מֵאֵת יְיָ אוֹתָהּ אֲבַקֵּשׁ</p>

<p>שִׁבְתִּי בְּבֵית-יְיָ כָּל-יְמֵי חַיָּי</p>

<p>לַחֲזוֹת בְּנֹעַם-יְיָ וּלְבַקֵּר בְּהֵיכָלוֹ:</p>

<p>כִּי יִצְפְּנֵנִי בְּסֻכֹּה בְּיוֹם רָעָה</p>

<p>יַסְתִּירֵנִי בְּסֵתֶר אָהֳלוֹ בְּצוּר יְרוֹמְמֵנִי:</p>

<p>וְעַתָּה יָרוּם רֹאשִׁי עַל אוֹיְבַי סְבִיבוֹתַי</p>

<p>וְאֶזְבְּחָה בְאָהֳלוֹ זִבְחֵי תְרוּעָה</p>

<p>אָשִׁירָה וַאֲזַמְּרָה לַיְיָ:</p>

<br />
</blockquote>

<blockquote>
<p><strong>וַיִּמְלוֹךְ</strong> דָּוִד עַל כָּל יִשְׂרָאֵל יָחַד</p>

<p>וַיְהִי עוֹשֶׂה מִשְׁפָּט וּצְדָקָה בָאָרֶץ,</p>

<p>אַף דָּרַשׁ לְנוֹתַר מִבֵּית שָׁאוּל לַעֲשׂוֹת חֶסֶד</p>

<p>עִמּוֹ בַּעֲבוּר יְהוֹנָתָן אֲשֶׁר בְּנַפְשׁוֹ אֲהָבָהוּ,</p>

<p>וַיִּשְׁמַע כִּי עוֹד בֵּן לִיהוֹנָתָן נְכֵה רַגְלַיִם</p>

<p>וּשְׁמוֹ מְפִיבשֶׁת וַיִּשְׁלַח וַיִּקָּחֵהוּ.</p>

<p>וַיְדַבֵּר אִתּוֹ טוֹבוֹת וַיֵּט אֵלָיו חֶסֶד,</p>

<p>וַיָּשָׁב לוֹ כָּל-שְׂדֵה שָׁאוּל אָבִיו הַמֶּלֶךְ,</p>

<p>וַיִּקְרָא לְצִיבָא אֲשֶׁר לְבֵית שָׁאוּל עֶבֶד</p>

<p>וַיֹּאמַר אֵלָיו: כָּל אֲשֶׁר לְשָׁאוּל אֲדוֹנֶיךָ</p>

<p>נָתַתִּי לִמְפִיבשֶׁת וְאַתָּה וּבָנֶיךָ</p>

<p>וַעֲבָדֶיךָ אֶת אֲדָמָה לוֹ תַעֲבוֹדוּ,</p>

<p>וְהָיָה בַתְּבוּאוֹת הִנֵּה הוּא לְבֶן אֲדוֹנֶיךָ</p>

<p>וְלַאֲשֶׁר לוֹ, לָתֵת לָמוֹ כָל מַחֲסוֹר הַבָּיִת.</p>

<p>וּמְפִיבשֶׁת יאֹכַל תָּמִיד עַל שֻׁלְחָנִי לָחֶם.</p>

<p>וַיֵּשֶׁב מְפִיבשֶׁת בֶּן שָׁאוּל בִּירוּשָׁלָיִם,</p>

<p>וְדָוִד נִכְבָּד וְגָדוֹל גַּם עִם אֲנָשִׁים וְעִם אֱלֹהַּ.</p>

<br />
</blockquote>

<blockquote>
<p><strong>אָז</strong> רֻתְּחוּ שׂוֹטְנֵי שְׁאוֹל, רֻתְּחוּ כְסִיר נָפוּחַ,</p>

<p>עָלָה עָשָׁן בְּאַפָּם מִנְחִירָם יָצָא לַהַב,</p>

<p>גְּדוּלַת דָּוִד תַּקְנִיאֵם וְתֶרֶב בָּמוֹ כָעַס,</p>

<p>יָרַד גְּאוֹן נְסִיכָם קַרְנֵי בַעַל זְבוּב נִגְדָּעוּ,</p>

<p>נִתְּקוּ כָל זִמּוֹתָיו אָבְדוּ תַחְבּוּלוֹת רֶשַׁע,</p>

<p>וַתְּהִי פְעֻלָּתוֹ מֵאֶפַע עֲלִילוֹתָיו לְאֶפֶס,</p>

<p>אֵין עוֹד מַקְשִׁיב לְקוֹלוֹ, אֵין נִדַּח בְּאַדְמַת קֹדֶשׁ,</p>

<p>כִּי יִפְעַר פִּיו לְהָשִּׁיא תֶּאְטָר כָּל אֹזֶן,</p>

<p>זֶרַע יַעֲקֹב שִׁקְּצֶנּוּ תַעֵב יְתָעֲבוּהוּ,</p>

<p>סוּרָה סוּרָה טָמֵא יִקְרְאוּ רוֹאֵי פָנֵימוֹ</p>

<p>הָחֳרֵם שְׁמוֹ בִישֻׁרוּן פּוֹגְשָׁיו בְּפָנָיו יָרָקוּ,</p>

<p>כִּי אֱלֹהִים בְּקִרְבָּם, רָאוּ הֲלִיכַת מַלְכָּם בְּקֹדֶשׁ,</p>

<p>בְּזִמְרַת תְּהִלּוֹתָיו יִתְעַנְגוּ, תָּגֵל כָּל נָפֶשׁ.</p>

<p>עַל-כֵּן לֹא פָנוּ לְשָׂטֵי כְזָבִים וְדוֹבְרֵי רַהַב</p>

<p>נִמְאַס בְּעֵינֵיהֶם נִבְזֶה, תִּגְעַל נַפְשָׁם בָּמוֹ</p>

<p>וַתִּדַּל יַד הַשָּׂטָן נִגְרָשׁ מֻדָּח שְׁאוֹלָה. –</p>

<p>שָׁם נִצָּב בַּעֲדַת מְרֵעִים, חֵיל אֲבַדּוֹן סְבָבָהוּ</p>

<p>וַיַּרְעֵם בְּקוֹל צוֹרֵחַ מְזָרֶה חֵץ וְרֶשֶׁף.</p>

<p>וַיִּשְׁאַג: &quot;הָבוּ מַשְׁחִיתִים! הָבוּ אִזְרוּ חָיִל</p>

<p>&quot;נִנָּקְמָה הַפַּעַם בְּבֶן יִשַׁי וּנְבַלְּעֵהוּ</p>

<p>&quot;נִתְּנָה מִכְשׁוֹל לְפָנָיו, הִזָּהֵר בַּל יוֹדֵעַ.</p>

<p>&quot;קוּמוּ וְנִגַּע בְּכַף יְרֵכוֹ, נֶהֶדְפֶנּוּ לַחֲטָאָה.</p>

<p>&#8220;לְבֹשֶׁת עֶרְוַת מְנָאֵף קָלוֹן יִמְצָא וָנֶגַע.&#8221; –</p>

<p>הֵטַבְתָּ זָמַמְתָּ גְבִיר! עֲדַת שְׁאוֹל קָרָאָה,</p>

<p>יָדֵינוּ תִכּוֹן עִמְּךָ אִתְּךָ נָקוּם וְנַעֲזוֹרָה.</p>

<br />
</blockquote>

<blockquote>
<p><strong>מִיקָרְךָ</strong> בֶּן יִשַׁי, מִגָּדְלֶךָ אִישׁ פֶּלֶא</p>

<p>כִּנּוֹרִי יֵרֵד פְּלָאִים וְיִנְהוֹם בְּמִגְרָעוֹתֶיךָ.</p>

<p>גְּדֻלוֹת נַפְשְׁךָ בְּשִׁיר לְשִׂמְחָה עַד כֹּה סִפַּרְתִּי.</p>

<p>עַתָּה נֶאֱנַחְתִּי לְסַפֵּר עֲוֹנְךָ וְחֲטָאֶךָ,</p>

<p>לֹא חָנֵף הָיִיתִי בִּתְהִלָּתְךָ כִּי נִגַּנְתִּי</p>

<p>אַף לֹא אֶחְנָפְךָ כִּי אֲסַפֵּר מְשׁוּגָתֶךָ.</p>

<p>בַּעֱוֹנְךָ דָוִד כְּמוֹ בְצִדְקָתְךָ גָדַלְתָּ</p>

<p>אַחֲרֵי שׁוּבְךָ נִחַמְתָּ וּתְפִלָּתְךָ נִפְלָאָה,</p>

<p>הוֹרֵיתָ דֶרֶךְ לְחוֹטְאִים אוֹרַח לְשָׁבֵי פֶשַׁע</p>

<p>לָשׁוּב לַיְיָ וִירַחֵם, לֵאלֹהַּ וְיַרְבֶּה לִסְלוֹחַ.</p>

<br />
</blockquote>

<h2 id="שירחמשהעשר">שיר חמשה עשר</h2>

<blockquote>
<br />
</blockquote>

<p>כי אדם אין צדיק בארץ</p>

<p>אשר יעשה טוב ולא יחטא</p>

<blockquote>
<br />
</blockquote>

<blockquote>
<p><strong>אֱנוֹשׁ</strong> עָפָר וָאֵפֶר רִמָּה וְתוֹלָעַת</p>

<p>מֻכֵּה עִוָּרוֹן, רַב שְׁגָגָה וּקְצַר דָּעַת</p>

<p>בְּעָוֹן חוֹלָל וּבְחֵטְא אִמּוֹ יֶחֱמְתֵהוּ</p>

<p>אֵיךְ יֹאמַר תָּמִיד זַכּוֹתִי, טָהַרְתִּי</p>

<p>חַף אֲנִי מִפֶּשַׁע עַל חֲטָאַי גָּבַרְתִּי</p>

<p>טָהוֹר מִטָּמֵא לֹא אֶחָד הִנֵּהוּ.</p>

<p><strong>אִם</strong> שָׁנִים אֶלֶף יִחְיֶה בְּבוֹר כַּפַּיִם</p>

<p>פִּתְאוֹם בְּאֶבֶן נֶגֶף שׁוֹמְטוֹת רַגְלַיִם</p>

<p>שָׂטָן אוֹרֵב לוֹ כִּשְׁפִיפוֹן עֲלֵי דָרֶךְ</p>

<p>עַל-כֵּן בְּנַפְשׁוֹ בְּחַיָיו אַל יֵאֲמֵן גָּבֶר</p>

<p>לְזַכּוֹת אָרְחוֹ עַד שׁוּבוֹ אֱלֵי קָבֶר</p>

<p>כְּאַיִן שׁוּפְכוּ אֲשׁוּרָיו תִּכְשַׁל הַבֶּרֶךְ.</p>

<br />
</blockquote>

<blockquote>
<p><strong>עַל</strong> זֹאת יִתְפַּלֵּל כָּל חָסִיד יוֹם וְלָיִל</p>

<p>נוֹפְלִים יָקוּמוּ, נִכְשָׁלִים יְאַזְּרוּ חָיִל</p>

<p>בַּל יַעַמְדוּ בְרִשְׁעָם בְּחֶטְאָם בַּל יִגְוָעוּ</p>

<p>יַעֲזוֹב חֵטְא, יָשׁוּב לָאֵל וִיחֻנֶּנוּ</p>

<p>יְכַפֵּר פְּשָׁעָיו וּכְאָב אֶת בְּנוֹ יִרְצֶנוּ</p>

<p>כִּי יְדַע יֵצֶר אֱנוֹשׁ, מַעְגְלוֹתָיו נָעוּ.</p>

<p><strong>זֶה</strong> דָּוִד צַדִּיק וּמֶלֶךְ מַשִׁיחַ</p>

<p>שָׁתוּל בְּבֵית יְיָ בְּחַצְרוֹת אֵל יַפְרִיחַ</p>

<p>אַף הוּא נוֹקֵשׁ בַּחֲטָאָה, עֲשׂוֹת הָרֵעַ,</p>

<p>תָּר אַחַר לִבּוֹ וְעֵינוֹ וְנִלְכַּד בְּרֶשַׁע</p>

<p>אָבָה לְכַסּוֹת חֶטְאוֹ וַיּוֹסֵף פֶּשַׁע –</p>

<p>אַךְ מִהֵר שָׁב וְנִחָם, לְהֵיטֵב יוֹדֵעַ.</p>

<br />
</blockquote>

<blockquote>
<p><strong>בְּצוֹם</strong> וּתְפִלָּה קְרוֹעַ קָרַע לִבֵּהוּ</p>

<p>נִשְׁבָּר וְנִדְכֶּה הִתְוַדָּה עַל חֶטְאֵהוּ</p>

<p>וַיְחַל פְּנֵי אֱלֹהָיו בְּכָל מַאֲמַצֵּי כֹחַ</p>

<p>אָז עָנָה אֵל: סָלַחְתִּי כִדְבָרֶךָ</p>

<p>הִנֵּה לְתוֹעִים מוֹרֶה דֶרֶךְ הִנֶּךָ</p>

<p>עָדַי יָשׁוּבוּ כִּי אַרְבֶּה לִסְלוֹחַ.</p>

<br />
</blockquote>

<blockquote>
<p><strong>תָּקְפָה</strong> יַד דָּוִד, רַבּוּ צְבָאָיו עוֹשֵׂי חָיִל,</p>

<p>וַתִּכּוֹן מַלְכוּתוֹ מְאֹד, כְּצוּר נָכוֹן כִּסְאֵהוּ,</p>

<p>חֵיל גּוֹיִם צָרָיו אַף כִּי יַחַד עָלָיו קָשָׁרוּ</p>

<p>חֶרֶב גִּבּוֹרָיו תְּפִיצֵם כְּמוֹץ יְסַעֲרֵהוּ רוּחַ.</p>

<p>וּבְנֵי צְרוּיָה יוֹאָב וְאְַבְשַׁי גִּבּוֹרֵי כֹחַ</p>

<p>וּמְלֻמְּדֵי מִלְחָמָה בְּרֹאשׁ חֵילָיו עָמָדוּ</p>

<p>אֶל אֲשֶׁר פָּנוּ הִצְלִיחוּ וּזְרוֹעָם עֹז לָמוֹ,</p>

<p>חָנוּן מֶלֶךְ עַמּוֹן וְעוֹזְרָיו לִפְִנֵיהֶם נִגָּפוּ</p>

<p>&#8220;חֲזַק וְנִתְחַזַּק בְּעַד עַמֵּנוּ וְעָרֵי אֱלֹהֵינוּ&#8221;</p>

<p>אָמְרוּ הַגִּבּוֹרִים בְּשָׁלְפָם חֶרֶב נוֹקֶמֶת</p>

<p>לְיַסֵּר מֶלֶךְ בְּנֵי עַמּוֹן עַל עֲשׂוֹתוֹ הָרֶשַע</p>

<p>לְהַלְעִיב בְּמַלְאֲכֵי דָוִד וְהֵם כְּצִירֵי שָׁלוֹם בָּאוּ</p>

<p>לְנַחֲמוֹ בְּשֵׁם דָּוִד עַל מוֹת מֶלֶךְ נָחָשׁ אָבִיהוּ,</p>

<p>וְהוּא גִלַּח חֲצִי זְקָנָם וְכָרַת מַדְוֵיהֶם בַּחֵצִי</p>

<p>וַיְשַׁלְּחֵם בְּחֶרְפָּה אֲשֶׁר לֹא כְדַת גּוֹיֵי אָרֶץ.</p>

<p>&#8220;חֲזַק וְנִתְחַזַק&#8221; גִּבּוֹרֵי דָוִד קָרָאוּ</p>

<p>וַיִּפְּלוּ בְמַחֲנֵה עַמּוֹן וּבְמַחֲנֵה הֲדַרְעֶזֶר</p>

<p>אֲרָם וּמַעֲכָה, וַיַּכּוּם וַיַּשְׁמִידוּם יָחַד. –</p>

<p>אָז נָפַל פַּחַד דָּוִד עַל כָּל מַלְכֵי קֶדֶם</p>

<p>וַיַּשְׁלִימוּ אִתּוֹ, וְאֶת עַמּוֹן לֹא הוֹשִׁיעוּ,</p>

<p>בְּנֵי נֵכָר לְשֵׁמַע אֹזֶן לְדָוִד יִשָׁמֵעוּ</p>

<p>לוֹ שָׂרִים נִכְנָעוּ וּמְלָכִים שַׁי הוֹבִילוּ,</p>

<p>וּלְמַס עוֹבֵד הֵשִׂים רַבִּים מִגּוֹיֵי אֶרֶץ. –</p>

<p>וַתָּרֶם קֶרֶן יִשְׂרָאֵל, יַעֲקֹב רֹאשׁ נָשָׂאוּ</p>

<p>נַעֲלָה תִפְאַרְתָּם בַּגּוֹיִם בְּעַמִּים יְאֻשָּׁרוּ</p>

<p>בַּעֲבוּר דָּוִד נְסִיכָם, בְּיַד מַלְכָּם מְשִׁיחַ אֱלֹהַּ,</p>

<p>עַל-כֵּן יָקָר שְׁמוֹ בִּישֻׁרוּן וְיִיקַר לָנֶצַח</p>

<p>שִׁבְטֵי יָהּ מִדּוֹר דּוֹר צֶמַח יִשַׁי יְכַבֵּדוּ. –</p>

<p>גַּם בַּשְּׁחָקִים אֵלֵי מָרוֹם שֵׁם דָּוִד יַכְתִּירוּ</p>

<p>בִּזְבוּל עֶלְיוֹן נְעִימַת זְמִירוֹתָיו תִּשָּׁמֵעַ</p>

<p>וּנְגִינַת שִׁירֵי תְהִלּוֹתָיו בְּמַקְהַלוֹת שָׁרוּ</p>

<p>וְלִפְנֵי כֵס שַׁדַּי יַגִּישׁוּ עֲטֶרֶת תִּפְאֶרֶת</p>

<p>וַיֹּאמְרוּ: &quot;זֶה פְּרִי אָדָם צַדִּיק וָמֶלֶךְ</p>

<p>&quot;זֶה שִׂיחַ דָּוִד לְשׁוֹנוֹ תִהַלֵּךְ בָּאָרֶץ</p>

<p>&#8220;יְאַלֵּף עַמּוֹ הוֹדֶךָ, בְּפִיהֶם יָשִׂים תְּהִלָּתֶךָ,&#8221;</p>

<p>וַיְיָ חָפֵץ בְּבֶן יִשַׁי, מִנְחַת פִּיו יָרִיחַ,</p>

<p>וְאוֹמֵר: &quot; זֶה דָּוִד עַבְדִי בְּחִירִי נַפְשִׁי רָצִיתִי</p>

<p>&#8220;קֶרֶן יִשְׁעוֹ אַגְבִּיהַ, עֶלְיוֹן לְמַלְכֵי אָרֶץ.&#8221;</p>

<br />
</blockquote>

<blockquote>
<p><strong>וַיְהִי</strong> הַיּוֹם וַיָּבוֹאוּ בְּנֵי אֱלֹהִים יַחַד</p>

<p>לְהִתְיַצֵּב עַל יְיָ וּבָא גַם שָּׂטָן בְּתוֹכָמוֹ.</p>

<p>וַיֹּאמֶר יְיָ אֶל הַשָּׂטָן: &#8220;אֵי מִזֶּה בָּאתָ?&#8221;</p>

<p>וַיַּעַן הַשָּׂטָן: &#8220;מִשּׁוּט וְהִתְהַלֵּךְ בָּאָרֶץ.&#8221;</p>

<p>וַיֹּאמֶר יְיָ לוֹ: &quot;אֶרֶץ יְהוּדָה בְעָבְרֶךָ</p>

<p>&quot;הֲשַׂמְתָּ לִבְּךָ אֶל עַבְדִּי דָוִד, כִּי אֵין כָּמוֹהוּ</p>

<p>&quot;בִּבְנֵי אָדָם צַדִּיק תָּמִים הַשְׂכֵּל וְיָדוֹעַ</p>

<p>&quot;אוֹתִי, אוֹהֵב וְיָרֵא אֱלֹהָיו בְּכָל לֵב וְנֶפֶשׁ</p>

<p>&quot;תּוֹרָתִי שַׁעֲשׁוּעָיו, בְּמִצְוֹתַי נַפְשׁוֹ חָפֵצָה…</p>

<p>וַיַּעַן הַשָּׂטָן אֶת יְיָ וַיֹּאמַר:</p>

<p>&#8220;אַף חָפֵץ בְּתַאֲוַת לִבּוֹ, וַיַּעַט לְכָל חֵשֶׁק.&#8221;</p>

<p>וַיֹּאמֶר יְיָ: &quot;בְּחִירִי הוּא נָגִיד וָמֶלֶךְ</p>

<p>&quot;תַּאֲוַת לִבּוֹ נָתַתִּי לוֹ, וּבַל מָנַעְתִּי</p>

<p>&#8220;אֲרֶשֶׁת שְׂפָתָיו, נוֹצֵר תְּאֵנָה יֹאכַל פִּרְיָהּ.&#8221;</p>

<p>וַיַּעַן הַשָּׂטָן: &quot;אַף בַּאֲשֶׁר לֹא לוֹ נָתַתָּ</p>

<p>&quot;וַאֲשֶׁר הִזְהַרְתָּ בְּסִינַי בַּעֲשֶׂרֶת דְּבָרֶיךָ</p>

<p>&quot;יִשְׁלַח יָדוֹ וְיִקַּח, בְּבוֹא הַתַּאֲוָה לְעֵינֵיהוּ. –</p>

<p>&quot;תְּנָה לִי אֲדוֹנֵי הָאֲדוֹנִים! תְּנָה לִי הַיְכוֹלֶת</p>

<p>&quot;וְהַצְלִיחַ נָא בְיָדִי אֲשֶׁר לַעֲשׂוֹת חָפַצְתִּי.</p>

<p>&quot;בְּזֹאת יִבָּחֵן כִּי לֹא נֶאֶמְנָה עִם אֵל רוּחֵהוּ</p>

<p>&quot;וְלִבּוֹ בַּל תָּמִים עִמְּךָ, כִּי יַעֲבוֹר עַל חֻקֶּיךָ</p>

<p>&#8220;יָתוּר אַחַר לִבּוֹ וְעֵינוֹ וְזָנָה אַחֲרֵימוֹ.&#8221; –</p>

<p>וַיֹּאמֶר יְיָ אֶל הַשָּׂטָן: &quot;הִנּוֹ בְיָדֶיךָ,</p>

<p>&quot;תִּמְשׁוֹל עַל עֵינָיו, מֵחֲזוֹת יֶחֱזֶה לְהַתְעֵהוּ.</p>

<p>&quot;רַק אֶת נַפְשׁוֹ שְׁמוֹר, אַל תִּגַּע בִּלְבָבֵהוּ,</p>

<p>&#8220;חָפְשִׁי יְהִי, אֵין אוֹנֵס, בִּרְצוֹנוֹ יִבְחַר וְיַעַשׂ.&#8221; –</p>

<p>וַיֵּלֵךְ הַשָּׂטָן. יְיָ גָּמַר אֹמֶר:</p>

<p>גַּם בְּהִכָּשֵׁל פַּעֲמֵי מְשִׁיחִי אֶפְתַּח לוֹ שַׁעַר</p>

<p>אוֹשִׁיט יָדִי וְאֶקָּחֵהוּ, כִּי יָשׁוּב בְּתוֹם נֶפֶשׁ</p>

<p>כִּי יִנָּחֵם עַל מַעֲשָׂיו וְעָזַב דֶּרֶךְ רֶשַׁע.</p>

<p>אִם יֵבְךְ וְיִתְחַנֵּן לִי, אֶעֱנֶה וְאֹמַר סָלַחְתִּי.</p>

<p>יְהִי מוֹפֵת לְחוֹטְאִים, מוֹרֵה דֶּרֶךְ לְשָׁבֵי פֶשַׁע.</p>

<br />
</blockquote>

<blockquote>
<p><strong>לִתְשׁוּבַת</strong> הַשָּנָה לְעֵת צֵאת מַלְכֵי אֶרֶץ</p>

<p>וַיִּשְׁלַח דָּוִד אֶת יוֹאָב וְכָל עַם הֶחָיִל</p>

<p>וַיָּשְׁחִיתוּ אֶת בְּנֵי עַמּוֹן וַיָּצוּרוּ</p>

<p>עַל רַבָּה הָעִיר, וְדָוִד יוֹשֵׁב בִּירוּשָׁלַיִם.</p>

<p>וַיְהִי לְעֵת עֶרֶב וְדָוִד קָם מִתּוֹךְ חֶדְרֵהוּ</p>

<p>וַיִּתְהַלֵּךְ בִּרְוָחָה עַל גַּג בֵּית הַמֶּלֶךְ.</p>

<p>רוּחַ חֶדְוָה חִיַתְהוּ, נַפְשׁוֹ רָוְתָה עֹנֶג</p>

<p>בְּהַבִּיטוֹ בַשְּׁחָקִים טוֹהַר פְּנֵי הָרָקִיעַ,</p>

<p>וְרוּחַ צַח הִשִּׁיב מִיָּם סוֹבֵב עַל שְׁפָיִם,</p>

<p>וְהַיּוֹם יָפוּחַ מֵחֻמּוֹ בִּנְטוֹת צִלְלֵי עֶרֶב.</p>

<p>וּלְמֶרְחָק עַפְעַפָּיו שָׁרוּ טוּרֵי הַרְרֵי קֶדֶם,</p>

<p>כַּרְמֵל וּלְבָנוֹן, שָׁרוֹן וַעֲרָבָה יִפְרָחוּ,</p>

<p>עֲמָקִים עָטְפוּ בָר, וְעֶשְׂבֵי שָׂדָי צְבָעִים יַחֲלִיפוּ,</p>

<p>וּלְמוּלוֹ קִרְיַת מַלְכוּתוֹ עִיר כְּלִילַת יוֹפִי,</p>

<p>יְפֵה נוֹף מָשׂוֹשׂ לְכָל הָאָרֶץ בַּת יְרוּשָׁלָיִם,</p>

<p>וְאָזְנָיו שָׁמְעוּ שְׁאוֹן הֲמוֹנָהּ מֵאָדָם תְּהִימֶנָּה</p>

<p>הָרִים כְּחוֹמָה יְסוֹבֶבוּהָ וּכְשׁוֹמֵר עָלֶיהָ</p>

<p>מְצוּדַת צִיּוֹן וּמִגְדָּלֶיהָ, בְּצוּרִים בַּשָּׁמַיִם,</p>

<p>וַיְיָ סָבִיב לְכֻלָּם, סָבִיב לְעַמּוֹ נֶצַח.</p>

<p>אָז תַּעֲלוֹזְנָה כִּלְיוֹת דָּוִד וְנַפְשׁוֹ רוֹמֵמָה</p>

<p>וַיֹּאמַר: &quot;בְּאָשְׁרִי כִּי יְאַשְּׁרוּנִי רוֹזְנֵי אָרֶץ,</p>

<p>&quot;מֶלֶךְ אָנִי עַל אֶרֶץ צְבִי וְעַל עִיר הַמַּעֲטֶרֶת,</p>

<p>&quot;וְחֵיל גִּבּוֹרַי בַּשָּׂדֶה כִּנְמֵרִים בְּהַרְרֵי טָרֶף,</p>

<p>&quot;יָפִיצוּ אוֹיְבַי מִפָּנַי, צָרַי יַכְנִיעוּ.</p>

<p>&quot;בָּרוּךְ יְיָ אֱלֹהֵי חַסְדִּי אֲשֶׁר עָלָיו נְתָנָנִי. –</p>

<p>וְהִנֵּה שָׂטָן עוֹמֵד לְנֶגְדוֹ, שִׁנָּיו יַחֲרוֹק וְנָמָס.</p>

<p>חֶדְוַת דָּוִד קִנַּאתְהוּ, חָרָה בְגִילַת מֶלֶךְ,</p>

<p>וַיֹּאמַר: &quot;צוֹרֵר עֲדָתִי! גַּאֲוָתְךָ אַשְׁפִּילָה,</p>

<p>&quot;הִנְךָ בְּכַפַּי, עַתָּה תִּכְבַּד יָדִי עָלֶיךָ</p>

<p>&quot;נֶגַע וְקָלוֹן אַמְצִיאֶךָ, וּלְשִׁמְצָה תֶהִי,</p>

<p>&quot;אֶתֵּן מִכְשׁוֹל לְפָנֶיךָ, רַגְלְךָ תִּגּוֹף בָּאָבֶן,</p>

<p>&quot;לֹא יוֹסִיף אֱלֹהִים חֲנָנְךָ, לְהַטּוֹת לְךָ חֶסֶד,</p>

<p>&#8220;כִּי אֲנִי אַבְאִישׁ רֵיחֲךָ בְּעֵינֵי יְיָ אֱלֹהֶיךָ.&#8221;</p>

<br />
</blockquote>

<blockquote>
<p><strong>וַיָּסֶת</strong> הַשָּׂטָן אִשָּׁה יְפַת מַרְאֶה וְתֹאַר</p>

<p>וַיַּאֲפֵל לְעֵינֶיהָ, וַיְהִי לָהּ חֶשְׁכַּת לָיִל.</p>

<p>וַתִּפְשַׁט עֲרוּמָה וַתֹּאמֶר: מִי יִרְאֵנִי?</p>

<p>וַתִּרְחַץ בַּחֲצַר בֵּיתָהּ תַּחַת פְּנֵי רָקִיעַ,</p>

<p>וְעֵינֵי דָוִד תָּאוֹרְנָה כְּאוֹר הַצֳּהָרָיִם,</p>

<p>וַיְהִי פֹה עָנָן וְחֹשֶׂךְ וְשָׁם הֵאִיר הִלָּיְלָה,</p>

<p>וְהַמֶּלֶךְ מִתְהַלֵּךְ עַל הַגָּג הֵנָּה וְהֵנָּה,</p>

<p>וַיַּבֵּט לְפָנָיו וַיַרְא אֶת הָאִשָּׁה רוֹחֶצֶת</p>

<p>וַיֵעָצֵם אֶת עֵינָיו, סוֹגֵר וְהַשָּׂטָן פּוֹתֵחַ.</p>

<p>וְהָאִשָּׁה טוֹבַת מַרְאֶה מְאֹד, בְּבָנוֹת יָפְיָפָה,</p>

<p>הָרְהַב לֵב הַמֶּלֶךְ וְאֵשׁ הַתַּאֲוָה נִשָׂקָה,</p>

<p>הַשָּׂטָן מְצַחֵק, וְדָוִד עָמַד כִּמְתַעְתֵּעַ. –</p>

<p>וְהַמֶּלֶךְ דָּרשׁ דָּרַשׁ לְאִשָּׁה וַיֹּאמֵרוּ:</p>

<p>&#8220;זֹאת אֵשֶׁת אוּרִיָּה הַחִתִּי וּשְׁמָּהּ בַּת שֶׁבַע.&#8221;</p>

<p>וַיִּשְׁלַח דָּוִד מַלְאָכִים וַיִּקָּחֶהָ</p>

<p>וַיִּתְעַלֵּס עִמָּהּ בָּאֳהָבִים, וְהִיא מִתְקַדֶּשֶׁת</p>

<p>מִטּוּמְאָתָהּ וַתָּשָׁב אֶל בֵּיתָהּ וַתַּהַר</p>

<p>וַתִּשְׁלַח וַתַּגֵּד לְדָוִד לֵאמֹר: &#8220;הָרָה אָנִי.&#8221;–</p>

<p>וַיִּשְׁלַח דָּוִד אֶל יוֹאָב אֶל הַמַּעֲרָכֶת</p>

<p>לֵאמֹר: &#8220;שְׁלַח לִי אֶת אוּרִיָּה הַחִתִּי,&#8221; וַיִּשְׁלָחֵהוּ.</p>

<p>וַיָּבֹא אוּרִיָּה וַיִּשְׁאַָלֵהוּ הַמֶּלֶךְ</p>

<p>לִשְׁלוֹם יוֹאָב וְלִשְׁלוֹם הָעָם וְהַמִּלְחָמָה,</p>

<p>וַיְסַפֵּר אוּרִיָּה הַדְּבָרִים כַּאֲשֶׁר הֵמָּה,</p>

<p>וַיֹּאמֶר דָּוִד: &quot; רֵד לְבֵיתְךָ וּרְחַץ רַגְלֶיך.&quot;</p>

<p>אוּרִיָּה יָצָא וַתֵּצֵא אַחֲרָיו מַשְׂאַת הַמֶּלֶךְ.</p>

<p>וַיִּשְׁכַּב אוּרִיָּה בְּחוּץ פֶּתַח בֵּית הַמֶּלֶךְ</p>

<p>עִם כָּל עַבְדֵי אֲדוֹנָיו וְלֹא יָרַד אֶל-בֵּיתֵהוּ.</p>

<p>וַיֻּגִּד לְדָוִד: לֹא-יָרַד אוּרִיָּה הַבָּיְתָה.</p>

<p>וַיֹּאמֶר לו דָּוִד: &quot;הֲלא אַתָּה בָא מִדֶּרֶךְ</p>

<p>לָמָּה לֹא יָרַדְתָּ אֶל בֵּיתֶךָ לָנוּחַ?&quot;</p>

<p>וַיֹּאמֶר אוּרִיָּה: &quot; הִנֵּה הָאָרוֹן הַקֹּדֶשׁ</p>

<p>&quot;וְיִשְׂרָאֵל וִיהוּדָה יוֹשְׁבִים בְּסֻכּוֹת אֹהֶל</p>

<p>&quot;וַאֲדוֹנִי יוֹאָב וַעֲבְדֶיךָ חוֹנִים הֵמָּה</p>

<p>&quot;עַל פְּנֵי הַשָּׂדֶה, וְאֵיךְ אָבוֹא אֶל בֵּיתִי אָנִי</p>

<p>&quot;לֶאֱכוֹל וְלִשְׁתּוֹת וְלִשְׁכַּב עִם אִשְׁתִּי? חַיֶּיךָ</p>

<p>&#8220;וְחֵי נַפְשֶׁךָ הַמֶּלֶךְ, אִם אֶעֱשֶׂה כָאֵלֶּה.&#8221;</p>

<p>וַיֹּאמֶר דָּוִד: &quot; שֵׁב פֹּה הַיּוֹם וּמָחָר אֲשַׁלְּחֶךָ.&quot;</p>

<p>וַיֵּשֵׁב אוּרִיָּה בַּיּוֹם הַהוּא בִירוּשָׁלָיִם.</p>

<p>וַיִּקְרָא לוֹ דָוִד וַיֹּאכַל לְפָנָיו לֶחֶם</p>

<p>וַיֵּשְׁתְּ וַיְשַׁכְּרֵהוּ וַיֵּצֵא בָעֶרֶב</p>

<p>לִשְׁכַּב בְּמִשְׁכָּבוֹ עִם כָּל עַבְדֵי הַמֶּלֶךְ</p>

<p>ואֶל בֵּיתוֹ לֹא יָרַד גַּם בְּזֶה הַלָּיְלָה.</p>

<br />
</blockquote>

<blockquote>
<p><strong>בָּא</strong> דָוִד בְּמָצוֹק, כְּלִימָה כִסְּתָה פָנֵימוֹ</p>

<p>וַיֹּאמֶר: עַתָּה אֶהְיֶה לְבוּז לְשִׁמְצָה וָדוֹפִי.</p>

<p>כִי תִגָּלֶה עֶרְוַת דָּבָר, עֲוֹנִי בְּבַת שֶׁבַע. –</p>

<p>פּוֹטֵר מַיִם רֵאשִׁית זָדוֹן, יוֹסִיף חֵטְא לְפֶשַׁע.</p>

<p>חָפֵץ דָּוִד לְכַסּוֹת חֶטְאוֹ, וְנָפַל מִפַּח לְפַחַת.</p>

<p>וַיְהִי בַּבֹּקֶר וַיִּכְתּוֹב דָּוִד סֵפֶר</p>

<p>וַיִּשְׁלַח בְּיַד אוּרִיָּה אֶל יוֹאָב שַׂר הֶחָיִל</p>

<p>וַיִּכְתּוֹב בַּסֵּפֶר וַיֶּחְתַּם הַדְּבָרִים אֵלֶּה:</p>

<p>&quot;אֶחְפּוֹץ בְּמוֹת אוּרִיָּה לְהַכְחִידוֹ מִן הָאָרֶץ.</p>

<p>&quot;וְעַתָּה עֲשֵׂה נָא יוֹאָב כְּחָכְמָתְךָ לְהַעֲבִירֵהוּ</p>

<p>הָבוּ אוֹתוֹ בִמְקוֹם הַמִּלְחָמָה הַחֲזָקָה</p>

<p>וְשַׁבְתֶּם מֵאַחֲרָיו וְנִכָּה וָמֵת בְּיַד אוֹיְבֵינוּ.&quot;</p>

<p>וַיְהִי בִּשְׁמוֹר יוֹאָב אֶל רַבָּה לִלְחוֹם אֵלֶיהָ</p>

<p>וַיִּתֵּן אֶת אוּרִיָּה וּמְעַט אַנְשֵׁי חַיִל</p>

<p>אֶל הַמָּקוֹם אֲשֶׁר יָדַע כִּי חָזָק שָׁמָּה</p>

<p>חֵיל הָאוֹיֵב, וְאַנְשֵׁי עִיר יָצְאוּ וַיִּלָּחֲמוּ בָמוֹ</p>

<p>וְעַבְדֵי דָוִד עִם אוּרִיָּה נָפְלוּ וָמֵתוּ.</p>

<p>וַיִּשְׁלַח יוֹאָב מַלְאָךְ לְסַפֵּר אֶל הַמֶּלֶךְ</p>

<p>דִּבְרֵי הַמִּלְחָמָה וְכִי מֵת גַּם אוּרִיָּהוּ</p>

<p>וַיֹּאמֶר דָּוִד אֶל הַמַּלְאָךְ: &quot;מַהֵר וְשׁוּבָה</p>

<p>&quot;אֶל יוֹאָב וְכֹה תֹאמַר: אַל יֵרַע בְּעֵינֶיךָ</p>

<p>&quot;אֲשֶׁר קָרָה, כִּי-כָזֹה וְכָזֶה תֹּאכַל הַחֶרֶב,</p>

<p>&#8220;הַחֲזֵק מִלְחַמְתְּךָ אֶל הָעִיר וְהָרְסָהּ וְחַזְּקֵהוּ.&#8221;</p>

<p>וַתִּשְׁמַע בַּת שֶׁבַע כִּי מֵת בַּעַל נְעוּרֶיהָ</p>

<p>וַתִּסְפּוֹד עָלָיו, וַיַּעַבְרוּ יְמֵי הָאֵבֶל</p>

<p>וַיִּשְׁלַח דָּוִד וַיַּאַסְפָהּ אֶל-בֵּיתֵהוּ</p>

<p>וַתְּהִי-לוֹ לְאִשָּׁה, וַתֵּלֶד לוֹ בֵּן. וַיֵּרַע</p>

<p>הַדָּבָר אֲשֶׁר עָשָׂה דָוִד בְּעֵינֵי אֱלֹהַּ.</p>

<br />
</blockquote>

<blockquote>
<p><strong>יִגְעַר</strong> יְיָ בְּךָ הַשָּׂטָן, מְעַוֵּר עֵינָיִם!</p>

<p>יִגְעַר בְּךָ הַבּוֹחֵר בְּדָוִד וִירוּשָׁלַיִם,</p>

<p>הִדַּחְתָּ לֵב צַדִּיק לָשׂוּם עִם מְנָאֲפִים חֶלְקֵהוּ,</p>

<p>אִישׁ יָקָר וְנֶאֱמָן הִפַּלְתָּ בְּחֶרֶב אוֹיְבֵהוּ,</p>

<p>מַשְׁחִית נְפָשׁוֹת תְּמִימִים! אַל יָגֵל לִבֶּךָ,</p>

<p>אַל תֹּאמַר יְכָלְתִּיו, כִּי לֹא תָפֵק זְמָמֶךָ,</p>

<p>שֶׁבַע יִפּוֹל צַדִּיק וְקָם, כִּי לְהֵיטֵב יוֹדֵעַ,</p>

<p>צִדְקוֹ יַעֲמוֹד לָעַד, רֶגַע מוּסָר פּוֹרֵעַ,</p>

<p>לְהַפְרִיד דָּוִד מֵאלֹהָיו בַּל תַּעֲצוֹר כֹּחַ,</p>

<p>זֶה יָצוּם וְיִתְפַּלֵּל, וְזֶה יַרְבֶּה לִסְלוֹחַ.</p>

<br />
</blockquote>

<blockquote>
<p><strong>וַיְיָ</strong> שָׁלַח אֶת נָתָן הַחוֹזֶה, וַיָּשֶׂם</p>

<p>דָּבָר בְּפִיו לְהַגִּיד לְדָוִד הַמֶּלֶךְ</p>

<p>וַיָּבוֹא אֶל דָּוִד וַיִּפְתַּח פִּיו וַיֹּאמֶר:</p>

<p>שְׁנֵי אֲנָשִׁים, רָשׁ וְעָשִׁיר בְּעִיר אַחַת יָשָׁבוּ,</p>

<p>לֶעָשִׁיר הָיָה צֹאן וּבָקָר לְמֵאָה וְאֶלֶף</p>

<p>וּלְרָשׁ אֵין כֹּל רַק כִּבְשָׂה אַחַת קְטַנָּה</p>

<p>אֲשֶׁר קָנָה וַיְחַיֶּהָ, וַתִּגְדַּל עִמּוֹ בַּבָּיִת</p>

<p>עִמּוֹ וְעִם בָּנָיו יַחְדָּו, מִפִּתּוֹ אֹכֶלֶת</p>

<p>מִכּוֹסוֹ תִשְׁתֶּה, בְחֵיקוֹ תִשְׁכָּב, כְּבַת לוֹ הָיָתָה.</p>

<p>וַיָּבֹא הֵלֶךְ לֶעָשִׁיר, וַיַּחְמוֹל לָקַחַת</p>

<p>מִצֹּאנוֹ וּבְקָרוֹ לַעֲשׂוֹת לְאִישׁ הָאוֹרֵחַ</p>

<p>וַיִּקַּח אֶת כִּבְשַׂת הָאִישׁ הָרָשׁ וַיַּעֲשֶׂהָ</p>

<p>לָאִישׁ הַבָּא אֵלָיו וַיֹּאכְלוּ וַיִּשְׂמָחוּ. –</p>

<p>וַיִּחַר אַף דָּוִד בָּאִישׁ מְאֹד וַיֹּאמַר:</p>

<p>חַי יְיָ! הָעֹשֶׂה זֹאת לוֹ מִשְׁפַּט מָוֶת,</p>

<p>וְאֶת הַכִּבְשָׂה יְשַׁלֵּם לְאִישׁ הָרָשׁ אַרְבַּעְתָּיִם,</p>

<p>עֵקֶב כִּי גָּזַל דָּל וְאֵין חֶמְלָה בְלִבֵּהוּ.</p>

<p>וַיֹּאמֶר נָתָן אֶל דָּוִד: &quot;אַתָּה הַמֶּלֶךְ</p>

<p>אַתָּה הָאִישׁ. כֹּה אָמַר לְךָ יְיָ אֱלֹהַּ:</p>

<p>&quot;אָנֹכִי מְשַׁחְתִּיךָ עַל יִשְׂרָאֵל לְמֶלֶךְ</p>

<p>&quot;וְאָנֹכִי מִיַּד שָׁאוּל רוֹדְפֶךָ הִצַּלְתִּיךָ,</p>

<p>&quot;וָאֶתְּנָה לְךָ בֵּית אֲדֹנֶיךָ ונָשָׁיו בְּחֵיקֶךָ</p>

<p>&quot;וָאֶתְּנָה לְךָ בֵּית יִשְׂרָאֵל וִיהוּדָה יַחַד,</p>

<p>וְאִם מְעָט וְאוֹסִיפָה לְךָ, כָּהֵנָּה וְכָהֵנָּה.</p>

<p>&quot;מַדּוּעַ אֶת-דְּבַר יְיָ וְחֻקּוֹתָיו בָּזִיתָ</p>

<p>&quot;לַעֲשׂוֹת הָרַע בְּעֵינָיו. הִכִּיתָ בַּחֶרֶב</p>

<p>&quot;אֵת אוּרִיָּה הַחִתִּי, וְאֶת אִשְׁתּוֹ לָקַחְתָּ</p>

<p>&quot;וְאוֹתוֹ בְּחֶרֶב בְּנֵי עַמּוֹן הָרוֹג הָרַגְתָּ.</p>

<p>&quot;וְעַתָּה עוֹלָם לֹא תָסוּר חֶרֶב מִבֵּיתֶךָ,</p>

<p>&quot;כֹּה אָמַר יְיָ: הִנְנִי מֵקִים רָעָה עָלֶיךָ</p>

<p>&quot;מִבֵּיתֶךָ, וְלָקַחְתִּי אֶת נָשֶׁיךָ וְנָתַתִּי</p>

<p>&quot;לְרֵיעֶךָ וְשָׁכַב עִם נָשֶׁיךָ לְעֵינֵי הַשֶּׁמֶשׁ</p>

<p>&quot;כִּי אַתָּה עָשִׂיתָ עֶרְוַת דָּבָר בַּסֵּתֶר</p>

<p>&#8220;וַאֲנִי אֶעֱשֶׂה הַדָּבָר הַזֶּה לְעֵינֵי הַשָּׁמֶשׁ.&#8221;</p>

<p>וַיֹּאמֶר דָּוִד: &quot; לַיְיָ אֱלֹהִים חָטָאתִי!&quot;–</p>

<p>וַיֹּאמֶר נָתָן: &quot; גַּם יְיָ הֶעֱבִיר חַטָּאתֶךָ,</p>

<p>&quot;אֶפֶס כִּי נִאֵץ נִאַצְתָּ אֶת-אוֹיְבֵי אֱלֹהַּ,</p>

<p>הַבֵּן הַיִּלּוֹד לְךָ מוֹת יָמוּת עוֹדוֹ יֶלֶד.&quot;</p>

<br />
</blockquote>

<blockquote>
<p><strong>&#8220;חָטָאתִי&#8221;</strong> אָמַר דָּוִד וְלִבּוֹ קָרוּעַ</p>

<p>מִקֶּרֶב מֵעָיו וְעֹמֶק נַפְשׁוֹ יָצָא אֹמֶר,</p>

<p>וּכְחֵץ פְּנִימָה יָרַד דְּבָרוֹ תּוֹךְ חַדְרֵי בֶטֶן.</p>

<p>אַחַת דִּבֵּר &#8220;חָטָאתִי&#8221; וֵאלֹהָיו שׁוֹמֵעַ</p>

<p>וַיַּרְא כִּי בְתָמִים נִחָם, וַיֹּאמֶר: &#8220;סָלַחְתִּי!&#8221; –</p>

<p>וּבְכָל זֹאת נֶפֶשׁ דָּוִד לֹא נָחָה וְשָׁקֵטָה,</p>

<p>נָקְטָה נַפְשׁוֹ בּוֹ וַתְּמָאֵן לוֹ לִסְלוֹחַ,</p>

<p>וַיֶּרֶב צוֹם וּתְפִלָּה וְהִכָּנַעַ לֵאלֹהַּ,</p>

<p>וּבְשֶׁבֶר רוּחוֹ מִזְמוֹר לְדָוִד נִצֵּח,</p>

<p>בְּבוֹא אֵלָיו נָתָן הַנָּבִיא כַּאֲשֶׁר בָּא אֶל בַּת שָׁבַע:</p>
</blockquote>

<blockquote>
<p>חָנֵּנִי אֱלֹהִים כְּחַסְדֶּךָ <a href="#fn:13" id="fnref:13" title="see footnote" class="footnote"><sup>13</sup></a></p>
</blockquote>

<blockquote>
<p>כְּרֹב רַחֲמֶיךָ מְחֵה פְשָׁעָי:</p>

<p>הֶרֶב כַּבְּסֵנִי מֵעֲו‍ֹנִי</p>

<p>וּמֵחַטָּאתִי טַהֲרֵנִי:</p>

<p>כִּי-פְשָׁעַי אֲנִי אֵדָע</p>

<p>וְחַטָּאתִי נֶגְדִּי תָמִיד:</p>

<p>לְךָ לְבַדְּךָ! חָטָאתִי</p>

<p>וְהָרַע בְּעֵינֶיךָ עָשִׂיתִי</p>

<p>לְמַעַן תִּצְדַּק בְּדָבְרֶךָ</p>

<p>תִּזְכֶּה בְשָׁפְטֶךָ:</p>

<p>הֵן-בְּעָוֹן חוֹלָלְתִּי</p>

<p>וּבְחֵטְא יֶחֱמַתְנִי אִמִּי:</p>

<p>הֵן-אֱמֶת, חָפַצְתָּ בַטֻּחוֹת</p>

<p>וּבְסָתֻם, חָכְמָה תוֹדִיעֵנִי:</p>

<p>תְּחַטְּאֵנִי בְאֵזוֹב וְאֶטְהָר</p>

<p>תְּכַבְּסֵנִי וּמִשֶּׁלֶג אַלְבִּין:</p>

<p>תַּשְׁמִיעֵנִי שָׂשׂוֹן וְשִׂמְחָה</p>

<p>תָּגֵלְנָה עֲצָמוֹת דִּכִּיתָ:</p>

<p>הַסְתֵּר פָּנֶיךָ מֵחֲטָאָי</p>

<p>וְכָל-עֲוֹנוֹתַי מְחֵה:</p>

<p>לֵב טָהוֹר בְּרָא-לִי אֱלֹהִים</p>

<p>וְרוּחַ נָכוֹן חַדֵּשׁ בְּקִרְבֵּי:</p>

<p>אַל-תַּשְׁלִיכֵנִי מִלְּפָנֶיךָ</p>

<p>וְרוּחַ קָדְשְׁךָ אַל-תִּקַּח מִמֶּנִּי:</p>

<p>הָשִׁיבָה לִּי שְׂשׂוֹן יִשְׁעֶךָ</p>

<p>וְרוּחַ נְדִיבָה תִסְמְכֵנִי</p>

<p>אֲלַמְּדָה פוֹשְׁעִים דְּרָכֶיךָ</p>

<p>וְחַטָּאִים, אֵלֶיךָ יָשׁוּבוּ:</p>

<p>הַצִּילֵנִי מִדָּמִים אֱלֹהִים</p>

<p>אֱלֹהֵי תְּשׁוּעָתִי תְּרַנֵּן לְשׁוֹנִי צִדְקָתֶךָ:</p>

<p>אֲדֹנָי שְׂפָתַי תִּפְתָּח</p>

<p>וּפִי יַגִּיד תְּהִלָּתֶךָ:</p>

<p>כִּי לֹא-תַחְפּוֹץ זֶבַח וְאֶתֵּנָה</p>

<p>עוֹלָה לֹא תִרְצֶה:</p>

<p>זִבְחֵי אֱלֹהִים רוּחַ נִשְׁבָּרָה</p>

<p>לֵב-נִשְׁבָּר וְנִדְכֶּה אֱלֹהִים לֹא תִבְזֶה:</p>

<p>הֵטִיבָה בִרְצוֹנְךָ אֶת-צִיּוֹן</p>

<p>תִּבְנֶה חוֹמוֹת יְרוּשָׁלִָם:</p>

<p>אָז תַּחְפּוֹץ זִבְחֵי-צֶדֶק עוֹלָה וְכָלִיל</p>

<p>אָז יַעֲלוּ עַל מִזְבַּחֲךָ פָרִים:</p>

<br />
</blockquote>

<blockquote>
<p><strong>פָּתַח</strong> אֱלֹהִים לְדָוִד אֶת שַׁעֲרֵי הַשָּׁמַיִם</p>

<p>וַיַּקְשֵׁב וַיִּשְׁמַע נְעִים תְּפִלַּת הַמְּנַצֵּחַ.</p>

<p>וַיֹּאמַר לֹא תָמוּת, הֶעֱבַרְתִּי חַטָּאתֶךָ</p>

<p>אַךְ לַמִּשְׁפָּט יִסְּרָהוּ וְנַקֵּה לֹא נִקָּהוּ.</p>

<p>וַיִּגּוֹף יְיָ אֶת הַיֶּלֶד אֲשֶׁר יָלְדָה בַת שֶׁבַע</p>

<p>אֵשֶׁת אוּרִיָּה לְדָוִד וַיֶּחֱלֶה וַיֵּאָנַשׁ.</p>

<p>וַיְבַקֵּשׁ דָּוִד אֶת הָאֱלֹהִים בְּעַד הַנָּעַר</p>

<p>וַיָּצָם צוֹם וּבָא וְלָן וְשָׁכַב אָרְצָה.</p>

<p>קָמוּ זִקְנֵי בֵיתוֹ לַהֲקִימוֹ מִן הָאָרֶץ</p>

<p>וְלֹא אָבָה דָוִד וְלֹא בָרָה אִתָּם לָחֶם.</p>

<p>וַיְהִי בַּיּוֹם הַשְּׁבִיעִי וַיָּמָת הַיֶּלֶד</p>

<p>אָז קָם דָּוִד מֵהָאָרֶץ וַיִּרְחַץ וַיָּסֶךְ</p>

<p>וַיַּחֲלֹף שִׂמְלוֹתָיו וַיֵּלֶךְ בֵּית יְיָ וַיִּשְׁתָּחוּ</p>

<p>וַיֹּאמַר: צֶדֶק מִשְׁפָּטֶיךָ אֵל, כֵּן חָרַצְתָּ,</p>

<p>בָּזֶה יָסוּר נָא עֲוֹנִי וִיכֻפַּר הַפֶּשַׁע.</p>

<p>וַיָּבֹא וַיְנַחֵם אֶת אִשְׁתּוֹ בַת שֶׁבַע,</p>

<p>וַתַּהַר עוֹד וַתֵּלֶד בֵּן בְּטַהֲרַת קֹדֶשׁ,</p>

<p>וַיִּקְרָא אֶת שְׁמוֹ שְׁלֹמֹה, כִּי יְיָ אֲהֵבָהוּ.</p>

<p>וַיִּשְׁלַח בְּיַד נָתָן הַנָּבִיא לְבָרֵךְ הַיָּלֶד</p>

<p>וַיִּקְרָא שְׁמוֹ יְדִידְיָה, כִּי אָהוּב הוּא לֵאלֹהַּ.</p>

<p>הוּא שְׁלֹמֹה בֶּן דָּוִד, תִּפְאֶרֶת יוֹשְׁבֵי חָלֶד</p>

<p>יוֹרֵשׁ עֶצֶר, הֵרִים כִּסֵּא אָבִיו עַד לְגָבוֹהַּ,</p>

<p>בְּחָכְמָה בְּעֹשֶׁר וְכָבוֹד נַעֲלֶה עַל מַלְכֵי אָרֶץ</p>

<p>עֲטֶרֶת צְבִי לְגֶזַע יִשָׁי, חֶמְדַת כָּל בֵּית פָּרֶץ.</p>

<br />
</blockquote>

<h1 id="מחברתרביעית">מחברת רביעית</h1>

<blockquote>
<br />
</blockquote>

<h2 id="שירששהעשר">שיר ששה עשר</h2>

<blockquote>
<br />
</blockquote>

<p>יולד כסיל לתוגה לו</p>

<p>ולא ישמח אבי נבל.</p>

<blockquote>
<br />
</blockquote>

<blockquote>
<p><strong>בַּית</strong> וָהוֹן אָבוֹת לְבָנִים יַנְחִילוּ</p>

<p>אַךְ לֹא מֵרוּחָם עָלֵימוֹ יַאָצִילוּ</p>

<p>לְהָנְחִיל לֵב וָנֶפֶשׁ מִי יַעֲצֹר כֹּחַ?</p>

<p>יֵשׁ יָשָׁר וְצַדִּיק תָּמִים בְּכָל פָּעֳלֵהוּ</p>

<p>מוֹלִיד בֵּן רָשָׁע נָלוֹז בְּכָל מַעְגְּלֵהוּ</p>

<p>מִגֶּפֶן יֵצֵא קוֹץ, מֵחִטָּה חֹחַ.</p>

<br />
</blockquote>

<blockquote>
<p><strong>נַחֲלַת</strong> יְיָ בָּנִים מֵטִיבֵי לֶכֶת</p>

<p>אַשְׁרֵי הוֹרָם! כְּאַלּוֹן אֲשֶׁר בְּשַׁלֶּכֶת</p>

<p>מַצֶּבֶת בּוֹ זֶרַע קֹדֶשׁ מַצַּבְתָּמוֹ.</p>

<p>אוֹי לְאָבוֹת! פְּרִי בִטְנָם כִּי נֶאֱלָחוּ,</p>

<p>יוֹלֵד כְּסִיל ואֲבִי נָבָל לֹֹא יִשְׂמָחוּ</p>

<p>כָּל יְמֵי חַיֵּיהֶם נֶגַע וְקָלוֹן לָמוֹ.</p>

<br />
</blockquote>

<blockquote>
<p><strong>נִשְׂגְּבָה</strong> דַעַת מֶנּוּ, מַה מְּאֹד נִפְלָאָה</p>

<p>אֵיךְ מִמָּקוֹר טָהוֹר טֻמְאָה יָצְאָה,</p>

<p>מִבֵּית מְלוֹן צֶדֶק אֵיכָה יֵצֵא רֶשַׁע.</p>

<p>מֵאַבְרָהָם וְיִצְחָק סְגוּלֵי אֱלֹהֵינוּ</p>

<p>מִמֹּשֶׁה וּשְׁמוּאֵל רָאשֵׁי נְבִיאֵנוּ</p>

<p>אֵיךְ יָצְאוּ סוֹרְרִים עוֹזְבֵי דֶרֶך יֶשָּׁע!</p>

<br />
</blockquote>

<blockquote>
<p><strong>גַּם</strong> בְּנֵי דָוִד בְּעִקְבוֹתָיו לֹא דָרָכוּ</p>

<p>אַמְנוֹן וְאַבְשָׁלוֹם אֹרַח רָע הָלָכוּ</p>

<p>הָיוּ לְתוּגַת אֲבִיהֶם בְּאַהֲבָתוֹ למוֹ.</p>

<p>זֶה טִמֵּא אֶת אֲחוֹתוֹ וַיְגַל עֶרְוָתָהּ</p>

<p>זֶה הָרַג וְנָקַם בְּקַנְּאוֹ אֶת קִנְאָתָהּ</p>

<p>לְדַאָבוֹן נֶפֶּשׁ דָּוִד הָיוּ כֻלָּמוֹ.</p>

<br />
</blockquote>

<blockquote>
<p><strong>זֶה</strong> גִבּוֹר מִלְחָמָה אוֹיְבָיו יְנַצֵּחַ</p>

<p>קַרְנֵי רְאֵם קַרְנָיו, בָּם עַמִּים יְנַגֵּחַ</p>

<p>יְהוּדָה וְכָל יִשְׂרָאֵל תֻּכּוּ לְרַגְלֵהוּ,</p>

<p>אַךְ בָּנָיו סָרְרוּ זַרְעוֹ בוֹ בָעָטוּ, —</p>

<p>בַּעֲוֹן חַטָּאתוֹ בָּהּ רַגְלָיו נִשְׁמָטוּ</p>

<p>וּלְבֹשֶׁת עָרְוָתוֹ בְּסַאְסְּאָה תְרִיבֵהוּ.</p>

<br />
</blockquote>

<blockquote>
<p><strong>עוֹדֶנּוּ</strong> יוֹאָב שַׂר הַצָּבָא וְכָל הֶחָיִל</p>

<p>צָרוּ עַל עִיר רַבָּה, וַיִּלְכְּדוּ עִיר הַמָּיִם.</p>

<p>וַיִּשְׁלַח יוֹאָב מַלְאָכִים אֶל דָּוִד וַיֹאמֶר:</p>

<p>&quot;נִלְחַמְתִּי בְּרַבָּה וְאֶת עִיר הַמַּיִם לָכַדְתִּי,</p>

<p>&quot;וְהִנֵּה קְרוֹבָה עִיר הַמְּלוֹכָה לִנְפּוֹל בְּיָדֵינוּ</p>

<p>&quot;עַתָּה אֶסוֹף יֶתֶר הָעָם, בְּרֹאשׁ צְבָאֲך צֵאָה</p>

<p>&quot;וַחֲנֵה עַל הָעִיר וְלָכְדָהּ, וּתְהִי תִפְאַרְתֶּךָ,</p>

<p>&#8220;פֶן אָלְכְּדָהּ אָנִי, וְנִקְרָא שְׁמִי עָלֶיהָּ&#8221;.</p>

<p>וַיֶּאֱסוֹף דָּוִד מַחֲנֵהוּ וַיֵּלֶך רַּבָּתָהּ.</p>

<p>בָּא, רָאָה וַיִּלְכְּדָהּ, וַיָבוֹא הָעִירָה</p>

<p>וַיִּקַח אֶת עֲטֶרֶת מַלְכָּם מֵעַל רֹאשֵׁהוּ.</p>

<p>כִּכָּר זָהָב מִשְׁקָלָהּ מְאֹד יְקָרוֹת אֲבָנֶיהָ,</p>

<p>וַתְּהִי עַל ראשׁ דָּוִד לַעֲטֶרֶת תִּפְאֶרֶת.</p>

<p>וּשְׁלַל הָעִיר הוֹצִיא הַרְבֵּה עַד אֵין חֵקֶּר</p>

<p>וְאֶת יוֹשְׁבֶיהָ הוֹצִיא, וְיָדוֹ כָבְדָה עָלֵימוֹ,</p>

<p>יִסְּרָם קָשָׁה עַל הַשִּׁמְצָה עָשׂוּ בְּמַלְאֲכֵיהוּ</p>

<p>אֲשֶׁר לֹא כַדָּת וּמִשְׁפַּט כָּל גּוֹיֵי הָאָרֶץ,</p>

<p>וְכֵן עָשָׂה לְכָל עָרֵי עַמּוֹן, יַסֵּר יִסְּרָמוֹ.</p>

<p>וַיָּשָׁב דָּוִד וְכָל הָעָם יְרוּשָׁלָיְמָה</p>

<p>כְּלִיל עֹז, כְּלִיל עֹשֶׁר וְכָבוֹד, תְּהִלָּה וְתִפְאֶרֶת.</p>

<br />
</blockquote>

<blockquote>
<p><strong>יָרוּצוּ</strong> הַגַּלְגַּלִּים, סוֹבֵב הוֹלֵךְ הָרוּח,</p>

<p>הַשֶּׁמֶשׁ בָּא, וְלִמְקוֹמוֹ שׁוֹאֵף זוֹרֵחַ.</p>

<p>עִתִּים יַחֲלוֹפוּ אוֹר יָמִיר בַּחֹשֶךְ</p>

<p>אַף לְאָדָם יַחֲלִיף וְיָמִיר עֵת וּפֶגַע</p>

<p>עִתִּים לְשִׂמְחָה עִתִּים לְתוּגָה, לַטּוֹב וְלָרוֹעַ.</p>

<p>כַּדָּגִים בִּמְצוּדָה, כַּצִפֳּרִים בַּפָּח נֶאֱחָזוּ</p>

<p>כֵּן לֹא יֵדַע אָדָם אֶת עִתּוֹ עֲלֵי חָלֶד,</p>

<p>נוֹקָשׁ לְעֵת רָעָה כְּשֶׁתִּפּוֹל עָלָיו בַּפֶּתַע. —</p>

<p>עַל מְרוֹם הָרֵי הַצְלָחָה כֻּלּוֹ שַׁאֲנָן בּוֹטֵחַ</p>

<p>יָשַׁב דָּוִד בְּקִרְיַת מַלְכוּתו בִּירוּשָׁלַיִם,</p>

<p>יַחַד יְהוּדָה וְיִשְׂרָאל לְמִשְׁמַעְתּו סָרוּ,</p>

<p>גַּם בְּני צְרוּיָה בְּרִאשׁונָה קָשִׁים מִמּנּו</p>

<p>שַׂחוּ מִפָּנָיו עַד לֶעָפָר, וַיִּירָאוּהוּ</p>

<p>וַיְמָהָרוּ לִפְקוּדָתו כְּנֶשֶׁר חָשׁ עֲלֵי אֹכֶל.</p>

<p>וְחוּצָה לִגְבוּלותָיו אֵלָיו גּוֹיִם יִכָּנֵעוּ,</p>

<p>עַמִּים הָשְׁלְמוּ לו, כִּי יָגוּרוּ מִפְּני חֶרֶב,</p>

<p>אֵלֶּה יְחַלּוּ בַמִּנְחָה אֶת פָּנָיו, וְאֵלֶּה</p>

<p>שָׁם לְמַס עוֹבֵד, וַיְהִי אֲדון אֲדוֹנִים לָמוֹ. –</p>

<p>אַך בְּבֵיתוֹ קָם רָע, בְּהֵיכָלו פִיד וָשֶׁבֶר,</p>

<p>בָּנִים לא אֵמוּן בָּם מֵחֲלָצָיו יָצָאוּ,</p>

<p>בָּעֲטוּ בוֹ וּבְתוֹכַחְתּוֹ, מוּסָר לֹא לָקָחוּ,</p>

<p>עֹרֶף פָּנוּ וַיֵּלְכוּ בִּשְׁרִירוּת לִבָּמו,</p>

<p>תַּחַת אַהֲבָתו לָמו עַזָּה כַּמָּוֶת</p>

<p>הָיוּ לוֹ לְמֹרַת רוּחַ וּלְדַאֲבוֹן לֵב וְנָפֶשׁ,</p>

<p>ויְמָרֲרוּ וַיִּשְׂטְמוּ אִישׁ את אָחִיו בַּסָּתֶר,</p>

<p>וְהִנֵה לְדָוִד אֲבִיהֶם עָלָיו הָיוּ כֻלָּנָה,</p>

<p>וְעַל הַיָּמִים הַבָּאִים נַפְשׁוֹ נֶעְצֶבֶת</p>

<p>וַיֹּאמֶר: הֵן בְעוֹדֶנִּי חָי מַמְרִים הֵמָּה</p>

<p>אַף כִּי אֶזְקַן וְאֶחְלָשׁ, וְכִי אֵרֵד קָבֶר. —</p>

<p>אָמְנָם הִנֵּה זֶה אֶחָד, יְדִידְיָה, זֶה יְנַחֲמֵהוּ,</p>

<p>כִּי יְי הֱכִינוֹ כִּסֵּא אָבִיו לָרֶשֶׁת,</p>

<p>זֶה יָקִים נֵר דָּוִד, תַּחְתָּיו יִמְלוֹךְ לְתִפְאָרֶת.</p>

<br />
</blockquote>

<blockquote>
<p><strong>אָחוֹת</strong> יָפָה לְאַבְשָׁלוֹם, תָּמָר בְּשֵׁם נִקְרָאָה,</p>

<p>יְלִידֵי דָוִד מִמַּעֲכָה בַּת תַּלְמַי הַמֶּלֶךְ,</p>

<p>וַיֶּאֱהָבֶהָ אַמְנוֹן בֶּן דָּוִד יְלִיד אֲחִינֹעַם,</p>

<p>וַיִּפָּלֵא בְעֵינָיו לָבוֹא וְלִקְרוֹב אֵלֶיהָ</p>

<p>כִּי בְתוּלָה הִיא וּצְנוּעָה בְחַדְרֵי הַמֶּלֶךְ,</p>

<p>וַיֵּצַר לְאַמְנוֹן לְהִתְחַלּוֹת, שְׁנָתוֹ נָדְדָה</p>

<p>כָּל הַלַּיְלָה, וּפָנָיו כָּחֲשׁוּ בַבֹּקֶר.</p>

<p>וְיוֹנָדָב בֶּן שִׁמְעָה אֲחִי דָוִד הָיָה רֵעַ</p>

<p>לְאַמְנוֹן, וְהוּא אִישׁ חָכָם וְתַחְבּוּלוֹת יוֹדֵעַ,</p>

<p>וַיֹּאמֶר לוֹ: &quot;מַדּוּעַ רָעִים פָּנֶיךָ</p>

<p>&quot;בֶּן הַמֶּלֶך, וְכָכָה דַל בַּבֹּקֶר בַּבֹּקֶר?</p>

<p>וַיֹּאמֶר לוֹ אַמְנוֹן: חֹלֵה אַהֲבָה אָנִי,</p>

<p>&quot;אֶת תָּמָר אֲחוֹת אַבְשָׁלוֹם אָנֹכִי אָהַבְתִּי,</p>

<p>&quot;וּבַת מֶלֶךְ פְּנִימָה כָּל הַיוֹם יוֹשֶׁבֶת</p>

<p>&quot;וַאֲנִי כַלְכֵּל לֹא אוּכָל, אַהֲבָתִי אֱלֶיהָ</p>

<p>&quot;תִּגְבַּר בִּי יוֹם יוֹם, וְתִבְעַר כָּאֵשׁ צָרֶבֶת,</p>

<p>&quot;מִדֵּי הָחֳדַּלְתִּי מַלְּאוֹת תְּשׁוּקָתִי כֵּן גָּדֵלָה.–</p>

<p>וַיַּעַן יוֹנָדָב: &quot;שְׁמַע לעֲצָתִי וְתֶחִי.</p>

<p>&quot;שְׁכַב עַל מִשְׁכּבְך וְהִתְחָל, וּבָא אָבִיךָ</p>

<p>&quot;לְבַקֶּרְךָ, וְתֵרֶא כִּי נִכְמְרוּ רַחֲמָיו עָלֶיךָ</p>

<p>&quot;וְאָמַרְתָּ: תָּבוֹא נָא תָמָר אֲחוֹתִי וְתַעַשׂ</p>

<p>&quot;לְעֵינַי אֶת הַבִּרְיָה וְתַבְרֵנִי הַלֶּחֶם,</p>

<p>&quot;כִּי לֹֹא יִטְעַם לְחִכִּי כָּל מַשְׁקֶה וְכָל אֹכֶל</p>

<p>&#8220;כִּי חָלִיתִי, אַךְ מִיָּדָהּ אֶקַח וְאָכָלְתִּי.&#8221;</p>

<p>וַיַּעַשׂ אַמְנוֹן כַּעֲצַת יוֹנָדָב רֵעֵהוּ</p>

<p>וַיִּשְׁכַּב וַיִתְחָל וּבָא אָבִיו הַמֶּלֶךְ</p>

<p>לִרְאוֹתוֹ, וְאַמְנוֹן נֶאֱנַק וְנֶאֱנַח, וַיֹּאמֶר</p>

<p>כַּדְבַרִים הָאֵלֶּה אֲשֶׁר שָׁם יוֹנָדָב בְּפִיהוּ.</p>

<p>וַיּשְׁלַח דָוִד אֶל תָּמָר בִּתּוֹ הַבָּיְתָה</p>

<p>לֵאמֹר: לְכִי בֵית אַמְנוֹן אָחִיךְ וְתַבְרִיהוּ לֶחֶם</p>

<p>ועֲשִׂי הבְּרִיָה לְעֵינָיו. וַתֵּלֶךְ בֵּית אָחִיהָ</p>

<p>והוּא שׁוֹכֵב, ותְּלַבֵּב שְׁתֵּי הַלְּבִבוֹת לְעֵינֵיהוּ</p>

<p>ותְּבַשֵׁל ותַּגֵשׁ לוֹ. ויְמָאֵן לֶאֱכוֹל לֶחֶם</p>

<p>וַיִּקְרָא: הוֹצִיאוּ כָל אִישׁ מֵעָלַי, הוֹצִיאוּ!</p>

<p>וַיּצְאוּ, וְתָמָר לְבַדָּהּ אֶצְלוֹ נִשְׁאָרָה</p>

<p>וַיֹּאמֶר לָהּ אַמְנוֹן: הָבִיאִי הַחַדְרָה</p>

<p>אֶת הַבִּרְיָה וְאֶבְרֶה מִיָּדֵךְ. וַתַּעַשׂ</p>

<p>תָּמָר כֵּן, וַתָּבֹא הַחַדְרָה לְאָחִיהָ,</p>

<p>וַיֶּחֱזַק בָּהּ וַיֹּאמֶר: אֲחוֹתִי! הַחֲיִינִי!</p>

<p>&quot;אַתְּ סַבֹּת חָלְיִי וְאַתְּ תְּחַלְצִינִי מִמָּוֶת,</p>

<p>&quot;חֹלֵה אַהֲבָה אָנִי, שִׁכְבִי עִמִּי וְאֶחִי.</p>

<p>וַתֹּאמֶר לוֹ: &quot; אַל נָא אָחִי! אַל תְּעַנֵּנִי,</p>

<p>&quot;לֹא יֵעָשֶׂה כָּכָה בְּיִשְׂרָאֵל עַמֵּנוֹ,</p>

<p>&quot;ואֲנִי אָנָה אוֹלִיךְ הַכְּלִמָּה וּבֹשֶׁת?</p>

<p>&quot;וְאַתָּה כְּאַחַד הַנְּבָלִים בְּיִשְׂרָאֵל תֶּהִי,</p>

<p>&quot;גַּם עֶצֶב וְכַעַס תַּרְבֶּה לְאָבִינוּ הַמֶּלֶךְ.</p>

<p>&quot;דַּבֵּר נָא עִם אָבִי, כִּי מִמְּךָ לֹא יִמְנָעֵנִי. —</p>

<p>וְלֹא אָבָה לִשְׁמוֹעַ בְּקוֹלָהּ, וְהִיא מִתְאַמֶּצֶת</p>

<p>לְהִתְנַצֵּל מִבֵּין זְרוֹעוֹתָיו לָנוּס הַחוּצָה,</p>

<p>וַיֶּחֱזַק מִמֶּנָּה אַמְנוֹן וַיְעַנֶּה,</p>

<p>וַיַּעַשׂ הָרַע לְהֵחַל אֲחוֹתוֹ בַת מֶלֶךְ.</p>

<br />
</blockquote>

<blockquote>
<p><strong>מַה</strong> נֻּבְּלָה הַזִּמָּה! מַה נִּמְאַס הָרָשַׁע!</p>

<p>הֵן מִתְקָם לִמְרוֹרוֹת, חִשְׁקָם לְמַחֲלָה וָנֶגַע,</p>

<p>חֲמַת תַּנִּינִים יֵינָם עִנְבֵי רוֹשׁ עִנְבָמוֹ,</p>

<p>חֶמְדַּת עִנְגָם רֶגַע, וּמַכְאוֹבָם נֶצַח,</p>

<p>אַחֲרִיתָם בַּלָּהוֹת, אַהֲבָה בְּרֹאשׁ וְשִׂנְאָה בְּעֵקֶב.</p>

<p>סוּרוּ סוּרוּ צְעִירי יָמִים! חוּשׁוּ לִבְרוֹח</p>

<p>מִפֶּתַח רָע, מִפְּתַיּוּת חַטָּאָה אַל תִּפְּתוּ,</p>

<p>פִּיהָ תִּשַּׁק, וְחָנוֹק יחֲנִּיקוּ צִפָּרְנֶיהָ.</p>

<p>סוּרוּ סוּרוּ, בֵּית זִמָּה אַל תִּקרְבוּ צָעַד,</p>

<p>פֶּן תִּטְרוֹף וְאֵין מַצִּיל. תּוֹרִיד שְׁאוֹל וְאֵין מָעַל. —</p>

<p>אַמְנוֹן אַחֲרי שָׁתֹה כּוֹס תַּאֳוָה עַד קְבָּעַת</p>

<p>קָצָה נַפְשׁוֹ בוֹ, וַיָּרָק בּוּ וַיַּשְׁלִיכֵהוּ.</p>

<p>שִׂנְאָתוֹ לְתָמָר מֵאַהֲבָה אֲשֶׁר אֲהֵבָהּ גָּדֵלָה,</p>

<p>לֹֹא יָכוֹל רְאוֹתָהּ, וַיּאמֶר לָהּ קוּמִי לֵכִי. —</p>

<p>וַתִּבָּהֵל בַּת מֶלֶךְ, וַתִּזְעַק וַתֹּאמֶר:</p>

<p>&quot;אוֹי לְךָ אָח פְּתָנִים! אוֹיָה חוֹטֵא וּמַרְשִׁיעַ!</p>

<p>&quot;אַתָּה הָיִיתָ בְּעוֹכְרָי, כְּבוֹד בְּתוּלַי חֵרַפְתָּ.</p>

<p>&quot;הִנֵּה גְדוֹלָה הָרָעָה הַזֹּאת מֵאַחֶרֶת</p>

<p>&quot;אֲשֶׁר עָשִׂיתָ עִמִּי, תַּעֲשֶׂה עַתָּה לְשַׁלְחֵנִי.</p>

<p>&quot;פְּרשׁ נָא עָלַי כְּנָפֶיךָ, הַחֲזִיקֵנִי בַּבָּיִת,</p>

<p>&quot;אֱהִי אֵשֶׁת חֵיקֶךָ, וְתִכָּס בָֹּשְׁתִּי וּפִשְׁעֶךָ,</p>

<p>עֲשֵׂה נָא אַמְנוֹן, עֲשֵׂה לְמַעַן הַמֶּלֶךְ אָבִינוּ</p>

<p>&#8220;פֶּן יְמִיתֶנּוּ הַיָּגוֹן וְיוֹרִידֵהוּ שְׁאוֹלָה.&#8221;</p>

<p>וַיְמָאֵן הָרָשָׁע שְׁמוֹעַ לָהּ, וַיֹּאמֶר</p>

<p>לנַעֲרוֹ מְשָׁרְתוֹ: שִׁלְחוּ זֹאת מֵעָלַי הַחוּצָה</p>

<p>וּנְעוֹל הַדֶּלֶת אַחֲרֶיהָ! וַיִַּעַשׂ כֵּן הַנַּעַר</p>

<p>הוֹצִיאָהּ חוּצָה וְנָעַל הַדֶּלֶת אַחֲרֶיהָ. —</p>

<p>וְעָלֶיהָ כְּתֹנֶת פַּסִּים כִּי כֵן תִּלְבַּשְׁנָה</p>

<p>בְּנוֹת הַמֶּלֶךְ מְעִילִים. וַתִּקַח תָּמָר אֵפֶר</p>

<p>עַל רֹאשָׁהּ, וּכְתֹנֶת פַּסִים אֲשֶׁר לָהּ קָרָעָה</p>

<p>וַתִּסְפּוֹק כַּפֶּיהָ וַתֵּלֶך הָלוֹךְ וְזָעֲקָה. —</p>

<p>וּמִי לֹא יִזְעַק עִמָּך, אוּמְלָלָה בַּת מֶלֶךְ!</p>

<p>עָלַיִךְ דִּמְעָה תֵרַדְנָה עֵינֵי כָל שׁוֹמֵעַ.</p>

<p>נָקִית תָּמָר נָקִית, אֵין אָשָׁם בְּכַפַּיִךְ</p>

<p>וְאַתְּ הָיִית לְחֶרְפָּה כְּמוֹ חֹטַאַת וּמְנָאָפֶת,</p>

<p>אָחִיךְ פָּשַׁע בָּךְ, פֹּעַל אַכְזָרִי מַעֲשֶׂהוּ,</p>

<p>כְּעַל אַחַד הַנְּבָלִים עָלָיו בּוּז יִשְׁפּוֹכוּ</p>

<p>כָּל יִשְׁרֵי לֵב, שֹׁמֵעַ זְדוֹנוֹ יַאְשִׁימֵהוּ. —</p>

<p>וְהַמֶּלֶךְ דָּוִד שָׁמַעַ הַדְּבָרִים הָאֵלֶּה</p>

<p>וַיִּחַר לוֹ מְאֹד, וְנַפְשׁוֹ שָׁבְעָה עַצָּבֶת,</p>

<p>אֶת חֲטָאָיו זָכַר, וַחֲזוֹן הַחוֹזֶה לְנֶגְדֵהוּ</p>

<p>וַיֹּאמֶר אֶל לִבּוֹ: &quot;פְּקוּדָת‏ִי הִנֵּה בָּאָה,</p>

<p>&quot;קָמָה רָעָה בְּבֵיתִי, בִּדְבַר עֶרְוָה הֵחֵלָה,</p>

<p>&quot;הִנֵּה זֹאת חַטַּאת נַפְשִׁי, בְּסַאסְּאָה תְרִיבֵנִי.</p>

<p>&#8220;צַדִּיק אַתָּה אֱלֹהִים, תִּגְרַת יָדְךָ נָשָׂאתִי.&#8221;</p>

<p>וַיִּדּוֹם הַמֶּלֶךְ, וַיִּתְאֲבֵּל בַּסָּתֶר. —</p>

<p>אַךְ מֵרְשָׁעִים יָצָא רֶשַׁע, הֵמָּה כְּלֵי זַעַם</p>

<p>בְּיַד יְיָ, כִּי לֹא יִנָּקוּ כָּל פּוֹעֲלי אָוֶן,</p>

<p>בְּיַד אַבְשָׁלוֹם אָחִיו נִשְׁלְפָה חֶרֶב נֹקֶמֶת</p>

<p>וְהִנֵּה עַל קָדְקֹד אַמְנוֹן אַשְׁמָתוֹ יָרְדָה.</p>

<br />
</blockquote>

<blockquote>
<p><strong>וְאַבְשָׁלוֹם</strong> רָאָה אֶת תָּמָר אֲחוֹתוֹ וְיִלְלוֹתֶיהָ</p>

<p>ויִּתְחַלְחַל וַיֹּאמֶר: &quot;מַה זֶּה אֲחוֹתִי? הַגִּידִי,</p>

<p>&#8220;הַאֲמִינוֹן אָחִיךְ הָיָה עִמָּךְ? הָהּ פּוֹשֵׁעַ!&#8221;</p>

<p>וַתִּדּוֹם תָּמָר וַתֵּבְך וַתְּכַס פָּנֶיהָ.</p>

<p>וַיֹּאמֶר לָהּ אַבְשָׁלוֹם: &quot;אֲחוֹתִי, אֲחוֹתִי! הַחֲרִישִׁי</p>

<p>&quot;אָחִיךְ הוּא, אַל תְּגַלִּי חֶרְפָּתוֹ וְחֶרְפָּתֵנוּ,</p>

<p>הֵרָגְעִי, לַדָּבָר הַזֶּה לִבֵּךְ אַל תָּשִׁיתִי,</p>

<p>&quot;קוּמִי וּשְׁבִי בְבֵיתִי עַד יַעֲבוֹר הַזָּעַם. —</p>

<p>וַתֵּשֶׁב שׁוֹמֵמָה בֵּית אַבְשָׁלוֹם אָחִיהָ.</p>

<p>וְלֹֹא דִבֶּר אַבְשָׁלוֹם עִם אַמְנוֹן אָחִיו מְאוּמָה</p>

<p>לְמֵרָע-עַד טוֹב, וּבְלִבּוֹ הִתְנַחֵם לְהָרְגֵהוּ.</p>

<p>יָמִים שְׁנָתַיִם חִבָא שִׂנְאָתוֹ לְאָחִיהוּ.</p>

<p>אָז גּוֹזְזִים הָיוּ לוֹ בְּבַעַל חָצוֹר אֶפְריִם,</p>

<p>ויִּקְרָא אַבְשָׁלוֹם לְדָוִד וּלְכָל בְּנֵי הַמֶּלֶךְ,</p>

<p>וַיֹּאמֶר הַמֶּלֶךְ: אַל נָא נֵלֵך כֻּלָּנוּ</p>

<p>וְלֹא נִכְבַּד עָלֶיךָ וַיִּפְצָר בּוֹ לָלֶכֶת</p>

<p>וְלֹא אָבָה הַמֶּלֶךְ, וַיְבָרְכֵהוּ. וַיֹּאמֶר</p>

<p>אַבְשָׁלוֹם: וָלֹא, יֵלֵך נָא אַמְנוֹן אָחִי אִתָּנוּ.</p>

<p>וַיֹּאמֶר הַמֶּלֶךְ: לָמָּה זֶה בְּנִי, לָמָּה?</p>

<p>וַיִּפְצַר בּוֹ אַבְשָׁלוֹם, וַיִּשְׁלַח הַמֶּלֶךְ</p>

<p>אִתּוֹ אֶת אַמְנוֹן וְכָל בְּנֵי הַמֶּלֶך יָחַד. —</p>

<p>וַיְצַו אַבְשָׁלוֹם אֶת נְעָרָיו וַיֹּאמֶר לָמוֹ:</p>

<p>שִׁמְעוּ נָא ורְאוּ, כְּטוֹב לֵב אַמְנוֹן בַּיַּיִן</p>

<p>וְאָמַרְתִּי לָכֶם: &#8220;הַכּוּ!&#8221; הֱיוּ לִבְנֵי חַיִל</p>

<p>וַהֲמִיתוּהוּ, הֲלֹא אֲנִי צִוִּיתִי, אַל תִּירָאוּ.</p>

<p>וַיֹּאמְרוּ נְעָרָיו: אַחַת נִתְּנָה לוֹ וְלֹא נִשְנֵהוּ.</p>

<br />
</blockquote>

<blockquote>
<p><strong>הָה</strong> יוֹם חִשְׁקָם לַחֲרָדָה, לְדָם נֶהְפַּךְ הַיַּיִן.</p>

<p>הָיְתָה שִׂמְחָה לְתוּגָה זֶבַח מִשְׁפָּחָה לְרֶצַח!</p>

<p>כְּטוֹב לֵב המְּסֻבִּים בַּיָּיִן, הֵרִיעוּ בְּנֵי מֶלֶךְ,</p>

<p>עֲלֵי כוֹסָם קָרְאוּ הֵידָד, יָרוֹנוּ יִשְׂמָחוּ,</p>

<p>וְהִנֵּה חֶרֶב הַנְּעָרִים בְּלֵב אַמְנוֹן נִדְקֶרֶת</p>

<p>וַיֵּז נִצְחוּ עַל בְּגָדָיו וְעַל הַקְּרוּאִים יָחַד,</p>

<p>חָרְרוּ בְנֵי הַמֶּלֶךְ ויִּקְרְאוּ: רֶצַח! רֶצַח!</p>

<p>וַיִּירְאוּ כָּל אִישׁ לְנַפְשׁו ויָּקוּמוּ בְרַעַד</p>

<p>מֵעַל הַשֻּׁלְחָן, אִישׁ עַל פִּרְדוֹ רָכְבוּ נָסוּ. —</p>

<p>הֵמָּה בַדֶּרֶךְ וְאֶל דָּוִד הַשְּׁמֻעָה בָאָה</p>

<p>לֵאמֹר: הִכָּה אַבְשָׁלוֹם אֶת כָּל בְּנֵי הַמֶּלֶךְ,</p>

<p>ויִקְרַע דָּוִד אֶת בְּגָדָיו ויִּשְׁכַּב אָרְצָה,</p>

<p>וְכָל עַבְדֵי הַמֶּלֶךְ קְרוּעֵי בְגָדִים נִצָּבוּ.</p>

<p>וַיַּעַן יוֹנָדָב בֶּן אֲחִי דָוִד וַיֹּאמַר:</p>

<p>אַל יֹּאמַר אֲדוֹנִי כָּל בְּנֵי הַמֶּלֶךְ מֵתוּ,</p>

<p>אַמְנוֹן לְבַדוֹ מֵת, עַל פִּי אַבְשָׁלוֹם אָחִיהוּ</p>

<p>מִיּוֹם עַנּוֹתוֹ אֶת תָּמָר שׂוּמָה הָיְתָה. —</p>

<p>וַיִּשָׂא הַנַּעַר הַצּוֹפֶה אֶת עֵינֵיהוּ</p>

<p>וַיַרְא וְהִנֵּה עַם רַב מִצַּד הָהָר הָלָכוּ,</p>

<p>וַיֹּאמֶר יונָדָב: הִנֵּה בְּנֵי מֶלֶךְ בָּאוּ!</p>

<p>הֵרָגַע נָא אֲדוֹנִי! כֵּן הִיא כַּאֲשֶר דִּבַּרְתִּי. —</p>

<p>כְּכַלּוֹתוֹ לְדַבֵּר וַיָּבוֹאוּ בְנֵי הַמֶּלֶךְ</p>

<p>וַיִּשְאוּ קוֹלָם וַיִבְכּוּ, וַיְהִי נְהִי וָאֵבֶל</p>

<p>כִּי גַם הַמֶּלֶךְ וַעֲבָדָיו הִגְדִּילוּ בֶּכִי</p>

<p>עַל הַשּׁוֹד וְהַשֶּׁבֶר, בְּבֵית דָּוִד נִפְרַץ פֶּרֶץ.</p>

<p>וַיִּתְאַבֵּל דָּוִד עַל בְּנוֹ יָמִים כַּבִּירִים,</p>

<p>כִּי אָהַב כָּל בָּנָיו, גַּם כִּי חָטְאוּ וְאָשֵׁמוּ. —</p>

<p>אָמְנָם עַזָּה אַהֲבַת אָב, תְּכַסֶּה עַל כָּל פֶּשַׁע</p>

<p>אוּלָם הַחֶמְלָה לְמַדַּי תוֹסִיף חֵטְא וָרֶשַׁע. —</p>

<br />
</blockquote>

<blockquote>
<p><strong>וְאַבְשָלוֹם</strong> בָּרַח גְּשׁוּרָה אֶל תַּלְמַי הַמֶּלֶךְ.</p>

<p>אֲבִי אִמּוֹ, שָׁלֹשׁ שָׁנִים הִתְאַרֵחַ שָׁמָּה.</p>

<p>וַתְּכַל נֶפֶשׁ דָּוִד, עָלָיו נִכְמְרוּ רַחֲמָיו,</p>

<p>כִּי נִחַם עַל אַמְנוֹן וְאַהֲבָתוֹ הִתְעוֹרָרָה</p>

<p>אֶל אַבְשָׁלֹוֹם, ובְלִבּוֹ לַהֲשִׁיבוֹ מִדֶּחִי.</p>

<p>וַיֵּדַע יוֹאָב בֶּן צְרוּיָה כִּי לֵב הַמֶּלֶךְ</p>

<p>עַל אַבְשָׁלוֹם, וַיִּשְׁלַח יוֹאָב תְּקוֹעָה לָקַחַת</p>

<p>מִשָּׁם אִשָּׁה חֲכָמָה, וַיֹּאמֶר אֵלֶיהָ:</p>

<p>לִבְשִׁי נָא בִגְדֵי אֵבֶל וְאַל תָּסוּכִי שֶׁמֶן,</p>

<p>וְהָיִית כְּאִשָּׁה יָמִים רַבִּים עַל מֵת מִתְאַבֶּלֶת,</p>

<p>וּבָאת אֶל הַמֶּלֶךְ ותִשְׁפְּכִי לְפָנָיו שִׂיחַ.</p>

<p>וַיָּשֶׂם יוֹאָב אֶת הַדְּבָרִים בְּמוֹ פִיהָ.</p>

<p>וַתָּבוֹא הָאִשָּׁה הַתְּקוֹעִית אֶל הַמֶּלֶךְ</p>

<p>וַתִּפוֹל עַל אַפֶּיהָ אָרְצָה וַתִּשְתָּחוּ</p>

<p>וַתֹּאמֶר: &quot;הושִׁיעָה נָא, הושִׁיעָה הַמֶּלֶךְ!</p>

<p>&quot;אַלְמָנָה אָנִי, וּלְשִׁפְחָתְךָ בָּנִים שְׁנָיִם</p>

<p>&quot;וַיִּנָּצוּ בַּשָּׂדֶה וְאֵין מַצִּיל בֵּינֵימוֹ,</p>

<p>&quot;וַיַכּוֹ אֶחָד אֶת הָאֶחָד וַיְמִיתֵהוּ.</p>

<p>&quot;וְהִנֵּה קָמָה כָּל הַמִּשְׁפָּחָה עַל שִׁפְחָתֶךָ</p>

<p>&quot;וַיֹּאמְרוּ: תְּנִי אֶת מַכֵּה אָחִיו וּנְמִיתֵהוּ</p>

<p>&quot;בְּנֶפֶשׁ אָחִיו אֲשֶׁר הָרָג, גַּם הַיּוֹרֵשׁ נַשְׁמִידָה</p>

<p>&quot;וַאֲנִי אֶשְׁכַּל גַּם שְׁנֵיהֶם וְגַחַלְתִּי נִכְּבָּתָה</p>

<p>לְבִלְתִּי שִׂים לְאִישִׁי שֵׁם וּשְׁאֵרִית עַל הָאָרֶץ&quot;</p>

<p>וַיֹּאמֶר הַמֶּלֶךְ אֶל הָאִשָּׁה: עַל תִּירָאִי,</p>

<p>קוּמִי וּלְכִי לְבֵיתֵךְ וַאֲנִי אֲצַוֶּה עָלַיִךְ.</p>

<p>וַתֹּאמֶר הָאִשָׁה: עָלַי אֲדוֹנִי הַמֶּלֶךְ.</p>

<p>וְעַל בֵּית אָבִי הֶעָוֹן וְאַתָּה וְכִסְאֲך נָקִיתָ.</p>

<p>וַיֹּאמֶר הַמֶּלֶךְ: מִי הַמְּדַבֵּר אֵלָיִךְ</p>

<p>וַהֲבֵאתוֹ אֵלי וְלֹא יוֹסִיף עוֹד בָּךְ לָגַּעַת.</p>

<p>וַתֹּאמֶר: יִזְכָּר נָא הַמֶּלֶךְ אֶת אֳלֹהֶיךָ</p>

<p>מֵהַרְבִּית גּוֹאֵל הַדָּם לְהַשְׁמִיד לְשַׂחֵת נָפֶשׁ.</p>

<p>וְלֹא יִשְׁמְדוּ אֶת בְּנִי. וַיֹּאמֶר הַמֶּלֶךְ:</p>

<p>חַי יְיָ! אִם יִפּוֹל מִשַּׂעֲרַת בְּנֵךְ אָרְצָה!</p>

<p>וַתֹּאמֶר הַתְּקוֹעִית: &quot;לָמָּה כָזֹאת חָשַׁבְתָּ</p>

<p>&quot;עַל עַם אֱלֹהִים? חָלִילָה לָמוֹ, חָלִילָה!</p>

<p>&quot;חָלִילָה גַם לַמֶּלֶךְ מִדַּבֵּר כָּאֵלֶּה</p>

<p>&quot;לְאָשָׁם לוֹ, מִבִּלְתִּי הָשִׁיב אֶת נִדְחֵהוּ,</p>

<p>&quot;כִּי מוֹת נָמוּת וכְמַיִם הַנִּגָּרִים אָרְצָה</p>

<p>&quot;אֲשֶׁר לֹא יֵאָסֵפוּ, לוּלֵא יִשָּׂא אֱלֹהִים נֶפֶשׁ</p>

<p>&quot;וְחָשַׁב מַחְשָׁבוֹת לְבַל יִדַּח נִדָּח מִמֶּנּוּ. —</p>

<p>&quot;וְעַתָּה אֲשֶׁר בָּאתִי לְדַבֵּר אֶל אֲדוֹנִי הַמֶּלֶךְ,</p>

<p>&quot;אוּלַי תִּשְׁמַע דְּבַר שִׁפְחָתְךָ לְהַצִּילֵנִי</p>

<p>&quot;מִכַּף הָאִישׁ לְהַשְׁמִיד אוֹתִי וּבְנִי יַחַד,</p>

<p>&quot;וְאָמַרְתִּי יְהִי נָא דְבָרְךָ לִמְנוּחַת נַפְשֶׁךָ,</p>

<p>&quot;וְהִנֵּה כְּמַלְאַך אֱלֹהִים כֵּן אֲדוֹנִי הַמֶּלֶךְ</p>

<p>&#8220;לִשְׁמוֹעַ טוֹב וָרָע, וְעִמְּך יְיָ אֱלֹהֶיךָ.&#8221;</p>

<p>וַיַּעַן הַמֶּלֶךְ אֶת האִשָּׁה וַיֹּאמֶר:</p>

<p>אַל נָא תְכַחֲדִי מִמֶּנִי דָּבָר אוֹתָךְ אֶשְׁאָלָה.</p>

<p>הֲיַד יוֹאָב הָיְתָה אִתָּךְ בְּכָל אֵלֶּה? וַתַּעַן</p>

<p>הָאִשָּׁה וַתֹּאמַר: חֵי נַפְשְךָ אֲדוֹנִי הַמֶּלֶךְ!</p>

<p>אִם אִשׁ לְהֵמִין וּלְהַשְׁמִיל מִכָּל אֲשֶׁר דִּבַּרְתָּ,</p>

<p>עַבְדְּךָ יוֹאָב הוּא צִוָני, בְּפִי שִּׁפְחָתֶך</p>

<p>שָׂם הַדְּבָרִים הָאֵלֶּה אֲשֶׁר אֲמָתְךָ דִּבֵּרָה</p>

<p>לְבַעֲבוּר סַבֵב דָּבָר טוֹב עָשָׂה שַׂר הֶחָיִל,</p>

<p>וַאֲדֹנִי חָכָם כְּמַלְאַךְ אֱלֹהִים כֹּל לָדַעַת.</p>

<p>וַיֹּאמֶר הַמֶּלֶךְ לְיוֹאָב: הִנֵּה עָשִׂיתָ</p>

<p>זֶה הַדָּבָר, לֵךְ הָשֵׁב אֶת אַבְשָׁלוֹם הַנַּעַר.</p>

<p>וַיִפּוֹל יוֹאָב עַל פָּנָיו אָרְצָה וַיִּשְׁתָּחוּ</p>

<p>וַיֹּאמֶר: בִּרְכַת אֱלֹהִים עָלֶיךָ הַמֶּלֶךְ!</p>

<p>הַיּוֹם יָדַע עַבְדְּךָ כִּי מָצָא חֵן בְּעֵינֶיךָ</p>

<p>אֲשֶׁר עָשִׂיתָ דְבַר עַבְדֶּךָ. אַשְׁרֵי לָאָרֶץ</p>

<p>אֲשֶׁר רוֹזְנֶיהָ לַעֲצַת עַבְדֵיהֶם יִשְׁמָעוּ!</p>

<p>וַיְבָרָךְ אֶת הַמֶּלֶךְ וַיָקָם וַיֵּלֶךְ</p>

<p>גְּשׁוּרָה, וַיּבֵא אֶת אַבְשָׁלוֹם יְרוּשָׁלָיִם.</p>

<p>וַיֹּאמֶר הַמֶּלֶךְ: יִסֹּב אֶל בֵּיתֵהוּ</p>

<p>וּפָנַי לֹא יִרְאֶה. וַיֵּשֶׁב אַבְשָׁלוֹם שְׁנָתַיִם</p>

<p>יָמִים בִּירוּשָׁלַיִם, וְלֹא רָאָה פְנֵי הַמֶּלֶךְ.</p>
</blockquote>

<blockquote>
<br />
</blockquote>

<h2 id="שירשבעהעשר">שיר שבעה עשר</h2>

<blockquote>
<br />
</blockquote>

<p>עין תלעג לאב ותבוז ליקהת אם</p>

<p>יקרוה עורבי נחל ויאכלוה בני נשר.</p>

<blockquote>
<br />
</blockquote>

<blockquote>
<p><strong>לְמִי</strong> אוֹי וַאֲבוֹי, לְמִי כֵהוּת עֵינָיִם?</p>

<p>לְמִי שֶׁבֶר רוּחַ, לְמִי הֶמְיַת מֵעָיִם?</p>

<p>לִמְפַנֵּק בָּנָיו וְהֵמָּה בּוֹ פָשָׁעוּ,</p>

<p>בְּאֵין מֶתֶג וְרֶסֶן כְּמוֹ סוּס וָפֶרֶד</p>

<p>פָּרְקוּ עוֹל מוּסָר בְּזָדוֹן וּמֶרֶד</p>

<p>רַק רַע כָּל הַיּוֹם, לְהֵיטֵב לֹא יָדָעוּ.</p>

<br />
</blockquote>

<blockquote>
<p><strong>לְמִי</strong> אוֹי וַאֲבוֹי, לְמִי מִדְיָנִים וָשִׂיחַ?</p>

<p>לְמִי בַת עֵינוֹ כְּנַחַל דִּמְעָה תַגִּיחַ?</p>

<p>לְנָס מֵאַרְצוֹ וּבֶן מֵָעָיו רוֹדְפֵהוּ,</p>

<p>לְמֶלֶךְ רַד מִכִּסְאוֹ יַחְפּוֹז לִבְרוֹחַ</p>

<p>נִרְדָּף מֵחֶרֶב צָר יִדְכֶּה יָשׁוֹחַ,</p>

<p>מִי יִדְחֶנּוּ? אֲשֶׁר יָצָא מֵחֲלָצֵיהוּ.</p>

<br />
</blockquote>

<blockquote>
<p><strong>כְּחַטָּאתְךָ</strong> דָּוִד! יְסַּרְתָּ כִּפְלָים,</p>

<p>בְּבֵיתְךָ בֶּן יִשָׁי! חָלוּ בְךָ יָדָיִם,</p>

<p>מִקֶּרֶב הֵיכָלְךָ קָמָה רָעָתֶךָ,</p>

<p>בִּנְךָ וְאִישׁ שְׁלוֹמְךָ עָלֶיךָ קָשָׁרוּ,</p>

<p>חָק תּוֹרָה חָק מוּסָר יַחַד עָבָרוּ,</p>

<p>יִשְׂטְמוּךָ רְשָׁעִים תַּחַת אַהֲבָתֶךָ.</p>

<br />
</blockquote>

<blockquote>
<p><strong>הֵן</strong> נִסְּךָ אֱלֹהִים, כַּכֶּסֶף צֹרַפְתָּ</p>

<p>וְאַתָּה לְעֵין כֹּל רוּחַ קָדְשְׁךָ חָשַׂפְתָּ,</p>

<p>הִצְדַּקְתָּ דִּין עֶלְיוֹן, נָשָׂאתָ סֵבֶל,</p>

<p>נַסְתָּ נַעֲנֵיתָ, תִּשְׁמַע חֶרְפָּתֶךָ</p>

<p>כְּרָחֵל נֶאֱלָמָה לֹא נָעוּ שְׁפָתֶיךָ</p>

<p>לָתֵת תִּפְלָה בִּימֵי מְרוּדִים וָאֵבֶל.</p>

<br />
</blockquote>

<blockquote>
<p><strong>אַךְ</strong> בְּמַטֶּה לֹא בֶחָרוּץ יוּדַשׁ קֶצַח.</p>

<p>יְסַּרְתָּ לְמִשְׁפָּט רַדְתָּ לֹא לָנֶצַח,</p>

<p>נָפַלְתָּ קַמְתָּ, עוֹד קַרְנְךָ תַּצְמִיחַ.</p>

<p>אַחַת נִשְׁבַּע אֱלֹהִים, לָעַד יְקִימֶנּוּ</p>

<p>בְּרִיתוֹ עִם בְּחִירוֹ, עוֹלָם לֹא יְפִירֶנּוּ,</p>

<p>יָצִיץ בֶּן יִשַׁי, בֵּית דָּוִד יַפְרִיחַ.</p>

<br />
</blockquote>

<blockquote>
<p><strong>כְּכוּשִׁי</strong> עוֹרוֹ וְנָמֵר חֲבַרְבּוּרוֹ לֹא יַהֲפֹכוּ</p>

<p>לֹא יִתְהַפֵּךְ זֵד יָהִיר נַפְשׁוֹ כִּי נִשְׁחָתָה,</p>

<p>אִוֶּלֶת קְשׁוּרָה בְּלִבּוֹ בְּמַכְתֵּשׁ לֹא תְסִירֶנָּה.</p>

<p>יִלְעַג לְכָל תּוֹכָחָה, לַשָּׁוְא תְיַסְרֵהוּ שֵׁבֶט,</p>

<p>יַחֲזִיק בְּרִשְׁעוֹ, עַד דַּכָּא לֹא יֵיטִיב מַעֲשֵׂהוּ. —</p>

<p>שָׁב אַבְשָׁלוֹם מֵאֶרֶץ נִדְחוֹ יְרוּשָׁלָיְמָה,</p>

<p>נִגְרָשׁ מִנֶּגֶד פְּנֵי אָבִיו הִתְהַלֵּך שָׁמָּה,</p>

<p>נִקְלֶה בְּעֵינֵי אֶחָיו וּבְעֵינֵי עַבְדֵי הַמֶּלֶךְ,</p>

<p>וַיַּרְא וַיֵּדַע כִּי לֹא כֻפַּר פִּשְׁעֵהוּ,</p>

<p>עוֹד מִלֵּב אָבִיו לֹא נִמְחֶה מַעֲשֵׂה הָרֶצַח,</p>

<p>וְלֹא שָׁת לִלְבָבוֹ לָשׁוּב לְהִתְרַפֵּס וְלָשׁחַ</p>

<p>לְדַכָּא תַחַת רַגְלֵי אָבִיו לְמַעַן יִסְלְחֵהוּ,</p>

<p>וְהִנּו עוֹמֵד בְּמֶּרְדּוֹ, וַיּוֹסֵף חֵטְא עַל פֶּשַׁע</p>

<p>יָרֵא לַעֲשׂוֹת לְעֵין הַשֶּׁמֶשׁ וַיַּעַשׂ בְּסֶתֶר,</p>

<p>חָרַשׁ מַחְשֶׁבֶת אָוֶן לַעֲשׂוֹת נְקָמָה בַמֶּלֶךְ,</p>

<p>גַּם אַחֲרֵי הִתְרַצָּה לוֹ אָבִיו וַיְחַבְּקֵהוּ</p>

<p>אָמַר לְהוֹרִידוֹ מִכִּסְאוֹ, לְהַפִּילוֹ שָׁחַת,</p>

<p>וַיְהִי סוֹרֵר וּמוֹרֶה, מוֹרֵד וּפוֹשֵׁעַ</p>

<p>חָטָא וְהֶחֱטִיא רַבִּים מִיוֹשְׁבֵי יְרוּשָׁלָיִם</p>

<p>וְעַבְדֵי דָוִד הַנֶּאֱמָנִים לְמֶרֶד הִדִּיחַ</p>

<p>וַיֶּרֶב לִשְׁפּוֹךְ דָּם, סִכְסֵךְ אִישׁ בְּאָחִיהוּ. —</p>

<p>עַד בָּאָה פְקוּדָתוֹ יְמֵי הַשִּׁלּוּם אָתָיוּ</p>

<p>הוּשַׁב אֲשָׁמוֹ בְרֹאשׁוֹ, עֲוֹן עֲקֵבוֹ יְסֻבֵּהוֹ,</p>

<p>לוּלֵא תְפִלַּת דָּוִד אָבִיו נַפְשׁוֹ הִמְלִיטָה</p>

<p>מֵרֶדֶת תָּפְתָּה. בִּקְהַל רְפָאִים יָנוּחַ.</p>

<br />
</blockquote>

<blockquote>
<p><strong>וְאַבְשָׁלוֹם</strong> אִישׁ יָפֶה, בְּיִשְׂרָאֵל אֵין כָּמוֹהוּ,</p>

<p>לֹא הָיָה בוֹ מוּם מִכַּף רַגְלוֹ עַד קָדְקְדֵהוּ,</p>

<p>וּשְׁעַר ראשׁוֹ כְּשָׁנִי צוֹמְחֹת עָלָיו כְּיַעַר,</p>

<p>וְהָיָה מִקֵּץ יָמִים לַיָּמִים אֲשֶׁר יְגַלֵּחַ,</p>

<p>כִּי כָבֵד עָלָיו וְגִלְחוֹ, וַיַעַל בְּמֹאזְנַיִם</p>

<p>וְשָׁקַל שְׂעָרוֹ מָאתַיִם שְׁקָלִים בְּאֶבֶן הַמֶּלֶךְ.</p>

<p>עַל-כֵּן הִתְפַּלְּאוּ בוֹ הֲמוֹן הָעָם וַיְסַלְסְלוּהוּ. —</p>

<p>גָּאָה הַבַּעַר בְּיָפְיוֹ וַיָּרָם לְבָבֵהוּ,</p>

<p>לֹא נָשָׂא פְנֵי נִכְבָּד, וְהִתְעָרֵב בְּעַם הָאָרֶץ.</p>

<p>וְזֶה פְּרִי גֹדֶל לְבַב אַבְשָׁלוֹם, הָרָה אַף וָכַעַס</p>

<p>עַל כִּי לֹא רָאָה פְנֵי הַמֶּלֶךְ יָמִים שְׁנָתַיִם</p>

<p>וַיִּשְׂטוֹם אֶת אָבִיו וְחָרַשׁ מַחְשֶׁבֶת אָבֶן.</p>

<p>וַיִּשְׁלַח אַבְשָׁלוֹם אֶל יוֹאָב שַׂר הֶחָיִל</p>

<p>אַחַת וּשְׁתַּיִם, לִשְׁלוֹחַ אוֹתוֹ אֶל הַמֶּלֶךְ,</p>

<p>וְלא אָבָה יוֹאָב לָבוֹא אֵלָיו הַבָּיְתָה.</p>

<p>וַיְצַו אַבְשָׁלוֹם אֶת עֲבָדָיו וַיֹּאמֶר לָמוֹ:</p>

<p>רְאוּ חֶלְקַת יוֹאָב אֶל יָדִי, שְׁעוֹרִים לוֹ שָׁמָּה,</p>

<p>לְכוּ וְהַצִיתוּהָ בָּאֵשׁ. וַיֵּלְכוּ וַיַּצִיתוּהָ.</p>

<p>וַיָּבֹא יוֹאָב אֶל אַבְשָׁלוֹם הַבָּיְתָה</p>

<p>וַיֹּאמֶר: לָמָּה כָכָה עָשׂוּ לִי עֲבָדֶיךָ?</p>

<p>וַיַּעַן אַבְשָׁלוֹם: יַעַן לא בָאתָ הֵנָּה</p>

<p>בְּשָׁלְחִי אַחֲרֶיךָ כִּי אֶשְׁלָחֲךָ אֶל הַמֶּלֶךְ,</p>

<p>לֵאמֹר: &quot;לָמָּה מִגְּשׁוּר בָּאתִי? הֲלֹא טוֹב לִי שָׁמָּה.</p>

<p>&#8220;אֶרְאֶה נָא פְנֵי אָבִי וְאִם עָוֹן בִּי הֲמִיתֵנִי.&#8221;</p>

<p>וַיַּגֵד יוֹאָב לַמֶּלֶךְ כַּדְבָרִים אֵלֶּה.</p>

<p>וַיֹּאמֶר הַמֶּלֶךְ: קִרְאוּ לְאַבְשָׁלוֹם הֵנָּה.</p>

<p>וַיָּבֹא וַיִּשְׁתַּחוּ עַל אַפָּיו אָרְצָה,</p>

<p>וַיְחַבֵּק הַמֶּלֶךְ לְאַבְשָׁלוֹם וַיִּשָּׁקֵהוּ.</p>

<br />
</blockquote>

<blockquote>
<p><strong>נֶעְתָּרוֹת</strong> נְשִׁיקוֹת לְשׂוֹנֵא וְחִבֻּק בֵּן פוֹשֵׁעַ.</p>

<p>טִמֵּאתָ שְׂפָתֶיךָ דָּוִד, בֵּן סוֹרֵר נָשַׁקְתָּ!</p>

<p>הָהּ! הֱשִׁיבוֹתָ אֶל בֵּיתְךָ נַחַשׁ בָּרִיחַ.</p>

<p>אַהֲבַת אָב בְּלִבְּךָ וְקִרְבּוֹ חוֹרֵשׁ רָעָתֶךָ</p>

<p>שִׂנְאָה יְכַסֶּה בְּמַשָׁאוֹן, תִּגָּלֶּה לְעֵין שֶׁמֶשׁ</p>

<p>כִּי יְבַכְּרוּ פְרִי תַחְבּוּלוֹתָיו מַחְשֶׁבֶת רֶשַׁע. —</p>

<p>עַתָּה בְּשֶׁבֶת אַבְשָׁלוֹם חָפְשִׁי בִירוּשָׁלַיִם</p>

<p>וּכְאַוַּת נַפְשׁוֹ יָצָא וּבָא בֵית הַמֶּלֶךְ</p>

<p>וְנִגְלֶה לוֹ סוֹד אָבִיו, שִׁבְתּוֹ וְקוּמוֹ יוֹדֵעַ,</p>

<p>עַתָּה רָחֲבָה יָדוֹ לְבַצַּע זְדוֹן לִבֵּהוּ</p>

<p>לְהוֹרִיד אָבִיו מִכִּסְאוֹ, וְהוּא תַּחְתָּיו יַעֲלֶנְהוּ.</p>

<p>וְלא הֶחֱבִּיא עוֹד הַסּוֹרֵר מַעֲשָׂיו בַּסֵּתֶר</p>

<p>רַק מִתְנַשֵּׂא לְעֵין כֹּל, בִּגְדוֹלוֹת מִצְעָדֵיהוּ,</p>

<p>וְהִנֵּה אֵין אִישׁ מֵשִׂים לְלִבּוֹ, כִּי מִי יוֹדֵעַ</p>

<p>כִּי רָעָה נֶגֶד פָּנָיו, הֲלֹא אָבִיו אֲהָבָהוּ</p>

<p>לֹא הִכְלִימוֹ לֹא כִהָה בוֹ, וַיְפַנְקֵהוּ.</p>

<p>עַל-כֵּן צָלְחָה דֶרֶךְ רָשָׁע לְכַלּוֹת דְּבַר רֶשַׁע</p>

<p>וַיַּעַשׂ לוֹ אַבְשָׁלוֹם מַרְכֶּבֶת סוּס וּפֶרֶד,</p>

<p>וַחֲמִשִּׁים אִישׁ רָצִים לְפָנָיו כְּלִפְנֵי מֶלֶך.</p>

<p>עַתָּה שָׁת פָּנָיו לַחֲנֵפָה לְהָסִית וּלְהַדִּיחַ,</p>

<p>וַיַּשְׁכֵּם וַיַּעֲמוֹד עַל יַד דֶּרֶךְ הַשַּׁעַר,</p>

<p>וַיְהִי כָל הָאִישׁ אֲשֶׁר יִהְיֶה לוֹ רִיב בְּרֵעֵהוּ</p>

<p>וּבָא אֶל הַמֶּלֶך לַמִּשְׁפָּט, וַיִּקְרָאֵהוּ</p>

<p>אַבְשָׁלוֹם אֵלָיו וּשְׂפָתָיו חָלָקוֹת תַּבַּעְנָה</p>

<p>וַיֹּאמַר: מַה שְּׁמֶך? וּמַה שֵּׁם עִירֶך?</p>

<p>אַף דִּבְרי רִיבוֹ דָּרוֹשׁ דָּרַשׁ לָדַעַת,</p>

<p>וְכַאֲשֶׁר עָנָה הָאִישׁ כְּפִי הַדְּבָרִים הָאֵלֶּה,</p>

<p>אָמַר אַבְשָׁלוֹם: טוֹבִים וּנְכוֹחִים דְּבָרֶיךָ</p>

<p>אוּלָם שׁוֹמֵע אֵין לָךְ מֵאֵת הַמֶּלֶךְ.</p>

<p>ויֹּאמֶר עוֹד: מִי יְשִׂימֵנִי שׁוֹפֵט בָּאָרֶץ</p>

<p>וְאֵלַי יָבוֹא אֲשֶׁר לוֹ דְבַר מִשְׁפָּט, והִצְדַּקְתִּיהוּ.</p>

<p>וְהָיָה בִּקְרָב הָאִישׁ לְהִשְׁתַּחֲווֹת לְפָנָיו אָרְצָה</p>

<p>וְשָׁלַח אַבְשָׁלוֹם יָדוֹ וְהֶחֱזִיקוֹ וְנָשְׁקֵהוּ.</p>

<p>כֵּן עָשָׂה לְכָל אַנְשֵׁי יְשֻׁרוּן אֲשֶׁר יָבוֹאוּ</p>

<p>מִכָּל עָרֵי יִשְׂרָאֵל לַמִּשְׁפָּט אֶל הַמֶּלֶךְ,</p>

<p>ויִּגְנוֹב אֶת לֵב הָעָם, אַחֲרָיו הִטָּמוֹ.</p>

<br />
</blockquote>

<blockquote>
<p><strong>מִקֵּץ</strong> יָמִים ויֹּאמֶר אַבְשָׁלוֹם אֶל הַמֶּלֶךְ</p>

<p>אֵלְכָה נָא וַאֲשַׁלֵּם נְדָרַי אֲשֶׁר נָדַרְתִּי</p>

<p>לַיְיָ בְּחֶבְרוֹן, כִּי נָדֶר נָדַר עַבְדֶּךָ</p>

<p>בְּשִׁבְתִּי בִגְשׁוּר לֵאמֹר: אִם הָשֵׁב יְשִׁיבֵנִי</p>

<p>יְיָ יְרוּשָׁליִם וְעָבַדְתִּי אֶת אֱלֹהֵינוּ</p>

<p>וְהִשְׁתַּחֲוֵיתִי בְחֶבְרוֹן. ויֹּאמֶר לוֹ הַמֶּלֶךְ:</p>

<p>לֵךְ בְּשָׁלוֹם. וַיָּקָם וַיֵלָךְ חֶבְרוֹנָה. —</p>

<p>שָׁוְא דִּבֶּר פִּי חָנֵף, יִרְאָתוֹ נִכְזָבָה,</p>

<p>לֹא לִירָא לֹא לַעֲבוֹד יְיָ וּלְשַׁלֵּם נֶדֶר</p>

<p>כִּי אִם לְהַכְעִיסוֹ ולְהָפֵר חֹק תּוֹרַת פִּיהוּ</p>

<p>לִמְרוֹד בְּדָוִד אָבִיו לִשְׁלוֹחַ יָד בַּמֶּלֶךְ</p>

<p>הָלַךְ הַסּוֹרֵר חֶבְרוֹנָה, וַיַּעַשׂ שָׁם קֶשֶׁר</p>

<p>עִם שׂוֹנְאֵי דָוִד, וַיָסֶת נֶאֱמָנִים לְמֶרֶד,</p>

<p>כִּי הָלְכוּ עִמּוֹ מָאתַּיִם אִישׁ מִירוֹשָׁלַיִם</p>

<p>קְרוּאִים וְהוֹלְכִים לְתֻמָּם, וְשׁרֶשׁ דָּבָר לֹא יָדָעוּ,</p>

<p>וַיַדִּיחֵם אַבְשָׁלוֹם לָבוֹא בִּבְרִית רֶשַׁע,</p>

<p>וַיִּתְקַבְּצוּ אֵלָיו עוֹד אַנְשֵׁי בְלִיַּעַל</p>

<p>שׂוֹנְאֵי שָׁלוֹם בּוֹזֵי צֶדֶק וְאוֹהֲבֵי כֹשֶׁל.</p>

<p>וַיִּשְׁלַח אַבְשָׁלוֹם מְרַגְלִים לְכָל שֵׁבֶט וְשָׁבֶט</p>

<p>בְּיִשְׂרָאֵל לֵאמֹר: קוֹל שׁוֹפָר אִם תִּשְׁמָעוּ</p>

<p>וַאֲמַרְתֶּם: נָסְכוּ אֶת אַבְשָׁלוֹם בְּחֶבְרוֹן לְמֶּלֶךְ.</p>

<p>גַם אֲחִיתוֹפֶל הַגִּילוֹנִי יוֹעֵץ וְרֵעַ</p>

<p>לְדָוִד, גַם הוּא הָיָה עִם אַבְשָׁלוֹם בַּקָּשֶׁר,</p>

<p>וַיִּשְׁלָחֵהוּ אַבְשָׁלוֹם מִגִּילֹה עִירֵהוּ</p>

<p>לַעֲבוֹר בָּאָרֶץ לִהְיוֹת מֵסִית ומַדִּיחַ,</p>

<p>וַיְהִי הַקֶּשֶׁר אַמִּיץ וְהָעָם הָלְכוּ וְרָבוּ</p>

<p>אֶת אַבְשָׁלוֹם, כִּי שָׁמְעוּ לְקוֹל אחִיתֹפֶל</p>

<p>כִּי נִכְבָּד וּנְשׂוּא פָּנִים הָיָה זֶה הַגֶּבֶר</p>

<p>וּדְבָרָיו נִשְׁמָעִים בַּיָּמִים הָהֵמָּה.</p>

<br />
</blockquote>

<blockquote>
<p><strong>אֲהָהּ</strong> קִרְיַת אַרְבַּע! הָהּ חֶבְרוֹן עִיר מְפֹּאֶרֶת!</p>

<p>אַיֵּה יְדִידוּת מְנוּחָתֵך, אַתְּ בְּקֹדֶשׁ נֶאְדֶרֶת?</p>

<p>לְנַשֵּק עֲפַר אַדְמָתֵךְ אֵלַיִךְ קְדושִים יִנְהָרוּ,</p>

<p>בָּהּ צוּרִים חֻצָּבוּ, מַקֶּבֶת בּוֹר נֻקָּרוּ,</p>

<p>לְתַאֲוַת גִּבְעוֹת הוֹרָם יָבוֹאוּ שְׁעָרָיִךְ,</p>

<p>לְבַקֵּר מְעָרַת הַמַּכְפֵּלָה בְּשַׂדְמוֹת גְּבוּלָיִךְ,</p>

<p>שָׁם בְּרֶגֶשׁ יְהַלֵּכוֹ לְהִשְׁתַּחֲווֹת עַל בָּתֵּי חֹמֶר,</p>

<p>לַעֲבוֹד יְיָ לְשַׁלֵּם נֶדֶר לְאֵל עֲלֵיהֶם גֹּמֶר.</p>

<p>קִרְיָה נֶאֱמָנָה אֵיכָה הָיְתָה לְעִיר נִדַּחַת!</p>

<p>שָׁם נִגְעַל כְּבוֹד מִשְׁפָּחָה וְנֶהֶפְכָה לְמִסְפַּחַת,</p>

<p>אַלְלַי מוֹרְדִים ופוֹשְׁעִים יַחַד שָׁם נוֹסָדוּ</p>

<p>שְׁכֵחֵי מוֹסָר עַל אֱלהִים וְעַל מַלְכָּם נוֹעָדוּ</p>

<p>בֵּן בּוֹעֵט בְּאָבִיו לִשְׁלוֹחַ בּוֹ יָדֵהוּ,</p>

<p>זוֹמֵם רָשָׁע לְצַדִּיק וּמְבַקֵּשׁ הַשְׁחִיתֵהוּ —</p>

<p>הָהּ! הֲיִשְּׁמַע קוֹל תְּרוּעַת מִלְחֶמֶת רֶשַׁע</p>

<p>בְּעִיר מְנוֹחוֹת שַׁאֲנַנּוֹת, מִשְׁכַּן שָׁלוֹם וָיֶשַׁע? —</p>

<p>עוּרוּ יְשֵׁנֵי מַכְפֵּלָה! אָבוֹת קְדוֹשִׁים קוּמוּ!</p>

<p>אַל תִדְמוּ לַאֲשֶׁר נוֹעָץ בְּסוֹד חוֹרְשֵׁי אָוֶן</p>

<p>אֲשֶׁר בִּשְׁכוֹנַת מְנוֹחַתְכֶם מְרֵעִים סוֹד הִמְתִּיקוּ.</p>

<p>קוּמוּ וּגְּשׁוּ לְצוּר יֶשְׁעֲכֶם שִׁפְכוּ לְפָנָיו שִׂיחַ,</p>

<p>וִיהִי עֵזֶר לִמְשִׁיחוֹ, מִפְלָט לְדָוִד בְּחִירֵהוּ,</p>

<p>תּוּפַר עֲצַת זֵדוֹנִים מִסִּבְרָם יֵבוֹשׁוּ,</p>

<p>וְלֹא תִצְלַח לָרָשָׁע לְבַלַּע צַדִּיק מִמֶּנּוּ.</p>

<br />
</blockquote>

<blockquote>
<p><strong>וְהַמַּגִּיד</strong> גָּלָה אֶת אֹזֶן דָּוִד ויֹּאמֶר:</p>

<p>קָשַׁר אַבְשָׁלוֹם בִּנְךָ עָלֶיךָ קָשֶׁר</p>

<p>וְלֵב אִישׁ יִשְׂרָאֵל אַחֲרָיו, הַמּוֹרְדִים יִרְבָּיוּן.</p>

<p>וַיֹּאמֶר דָּוִד: הִנֵּה זֹאת יַד אֱלֹהַּ,</p>

<p>בְּתוֹכָחוֹת עַל עֲונִי הַצָרָה הַזֹּאת בָּאָה,</p>

<p>וַיֹּאמֶר לְכָל עֲבָדָיו אֲשֶׁר אִתּוֹ בִירוּשָׁלַיִם:</p>

<p>קוּמוּ וְנִבְרָחָה, כִּי לֹֹא תִהְיֶה פְלֵיטָה לָנוּ</p>

<p>מִפְּנֵי אַבְשָׁלוֹם. מַהֲרוּ נָא מַהֲרוּ לָלֶכֶת</p>

<p>פֶן יְמַהֵר וְהִשִּׂיגָנוּ וְהִדִּיחַ עָלֵינוּ</p>

<p>אֶת כָּל הָרָעָה, וְהִכָּה הָעִיר לְפִי חָרֶב.</p>

<p>וַיַּעֲנוּ עַבְדֵי דָוִד אֵלָיו וַיּאמֵרוּ:</p>

<p>כְּכֹל אֲשֶׁר יִבְחַר אֲדוֹנִי הַמֶּלֶךְ הִנֵּה עֲבָדֶיךָ. —</p>

<p>הָהּ לְיוֹם רָעָה, הָהּ לְיוֹם הֹוָה וָשֶׁבֶר!</p>

<p>בְּרַגְלָיו יָצָא מֶּלֶךְ יִשְׂרָאֵל, דָּוִד אִישׁ פֶּלֶא,</p>

<p>בְרַגְלָיו הָלַךְ פְּאֵר מְלָכִים כְּעֶבֶד עַל הָאָרֶץ!</p>

<p>וַיִּבְרַח דָּוִד וּבֵיתוֹ מִבֵּית הַמֶּלֶךְ</p>

<p>רַק עֶשֶׂר פִּלַּגְשִׁים הִשְׁאִיר לִשְׁמוֹר הַבָּיִת. —</p>

<p>ודָוִד וְהָעָם בְּרַגְלָיו בְּבֵית הַמֶּרְחָק עָמָדוּ,</p>

<p>וְכָל עֲבָדָיו וְהַכְּרֵתִי וּפְלֵתִי עָבָרוּ,</p>

<p>וְהַגִּתִּים שֵׁשׁ מֵאוֹת אִישׁ עוֹבְרִים פְּנֵי הַמֶּלֶךְ,</p>

<p>הֵמָּה הַנֶּאֱמָנִים אֲשֶׁר בְּרַגְלוֹ מִגַּת בָּאוּ.</p>

<p>ויֹּאמֶר הַמֶּלֶךְ אֶל אִתַּי הַגִּתִּי: &quot;שׁוּבָה!</p>

<p>&quot;שׁוּבָה, לָמָּה תֵלֵך גַּם אַתָּה אִתָּנוּ?</p>

<p>&quot;הֲלֹא נָכְרִי אַתָּה וְגוֹלֶה אַתָּה לִמְקוֹמֶךָ,</p>

<p>&quot;תְּמוֹל בּוֹאֶךָ, וְהַיּוֹם אֲנִיעֲךָ עִמִּי לָלֶכֶת,</p>

<p>&quot;וַאֲנִי הוֹלֵךְ וְנָע בַּאֲשֶׁר אֵלֵך לָנוֹעַ,</p>

<p>&#8220;שׁוּב וְהָשֵׁב אַחֶיךָ עִמְּךָ, אִישׁ אֱמֶת וְחֶסֶד!&#8221;</p>

<p>וַיַּעַן אִתַּי אֶת הַמֶּלֶךְ וַיֹּאמֶר:</p>

<p>חֵי יְיָ וְחֵי נַפְשֶׁךָ אֲדוֹנִי הַמֶּלֶךְ!</p>

<p>כִּי-אִם בִּמְקוֹם אֲשֶׁר אַתָּה תָנוּעַ לָלֶכֶת</p>

<p>אִם לְחַיִּים אִם לְמָוֶת שָׁם יִהְיֶה עַבְדֶּך.</p>

<p>וַיֹּאמֶר דָּוִד: אִם-כֵּן אֵיפוֹא עֲבוֹר לְפָנֵינוּ.</p>

<p>וַיַּעֲבוֹר אִתַּי וְכָל אֲנָשָׁיו וְטַף אֲשֶׁר בְּרַגְלֵהוּ.</p>

<br />
</blockquote>

<blockquote>
<p><strong>זֹאת</strong> נֶחָמַת דָּוִד בְּעָנְיוֹ, בְּצָר יִסְעָדֶנּוּ</p>

<p>לִרְאוֹת אַחִים לְצָרָה, אוֹהֲבִים בְּתָם לֵב וָנֶפֶשׁ,</p>

<p>נָדוּ רַגְלֵיהֶם עִמּוֹ וְאָנָּה בַּל יָדָעוּ</p>

<p>וְכַחוֹמָה יְסוֹבְבוּנְהוּ הֱיוֹת לוֹ מָגֵן וָסֵתֶר</p>

<p>לְשָׁמְרוֹ כְאִישׁוֹן בַּת עַיִן עַד יַעֲבוֹר זָעַם. —</p>

<p>אוֹי לְךָ אַבְשָׁלוֹם, תְּכַסֶּךָ כְּלִימָה וּבשֶת!</p>

<p>רְאֵה וְהִטָּמֵן בֶּעָפָר, רְאֵה וַחֲפֵה פָנֶיךָ,</p>

<p>הִנֵּה גִתִּים עַם נֵכָר, גּוֹי מִקָרוֹב בָּאוּ</p>

<p>וְהֵמָּה נֶאֶמְנָה רוּחָם עִם רֹאשׁ רוֹזְנֵי אֶרֶץ,</p>

<p>וְאַתָּה תְרַדֵּף אָב, צָר וּמָצוֹק תַּמְצִיאֵהוּ! —</p>

<p>אף בָּזֹאת יִנָּחֵם בֶּן יִשַׁי מְשִׁיחַ אֱלֹֹהּ</p>

<p>כִּי אֱלֹהֵי חַסְדּוֹ לֹא יִטְּשֵׁהוֹ לָנֶצַח,</p>

<p>עוֹד רַבִּים מִיִּשְׂרָאֵל אַחֲרָיו יִנָּהוּ,</p>

<p>כִּי כָל יוֹשְׁבֵי הָאָרֶץ קוֹל גָּדוֹל בָּכָיוּ</p>

<p>בַּעֲבוֹר דָּוִד וְעָם אֲשֶׁר אִתּוֹ חֹפְזִים לָלֶכֶת.</p>

<p>וְהַמֶּלֶךְ וּבֵיתוֹ עָבְרוֹ בְּקִדְרוֹן הַנַּחַל</p>

<p>וְכָל הָעָם עוֹבְרִים עַל פְּנֵי דֶרֶך הַמִּדְבָּרָה.</p>

<p>וְהִנֵּה גַם צָדוֹק וְכָל הַלְוִיִּם עָבָרוּ,</p>

<p>נוֹשְׂאִים אֲרוֹן בְּרִית אֱלֹהִים ויצִּיקוֹהוּ, וַיַעַל</p>

<p>אֶבְיָתָר עַד תּוֹם הָעָם לעֲבוֹר מִירוּשָׁלָיִם. —</p>

<p>ויֹּאמֶר הַמֶּלֶךְ לְצָּדוֹק: הָשֵׁב הָעִירָה</p>

<p>אֶת אֲרוֹן הָאֱלֹהִים, אִם אֶמְצָא חֵן בְּעֵינֵי אֱלֹהַּ</p>

<p>וֶהֱשִׁיבַנִי וְהִרְאַנִי אוֹתו וְאֶת נָוֵהוּ.</p>

<p>וְאִם כֹּה יֹּאמַר: לֹא חָפַצְתִּי בָּךְ אֶמְאָסְךָ,</p>

<p>הֲלֹא יַעֲשֶׂה-לִּי כְּטוֹב בְּעֵינָיו, הִנֵּנִי הִנֵּנִי. —</p>

<p>ויֹּאמֶר אֵלָיו עוֹד: שׁוּבָה בְשָׁלוֹם הָעִירָה,</p>

<p>וִיהוֹנָתָן בֶּן אֶבְיָתָר וּבִנְךָ אֲחִימַעַץ</p>

<p>שְׁנֵי בְנֵיכֶם אִתְּכֶם יִהְיוּ שָׁם לִרְאוֹת וְלָדַעַת.</p>

<p>רְאוּ בְּעַבְרוֹת הַמִּדְבָּר אָנֹכִי מִתְמַהְמֵהַ,</p>

<p>עַד בוֹא דָבָר מֵעִמָּכֶם לְגַלּוֹת לִי אֹזֶן.</p>

<p>וַיַעֲשׂוּ כֵן צָדוֹק וְאֶבְיָתָר וַיָּשִיבוּ</p>

<p>אֶת אֲרוֹן אֱלֹהִים יְרוּשָׁלַיְמָה, וַיֵּשְׁבוּ שָׁמָּה.</p>

<br />
</blockquote>

<blockquote>
<p><strong>וְדָוִד</strong> עוֹלֶה בְּמַעֲלֵה הַזֵּיתִים מְמָרֵר בְּבֶכִי</p>

<p>רֹאשוֹ חָפוּי, רַגְלָיו יְחֵפִים, וְרוּחוֹ נִשְׁבָּרָה</p>

<p>וְכָל הָעָם אִתּוֹ בִּבְכִי וַחֲפוּיֵי-רֹאש הָלָכוּ. —</p>

<p>ויֻּגַּד לוֹ לֵאמֹר: גַּם אֲחִיתֹפֶל בַּקָּשֶׁר</p>

<p>עִם אַבְשָׁלוֹם, וַיָּבֹא בוֹ יִרְאָה וָרַעַד</p>

<p>ויִּקְרָא, אַלְלַי! גַּם אִיש שְׁלוֹמִי בּוֹ בָטַחְתִּי</p>

<p>הִגְדִיל עָלַי עָקֵב, כִּי לֹא אוֹיֵב יְחָרְפֵנִי</p>

<p>וְאֶשָּׂא, לא מְשַׂנְאִי יְרִיבֵנִי וְאֶסָּתֵר מִמֶּנּוּ,</p>

<p>אֱנוֹשׁ כְּעֶרְכִּי הוּא, אַלּוּפִי מְיֻדָּעִי אֲחִיתֹפֶל</p>

<p>אֲשֶׁר יַחְדָּיו נַמְתִּיק סוֹד, בֵּית אֱלֹֹהִים נְהַלֵּךְ בְּרָגֶשׁ.</p>

<p>וַיַבֵּט שָׁמַיְמָה וַיִּתְפַּלֵל וַיֹּאמַר:</p>

<p>&#8220;אָנָּא אֱלֹהִים! סַכֵּל נָא אֶת עֲצַת אֲחִיתֹפֶל!&#8221; —</p>

<p>ורִבֲבוֹת מַלְאֲכֵי עֶלְיוֹן תְּפִלַּת דָּוִד הִגִּישׁוּ</p>

<p>פְּנֵי שַׁדַּי יְיָ צְבָאוֹת וְהֶעְתִּירוֹ גַם הֵמָּה. —</p>

<p>וְהִנֵּה דְבַר הָאֱלֹהִים נִגְלָה בְאָזְנֵי הַמֶּלֶךְ:</p>

<p>&quot;אַל תִּירָא עַבְדִי דָוִד, תְּפִלָּתְךָ שָׁמָעְתִּי</p>

<p>&quot;נִרְצֶה עֲוֹנְךָ בְּנִי, צְבָא תוֹכַחְתְּךָ מָלֵאָה.</p>

<p>&#8220;שָׂא עֵינֶךָ וּרְאֵה הָאִישׁ בְּיָדוֹ אֶשְׁלַח יֶשַׁע.&#8221; —</p>

<p>וַיִּשָּׂא דָוִד עֵינָיו וַיַּרְא וְהִנֵּה מִנֶּגֶד</p>

<p>בָּא חוּשַׁי הָאַרְכִּי וְכֻתָּנְתּוֹ קָרוּעַ</p>

<p>וַאֲדָמָה עַל רֹאשׁוֹ. — וַיֹּאמֶר לוֹ הַמֶּלֶךְ</p>

<p>אִם עָבַרְתָּ אִתִּי אַךְ למַשָּא עָלַי תֶּהִי,</p>

<p>וְאִם הָעִיר תָּשׁוּב וְיָכָלְתָּ עֲשׂוֹת עִמִּי חֶסֶד.</p>

<p>עַתָּה לֵךְ וְאָמַרְתָּ לְאַבְשָׁלוֹם: &quot;עַבְדְּךָ אָנִי,</p>

<p>הָיִיתִי עֶבֶד אָבִיךָ, עַתָּה אֲנִי עַבְדְּךָ,</p>

<p>וַעֲשֵׂה כְּחָכְמָתְךָ וְהֵפַרְתָּ לִי עֲצַת אֲחִיתֹפֶל,</p>

<p>הֲלֹא צָדוֹק וְאֶבְיָתָר הַכֹּהָנִים עִמְּךָ שָׁמָּה,</p>

<p>וְתַגִּיד לָמוֹ כָּל אֲשֶׁר תִּשְׁמַע מִבֵּית הַמֶּלֶך</p>

<p>וְהֵמָּה בְּיַד בְּנֵיהֶם יְהוֹנָתָן וַאֲחִימַעַץ</p>

<p>כָּל דָּבָר אֲשֶׁר תִּשְׁמָעוּ אֵלַי יִשְׁלָחוּ.</p>

<p>לֵך וַיְיָ יְהִי עִמְּךָ וּדְבָרְךָ יַצְלִיחַ&quot;. —</p>

<p>וַיַעַשׂ כֵּן חוּשַׁי, וַיֵּלֶך יְרוּשָׁלָיְמָהּ.</p>

<br />
</blockquote>

<h2 id="שירשמונהעשר">שיר שמונה עשר</h2>

<blockquote>
<br />
</blockquote>

<p>בשצף קצף הסתרתי פני רגע ממך</p>

<p>ובחסד עולם רחמתיך</p>

<blockquote>
<br />
</blockquote>

<blockquote>
<p><strong>אֵל</strong> שׁוֹפֵט צַדִּיק, עַל פָּעֳלָיו יַשְׁגִּיחַ</p>

<p>לֹא יִשָּׂא פָנִים, אֲשֶׁר יֶאֱהַב יוֹכִיחַ</p>

<p>אַךְ לֹא בְעִי יִשְׁלַח יָד, בְּחֶסֶד יוֹכִיחֵמוֹ</p>

<p>רַגְלֵי חֲסִידָיו יִשְׁמוֹר, כִּי יִפְּלוּ וְקָמוּ,</p>

<p>לֹא-כֵן הָרְשָׁעִים, בַּחשֶׁך יִדָּמוּ,</p>

<p>יִפְּלוּ וְיוּטְלוּ, כַּעֲבוֹר סוּפָה וְאֵינֵמוֹ.</p>

<p><strong>הֵן</strong> שֵׁבֶט מוּסָר הָרְשָׁעִים כֻּלָּהַם</p>

<p>הִנָּם בְּיַד הָאֱלֹהִים אַךְ מַטֶּה זָעַם</p>

<p>לַעֲנוֹשׁ לְצַדִּיק, לְהַכּוֹת נְדִיבִים עַל ישֶׁר</p>

<p>אַךְ כָּלָה הַשּׁוֹט, הַמַטֶּה יֵחָבֶט</p>

<p>כַּהֲרִימוֹ הַמַּכֶּה יַשְׁלִיךְ הַשָּׁבֶט</p>

<p>יְפָתַּח בְּנֵּי תְמוּתָה וְיוֹצִיא אֲסִירִים בְּכשֶׁר.</p>

<br />
</blockquote>

<blockquote>
<p><strong>עַל</strong>-כֵּן שְׂאֵת עוֹל מִנְּעוּרָיו טוֹב לַגֶּבֶר,</p>

<p>יֵשֵׁב בָּדָד וְיִדּוֹם יִסְבּוֹל הַשֶּׁבֶר. –</p>

<p>הִנֵּה בְּרֶגַע זַעַם יַד דָּוִד רָפָה,</p>

<p>נָד מֵעִיר מַלְכוּתוֹ עָיֵף וְיָגֵעַ</p>

<p>בָּא עַד הָרֹאשׁ, רוֹשׁ וְלַעֲנָה שָׂבֵעַ</p>

<p>שַׁח וְנִכְנָע, רוּחוֹ עָלָיו הִתְעַטְּפָה.</p>

<br />
</blockquote>

<blockquote>
<p><strong>סֻקַּל</strong> עֻפַּר וְקֻלָּל, הָלַךְ דַּרְכֵּהוּ, –</p>

<p>עַד רָאָה יְיָ וְנִחַם עַל מְשִׁיחֵהוּ</p>

<p>וְאָמַר: עַד פֹּה, לֹא הָלְאָה יָבוֹא זָעַם!</p>

<p>אָז הֵאִיר אוֹר יֶשַׁע בְּקֶרֶב הָאֹפֶל,</p>

<p>הוּפְרוּ מַחְשָׁבוֹת סֻכְּלָה עָצַת אֲחִיתֹפֶל,</p>

<p>נֶחְלַץ בֶּן יִשַׁי, וְעַל אוֹיְבָיו הָרָעַם.</p>

<br />
</blockquote>

<blockquote>
<p><strong>אַבְשָׁלוֹם</strong> וְקוֹשְׁרָיו הֵם כָּשְׁלוּ וְנָפָלוּ</p>

<p>סַעֲרוֹת חָמַת יְיָ עֲלֵיהֶם הִתְחוֹלָלוּ</p>

<p>וְחֶסֶד עוֹלָם לְדָוִד, יִשְׁעוֹ צוֹמֵחַ.</p>

<p>נָדוֹן יִשְׂרָאֵל לֵאמֹר: לְמִי תִפְאֶרֶת?</p>

<p>הֲלֹא לְדָוִד מְשִׁיחֵנוּ יָאֲתָה הָעֲטֶרֶת,</p>

<p>בְּרִית אֵל עִמּוֹ תָּקוּם כִּימֵי יָרֵחַ</p>

<br />
</blockquote>

<blockquote>
<p><strong>אֶבֶן</strong> בֹּחַן הַצָּרָה, לְלֵב אָדָם הִיא חֵקֶר,</p>

<p>אֲךְ בְּמָצוֹק יְנֻסֶּה אִישׁ, תִּבָּחֵן רוּחַ גָּבֶר</p>

<p>הֲעוֹלָה הִיא לְמַעֲלָה אוֹ לֶעָפָר נִשְׁפָּלֶת. –</p>

<p>יֵבוֹשׁוּ הַשּׂטְנִים, יֵאָלְמוּ דּוֹבְרֵי שָׁקֶר</p>

<p>הַפּוֹעֲרִים פִּיהֶם לְדַבֵּר סָרָה בִּמְשִׁיחַ אֱלֹהַּ</p>

<p>הָאוֹמְרִים חָטָא דָּוִד וּלְבָבוֹ בְלִיַּעַל,</p>

<p>רְאוּ דַרְכּוֹ בַּצָּרָה, אָרְחוֹ בְּעִתֵּי שָׁבֶר</p>

<p>הָבִינוּ רוֹמְמוּת נַפְשׁוֹ, תֻּמַּת יִרְאַת עוֹשֵׂהוּ,</p>

<p>לֹא מָאַס בְּתוֹכַחְתּוֹ, וּלְפּוֹעֲלוֹ נָתַן צֶדֶק,</p>

<p>וַיֵּט שִׁכְמוֹ לִסְבּוֹל כָּל מַכְאוֹב וְכָּל נֶגַע,</p>

<p>לְתִגְרַת יַד אֱלֹהִים אָמַר הִנֵּנִי הִנֵּנִי!</p>

<p>גַּם לְזֵדִים שְׂמֵחֵי אֵידוֹ אֲשֶׁר הִרְעִימוּ כָּעַס</p>

<p>אָמַר: &quot;מַלְאֲכֵי רָעָה הֵמָּה, יְיָ שְׁלָחָמוֹ</p>

<p>וּמִי יֹאמַר: מַדּוּעַ עֲשִׂיתֶם כָּכָה?</p>

<p>שָׁמַע חֶרְפָּתוֹ וַיִדּוֹם כְּרָחֵל נֶאֶלָמֶת,</p>

<p>וְלֹא נָתַן לְגִבּוֹרָיו לְהַשְׁחִית נֶפֶש מְגַדְּפֵהוּ –</p>

<p>כֵּן מְהֻלָּל שִׁמְךָ בֶּן יִשָׁי! וְזִכְרְךָ לְתִפְאֶרֶת,</p>

<p>גַּם בִּימֵי רָעָה גַּם בִּימֵי טוֹבָה גָדַלְתָּ,</p>

<p>אֵין כְּעֶרְכְּךָ בִּבְנֵי אָדָם, בְּרוֹזְנִים אֵין כָּמוֹךָ.</p>

<br />
</blockquote>

<blockquote>
<p><strong>עַד</strong> בַּחוּרִים הָעִיר בִּמְנוּסָה בָּא הַמֶּלֶךְ,</p>

<p>וְהִנֵּה מִשָּׁם יָצָא אִישׁ יְמִינִי מִמִּשְׁפַּחַת</p>

<p>בֵּית שָׁאוּל, וּשְׁמוֹ שִׁמְעִי בֶן גֵּרָא, עַז כְּכֶלֶב,</p>

<p>יוֹצֵא יָצוֹא וּמְקַלֵּל וְגִדֵּף שֵׁם מָשִׁיחַ,</p>

<p>וַיְסַקֵּל בְּאֲבָנִים אוֹתוֹ וַעֲבָדָיו יַחַד,</p>

<p>וְכָל הָעָם וְגִבּוֹרָיו מִימִּינוֹ וּשְׂמֹאלֵהוּ.</p>

<p>וְכֹה אָמַר שִׁמְעִי בְּקַלְּלוֹ אֶת דָּוִד הַמֶּלֶךְ:</p>

<p>&quot;צֵא צֵא אַתָּה אִישׁ הַדָּמִים וְאִישׁ הַבְּלִיַּעַל!</p>

<p>&quot;עַל קָדְקָדְךָ יָרַד חֲמָסְךָ, הֵשִׁיב עָלֶיךָ</p>

<p>&quot;יְיָ דְּמֵי בֵית שָׁאוּל אֲשֶׁר תַּחְתָּיו מָלַכְתָּ</p>

<p>&quot;וַיִּתֵּן אֶת הַמְּלוּכָה בְּיַד אַבְשָׁלוֹם בִּנְךָ,</p>

<p>&#8220;וְהִנְךָ בְּרָעָתֶךָ, כִּי אִישׁ דָּמִים אָתָּה.&#8221; –</p>

<p>וַיֹּאמֶר אֲבִישַׁי בֶּן צְרוּיָה אֶל הַמֶּלֶךְ:</p>

<p>לָמָּה יְקַלֶּלְךָ הַכֶּלֶב הַזֶּה לְאָזְנֵינוּ?</p>

<p>אֶעְבְּרָה נָא אֵלָיו וְאֶת רֹאשׁוֹ אָסִירָה.</p>

<p>וַיֹּאמֶר הַמֶּלֶךְ: &quot;הַנִּיחָה לוֹ, הַנִּיחָה!</p>

<p>&quot;מַה לִּי וְלָכֶם אַתֶּם בְּנֵי צְרוּיָה? כֹּה יְקַלְּלֵנִי</p>

<p>&quot;כֹּה אָמַר אֳלֹהִים: קַלֵּל אֶת דָּוִד וְגַדְּפֵהוּ,</p>

<p>&quot;וּמִי יֹאמַר מַדּוּעַ כָּכָה עָשִׂיתָה?</p>

<p>&quot;הִנֵּה בְּנִי אֲשֶׁר יָצָא מִמֵּעַי קָם בַּמֶּרֶד</p>

<p>&quot;וּמְבַקֵּשׁ אֶת נַפְשִׁי, וְכָאוֹיֵב לִי יִרְדְּפֵנִי,</p>

<p>&quot;אַף-כִּי עַתָּה בֶּן הַיְמִינִי הַזֶּה, הַנִּיחוּ</p>

<p>&quot;הַנִּיחוּ לוֹ וִיקַלֵּל, כֹּה אָמַר לוֹ אֱלֹהַּ,</p>

<p>&quot;אוּלַי יִרְאֶה יְיָ בְּעָנְיִי וְיָשׁוּב יְרַחֲמֵנִי,</p>

<p>וְתַחַת קִלְלָתוֹ הַיּוֹם טוֹבָה יִגְמְלֵנִי.&quot;</p>

<p>וַיֵּלֶךְ דָּוִד וְכָל אֲנָשָׁיו עִמּוֹ בַּדֶּרֶךְ</p>

<p>וְשִׁמְעִי הָלַךְ בְּצֶלַע הָהָר לְעֻמַּת הַמֶּלֶךְ</p>

<p>הָלוֹךְ וְקַלֵּל וְסַקֵּל, וּבְעָפָר עִפְּרֵהוּ.</p>

<br />
</blockquote>

<blockquote>
<p><strong>וַיָּבֹא</strong> דָּוִד עַרְבוֹת הַמִּדְבָּר הַלַּיְלָה,</p>

<p>וְכָל הָעָם אִתּוֹ עֲיֵפִים, וַיִּנָּפֵשׁ שָׁמָּה. –</p>

<p>וְרוּחַ תַּנְחוּמִים צָלְחָה עַל דָּוִד וַיִּנָּחֶם,</p>

<p>וַיְנַחֵם גַּם אֲנָשָׁיו הַצּוֹעֲקִים בְּמַר נָפֶשׁ</p>

<p>לֵאמוֹר נוֹאָשׁ, אֵין עוֹד בֵּאלֹהִים יְשׁוּעָתָה,</p>

<p>חָרְדוּ עַל מִשְׁכְּבוֹתָם, שְׁנָתָם מֵעֵינָם נָדָדָה,</p>

<p>כִּי יָרְאוּ פֶּן יִפְּלוּ אַנְשֵׁי אַבְשָׁלוֹם עָלֵימוֹ</p>

<p>בְּפֶתַע בְּאִישׁוֹן לַיְלַה, עַל כֵּן נָמַס לִבָּמוֹ,</p>

<p>אַךְ דָּוִד הִתְחַזֵּק בֵּאלֹהָיו וַיָּנוּחַ,</p>

<p>וַיְדַבֵּר עַל לֵב עַמּוֹ וַיִּשְׁקְטוּ גַּם הֵמָּה.</p>

<p>רָאוּ מַלְכָּם בְּקִרְבָּם, בֶּן יִשַׁי מְשִׁיחַ אֱלֹהַּ,</p>

<p>וַיִבְטְחוּ בָּאֵל בָּחַר בּוֹ וַיּוֹסִיפוּ אֹמֶץ, –</p>

<p>וְתוֹךְ דֻּמִיַּת לַיְלָה זִמְרַת דָּוִד נִשְׁמָעָה:</p>
</blockquote>

<blockquote>
<p>יְיָ מָה-רַבּוּ צָרָי<a href="#fn:14" id="fnref:14" title="see footnote" class="footnote"><sup>14</sup></a></p>
</blockquote>

<blockquote>
<p>רַבִּים קָמִים עָלָי:</p>

<p>רַבִּים אֹמְרִים לְנַפְשַׁי</p>

<p>אֵין יְשׁוּעָתָה לּוֹ בֵאלֹהִים סֶלָה:</p>

<p>וְאַתָּה יְיָ מָגֵן בַּעָדֵי</p>

<p>כְּבוֹדִי וּמֵרִים רֹאשִׁי:</p>

<p>קוֹלִי אֶל-יְיָ אֶקְרָא</p>

<p>וַיַּעֲנֵנִי מֵהַר קָדְשׁוֹ סֶלָה:</p>

<p>אֲנִי שָׁכַבְתִּי וָאִישָׁנָה</p>

<p>הָקִיצוֹתִי כִּי יְיָ יִסְמְכֵנִי:</p>

<p>לֹא-אִירָא מֵרִבְבוֹת עָם</p>

<p>אֲשֶׁר סָבִיב שָׁתוּ עָלָי:</p>

<p>קוּמָה-יְיָ הוֹשִׁיעֵנִי אֱלֹהַי</p>

<p>כִּי-הִכִּיתָ אֶת-כָּל-אוֹיְבַי לֶחִי</p>

<p>שִׁנֵּי רְשָׁעִים שִׁבַּרְתָּ:</p>

<p>לַיְיָ הַיְשׁוּעָה</p>

<p>עַל עַמְּךָ בִּרְכָתֶךָ סֶלָה:</p>

<p>שָׁמְעוּ נֶאֱמָנָיו נְעִים זְמִירוֹת מַלְכָּם הַמָּשִׁיחַ</p>

<p>וַיִּמָּלֵא לִבָּם תִּקְוָה, עָבַר כָּל פָּחַד,</p>

<p>וְנַס יָגוֹן וַאֲנָחָה, שָׁכְבוּ יָשְׁנוּ לָבֶטַח.</p>

<br />
</blockquote>

<blockquote>
<p><strong>וְאַבְשָׁלוֹם</strong> וְאִישׁ יִשְׂרָאֵל בָּאוּ יְרוּשָׁלָיִם,</p>

<p>וַאֲחִיתֹפֶל אִתּוֹ, אִישׁ תַּחְבּוּלוֹת וְעֵצָה נִפְלָאָה. –</p>

<p>גַּם חוּשַׁי הָאַרְכִּי רֵעֵה דָּוִד בָּא הָעִירָה</p>

<p>וַיֹּאמֶר לְאַבְשָׁלוֹם: יְחִי הַמֶּלֶךְ, יְחִי הַמֶּלֶךְ!</p>

<p>וַיֹּאמֶר לוֹ אַבְשָׁלוֹם: הֲזֶה חַסְדְּךָ אֶת רֵעֶךָ?</p>

<p>מַדּוּעַ אַחֲרֵי אִישׁ בְּרִיתְךָ לֹא הָלָכְתָּ?</p>

<p>וַיַּעַן חוּשַׁי: לֹא כִּי אַחֲרֶיךָ אֵלֵכָה.</p>

<p>אֲשֶׁר בָּחַר יְיָ וְיִשְׂרָאֵל אִתּוֹ אֵשֵבָה;</p>

<p>וְהַשֵּׁנִית לְמִי אֲנִי אֶעֱבוֹד? הֲלֹא לְבֶן חֲלָצֵיהוּ,</p>

<p>כַּאֲשֶׁר עָבַדְתִּי לְאָבִיךָ אֶהְיֶה לְפָנֶיךָ.</p>

<p>וַיְקַבְּלֵהוּ אַבְשָׁלוֹם לְשַׂר וְיוֹעֵץ הַמֶּלֶךְ. –</p>

<p>וַיִּוָּעֵץ אַבְשָׁלוֹם עִם רֵעוֹ אֲחִיתֹפֶל:</p>

<p>מַה לַעֲשׂוֹת לְחַזֵּק הַמְּלוּכָה בְּיָדִי לְבַל תֶּרָף?</p>

<p>וַיֹּאמֶר אֲחִיתֹפֶל: בֹּא אֶל פִּלַּגְשֵׁי אָבִיךָ</p>

<p>אֲשֶׁר הִנִּיחַ דָּוִד לִשְׁמוֹר אֶת הַבָּיִת,</p>

<p>וְשָׁמַע יִשְׂרָאֵל כִּי אֶת אָבִיךָ נִבְאַשְׁתָּ</p>

<p>וְחָזְקוּ יְדֵי אֲנָשֶׁיךָ וִידֵי דָּוִד יִרְפָּיוּן.</p>

<p>וַיַּטוּ לוֹ אֹהֶל עַל גַּג בֵּית הַמֶּלֶךְ</p>

<p>וַיָּבֹא אַבְשָׁלוֹם אֶל פִּלַּגְשֵׁי אָבִיהוּ</p>

<p>לְעֵינֵי כָּל יִשְׁרָאֵל וּלְאוֹר הַצָּהֳרָיִם,</p>

<p>כַּאֲשֶׁר חָזָה נָתָן הַנָבִיא וַיֹּאמַר:</p>

<p>&#8220;אַתָּה עָשִׂיתָ בַּסֵּתֶר וְהוּא לְעֵין הַשָּׁמֶשׁ.&#8221; –</p>

<p>וּבָזֶה שָׁלֵם עֲוֹן דָּוִד, שָׁלֵם לָנֶצַח,</p>

<p>עַתָּה שָׁב וְצָץ נִזְרוֹ, וְאוֹיְבָיו לָבְשׁוּ בֹשֶׁת,</p>

<p>הֵפֵר אֱלֹהִים מַחְשְׁבוֹת אָוֶן, הֵנִיא עֲצַת רֶשַׁע,</p>

<p>סִכֵּל דַּעַת עֲרוּמִים וְדִבְרֵיהֶם לֹא נִשְׁמָעוּ,</p>

<p>וְיָצָא לְיֵשַׁע מְשִׁיחוֹ, לְבַל יִדַּח נִדְחֵהוּ,</p>

<p>וַיִּתֵָן שָׂפָה לְנֶאֱמָנוֹ, וְלַעֲצָתוֹ אֹמֶץ.</p>

<br />
</blockquote>

<blockquote>
<p><strong>וַעֲצַת</strong> אֲחִיתֹפֶל אֲשֶׁר יָעַץ בַּיָּמִים הָהֵמָּה</p>

<p>כַּאֲשֶׁר יִשְׁאַל אִישׁ בִּדְבַר הָאֱלֹהִים הָיָתָה,</p>

<p>גַּם דָּוִד גַּם אַבְשָׁלוֹם אֶת פִּיהוּ שָׁאָלוּ. –</p>

<p>וַיָּעַץ אֲחִיתֹפֶל אֶת אַבְשָׁלוֹם וַיֹּאמֶר:</p>

<p>אֶבְחְרָה שְׁנֵים עָשָׂר אֶלֶף אִישׁ שׁוֹלְפֵי חֶרֶב</p>

<p>וְאָקוּמָה וְאֶרְדוֹף אַחֲרֵי דָּוִד הַלַּיְלָה,</p>

<p>אָבוֹא עָלָיו וְהוּא יָגֵעַ וּרְפֵה יָדַיִם</p>

<p>וְהֶחֱרַדְתִּי אוֹתוֹ, וְנָס כָּל הָעָם הֶחָיִל</p>

<p>אֲשֶׁר אִתּוֹ, וְהִכֵּתִי אֶת הַמֶּלֶךְ לְבַדֵּהוּ</p>

<p>וְאָשִׁיב כָּל הָעָם אֵלֶיךָ, וְשָׁלוֹם לְךָ יֶהִי.</p>

<p>וַיִּישַׁר הַדָּבָר בְּעֵינַי אַבְשָׁלוֹם וַיֹּאמֶר:</p>

<p>טוֹב יָעַצְתָּ אֲחִיתֹפֶל אַךְ בְּרָב יוֹעֵץ יֶשַׁע,</p>

<p>נִקְרָא נָא גַּם לְחוּשַׁי הָאַרְכִּי וְנִשְׁמָעָה</p>

<p>מַה בְּפִיו גַּם הוּא וַיִּשְׁלַח וַיִּקְרָאֵהוּ</p>

<p>וַיֹּאמֶר לוֹ אַבְשָׁלוֹם: זֹאת יָעַץ אֲחִיתֹפֶל,</p>

<p>דַּבֵּר אַתָּה, הֲנַעֲשֶׂה אֶת דְּבָרוֹ אִם אָיִן.</p>

<p>וַיַּעַן חוּשַׁי אֶת אַבְשָׁלוֹם וַיֹּאמֶר:</p>

<p>&quot;בַּפַּעַם הַזֹּאת לֹא טוֹבָה עֲצַת אֲחִיתֹפֶל,</p>

<p>&quot;אַתָּה יָדַעְתָּ אֶת אָבִיךָ וְאַנְשֵׁי חַיִל</p>

<p>&quot;אֲשֶׁר אִתּוֹ, כִּי גִבּוֹרִים וּמָרֵי נֶפֶשׁ הֵמָּה,</p>

<p>&quot;כְּדוֹב שַׁכּוּל בַּשָּׂדֶה, וְאִישׁ מִלְחָמָה אָבִיךָ,</p>

<p>&quot;וְלֹא יָלִין אֶת הָעָם, הִנֵּה עַתָּה נֶחְבָּאוּ</p>

<p>&quot;בְּאַחַת הַפְּחָתִים אוֹ בֵּין סִבְכֵי הַיַּעַר,</p>

<p>&quot;וְהָיָה כִּנְפוֹל בָּהֶם בַּתְּחִילָּה וְשָׁמַע הַשּׁוֹמֵעַ</p>

<p>&quot;וְאָמַר מַגֵּפָה בְּאַנְשֵׁי אַבְשָׁלוֹם הָיָתָה,</p>

<p>&quot;גַּם בֶּן חַיִל אֲשֶׁר לֵב הָאַרְיֵה לִבֵּהוּ</p>

<p>&quot;הִמֵּס יִמַּס, כִּי כָל יִשְׂרָאֵל יוֹדֵעַ</p>

<p>&quot;כִּי גִבּוֹר אָבִיךָ, וַאֲנָשָׁיו שַׂגִּיאֵי כֹח.</p>

<p>&quot;כִּי יָעַצְתִּי הֵאָסֵף יֵאָסֵף עָלֶיךָ</p>

<p>&quot;כָּל יִשְׂרָאֵל יַחַד מִדָּן עַד בְּאֵר-שָׁבַע,</p>

<p>&quot;וּפָנֶיךָ אַתָּה הוֹלְכִים בַּקְרָב אִתָּנוּ,</p>

<p>&quot;וּבָאנוּ אֵלָיו בְּאַחַת מְקוֹמוֹת מַחְבָּאֵהוּ</p>

<p>&quot;וְנַחְנוּ עָלָיו כִּנְפוֹל הַטַּל עַל הָאָרֶץ,</p>

<p>&quot;וְלֹא נוֹתַר שָׂרִיד וּפָלִיט בְּאַנְשֵׁי חֵילֵהוּ.</p>

<p>&quot;וְאִם בְּאַחַת הֶעָרִים יֵאָסֵף, וְהִשִּׂיאוּ</p>

<p>&quot;כָּל יִשְׂרָאֵל חֲבָלִים אֶל הָעִיר וְסָחַבְנוּהָ</p>

<p>&#8220;עַד הַנַּחַל, גַּם צְרוֹר לֹא יִמָּצֵא שָׁמָּה.&#8221; –</p>

<p>וַיִּקְרָא אַבְשָׁלוֹם וְכָל אִישׁ יִשְׂרָאֵל יַחַד:</p>

<p>&#8220;טוֹבָה עֲצַת חוּשַׁי הָאַרְכִּי מֵעֲצַת אֲחִיתֹפֶל.&#8221; –</p>

<p>וַיְיָ צִוָּה לְהָפֵר אֶת עֲצַת אֲחִיתֹפֶל</p>

<p>לְמַעַן בֹּא עַל אַבְשָׁלוֹם רָעָה וָשֶׁבֶר.</p>

<br />
</blockquote>

<blockquote>
<p><strong>מִהֵר</strong> וְלֹא אֵחַר חוּשַׁי הָאַרְכִּי לָלֶכֶת</p>

<p>אֶל צָדוֹק וְאֶבְיָתָר הַכֹּהֲנִים לְהַגִּיד לָמוֹ,</p>

<p>כָּזֹאת יָעַץ אֲחִיתֹפֶל וְזֹאת יָעַצְתִּי אָנִי,</p>

<p>וְעַתָּה שִׁלְחוּ מְהֵרָה אֶל דָּוִד מַלְכֵּנוּ</p>

<p>לֵאמֹר לוֹ: &quot;אַל תָּלֶן בְּעַרְבוֹת מִדְבָּר הַלַּיְלָה,</p>

<p>&#8220;עָבוֹר תַּעֲבוֹר הַיַּרְדֵּן, פֶּן יְבֻלַּע לַמֶּלֶךְ.&#8221;</p>

<p>וִיהוֹנָתָן וַאֲחִימַעַץ בְּעֵין רֹגֵל עָמָדוּ,</p>

<p>וְהָלְכָה הַשִּׁפְחָה וְהִגִּידָה הַדָּבָר לָמוֹ,</p>

<p>וְהֵם הָלְכוּ לַמֶּלֶךְ דָּוִד לְגַלּוֹת לוֹ אֹזֶן. –</p>

<p>וַיַּעֲבוֹר דָּוִד אֶת הַיַּרְדֵּן עַד אוֹר הַבֹּקֶר</p>

<p>וְכָל הָעָם אֲשֶׁר אִתּוֹ אֶת הַנָּהָר עָבָרוּ, –</p>

<p>עַד אֶחָד לֹא נֶעְדַּר, אַחֲרָיו הָלְכוּ כֻּלָּמוֹ,</p>

<p>סַבּוּהוּ נֶאֱמָנָיו, כֻּלָּם נְדָבוֹת לְיוֹם חָיִל,</p>

<p>וּבְתוֹכָם גִּבּוֹרָיו, יְדֵיהֶם לַקְרָב לֻמָּדוּ,</p>

<p>חוֹמָה הָיוּ לוֹ, נְצָרוּהוּ כְּאִישׁוֹן בַּת עָיִן.</p>

<p>וַיְהִי דָּוִד מֶלֶךְ בִּגְדוּדוֹ בְּהוֹד וְתִפְאָרֶת,</p>

<p>וַיַּרְא וַיֵּדַע כִּי לֹא רָחוֹק מֶנּוּ יֶשַׁע,</p>

<p>כִּי הֵשִׁיב אֱלֹהִים אֶת אַפּוֹ, יָשׁוּב יְרַחֲמֵהוּ</p>

<p>עוֹד יוֹדֶנּוּ יְשׁוּעוֹת פָּנָיו בִּירוּשָׁלָיִם.</p>

<p>אַךְ אוֹיְבָיו רָאוּ רָעָה, נוֹאָשׁ יֹאמֵרוּ,</p>

<p>אֲחִיתֹפֶל רָאָה כִּי עֲצָתוֹ לֹא נֶעֱשָׂתָה,</p>

<p>חָרָה לוֹ וַיֶּלֶךְ אֶל בֵּיתוֹ אֶל עִירֵהוּ</p>

<p>וַיְצַו אֶל בֵּיתוֹ וַיֵּחָנֶק וַיָּמָת. –</p>

<p>בְּיַד נַפְשׁוֹ נָפַל בּוֹגֵד בְּנַפְשׁוֹ מָעַל מַעַל,</p>

<p>כֵּן יֹאבְדוּ כָּל בּוֹגְדִים, יִתַּמּוּ בְנֵי בְּלִיָּעַל! –</p>

<br />
</blockquote>

<blockquote>
<p><strong>וְדָּוִד</strong> וְכָל הָעָם אִתּוֹ בָּאוּ מַחְנָיְמָה.</p>

<p>שָׁם הִתְרוֹעֲעוּ אֵלָיו שְׁלשָׁה יָקִּירֵי נָפֶשׁ,</p>

<p>שֹׁבִי בֶן-נָחָשׁ מֵרַבַּת בְּנֵי עַמּוֹן,</p>

<p>מָכִיר מִלֹּא דְבָר, וּבַרְזִלַּי הַגִּלְעָדִי.</p>

<p>הָאֲנָשִׁים הָהֵם שְׁלֵמִים אִתּוֹ בְּכָל לִבָּמוֹ,</p>

<p>הִגִּישׁוּ לוֹ מַחְסוֹרוֹ וּמַחְסוֹר הֶחָיִל</p>

<p>רַב אֹכֶל וּבְגָדִים מִשְׁכָּב וְסַפּוֹת וְכָל כֶּלִי,</p>

<p>כִּי אָמְרוּ: הָעָם רָעֵב וְצָמֵא וְיָגֵעַ.</p>

<p>וַיִפְקוֹד דָּוִד אֶת הָעָם אֲשֶׁר בְּרַגְלֵהוּ</p>

<p>וַיָּשֶׂם עֲלֵיהֶם שָׂרֵי מֵאוֹת וְשָׂרֵי אֶלֶף</p>

<p>וַיְחַלֵּק מַחֲנֵהוּ, שְׁלִישִׁית נָתַן בְּיַד יוֹאָב,</p>

<p>הַשְּׁלִישִׁית בְּיַד אֲבִישַׁי בֶן צְרוּיָה אֲחִי יוֹאָב</p>

<p>וּשְׁלִישִׁית בְּיַד אִתַּי הַגִּתִּי, וַיִּשְׁלְחֵם הַשָּׂדֶה. –</p>

<p>וְאַבְשָׁלוֹם עָבַר אֶת הַיַּרְדֵּן לִקְרַאת אָבִיו</p>

<p>לַמִּלְחָמָה, וְכָל אִישׁ יִשְׂרָאֵל הָלַך אַחֲרָיו,</p>

<p>וַיִּחַן יִשְׂרָאֵל וְאַבְשָׁלוֹם בְּאֶרֶץ הַגִּלְעָד. –</p>

<p>עַל אֶרֶץ לֹא קֹדֶשׁ שָׁם מִלְחֶמֶת הָרֶשַׁע,</p>

<p>שָׁם בֶּן נַעֲוַת הַמַּרְדּוּת יַעֲרוֹך מַעֲרָכֶת</p>

<p>מוּל אָבִיו נְזִיר אָדָם, יְקַר רוֹזְנִים מְשִׁיחַ אֱלֹהַּ!</p>

<p>חֵיל נֶאֱמָנִים מְתֵי מִסְפָּר אֶת צַדִּיק יַעֲזוֹרוּ,</p>

<p>וְאֶת רָשָׁע הָלַךְ אִישׁ יִשְׂרָאֵל רִבֲבוֹת אָלֶף! –</p>

<p>שֹׁמּוּ שָׁמַיִם עַל זֹאת, שַׂק יַחֲגּוֹר רָקִיעַ,</p>

<p>הֵילִילוּ צִבְאוֹת מָרוֹם, פְּנֵי שַׁדַּי הַעְתִּירוּ.</p>

<p>לְעֻמָּתָם יָרוֹן קְהַל רְָפָּאִים, יְמַלֵּא שְׂחוֹק פִּיהוּ,</p>

<p>חֶבְלֵי שְׁאוֹל וַאֲבַדּוֹן! עַל אֵלֶּה תִּתְעַנָּגוּ,</p>

<p>זַרְעֵי עָמָל וָאָוֶן זְרַעְתֶּם, עַתָּה יִצְמָחוּ,</p>

<p>בֵּן יִרְדוֹף אָב, לְהוֹרִיד שֵׂיבָתוֹ יָגוֹן שְׁאוֹלָה. –</p>

<p>אוּלָם חֶמְדַּתְכֶם רֶגַע, עָנְגְכֶם כְּהֶרֶף עָיִן,</p>

<p>עוֹד מְעַט וּמְשׂוֹשׂ תֻּפְּכֶם יֵהָפֵךְ לָאֵבֶל,</p>

<p>צַדִּיק מִצָּרָה נֶחְלָץ, וּמְרִיבָיו יֵחַתּוּ. –</p>

<br />
</blockquote>

<blockquote>
<p><strong>וַיֹּאמֶר</strong> דָּוִד אֶל עַמּוֹ: אֵצֵא גַּם אָנִי</p>

<p>עִמָּכֶם בַּשָּׂדֶה, וַיַּעֲנוּ אֶת הַמֶּלֶךְ:</p>

<p>לֹא תֵצֵא, כִּי אֵלֵינוּ לֵב לֹא יָשִׂימוּ</p>

<p>אִם נוֹס נָנוּס אוֹ אִם יָמוּתוּ חֶצְיֵנוּ</p>

<p>אַךְ אַתָּה כַּעֲשֶׂרֶת אֲלָפִים אִישׁ כָּמוֹנוּ,</p>

<p>לָכֵן טוֹב כִּי תִהְיֶה מֵעִיר לַעֲזוֹר לָנוּ.</p>

<p>וַיַּעַן הַמֶּלֶךְ: כְּטוֹב בְּעֵינֵיכֶם עָשִׂיתִי. –</p>

<p>וַיַּעֲמוֹד הַמֶּלֶךְ דָּוִד אֶל יַד הַשַּׁעַר</p>

<p>וְכָל הָעָם לְמֵאוֹת וְלָאֲלָפִים יָצָאוּ.</p>

<p>וְלִשְׁלשֶׁת רָאשֵׁי הַצָּבָא צִוָּה הַמֶּלֶךְ</p>

<p>לְאָזְנֵי הָעָם: לְאַט לִי לְאַבְשָׁלוֹם הַנַּעַר. –</p>

<p>וַיֵּצְאוּ אַנְשֵׁי דָּוִד הַשָּׂדֶה אֶל הַמַּעֲרָכֶת</p>

<p>לִקְרַאת יִשְׂרָאֵל, וַתְּהִי הַמִּלְחָמָה בְּיַעַר אֶפְרָיִם. –</p>

<p>מַעֲרָכָה מוּל מַעֲרָכָה עָרְכוּ צֶדֶק וָרֶשַׁע,</p>

<p>הָמוּ נַחֲלֵי בְלִיַעַל, חֶבְלֵי שְׁאוֹל מִתַּחַת,</p>

<p>בַּעֲדַת אֲבַדּוֹן שֶׁטֶף אָף, קְפָדָה וָרֹגֶז</p>

<p>&#8220;הִתְאַזְּרוּ&#8221; קָרְאוּ לְצִירֵי תָּפְתֶּה &quot;הִתְאַזָּרוּ!</p>

<p>&quot;הִתְחַזְּקוּ כָּאֲרָיוֹת וּנְמֵרִים, הֱיוּ בְּנֵי חָיִל,</p>

<p>&quot;כַּלּוּ מַעֲשֵׂיכֶם, כַּלּוּ הַזָּדוֹן וְהַמֶּרֶד,</p>

<p>&quot;פִּרְצוּ בְאַנְשֵׁי דָּוִד, לַשְׁבִּית זִכְרוֹ מֵאָרֶץ,</p>

<p>&#8220;עָרוּ עָרוּ עַד הַיְסוֹד כָּל אֱמוּנָה כָּל קֹדֶשׁ.&#8221; –</p>

<p>אֵל נְקָמוֹת יְיָ אֵל נְקָמוֹת הוֹפִיעַ,</p>

<p>עַתָּה אָקוּם, אָמַר, לְיֵשַׁע מְשִׁיחִי אָקוּמָה,</p>

<p>וְהַכּוֹכָבִים מִמְּסִלּוֹתָם מֵעָל נִלְחָמוּ,</p>

<p>מִשָּׁמַיִם הִרְעִים אֵל, וְעֶלְיוֹן נָתַן קוֹלֵהוּ,</p>

<p>בְּרָקִים רָב וַיָּהָם מַחֲנֵי עוֹזְרֵי רֶשַׁע,</p>

<p>לִפְנֵי עַבְדֵי דָּוִד אִישׁ יִשְׂרָאֵל נִגָּפוּ,</p>

<p>וַתְּהִי הַמַּגֵּפָה גְדוֹלָה עֶשְׂרִים אָלֶף.</p>

<p>וְקוֹל שַׁדַּי קוֹרֵא וַיְצַו לְיַעַר אֶפְרָיִם,</p>

<p>יַעַר, יַעַר! אֱכוֹל בָּמוֹ, כַּלֵּם וְאֵינֵמוֹ,</p>

<p>שְׁלַח עֲנָפֶיךָ, אֱחוֹז בְּצִיצִית רֹאשׁ סוֹרֵר וּתְלֵהוּ!</p>

<p>וַיֶרֶב הַיַּעַר לֶאֱכוֹל מֵאֲכוֹל הַחֶרֶב,</p>

<p>וְאַבְשָׁלוֹם בְּחָפְזוֹ הָרְחַק מֵחֵיל צְבָאֵהוּ</p>

<p>נִקְרָה לִפְנֵי עַם דָּוִד, וְהוּא רוֹכֵב עַל פֶּרֶד,</p>

<p>וַיָּבֹא הַפֶּרֶד עִמּוֹ תַחַת שׂוֹבֶךְ</p>

<p>הָאֵלָה הַגְּדוֹלָה, וּשְׂעַר רֹאשׁוֹ סֻבָּכוּ</p>

<p>בְּעַנְפֵי הָאֵלָה, וַיֶּחֱזַק רֹאשׁוֹ בָּמוֹ</p>

<p>וַיֻּתַּן בֵּין הַשָּׁמַיִם וּבֵין הָאָרֶץ</p>

<p>וְהַפֶּרֶד אֲשֶׁר רָכַב עָלָיו עָבַר תַּחְתֵּהוּ. –</p>

<p>שָׁם תָּלוּי סוֹרֵר וּמוֹרֶה, תָּלוּי בָּרוּחַ</p>

<p>לֹא בַשָּׁמַיִם, כִּי יוֹשְׁבֵיהֶם הֶאֱשִׁימוּהוּ,</p>

<p>לֹא בָאָרֶץ כִּי הֵצַר לִנְזִיר שׁוֹכְנֶיהָ;</p>

<p>אַךְ שְׁאוֹל פָּתְחָה לוֹ, הִרְחִיבָה פָעֲרָה פִיהָ.</p>

<p>בּוֹזֵי הוֹרִים! לְכוּ רְאוּ אַחֲרִית סוֹרֵר נִכְרָתָה,</p>

<p>חֲזוּ רַגְלָיו מְנַעֲנֵעִים, נְדוּדִים נְדוּדִים בָּרוּחַ,</p>

<p>סָמַר מִפַּחַד בְּשָׂרוֹ, שָׁבָץ יֹאחֲזֵהוּ;</p>

<p>שִׁמְעוּ יִלְלָתוֹ, קוֹרֵא לְעֶזְרָה וְאֵין מוֹשִׁיעַ,</p>

<p>עַתָּה יִנָּחֵם עַל רִשְׁעוֹ, וְאֵין עֵת וְאֵין רָגַע.</p>

<br />
</blockquote>

<blockquote>
<p><strong>וַיַּרְא</strong> אִישׁ אֶחָד וַיַּגֵּד לְיוֹאָב שַׂר הֶחָיִל,</p>

<p>וַיִּקַח יוֹאָב שְׁלשָׁה שְׁבָטִים בְּכַפֵּהוּ</p>

<p>וַיִּתְקָעֵם בְּלֵב אַבְשָׁלוֹם וְהוּא חַי עוֹדֶנּוּ,</p>

<p>אָז סַבּוּ נוֹשְׂאֵי כְּלֵי יוֹאָב וַיְמיתוּהוּ. –</p>

<p>וַיִּתְקַע יוֹאָב בַּשּׁוֹפָר לֵאמֹר לְעָם: שׁוּבוּ!ּ</p>

<p>וְלֹא רָדְפוּ עוֹד אַחֲרֵי אִישׁ יִשְׂרָאֵל אֲחֵימוֹ.</p>

<p>וַיִּקְחוּ אֶת גְּוִיַּת אַבְשָׁלוֹם וַיַשְׁלִיכוּהָ</p>

<p>אֶל הַפַּחַת הַגָּדוֹל אֲשֶׁר שָׁמָּה בַּיַּעַר,</p>

<p>וַיַּצִּיבוּ עָלָיו גַּל אֲבָנִים גָּדוֹל לְזֵכֶר.</p>

<p>הוֹי עַל חֲטָאֶיךָ אַבְשָׁלוֹם! זִכְרְךָ הִבְאַשְׁתָּ!</p>

<p>בְּחַיֶּיךָ הִצַּבְתָּ לְךָ מַצֶּבֶת תִּפְאֶרֶת</p>

<p>שָׁם בְּעֵמֶק הַמֶּלֶךְ, בַּעֲבוּר הַזְכִּיר שְׁמֶךָ</p>

<p>כִּי בָנִים אֵין לְךָ, וְעַתָּה לַחֲרָפוֹת הָיִיתָ,</p>

<p>הֵן עֵד הַגַּל הַזֶּה לְעוֹבְרֵי יַעַר אֶפְרַיִם</p>

<p>כִּי בְיַד קַנָּא וְנוֹקֵם כְּבֶן סוֹרֵר נָפָלְתָּ! –</p>

<p><strong>רָץ</strong> אַחַר רָץ מִהֵר לָבוֹא אֶל הַמֶּלֶךְ</p>

<p>לְהַגִּיד לוֹ אֲשֶׁר קָרָה בְּיַעַר הַמַּעֲרָכֶת,</p>

<p>אַךְ הַבְּשׂוֹרָה לֹא נֶחָמָה לְדָוִד הָיָתָה.</p>

<p>עַל בֵּן מוֹרֵד הָמוּ מֵעָיו, רַחֲמָיו נִכְמָרוּ,</p>

<p>וְהָיְתָה רֵאשִׁית שְׁאֵלָתוֹ: הֲשָׁלוֹם לַנַּעַר</p>

<p>לְאַבְשָׁלוֹם? וַיַּעַן אֶחָד מְבַשֵּׂר וַיּאֹמַר:</p>

<p>יִהְיוּ כַּנַּעַר כָּל אוֹיְבֵי אֲדוֹנִי הַמֶּלֶךְ,</p>

<p>וְכָל קָמִים עָלֶיךָ תְּהִי אַחֲרִיתָם כָּמוֹהוּ! –</p>

<p>וַיִּרְגַּז דָּוִד וַיַּעַל עַל עֲלִיַּת הַשַּׁעַר</p>

<p>וַיֵּבְךְ, וְכֹה אָמַר בְּלֶכְתּוֹ:</p>

<p>&quot;בְּנִי אַבְשָׁלוֹם, בְּנִי בְנִי אַבְשָׁלוֹם!</p>

<p>&quot;מִי יִתֵּן מַתִּי תַחְתֶּיךּ</p>

<p>&#8220;אַבְשָׁלוֹם בְּנִי בְנִי!&#8221;</p>

<p>וַיֻּגַּד לְיוֹאָב: הִנֵּה בּוֹכֶה הַמֶּלֶךְ</p>

<p>וַיִּתְאַבֵּל עַל אַבְשָׁלוֹם, וַתְּהִי לְאֵבֶל</p>

<p>הַתְּשׁוּעָה בַּיּוֹם הַהוּא לְכָל הָעָם יַחַד</p>

<p>כִּי שָׁמְעוּ כִּי נֶעֱצַב הַמֶּלֶךְ עַל אַבְשָׁלוֹם,</p>

<p>וַיִתְגַּנֵּב הָעָם בַּיּוֹם הַהוּא לָבוֹא הָעִירָה</p>

<p>כַּאֲשֶׁר יִתְגַנֵּב עַם נָסִים מְנוּסַת חֶרֶב.</p>

<p>וְהַמֶּלֶךְ לָאַט אֶת פָּנָיו וּבְקוֹל צוֹרֵחַ</p>

<p>זָעַק: &#8220;בְּנִי אַבְשָׁלוֹם, אַבְשָׁלוֹם בְּנִי בְנִי!&#8221; –</p>

<p>סָר עֲוֹנְךָ אַבְשָׁלוֹם, מֵרֶדֶת שְׁאוֹל נִמְלַטְתָּ,</p>

<p>אָבִיךָ אֲשֶׁר רָדַפְתָּ קָרָא &#8220;בְּנִי&#8221; זֶה שֶׁבַע,</p>

<p>מְשִׁיחַ אֱלֹהִים קָרַע בִּתְפִלָּתוֹ שָׁמַיִם,</p>

<p>לְמַעַן דָּוִד עַבְדּוֹ הֶעֱבִיר יְיָ חַטָּאתֶךָ. –</p>

<p>וְהִנֵּה הֵיטֵב חָרָה לְיוֹאָב שַׂר הַחַיִל</p>

<p>כִּי נִכְלַם עַם נֶאֱמָנִים בְּעִצְּבוֹן הַמֶּלֶךְ</p>

<p>וְגִבּוֹרִים נָסוּ כְּאִישׁ אֲשֶׁר בְּלִבּוֹ מֹרֶךְ</p>

<p>וַיָּבֹא יוֹאָב אֶל הַמֶּלֶךְ וַיֹּאמֶר:</p>

<p>&quot;הוֹבַשְׁתָּ הַיּוֹם פְּנֵי עֲבָדֶיךָ מְמַלְטֵי נַפְשֶׁךָ</p>

<p>&quot;וְנֶפֶשׁ בָּנֶיךָ וּבְנוֹתֶיךָ וְנֶפֶשׁ נָשֶׁיךָ,</p>

<p>&quot;לְאַהֲבָה אֶת שׂוֹנְאֶךָ וְלִשְׂנוֹא אֶת אוֹהֲבֶיךָ.</p>

<p>&quot;הִגַּדְתָּ הַיּוֹם כִּי שָׂרֶיךָ בְּעֵינְךָ כְּאַיִן</p>

<p>&quot;וַעֲבָדֶיךָ נֶאֱמָנִים כְּאֶפֶס לְךָ נֶחְשָׁבוּ,</p>

<p>&quot;כִּי יָדַעְתִּי הַיּוֹם כִּי לוּ חָיֹה יֶחִי</p>

<p>&quot;אַבְשָׁלוֹם וְכֻלָּנוּ מֵתִים, אָז יָשַׁר בְּעֵינֶיךָ.</p>

<p>&quot;וְעַתָּה קוּם וְדַבֵּר נִחוּמִים עַל לֵב עֲבָדֶיךּ</p>

<p>&quot;בַּיְיָ נִשְׁבַּעְתִּי, אִם אֵינְךָ יוֹצֵא אֵלֵימוֹ,</p>

<p>&quot;אִם יָלִין אִישׁ אִתְּךָ כָּל הָעָם הַלָּיְלָה,</p>

<p>&quot;וְרָעָה לְךָ זֹאת מִכָּל הָרָעָה אֲשֶׁר עָבָרָה</p>

<p>&#8220;עַל רֹאשׁךָ מִנְּעוּרֶיךָ עַד זוֹ הָרֶגַע.&#8221; –</p>

<p>וַיָּקָם דָּוִד וַיֵּשֶׁב אֶל יַד הַשַּׁעַר,</p>

<p>וַיָּבֹא כָל הָעָם וַיִּשְׁתַּחֲווּ לְפָנָיו אָרְצָה,</p>

<p>וַיָּרִיעוּ: יְחִי הַמֶּלֶךְ דָּוִד אֲדֹנֵינוּ!</p>

<br />
</blockquote>

<h2 id="שירתשעהעשר">שיר תשעה עשר</h2>

<blockquote>
<br />
</blockquote>

<p>ישומו על עקב בשתם</p>

<p>האומרים לי האח האח.</p>

<blockquote>
<br />
</blockquote>

<blockquote>
<p><strong>צוֹפֶה</strong> רָשָׁע לְצַדִּיק, זוֹמֵם לְשַׁחֲתֵהוּ</p>

<p>יִשְׂמַח בְּצַלְעוֹ, בְּהִכָּשְׁלוֹ שָׂשׂ לִבֵּהוּ</p>

<p>יֹאמַר הֶאָח הֶאָח! עַל פִּיד וָשֶׁבֶר.</p>

<p>&#8220;שָׁוְא יִרְאַת אֱלֹהִים&#8221; נְאוּם לָרָשָׁע פֶּשַׁע,</p>

<p>&quot;מִקְרֶה אֶחָד לַכֹּל, כַּטּוֹב כָּרֶשַׁע,</p>

<p>&#8220;מִתֻּמוֹ וְיָשְׁרוֹ מַה יִּתְרוֹן לַגֶּבֶר?&#8221;</p>

<p><strong>אוּלָם</strong> קוֹוֵי יְיָ בְּהַחֲלִיפָם כֹּחַ</p>

<p>כִּי יָרַח אֵל מִנְחָה רֵיחַ נִיחוֹחַ</p>

<p>וְיוֹצִיאֵם לָרְוָחָה, מִצַּר יִפָדָּמוֹ,</p>

<p>רָשָׁע יִרְאֶה וְכָעַס, יַחֲרוֹק שִׁנַּיִם,</p>

<p>עַל עֵקֶב בָּשְׁתּוֹ יִשּׁוֹם וְשַׁח עֵינַיִם,</p>

<p>כִּי אֱלֹהִים עֹז לִירֵאָיו, מַחֲסֶה לָמוֹ.</p>

<br />
</blockquote>

<blockquote>
<p><strong>הוֹי</strong> זֵדִים! מַעֲשֵׂי אֵל מְהֵרָה יִשְׁכָּחוּ,</p>

<p>יֶחֱזוּ נִפְלְאוֹתָיו מוּסָר לֹא לָקָחוּ,</p>

<p>עוֹד כּוֹנְנוּ חִצָּם לְלֵב יְשָׁרִים לְשַׁלֵּח,</p>

<p>עוֹד יֶאֶרְבוּ לְצַּדִּיק לְנַפְשׁוֹ יִצְפָּנוּ, –</p>

<p>עַד יִפְּלוּ בְּשַׁחַת כָּרוּ, בְּרֶשֶׁת טָמָנוּ</p>

<p>וְהַחֵץ שָׁם לַמּוֹרֶה, כְּבֵדוֹ יְפַלֵּחַ.</p>

<br />
</blockquote>

<blockquote>
<p><strong>הַמֶּלֶךְ</strong> דָּוִד עֵת שׁוּבוֹ מִדֶּחִי</p>

<p>בְּהַכּוֹת יְיָ אֱלֹהָיו כָּל אוֹיְבָיו לֶחִי</p>

<p>וְכָל שִׁבְטֵי יִשְׂרָאֵל אֶל עָל קְרָאוּהוּ,</p>

<p>בָּא לִקְרָאתוֹ בֶן גֵּרָא מְקַלֵּל מָשִׁיחַ,</p>

<p>&#8220;סְלַח נָא חַטָּאתִי&#8221; פִּי חָנֵף הֵפִיחַ,</p>

<p>כִּי יָרֵא לְנַפְשׁוֹ, חִיל וְרַעַד אֲחָזוּהוּ.</p>

<br />
</blockquote>

<blockquote>
<p>&#8220;<strong>לֹא</strong> תָמוּת שִׁמְעִי, אָנֹכִי אִשָּׁבֵעַ!&#8221;</p>

<p>אָמַר דָּוִד, וְלֹא גָמַל לִזְדוֹן פּוֹשֵׁעַ. –</p>

<p>וְהִנֵּה זֵד אַחֵר קָם בְּמֶרֶד וּבְמָעַל,</p>

<p>שֶׁבַע בֶּן בִּכְרִי בַּשּׁוֹפָר הִצְרִיחַ,</p>

<p>לִמְרוֹד בְּבֵית דָּוִד לֵב עָם הִדִּיחַ, –</p>

<p>גַּם הוּא עֲדֵי אֹבֵד, אַחֲרִית אִישׁ בְּלִיָּעַל.</p>

<br />
</blockquote>

<blockquote>
<p><strong>קָמָה</strong> סְעָרָה לִדְמָמָה, נָפְצוּ עַנְנֵי חשֶׁךְ,</p>

<p>טָהֳרוּ פְנֵי רָקִיעַ, אוֹר יָהֵל בַּשַּׁחַק,</p>

<p>בִּגְבוּרָה יֵצֵא הַשֶּׁמֶשׁ, וְחַם חוּג הָאָרֶץ,</p>

<p>כֵּן בַּעֲבוֹר מְהוּמַת רֶשַׁע וְסָר מְבוּכַת מֶרֶד</p>

<p>שָׁב בְּלֵב נִפְתִּים רוּחַ בִּינָה עֵצָה וָדָעַת,</p>

<p>וַיְהִי הָעָם נָדוֹן בְּכָל שִׁבְטֵי יְשֻׁרוּן יָחַד:</p>

<p>&quot;חָטָאנוּ בְּבֶן יִשַׁי, בִּבְחִיר נְסִיכִים פָּשַׁעְנוּ,</p>

<p>&quot;עָזַבְנוּ מְקוֹר מַיִם חַיִּים, מַבּוּעֵי יֶשַׁע</p>

<p>&quot;לַחֲצוֹב בֹּארוֹת נִשְׁבָּרִים, אַגְמֵי טִיט וָרֶפֶשׁ,</p>

<p>&quot;הֲלֹא זֶה דָּוִד מַלְכֵּנוּ אִישׁ מוֹפֵת נְזִיר אֱלֹהַּ,</p>

<p>&quot;הוּא מִלְּטָנוּ מִכַּף פְּלִשְׁתִּים וְכַף כָּל אוֹיְבֵנוּ,</p>

<p>&quot;וַיַּךְ אֶת הַיְבוּסִי וַיְשַׂגֵּב עִיר מְפֹאֶרֶת,</p>

<p>&quot;הוּא הֵכִין לַאֲרוֹן אֱלֹהִים מִשְׁכָּן בִּירוּשָׁלָיִם,</p>

<p>&quot;וּנְעִים נְגִינוֹתָיו שָׂם בְּפִינוּ לְהַלֵּל וְשַׁבֵּחַ,</p>

<p>&quot;לְהוֹדוֹת לְעֶלְיוֹן חַסְדּוֹ, לְפָאֵר מְקוֹם מִקְדָשֵׁנוּ,</p>

<p>&quot;הוּא בֶן יִשַׁי בְּחִיר יְיָ הַמְּעַטְּרֵהוּ חֶסֶד,</p>

<p>&quot;נִשְׁבַּע לְהָקִים לוֹ נִיר לְעוֹלְמֵי עַד וָנֶצַח,</p>

<p>&quot;מִבִּרְכָתוֹ נְבֹרָךְ, מֵאוֹר יִשְׁעוֹ נִוָּשֵׁעַ;</p>

<p>&quot;וְעַתָּה מֵעַל אַבְשָׁלוֹם בָּרַח מִן הָאָרֶץ,</p>

<p>&quot;וְהַמּוֹרֵד אֲשֶׁר מָשַׁחְנוּ מֵת בְּמִלְחָמָה וְאֵינֶנּוּ,</p>

<p>&#8220;וְלָמָּה אֲנַחְנוּ מַחֲרִישִׁים לְהָשִׁיב אֶת הַמֶּלֶךְ?&#8221;</p>

<p>וְכַחֵץ לְמַטָּרָה בָא הַקּוֹל מֵאֹזֶן לְאֹזֶן,</p>

<p>אָז נִדְבְּרוּ יִרְאֵי יְיָ שִׁבְטֵי יְשֻׁרוּן יַחַד</p>

<p>וְיהוּדָה בְּרֹאשׁ לְהָשִׁיב אֶת דָּוִד יְרוּשָׁלָיִם. –</p>

<p>אָז אֱמוּנָה נָשְׂאָה רֹאשׁ צֶדֶק נִשְׁקַף בָּאָרֶץ,</p>

<p>חָלַף עָבַר הַזָּדוֹן וַיִּתַּם הַפָּשַׁע. –</p>

<p>אוּלָם הָהּ! עוֹדֶנּוּ הַשָּׂטָן עוֹמֵד לְנֶגֶד</p>

<p>עוֹיֵן וְקִנֵּא בְמַלְכוּת דָּוִד וּבְנִיר בֵּית פֶּרֶץ</p>

<p>וַיֶּרֶב שִׂטְנָה עַל שִׂטְנָה, קְרָעִים לִקְרוֹעַ,</p>

<p>וַיָּעַר מוֹרְדִים וּפוֹשְׁעִים, רָעָב וָדֶבֶר</p>

<p>לְהַבְעִית מֶלֶךְ יִשְׂרָאֵל וְנֶאֱמָנָיו לְהַדִּיחַ,</p>

<p>כְּאַיִן שׁוּפְכוּ אֲשׁוּרֵי דָּוִד וְרַגְלָיו נָטָיוּ</p>

<p>לוּלֵא אֱלֹהִים סְעָדָהוּ וְהֶחֱזִיקוֹ בִזְרוֹעַ</p>

<p>וַיְהִי לוֹ לְעַמּוּד בַּרְזֶל וּלְחוֹמַת נְחשֶׁת,</p>

<p>לְמַעַן הָקִים נִיר דָּוִד לְבַל יִמּוֹט לָנֶצַח.</p>

<br />
</blockquote>

<blockquote>
<p><strong>וְדָוִד</strong> לֹא הֶאֱמִין כִּי בֶּאֱמֶת וּבְכָל נֶפֶשׁ</p>

<p>קְרָאוּהוּ שִׁבְטֵי יִשְׂרָאֵל לָשׁוּב יְרוּשָׁלָיְמָה.</p>

<p>וְהוּא יָדַע כִּי שֹׁרֶשׁ פֹּרֶה רֶשַׁע עוֹד בָּמוֹ,</p>

<p>אַךְ בְּשֵׁבֶט יְהוּדָה לְבַדּוֹ לִבּוֹ בָּטוּחַ</p>

<p>וְנַפְשׁוֹ יֹדַעַת כִּי רוּחָם אִתּוֹ נֶאֱמָנָה.</p>

<p>גַּם מִבְּנֵי צְרוּיָה יָרְאָה נַפְשׁוֹ וְלֹא שָׁקֵטָה,</p>

<p>רָאָה אַפָּם כִּי עָז וְעֶבְרָתָם כִּי קָשָׁתָה,</p>

<p>וַיִּשְׁלַח אֶל צָדוֹק וְאֶבְיָתָר כֹּהֲנֵי אֱלֹהַּ</p>

<p>לֵאמֹר: דַּבְּרוּ אֶל זִקְנֵי יְהוּדָה וְאִמְרוּ לָמוֹ:</p>

<p>&quot;אַחַי אַתֶּם, עַצְמִי וּבְשָׂרִי אַתֶּם, וְלָמָּה</p>

<p>&quot;הָיוֹ תִהְיוּ אַחֲרוֹנִים לְהָשִׁיב אֶת הַמֶּלֶךְ</p>

<p>&#8220;וּדְבַר כָּל יִשְׂרָאֵל כְּבָר בָּא אֶל בֵּיתֵהוּ.&#8221;</p>

<p>וְלַעֲמָשָׂא תֹּאמְרוּ: &quot;הֲלֹא עַצְמִי וּבְשָׂרִי אָתָּה,</p>

<p>&quot;כֹּה יַעֲשֶׂה אֱלֹהִים וְכֹה יוֹסִיף, כִּי שַׂר הֶחַיִל</p>

<p>&#8220;לְפָנַי כָּל הַיָּמִים תַּחַת יוֹאָב תֶּהִי.&#8221;</p>

<p>וַיֵּט לְבַב אַנְשֵׁי יְהוּדָה כְּאִישׁ אֶחָד יַחַד</p>

<p>וַיִשְׁלְחוּ אֶל דָּוִד: &quot;שׁוּב אַתָּה וְכָל עָבָדֶיךָ.</p>

<p>וַיָּשָׁב הַמֶּלֶךְ וַיָּבֹא הַיַּרְדֵּנָה,</p>

<p>וִיהוּדָה בָּא הַגִּלְגָּלָה לִקְרַאת הַמֶּלֶךְ</p>

<p>לְהַעֲבִירוֹ אֶת הַיַּרְדֵּן אוֹתוֹ וְכָל חֵילֵהוּ. –</p>

<p>שָׁם נָפַל פַּחַד דָּוִד עַל מְחָרֵף פּוֹשֵׁעַ,</p>

<p>שִׁמְעִי בֶן גֵּרָא יָרֵא פֶּן עֲוֹנוֹ יִמְצְאֶנּוּ</p>

<p>וַיֹּאמַר: יוֹם רָצוֹן הַיּוֹם, יוֹם רַחֲמִים וָחֶסֶד,</p>

<p>אָחִיש לִקְרַאת הַמֶּלֶךְ, וְאֶתְוַדָּה עַל פֶּשַׁע.</p>

<p>וַיְמַהֵר שִׁמְעִי עִם אִישׁ יְהוּדָה הַיַּרְדֵּנָה,</p>

<p>וְעִמּוֹ מִשֵּׁבֶט בִּנְיָמִין אֲנָשִׁים אֶלֶף</p>

<p>וַחֲמֵשֶׁת עָשָׂר בָּנָיו וְעֶשְׂרִים עֲבָדָיו, וְצִיבָא</p>

<p>נַעַר בֵּית שָׁאוּל, אִישׁ כְּעֶרְכּוֹ זֵד וּפשֵׁעַ</p>

<p>הַמְּרַגֵּל אֶל הַמֶּלֶךְ בְּאִישׁ צַדִּיק מְפִיבֹשֶׁת</p>

<p>כָּל אֵלֶּה צָלְחוּ הַיַּרְדֵּן לִפְנֵי הַמֶּלֶךְ. –</p>

<p>כַּעֲבוֹר דָּוִד הַנָּהָר הַצֵּג כַּף רַגְלוֹ עַל אָרֶץ,</p>

<p>וְשִׁמְעִי בֶן גֵּרָא כָּרַע נָפַל לְפָנָיו אָרְצָה</p>

<p>וַיֹּאמַר: &quot;אַל נָא יַחֲשׁוֹב לִי אֲדוֹנִי הַמֶּלֶךְ</p>

<p>&quot;עָוֹן וּפֶשַׁע, וְאַל תִּזְכּוֹר אֲשֶׁר הֶעֱוָה עַבְדֶּךָ</p>

<p>&quot;בְּיוֹם צֵאתְךָ אֲדוֹנִי הַמֶּלֶךְ מִירוּשָׁלַיִם,</p>

<p>&quot;אַל תָּשִׂים אֶל לִבֶּךָ, יָדַעְתִּי כִי חָטָאתִי,</p>

<p>&quot;יָדַעְתִּי יְקַר נַפְשְׁךָ, מוֹדֶה וְעוֹזֵב תְּרַחֲמֵהוּ,</p>

<p>&quot;וְהִנֵּה רִאשׁוֹן לְכָל בֵּית יוֹסֵף הַיּוֹם בָּאתִי</p>

<p>לָרֶדֶת לִקְרָאתֶךָ וְלִקְרוֹא יְחִי הַמֶּלֶךְ!&quot;</p>

<p>וַיַּעַן אֲבִישַׁי בֶּן צְרוּיָה וַיֹּאמֶר: הֲתַחַת</p>

<p>זֹאת לֹא יוּמַת שִׁמְעִי, כִּי קִלֵּל הַמָּשִׁיחַ?</p>

<p>וַיֹּאמֶר דָּוִד: מַה לִּי וְלָכֶם בְּנֵי צְרוּיָה</p>

<p>כִּי תִהְיוּ לִי לְשָׂטָן הַיּוֹם יוֹם רָצוֹן וָחֶסֶד,</p>

<p>&quot;הֲיוּמַת הַיּוֹם אִישׁ בְּיִשְׂרָאֵל! הֲלֹא יָדַעְתִּי</p>

<p>&#8220;כִּי הַיּוֹם עַל שִׁבְטֵי יִשְׂרָאֵל מֶלֶךְ אָנִי.&#8221;</p>

<p>וַיֹּאמֶר אֶל שִׁמְעִי: &#8220;לֹא תָמוּת, אֲנִי אִשָּׁבֵעַ!&#8221; –</p>

<br />
</blockquote>

<blockquote>
<p><strong>שַׁח</strong> עֵינֶיךָ, שִׁמְעִי! בּוֹשׁ בֶּן גֵּרָא וְחַתָּה!</p>

<p>הֲזֶה הָאִישׁ אֲשֶׁר חֵרַפְתָּ: &#8220;אִישׁ דָּמִים אַתָּה?&#8221;</p>

<p>שַׁח מִפְּנֵי מֶלֶךְ רַב חֶסֶד וְאֶרֶך אַפַּיִם,</p>

<p>חַיֶּיךָ חָטָאתָ לוֹ נָתַן לְךָ פַּעֲמַיִם,</p>

<p>גַּם בִּימֵי רָעָה גַּם בִּימֵי טוֹבָה מִלְּטֶךָ,</p>

<p>תְּיַסֶּרְךָ רָעָתְךָ, מְשׁוּבוֹתֶיךָ תוֹכִיחוּךָ!</p>

<br />
</blockquote>

<blockquote>
<p><strong>הָבוּ</strong> אוֹהֲבֵי תֻשִּׁיָה! הָבוּ וְנַעֲצוֹם עַיִן</p>

<p>מֵהַבִּיט בְּבוֹגְדִים וּבְרִגְשַׁת פּוֹעֲלֵי אָוֶן,</p>

<p>אֶל אֲצִילֵי בְנֵי אָדָם נָשִׂימָה עַפְעַפֵּינוּ</p>

<p>אֲשֶׁר רוּחָם אֱמוּנָה וְנַפְשָׁם מְקוֹר בְּרָכָה וָיֶשַׁע!</p>

<p>מְפִיבֹשֶׁת בֶּן יְהוֹנָתָן יָרַד לִקְרַאת הַמֶּלֶךְ,</p>

<p>כְּאָבִיו כֶּן-הוּא תָמִים בְּאַהֲבָתוֹ מִמְּקוֹר נָפֶשׁ,</p>

<p>לֹא עָשָׂה רַגְלָיו וּשְׂפָמוֹ, וְרֹאשׁוֹ גִדֵּל פֶּרַע</p>

<p>וְאֶת בְּגָדָיו לֹא כִבֵּס, וְלֹא סָךְ בְּשָׂרוֹ בַשֶּׁמֶן</p>

<p>מִיּוֹם לֶכֶת דָּוִד עַד שׁוּבוֹ בְשָׁלוֹם יְרוּשָׁלָיִם.</p>

<p>וַיְהִי כִּי בָא יְרוּשָׁלַיִם לִקְרַאת הַמֶּלֶךְ</p>

<p>וַיֹּאמֶר לוֹ דָּוִד: &quot;לָמָּה לֹא הָלַכְתָּ</p>

<p>עִמִּי מְפִיבשֶׁת? וַיֹּאמֶר: &quot;אֲדוֹנִי הַמֶּלֶךְ!</p>

<p>צִיבָא עַבְדִּי רִמָּנִי, כִּי אָמַר עַבְדֶּךָ</p>

<p>אֶחְבְּשָׁה לִּי הַחֲמוֹר וְאֶרְכַּב עָלֶיהָ לָלֶכֶת</p>

<p>אִתְּךָ הַמֶּלֶךְ, כִּי פִסֵּחַ עַבְדֶּךָ,</p>

<p>וַיֶּלֶךְ וַיְרַגֵּל בִּי אֶל אֲדוֹנִי הַמֶּלֶךְ,</p>

<p>וְאַתָּה כְּמַלְאַךְ אֱלֹהִים, עֲשֵׂה הַטּוֹב בְּעֵינֶיךָ,</p>

<p>כִּי לֹא הָיָה כָּל-בֵּית אָבִי כִּי אַנְשֵׁי מָוֶת</p>

<p>לַאֲדוֹנִי, וַתָּשֶׁת אֶת עַבְדְּךָ בְּאוֹכְלֵי שֻׁלְחָנֶךָ</p>

<p>וּמַה לִּי עוֹד צְדָקָה וְלִזְעוֹק אֶל הַמֶּלֶךְ.&quot;</p>

<p>וַיֹּאמֶר דָּוִד: לָמָּה תְּדַבֵּר עוֹד דְּבָרֶיךָ?</p>

<p>אָמַרְתִּי אַתָּה וְצִיבָא אֶת הַשָּׂדֶה תַּחֲלוֹקוּ.</p>

<p>וַיֹּאמֶר מְפִיבשֶׁת: גַּם אֶת-הַכֹּל יִקָּח,</p>

<p>אַחֲרֵי אֲשֶׁר בָּא אֲדוֹנִי בְּשָׁלוֹם יְרוּשָׁלָיִם. –</p>

<br />
</blockquote>

<blockquote>
<p><strong>בַּרְזִלַּי</strong> הַגִּלְעָדִי מֵרֹגְלִים, אִישׁ יְקַר נֶפֶשׁ</p>

<p>עָבַר אֶת הַמֶּלֶךְ הַיַּרְדֵּן לְשַׁלְּחוֹ שָׁמָּה.</p>

<p>וּבַרְזִלַּי זָקֵן בֶּן שְׁמוֹנִים שָׁנָה, גֶּבֶר</p>

<p>נִכְבָּד וּנְשׂוּא בָּנִים גָּדוֹל בְּדַעַת וּבְעשֶׁר,</p>

<p>וְהוּא כִלְכֵּל אֶת הַמֶּלֶךְ בְּשִׁבְתּוֹ מַחֲנָיִם,</p>

<p>וַיִּתֵּן לוֹ מַחְסוֹרוֹ וְכָל מַחְסוֹר בֵּית הַמֶּלֶךְ.</p>

<p>וַיֹּאמֶר לוֹ דָּוִד: בּוֹא נָא עִמִּי, בּוֹאָה</p>

<p>וְכִלְכַּלְתִּי אוֹתְךָ עִמָּדִי בִּירוּשָׁלָיִם.</p>

<p>וַיַּעַן בַּרְזִלַּי וַיֹּאמֶר אֶל הַמֶּלֶךְ:</p>

<p>&quot;כַּמָה יְמֵי שְׁנֵי חַיַּי כִּי אֶעֱלֶה יְרוּשָׁלַיִם</p>

<p>לַחֲזוֹת בְּנֹעַם הֵיכָלְךָ, בְּקִרְיַת מְשׂוֹשׂ כָּל אֶרֶץ?</p>

<p>בֶּן שְׁמוֹנִים שָׁנָה אָנֹכִי הַיּוֹם, הֲיָדַעְתִּי</p>

<p>בֵּין טוֹב לָרָע? בְּתַעְנוּגֵי מֶלֶךְ לֹא הִסְכַּנְתִּי,</p>

<p>לְמַעֲדַנֵּי אֹכֶל וּמַשְׁקֶה בְּחִכִּי אֵין טָעַם,</p>

<p>לִנְעִימַת קוֹל שָׁרִים וְשָׁרוֹת לְעַבְדְּךָ אֵין אֹזֶן,</p>

<p>וְלָמָּה יְהִי עַבְדְּךָ אַךְ לְמַשָּׂא אֵלֶיךָ:</p>

<p>כִּמְעַט לַעֲבוֹר אִתְּךָ אֶת הַיַּרְדֵּן יָכֹלְתִּי,</p>

<p>וְלָמָּה תִּגְמְלֵנִי הַגְּמוּלָה הַזֹּאת, לָמָּה?</p>

<p>יָשָׁב-נָא עַבְדְּךָ, יָשָׁב רוֹגְלִים הָעִירָה,</p>

<p>שָׁם אָמוּת וְאֶשְׁכַּב עִם אָבִי וְאִמִּי בַּקֶּבֶר.</p>

<p>רְאֵה, כִּמְהָם בֶּן מֶשֶׁק בֵּיתִי אִתְּךָ יַעֲבוֹרָה,</p>

<p>וְהַחֶסֶד תַּעֲשֶׂה לוֹ לְחֶסֶד לִי אֶחְשְׁבֶנְהוּ.&quot;</p>

<p>וַיֹּאמֶר דָּוִד: אִתִּי יַעֲבוֹר כִּמְהָם אוֹהֲבֶךָ,</p>

<p>אֲשֶׁר תִּבְחַר עָלַי אֶעֱשֶׂה לוֹ בְּתָם-לֵב וָנֶפֶשׁ. –</p>

<p>וַיִּשַּׁק הַמֶּלֶךְ לְבַרְזִלַּי וַיְבָרְכֵהוּ,</p>

<p>וַיִּפָּרְדוּ הַיְקָרִים אִישׁ מֵאֵת רֵעֵהוּ,</p>

<p>בַּרְזִלַּי שָׁב לִמְקוֹמוֹ אֶל רוֹגְלִים הָעִירָה</p>

<p>וְהַמֶּלֶךְ וְכִמְהָם אִתּוֹ עָבְרוּ הַגִּלְגָּלָה.</p>

<p>וְכָל עַם יְהוּדָה וַחֲצִי עַם יִשְׂרָאֵל הֶעֱבִירוּ</p>

<p>אֶת הַמֶּלֶךְ בְּשִׂמְחַת לֵב וּבְחֶדְוַת נָפֶשׁ.</p>

<br />
</blockquote>

<blockquote>
<p><strong>וּבְעֵינֵי</strong> שָׂטָן רָע לִרְאוֹת טוֹב וָיֶשַׁע</p>

<p>וַיֵּצֶר לוֹ כִּי קֶרֶן דָּוִד הוֹלֵךְ וְצוֹמֵחַ</p>

<p>וַיְעוֹרֵר מְדָנִים בֵּין אַחִים שִׁבְטֵי אֱלֹהַּ,</p>

<p>קִנֵּא יִשְׂרָאֵל בִּיהוּדָה, וְרִיב הֵחֵלוּ,</p>

<p>בָאוּ אֶל הַמֶּלֶךְ וַיֹּאמְרוּ לוֹ: &quot;מַדּוּעַ</p>

<p>גְּנָבוּךָ אַחֵינוּ אִישׁ יְהוּדָה לְהַעֲבִירֶךָ</p>

<p>אֶת הַיַּרְדֵּן אוֹתְךָ וְכָל בֵּיתְךָ וַאֲנָשֶׁיךָ?&quot;</p>

<p>וַיַּעַן אִישׁ יְהוּדָה: &quot;כִּי קָרוֹב אֵלַי הַמֶּלֶךְ,</p>

<p>וְלָמָּה זֶּה חָרָה לָכֶם? הֶאָכוֹל אָכַלְנוּ</p>

<p>מִן הַמֶּלֶךְ דָּוִד, אִם נִשֵּׂאת נִשָּׂא לָנוּ?&quot;</p>

<p>וְאִישׁ יִשְׂרָאֵל עָנָה: &quot;עֶשֶׂר יָדוֹת לִי בַמֶּלֶךְ,</p>

<p>וְגַם בְּדָוִד אָנִי מִמְּךָ, וּמַדּוּעַ הֲקִלּוֹתַנִי</p>

<p>וְלֹא הָיָה דְבָרִי רִאשׁוֹן לְהָשִׁיב אֶת מַלְכֵּנוּ?&quot;</p>

<p>וַיִּקֶּשׁ דְּבַר אִישׁ יְהוּדָה מִדְּבַר אִישׁ יִשְׂרָאֵל.&quot; –</p>

<p>פּוֹטֵר מַיִם רֵאשִׁית מָדוֹן, וַיְהִי לְשֶׁטֶף.</p>

<p>וַיַרְא שֶׁבַע בֶּן בִּכְרִי אִישׁ יְמִינִי אִישׁ בְּלִיַּעַל</p>

<p>כִּי חָלַק לֵב שִׁבְטֵי יִשְׂרָאֵל אִישׁ מֵרֵעֵהוּ</p>

<p>וַיִּתְקַע בְּשׁוֹפָר וַיֹּאמֶר: אֵין לָנוּ חֵלֶק</p>

<p>בְּדָוִד וְלֹא נַחֲלָה בְּבֶן יִשַׁי, קוּמוּ נָא קוּמוּ</p>

<p>בֵּית יִשְׂרָאֵל! אִישׁ לְאֹהָלָיו מַהֲרוּ לָלֶכֶת!&quot;</p>

<p>וַיַּעַל יִשְׂרָאֵל מֵאַחֲרֵי דָּוִד אַחֲרֵי שֶׁבַע,</p>

<p>וְאִישׁ יְהוּדָה דָבְקוּ בְמַלְכָּם עַד יְרוּשָלָיִם. –</p>

<p>כְּבוֹאוֹ עִיר דָּוִד וַתְּהִי רֵאשִׁית דְּבַר הַמֶּלֶךְ</p>

<p>לַעֲלוֹת וּלְהִתְנַפֵּל לִפְנֵי אֲרוֹן בְּרִית הַקֹּדֶשׁ</p>

<p>לְהוֹדוֹת לֵאלֹהִים חַסְדּוֹ, וּבִנְגִינוֹת לְנַצֵּחַ,</p>

<p>כִּי הֶרְאָהוּ עוֹד אֶת הָאָרוֹן וְאֶת נָוֵהוּ,</p>

<p>וַיֶּרֶב רַנֵּן וְהַלֵּל, וְקוֹל תּוֹדָה הָרִיעַ,</p>

<p>וְלִבּוֹ בָטוּחַ בְּצוּר יְשׁוּעָתוֹ כִּי לֹא יִטְּשֵׁהוּ</p>

<p>וְלֹא יָסוּר שֵׁבֶט מִבֵּיתוֹ כָּל יְמֵי הָאָרֶץ,</p>

<p>עַל-כֵּן לֹא פָנָה בַתְּחִלָּה לְאַנְשֵׁי הַמֶּרֶד</p>

<p>אֲשֶׁר בְּמִסְפָּר רָב אַחֲרֵי שֶׁבַע הִקָּהֵלוּ. –</p>

<p>וַיָּבֹא דָּוִד אֶל בֵּיתוֹ עִיר יְרוּשָׁלָיִם,</p>

<p>וַיְטַהֵר אֶת בֵּיתוֹ, וַיִקַח הַמֶּלֶךְ</p>

<p>אֶת עֶשֶׂר פִּלַּגְשִׁים אֲשֶׁר הִנִּיחַ לִשְׁמוֹר הַבַּיִת</p>

<p>וַאֲשֶׁר חִלְּלָן אַבְשָׁלוֹם, וַיִּתְּנֵם בֵּית מִשְׁמֶרֶת</p>

<p>וַיְכַלְכְּלֵם, וַאֲלֵיהֵם לֹא בָא, וַתִּהְיֶינָה</p>

<p>צְרוּרוֹת אַלְמְנוּת חַיּוּת כָּל יְמֵיהֶן עַל אָרֶץ.</p>

<br />
</blockquote>

<blockquote>
<p><strong>אָז</strong> אָמַר הַמֶּלֶךְ אֶל עֲמָשָׂא: מַהֵר חוּשָׁה</p>

<p>וְהַזְעֵק לִי אִישׁ יְהוּדָה שְׁלשֶׁת יָמִים, וְאַל תּוֹחֶר. –</p>

<p>מָאַס דָּוִד בִּבְנֵי צְרוּיָה הַקָּשִׁים מֶנּוּ</p>

<p>לֹא בָהֶם וְלֹא בִגְבוּרָתָם נַפְשׁוֹ חָפֵצָה</p>

<p>עַל-כֵּן בָּחַר בִּיהוּדָה וַעֲמָשָׂא בְּרָאשֵׁמוֹ.</p>

<p>הֵמָּה יֵלְכוּ וְיִלְחֲמוּ בְמוֹרְדִים אֲשֶׁר אַחֲרֵי שֶׁבַע,</p>

<p>וּתְהִי לְגִבּוֹרֵי שִּבְטוֹ הָעֹז וְהַתִּפְאֶרֶת</p>

<p>לְהָשִׁיב אֶל מֶמְשַׁלְתּוֹ שִׁבְטֵי יִשְׂרָאֵל יָחַד. –</p>

<p>אַךְ רַבּוֹת מַחְשְׁבוֹת אִישׁ, וַעֲצַת יְיָ קָמָה. –</p>

<p>אֵחַר עֲמָשָׂא מִן הַמּוֹעֵד יְעָדוֹ הַמֶּלֶךְ.</p>

<p>וַיֹּאמֶר דָּוִד אֶל אֲבִישַׁי: עַתָּה יֵרַע לָנוּ</p>

<p>שֶׁבַע בֶּן בִּכְרִי מִן אַבְשָׁלוֹם, אַתָּה קוּמָה</p>

<p>קַח אֶת עַבְדֵי אֲדוֹנֶיךָ וּרְדוֹף אַחֲרֵי שֶׁבַע</p>

<p>פֶּן מָצָא לוֹ עָרִים בְּצוּרוֹת וְהִצִּיל עֵינֵינוּ.</p>

<p>וַיֵּצְאוּ אַנְשֵׁי יוֹאָב וְכָל גִּבּוֹרֵי הֶחָיִל,</p>

<p>וְהַכְּרֵתִי וְהַפְּלֵתִי עִמָּם מִירוּשָׁלָיִם,</p>

<p>לִרְדּוֹף אַחַר שֶׁבַע בֶּן בִּכְרִי לְהַשְׁמִידֵהוּ. –</p>

<p>וְיוֹאָב שַׂר הַצָּבָא וְאֶחָיו בְנֵי צְרוּיָה בָחָרוּ</p>

<p>בְּבֵית הַמֶּלֶךְ דָּוִד וַיִּלְחֲמוּ מִלְחַמְתֵּהוּ</p>

<p>וַיַּשְׁמִידוּ כָל מוֹרְדָיו בְּכָל מַאֲמַצֵּי כֹח,</p>

<p>אָכֵן לֹא בָחְרוּ בְכָל פִּקּוּדֵי הַמֶּלֶךְ</p>

<p>סָרוּ מִמִּצְוֹתָיו לַעֲשׂוֹת הַיָּשָׁר בְּעֵינֵימוֹ.</p>

<p>וְיוֹאָב הוּא עוֹיֵן בְּמִסְתָּרִים בְּגִבּוֹרֵי חַיִל</p>

<p>אֲשֶׁר מָצְאוּ חֵן בְּעֵינֵי דָּוִד לְהָרִים רָאשֵׁמוֹ,</p>

<p>וַיְּקַנְּאֵם וַיֶּאֱרוֹב לָמוֹ, וַיַּכֵּם בַּסֶּתֶר,</p>

<p>כֵּן עָשָׂה לְאַבְנֵר, וְלַעֲמָשָׂא עָשָׂה כָּכָה. –</p>

<p>וְהִנֵּה הַחַיִל הַיּוֹצֵא לִרְדוֹף אַחֲרֵי שֶׁבַע</p>

<p>הֵם אֵצֶל הָאֶבֶן הַגְּדוֹלָה בְּגִבְעוֹן בָּאוּ</p>

<p>וַעֲמָשָׂא בָּא לִפְנֵיהֶם הוֹלֵךְ בְּתֻמּוֹ דַרְכֵּהוּ,</p>

<p>וְיוֹאָב חָגוּר מִדּוֹ לְבוּשׁוֹ וְעָלָיו חֲגוֹר חֶרֶב</p>

<p>מְצֻמֶּדֶת עַל מָתְנָיו וְהִיא מִתַּעְרָהּ נֹפֶלֶת.</p>

<p>וַיִֹשְׁאַל יוֹאָב בִּשְׁלוֹם עֲמָשָׂא כְּאָח וָרֵעַ</p>

<p>וַיֹּאמֶר: הֲשָׁלוֹם לְךָ אָחִי? וַתֹּאחַז</p>

<p>יַד יְמִין יוֹאָב בִּזְקַן עֲמָשָׂא לְנַשְׁקֵהוּ,</p>

<p>וַעֲמָשָׂא לֹא נִשְׁמַר בְּחֶרֶב יוֹאָב וַיַּכֵּהוּ</p>

<p>אֶל הַחֹמֶשׁ וַיִּשְׁפּוֹךְ מֵעָיו אָרְצָה, וַיָּמָת. –</p>

<p>וְיוֹאָב וַאֲבִישַׁי אָחִיו רָדְפוּ אַחֲרֵי שֶׁבַע.</p>

<p>וַיַּעֲמוֹד אֶחָד מִנַּעֲרֵי יוֹאָב וַיֹּאמַר:</p>

<p>&quot;מִי אֲשֶׁר חָפֵץ בְּיוֹאָב וּמִי אֲשֶׁר לְמֶלֶךְ</p>

<p>דָּוִד, יֵלֵךְ אַחֲרֵי יוֹאָב!&quot; – וְהָעָם רָאוּ</p>

<p>אֶת עֲמָשָׂא מִתְגוֹלֵל בַּדָּם וַיַּעֲמוֹדוּ.</p>

<p>וַיַּרְא הָאִישׁ כִּי עָמַד הָעָם אִישׁ תַּחְתֵּהוּ</p>

<p>וַיַּסֵּב אֶת עֲמָשָׂא מִמְּסִלָּה אֶל הַשָּׂדֶה</p>

<p>וַיַּשְׁלֵךְ עָלָיו בֶּגֶד לְהַעֲלִימוֹ מִן הָעָיִן.</p>

<p>כַּאֲשֶׁר הֹגָה מִן הַמְּסִלָּה עָבַר יַחַד</p>

<p>כָּל אִישׁ אַחֲרֵי יוֹאָב לִרְדּוֹף אַחֲרֵי שֶׁבַע. –</p>

<p>הָהּ יוֹאָב! קוֹל דְּמֵי נְקִיִּים צָעֲקוּ שָׁמָיִם,</p>

<p>דְּמֵי גִבּוֹרִים בְּאֵין פֶּשַׁע שָׁפַכְתָּ פַּעֲמָיִם.</p>

<p>אַל תִּגְאֶה, אַל תָּעֹז לֵאמֹר אֵין דָּן דִּינֶךָ,</p>

<p>אִם לֹא יְשֻׁלַּם עֲוֹנְךָ בְּיַד דָּוִד אֲדוֹנֶיךָ</p>

<p>כִּי תִלְחַם מִלְחַמְתּוֹ, קָשָׁה אַתָּה מִמֶּנּוּ,</p>

<p>הֲלֹא לְאָשָׁם עֻתַּד גְּמוּלוֹ, עַל עֲקֵבוֹ יְסֻבֶּנּוּ</p>

<p>לְבֶן מֶלֶךְ יֻתַּן מִשְׁפָּט, כְּמַעֲשָׂיו יֵטִיב לְגָבֶר,</p>

<p>הוּא יְדִינְךָ, בַּל תֵּרֵד שֵׂיבָתְךָ בְּשָׁלוֹם קָבֶר.</p>

<br />
</blockquote>

<blockquote>
<p><strong>וְשֶׁבַע</strong> בֶּן בִּכְרִי עָבַר בְּכָל יִשְׂרָאֵל אָבֵלָה</p>

<p>וּבֵית מַעֲכָה וְכָל הַבֵּרִים אַחֲרָיו נִקְהָלוּ.</p>

<p>וַיַּבֹא עַם יוֹאָב וַיָּצַר עָלָיו בְּאָבֵלָה,</p>

<p>שָׁפְכוּ סוֹלְלָה אֶל הָעִיר וְהִיא בַּחֵל עֹמֶדֶת.</p>

<p>הֵם הֵחֵלוּ לְהַשְׁחִית אֶת הַחוֹמָה לְמַפֶּלֶת,</p>

<p>וַתִּקְרָא אִשָּׁה חֲכָמָה מִן הָעִיר וַתֹּאמֶר:</p>

<p>&#8220;קִרְאוּ לִי לְיוֹאָב הֵנָּה, אֵלָיו אֲדַבֵּרָה.&#8221;</p>

<p>וַיִּקְרַב יוֹאָב. וַתֹּאמֶר: שְׁמַע דִּבְרֵי אֲמָתֶךָ!</p>

<p>וַיֹּאמֶר: שׁוֹמֵעַ אָנֹכִי. וַתֹּאמֶר</p>

<p>&quot;הֲלֹא גִבּוֹר מִלְחָמָה אַתָּה וְשַׂר הֶחָיִל</p>

<p>&quot;וְדֶרֶךְ קְרָב יָדַעְתָּ, לָמָּה לֹא דִבַּרְתָּ</p>

<p>&quot;בָּרִאשׁוֹנָה לֵאמֹר: שָׁאוֹל נִשְׁאַל בְּאָבֵל,</p>

<p>&quot;פֶּן שָׁלוֹם תַּעֲנֶה וּפָתְחָה לְךָ שְׁעָרֶיהָ,</p>

<p>&quot;וְאִם אַיִן, אָז בַּאֲשֶׁר הֲחִלּוֹתֶם תָּתֵמוּ.</p>

<p>&quot;אָנֹכִי בֵין שְׁלֻמֵי אֱמוּנֵי יִשְׂרָאֵל יוֹשָׁבֶת,</p>

<p>&quot;וְאַתֶּם לְהָמִית עִיר וְאֵם בְּיִשְׂרָאֵל תְּבַקֵּשׁוּ,</p>

<p>&#8220;לָמָּה תְבַלַּע נַחֲלַת יְיָ עַל אֵין פֶּשַׁע?&#8221;</p>

<p>וַיַּעַן יוֹאָב: &quot;חָלִילָה לִי! חָלִילָה</p>

<p>&quot;אִם אַשְׁחִית אֶת הָעִיר הַזֹּאת וְאִם אֲבַלֵּעַ.</p>

<p>לֹא-כֵן הַדָּבָר, כִּי אִישׁ מֵהַר אֶפְרָיִם</p>

<p>&quot;שֶׁבַע בֶּן בִּכְרִי שְׁמוֹ נָשָׂא יָדוֹ בַּמֶּלֶך</p>

<p>בְּדָוִד, תְּנוּ אוֹתוֹ לְבַדּוֹ, וּמֵעַל הָעִיר נֵלֵכָה.&quot;</p>

<p>וַתֹּאמֶר: &#8220;רֹאשׁוֹ בְּעַד הַחוֹמָה מֻשְׁלָךְ אֵלֶיךָ.&#8221;</p>

<p>וַתָּבֹא הָאִשָּׁה וַתְּדַבֵּר בְּחָכְמָה דְבָרֶיהָ</p>

<p>אֶל כָּל הָעָם, וַיִּכְרְתוּ אֶת רֹאשׁ שֶׁבַע</p>

<p>וַיַּשְׁלִיכוּהוּ אֶל יוֹאָב בְּעַד הַחוֹמָה חוּצָה.</p>

<p>וַיִּתְקַע יוֹאָב בַּשּׁוֹפָר וְהָעָם נָפוֹצוּ</p>

<p>מְעַל הָעִיר, אִישׁ לְאֹהָלָיו שָׁבוּ הָלָכוּ,</p>

<p>וְיוֹאָב שָׁב יְרוּשָלַיְמָה אֶל הַמֶּלֶךְ.</p>

<br />
</blockquote>

<blockquote>
<p><strong>שָׁקַט</strong> הַמֶּרֶד וּמְלוּכַת דָּוִד תָּקָפָה,</p>

<p>רָמָה יַד בֶּן יִשַׁי עַל כָּל יִשְׂרָאֵל יָחַד,</p>

<p>רָאוּ כִּי אֱלֹהִים בְּעֶזְרוֹ, יְמִין יֶשַׁע תִּתְמְכֵהוּ,</p>

<p>וַיֹּאמְרוּ: אַךְ זֶה מְשִׁיחַ יְיָ, בְּחִיר אֱלֹהַּ,</p>

<p>וְנַחְנוּ עַם יְיָ וְעַם דָּוִד נְכֻנֶּה לָנֶצַח.</p>

<p>אֶת אֱלֹהִים נַעֲבוֹד, וּלְבֶן יִשַׁי יְקָר נִתֵּנָה. –</p>

<p>גַּם שִׂגֵּב עַמִּים מִסָּבִיב, אוֹיְבָיו הִכְנִיעַ,</p>

<p>כִּי עוֹד קָמוּ עָלָיו לוֹחֲמִים גִּבּוֹרֵי פְּלָשֶׁת,</p>

<p>עוֹד בְּנוֹב וְגַת יְלִידֵי הָרָפָה לְנֶגְדוֹ עָמָדוּ,</p>

<p>פַּעֲמַיִם וְשָׁלשׁ בָּאוּ כִּנְמֵרִים בְּהַרְרֵי טֶרֶף,</p>

<p>וַתֵּשֶׁב בְּאֵיתָן קַשְׁתּוֹ, זְרוֹעֵי יָדָיו יָפֹזוּ,</p>

<p>מֵחֶרֶב דָּוִד מִקֶּשֶׁת גִּבּוֹרָיו נָפָלוּ,</p>

<p>כִּזְבוּבִים וְכִשְׁמָמִית יִתָּפְשׁוּ בְיָדָיִם. –</p>

<p>אָז דִּבֶּר דָּוִד לַיְיָ דִּבְרֵי שִׁיר וְשֶׁבַח</p>

<p>בְּהַצִיל יְיָ אוֹתוֹ מִכַּף כָּל אוֹיְבָיו יָחַד. –</p>

<p>אֵין עֲרוֹךְ לִנְגִינוֹתָיו, מִזְמוֹרָיו מַה נָּעֵמוּ!</p>

<p>נַעֲלוּ זְמִירוֹת תְּהִלּוֹתָיו, רִנְנַת פִּיו מְסֻלָּאָה</p>

<p>עַל כָּל זִמְרַת מֵטִיבֵי נַגֵּן וְנַצֵּחַ</p>

<p>לְפָנָיו בִּבְנֵי קֶדֶם וְאַחֲרָיו מֵאֵין כָּמוֹהוּ,</p>

<p>גָּבְהוּ מַחְשְׁבוֹתָיו וְשִׂפְתוֹתָיו נוֹטְפוֹת נֹפֶת,</p>

<p>בְּעֵט בַּרְזֶל וְעֹפֶרֶת מִלָּיו לָעַד חֻקָּקוּ,</p>

<p>בְּסֵפֶר תְּהִלּוֹת לְדָוִד אוֹצָר נֶחְמָד נֶאֱצָרוּ,</p>

<p>עוֹד יָרֹנוּ רִנְנוֹתָיו וּמִזְמוֹרָיו יְזַמֵּרוּ</p>

<p>דוֹרוֹת אַחֲרוֹן כָּל יִרְאֵי יְיָ דּוֹרְשֵׁי אֱלֹהַּ,</p>

<p>וּכְהַטֵּף יַטִּיפוּ מִלָּתוֹ בְּכָל לֵב וְנֶפֶשׁ</p>

<p>רוּחַ דָּוִד יַעֲטֵם, וְשַׁדַּי יֵעָתֵר לָמוֹ. –</p>

<p>וְאֵלֶּה דִבְרֵי דָּוִד הָאַחֲרוֹנִים:</p>

<p>&quot;נְאֻם דָּוִד בֶּן-יִשַׁי</p>

<p>&quot;וּנְאֻם הַגֶּבֶר הֻקַּם עָל</p>

<p>&quot;מְשִׁיחַ אֱלֹהֵי יַעֲקֹב</p>

<p>&quot;וּנְעִים זְמִירוֹת יִשְׂרָאֵל:</p>

<p>&quot;רוּחַ יְיָ דִּבֶּר-בִּי</p>

<p>&quot;וּמִלָּתוֹ עַל-לְשׁוֹנִי:</p>

<p>&quot;אָמַר אֱלֹהֵי יִשְׂרָאֵל</p>

<p>&quot;לִי דִּבֶּר צוּר יִשְׂרָאֵל</p>

<p>&quot;מוֹשֵׁל בָּאָדָם צַדִּיק</p>

<p>&quot;מוֹשֵׁל יִרְאַת אֱלֹהִים:</p>

<p>&quot;וּכְאוֹר בֹּקֶר יִזְרַח-שָׁמֶשׁ</p>

<p>&quot;בֹּקֶר לֹא עָבוֹת</p>

<p>&quot;מִנֹּגַהּ מִמָּטָר דֶּשֶׁא מֵאָרֶץ:</p>

<p>&quot;כִּי-לֹא-כֵן בֵּיתִי עִם-אֵל</p>

<p>&quot;כִּי בְרִית עוֹלָם שָׂם לִי</p>

<p>&quot;עֲרוּכָה בַכֹּל וּשְׁמֻרָה</p>

<p>&quot;כִּי-כָל-יִשְׁעִי וְכָל-חֵפֶץ</p>

<p>&quot;כִּי-לֹא יַצְמִיחַ:</p>

<p>&quot;וּבְלִיַּעַל כְּקוֹץ מֻנָּד כֻּלָּהַם</p>

<p>&quot;כִּי-לֹא בְיָד יִקָּחוּ:</p>

<p>&quot;וְאִישׁ יִגַּע בָּהֶם</p>

<p>&quot;יִמָּלֵא בַּרְזֶל וְעֵץ חֲנִית</p>

<p>&#8220;וּבָאֵשׁ שָׂרוֹף יִשָּׂרְפוּ בַשָּׁבֶת.&#8221; –</p>

<br />
</blockquote>

<h2 id="שירעשרים">שיר עשרים</h2>

<blockquote>
<br />
</blockquote>

<p>נשבע יי לדוד</p>

<p>אמת לא ישוב ממנה</p>

<p>מפרי בטנך אשית לכסא לך.</p>

<blockquote>
<br />
</blockquote>

<blockquote>
<p><strong>מִגְדוֹל</strong> עֹז יְשׁוּעוֹת מַלְכּוֹ, צוּר חוֹסֵהוּ,</p>

<p>חֶסֶד לִמְשִׁיחוֹ לְדָוִד וּלְזַרְעֵהוּ</p>

<p>יָד עַל כֵּס הָאֱלֹהִים נִשְׁבַּע לְבֵית פָרֶץ</p>

<p>אֶרֶץ רָעֲשָׁה, מַמְלָכוֹת מָטוּ וְשָׁחוּ</p>

<p>כִּסֵּא וְשֵׁבֶט מִיהוּדָה לֹא יִזָּחוּ</p>

<p>כִּימֵי כִפַּת רָקִיעַ עַל חוּג אָרֶץ.</p>

<br />
</blockquote>

<blockquote>
<p><strong>צוּר</strong> יִשְׂרָאֵל דִּבֶּר, לְדָוִד הִבִּיעַ:</p>

<p>מוֹשֵׁל בְּאָדָם צַדִּיק, גִּבּוֹר מוֹשִׁיעַ,</p>

<p>כְּאוֹר בֹּקֶר לֹא עָבוֹת יִזְרַח שָׁמֶשׁ,</p>

<p>מִנֹּגָהּ מִמָּטָר, דֶּשֶׁא יַצְמִיחַ</p>

<p>תִּתֵּן אֶרֶץ יְבוּל וְעֵץ פִּרְיוֹ יַפְרִיחַ,</p>

<p>אַךְ בְּיוֹם רָעָה יְכַסֵּם שֹׁאָה וָאָמֶשׁ. —</p>

<br />
</blockquote>

<blockquote>
<p><strong>לֹא</strong>־כֵן בֵּית דָּוִד, מֶמְשֶׁלֶת מָשִׁיחַ,</p>

<p>כָּל יִשְׁעוֹ וְחֶפְצוֹ לֹא כְצֶּמַח יַצְמִיחַ,</p>

<p>בְּרִית עוֹלָם לוֹ עֲרוּכָה בַכֹּל וְנִשְׁמֶרֶת,</p>

<p>בְּגוֹרָלוֹ שֵׁבֶט רֶשַׁע כִּי יָנוּחַ,</p>

<p>בְּקֶרֶב לֵב מֶמְשַׁלְתּוֹ, שַׁלִּיט בָּרוּח, —</p>

<p>בֵּית-אֵל יִמְצְאֶנּוּ, שָׁם הוֹד לוֹ וְתִפְאֶרֶת. —</p>

<br />
</blockquote>

<blockquote>
<p><strong>עַל</strong>-כֵּן דָּוִד! לֹא תִירָא מִנִּי שַׁחַת,</p>

<p>סָר מַר הַמָּוֶת, וּפַחַד הַפַּחַת.</p>

<p>עוֹד בִידִידְיָה בִנְךָ תִחְיֶה נַפְשֶׁךָ</p>

<p>עוֹדְךָ בַחַיִּים עַל כִּסְאֲךָ הוֹשַׁבְתָּהוּ</p>

<p>בִּיקָרְךָ וְהוֹד מַלְכוּתְך לִבַּשְׁתָּהוּ,</p>

<p>אַף הוּא צַדִּיק מושֵׁל בְּיִרְאַת אֱלֹהֶיךָ.</p>
</blockquote>

<blockquote>
<br />
</blockquote>

<blockquote>
<p><strong>עוֹדְךָ</strong> בֶּן יִשַּׁי עַל אֲדָמָה חָיִיתָ</p>

<p>עַל כֵּס זֶרַע זַרְעֲךָ אִתָּם עָלִיתָ.</p>

<p>בְּךָ הֵמָּה וְאַתָּה בָמוֹ בְּעֹז מָלָכוּ.</p>

<p>עוֹדְךָ חַי בְּקֶרֶב יְשֻׁרוּן עַם אֱלֹהֵינוּ,</p>

<p>זְמִירוֹת פִּיךָ נִשְׁמְעוּ בְּבֵית תְּפִלָתֵנוּ.</p>

<p>וְלִפְנֵי אֱלֹהֵי יַעֲקֹב קְטֹרֶת נְעֱרָכוּ.</p>

<br />
</blockquote>

<blockquote>
<p><strong>אָתָה</strong> צְבָא אֱנוֹשׁ, וּפְקוּדַת כָּל אָדָם נִפְקָדָה</p>

<p>עַל בֶּן יִשַׁי לָלֶכֶת אֹרַח כָּל הָאָרֶץ.</p>

<p>אָכֵן לֹא כְּאַחַד אָדָם יָמוּת אִישׁ הָרוּחַ,</p>

<p>לֹא כַחֲלוֹף גֶּבֶר אַךְ חַיֵּי בְשָׂרִים חַיֵּיהוּ</p>

<p>יַחֲלוֹף עִתּוֹתֵי חֶלְדוֹ אִישׁ מוֹפֵת וָפֶלֶא.</p>

<p>הֵמָּה כְבֶגֶד יִבְלוּ כִּמְסֹס נוֹסֵס יִמַּסוּ,</p>

<p>וְכִכְלוֹת שְׁאֵרָם וּבְשָׂרָם לְעֵת זִקְנָה וָכֶלַח</p>

<p>כָּלָה כָל עֲמָלָם, מְזִמּוֹתָם וְנִכְלֵיהֶם לְאָיִן,</p>

<p>יֵדְעוּ כִּי הוֹן בֵּיתָם לֹא יֵרֵד אִתָּם קָבֶר</p>

<p>וַיְצַוּוּ עַל נַחֲלָתָם, לְנוֹחֲלֵיהֶם יְחַלְּקוּהָ,</p>

<p>וְאֵין שְׁאֵרִית לָמוֹ רַק חֶלְקַת בֵּית חֹמֶר,</p>

<p>שָׁם יָשׁוּבוּ לַאֲשֶׁר הָיוּ, גוּשׁ עָפָר וָאֵפֶר.</p>

<p>אוֹ מְלָכִים וְרוֹזְנֵי אֶרֶץ בּוֹנִים חֳרָבוֹת לָמוֹ</p>

<p>יַצִּיבוֹ לָהֶם צִיּוּנִים לְהַשְׁאִיר זִכְרָם הֵמָּה.</p>

<p>וְיֵשׁ זֵכֶר לַחֲרָפוֹת, פְּעוּלָת עָרִיץ יַזְכִּירוּ. —</p>

<p>לֹא-כֵן אַחֲרִית בֶּן יִשַׁי, מֶלֶךְ מָשְׁחוֹ אֱלֹהַּ,</p>

<p>אֲשֶׁר בֵּיתוֹ יַעֲמוֹד לָעַד, וְחַיָּיו חַיֵּי נֶצַח,</p>

<p>אֲשֶׁר פָּעַל וְעָשָׂה לַדּוֹרוֹת, עַד תַּכְלִית אָרֶץ,</p>

<p>מוֹפֵת לְיִרְאֵי הָאֱלֹֹהִים כָּל עוֹד יְמֵי חָלֶד,</p>

<p>נְעים זְמִירוֹת יִשְׂרָאֵל, בִּנְגִינוֹתָיו נְנַצֵּחַ,</p>

<p>הוֹד קוֹלוֹ בַשְּׁחָקִים נִשְׁמַע בֵּין שַׂרְפֵי קֹדֶש,</p>

<p>מִנְחַת פִּיו רִבֲבוֹת אֵלִים לְכֵם שַׁדַּי יַגִּישׁוּ</p>

<p>וַיְיָ צְבָאוֹת יָרַח בָּהּ רֵיחַ נִיחוֹחַ —</p>

<p>וְאַחֲרָיו כָּל אָדָם אִישׁ לֵאלֹהָיו כִּי יִדְרוֹשׁוּ</p>

<p>רִנְנוֹת דָּוִד יַשְׁמִיעוּ, בִּתְהִלּוֹתָיו יְהַלֵּלוּ;</p>

<p>אִישׁ כָּל עֻנּוֹתוֹ וְכָל חֶפְצוֹ לְכוֹנֵן בֵּית אֱלֹהַּ,</p>

<p>אֲשֶׁר נִשְׁבַּע לַיְיָ לַאֲבִיר יַעֲקֹב נָדַר נֶדֶר:</p>

<p>&quot;אִם אָבֹא בְאֹהֶל בֵּיתִי</p>

<p>&quot;אִם אֶעֱלֶה עַל עֶרֶשׂ יְצוּעָי</p>

<p>&quot;אִם אֶתֵּן שְׁנָת לְעֵינַי</p>

<p>&quot;לְעַפְעַפַּי תְּנוּמָה</p>

<p>&quot;עַד אֶמְצָא מָקוֹם לַיְיָ</p>

<p>&#8220;מִשְׁכָּנוֹת לַאֲבִיר יַעֲקֹב.&#8221;</p>

<p>עַתָּה בִקְרוֹב יְמֵי דָּוִד לַעֲזוֹב חַיֵּי אֶרֶץ</p>

<p>וּזְרוֹעוֹתָיו חָדְלוּ מִפְּעֻלוֹת כַּפַּיִם</p>

<p>לְמַעַן יְיָ אֱלֹהָיו, לְמַעַן אֲרוֹן בְּרִיתוֹ וְנָוֵהוּ,</p>

<p>וַיִּשְׁפּוֹךְ רוּחַ קָדְשוֹ לַאֲשֶׁר יָמִים יַאֲרִיכוּ</p>

<p>אַחֲרֵי מוֹתוֹ, וְקִרְבַת אֱלֹהִים הוֹדִיעַ לָמוֹ,</p>

<p>הָכֵן לִפְנֵיהֶם מִקְדַּשׁ יְיָ וַעֲבוֹדַת קֹדֶשׁ,</p>

<p>וַיֶּרֶב תֵּת לִשְׁלמֹה בְנוֹ יוֹרֵשׁ הָעֶצֶר</p>

<p>לֶקַח טוֹב וּמוּסַר הַשְׂכֵּל בִּינָה וָדָעַת</p>

<p>לָלֶכֶת בְּדַרְכֵּי יְיָ אֱלֹהָיו אֲשֶׁר בְּחָרָהוּ</p>

<p>לָרֶשֶׁת כִּסֵּא דָוִד אָבִיו לְהוֹד וְתִפְאֶרֶת</p>

<p>וְלַעֲשׂוֹת כָּמוֹהוּ מִשְׁפָּט וּצְדָקָה בָאָרֶץ,</p>

<p>וְכָל הוֹן יָקָר וְגִנְזֵי אוֹצָרוֹת הִנְחִילָהוּ</p>

<p>לִבְנוֹת בַּיִת לְשֵׁם יְיָ, מָכוֹן לָשֶׁבֶת,</p>

<p>עֶלְיוֹן עַל כָּל מִבְנֶה, הָדָר וְנֶאְדָּר בַּקֹּדֶשׁ.</p>
</blockquote>

<blockquote>
<br />
</blockquote>

<blockquote>
<p><strong>אֵלֶּה</strong> קְצוֹת דַּרְכֵי דָוִד, אָרְחוֹ בִימֵי כֶלַח</p>

<p>כִּי רָאָה כִּי יָבוֹא יוֹם לַעֲזוֹב חַיֵי חָדֶל. —</p>

<p>וְהִנֵּה עוֹד הַפַּעַם הַשָּׂטָן עוֹמֵד לְנֶגֶד</p>

<p>לַדְאִיב נֶפֶשׁ בֶּן יִשַׁי וְלִפְרוֹץ בְּעַמּוֹ פָּרֶץ.</p>
</blockquote>

<blockquote>
<p>וַיָּסֶת<a href="#fn:15" id="fnref:15" title="see footnote" class="footnote"><sup>15</sup></a> אֶת דָּוִד, וַיִּתֵּן בְּלִבּוֹ חֵפֶץ</p>
</blockquote>

<blockquote>
<p>לָדַעַת מִסְפַּר כָּל שִׁבְטֵי יִשְׂרָאֵל יַחַד</p>

<p>וַיְצַו אֶל יוֹאָב וְאֶל שָׂרֵי הָעָם וַיֹאמֶר:</p>

<p>&quot;לְכוּ סִפְרוּ אֶת יִשְׂרָאֵל מִדָּן עַד בְּאֵר שֶׁבַע</p>

<p>וַהֲבִיאוּ אֵלָי מִסְפַּר מִפְקָדָם וְאֵדָעָה.&quot;</p>

<p>וַיֹּאמֶר לוֹ יוֹאָב: &quot;יוֹסֵף יְיָ אֱלֹהֶיךָ</p>

<p>עַל עַמּוֹ מֵאָה פְּעָמִים כָּהֵמָּה וְכָהֵמָּה,</p>

<p>הֲלֹא כֻלָּם לַעֲבָדִים לַאֲדוֹנִי הַמֶּלֶךְ</p>

<p>וְלָמָּה תְבַקֵּשׁ זֹאת לְאַשְׁמָה לְיִשְׂרָאֵל עַמֶּךָ?</p>

<p>הֵן אֲבוֹתֵינוּ סִפְּרוּ לָנוּ מִימֵי קֶדֶם:</p>

<p>בְּהִפָּקֵד יִשְׂרָאֵל לְגֻלְגֹלֶת הָיְתָה לְנֶגֶף&quot; —</p>

<p>וּדְבַר הַמֶּלֶךְ חָזָק עַל יוֹאָב וְשָׂרֵי הֶחָיִל.</p>

<p>וָיֵצְאוּ בְכָל יִשְׂרָאֵל, שָׁטוּ בְכָל הָאָרֶץ</p>

<p>וַיִּשְׂאוּ אֶת רֹאשׁ בְּנֵי יִשְׂרָאֵל לִפְקוּדֵימוֹ,</p>

<p>וַיָּבוֹאוּ מִקְצֵה עֲשָׂרָה חֳדָשִׁים יְרוּשָׁלָיִם,</p>

<p>וַיִּתֵּן יוֹאָב מִסְפַּר הַפְּקוּדִים אֶל הַמֶּלֶךְ.</p>

<p>יְהִי יִשְׂרָאֵל אֶלֶף אֲלָפִים וּמֵאָה אֶלֶף</p>

<p>וִיהוּדָה חֲמֵשׁ מֵאוֹת אֶלֶף אִישׁ שׁוֹלֵף חָרֶב.</p>

<p>וַיַּךְ לֵב דָּוִד אוֹתוֹ כִּי סָפַר עַם אֱלֹהַּ,</p>

<p>וַיִחַר אַךְ יְיָ בְּעַמּוֹ, הֵחֵל הַנָּגֶף.</p>

<p>וַיֹּאמֶר דָּוִד אֶל הָאֱלֹהִים: &quot;מְאֹד חָטָאתִי</p>

<p>אֲשֶׁר עָשִׂיתִי, אַךְ לֹא בְזָדוֹן לֹא בְמַעַל</p>

<p>וְעַתָּה הַעֲבֵר עֲוּוֹן עַבְדֶּךָ, כִּי נִסְכַּלְתִּי.&quot;</p>

<p>וּדְבַר יְיָ הָיָה אֶל גָּד חֹזֵה הַמֶּלֶךְ:</p>

<p>&quot;לֵךְ וְדַבֵּר אֶל דָּוִד: שָׁלֹשׁ אֲנִי נוֹטֵל עָלֶיךָ</p>

<p>בַּעֲווֹן חַטָּאתֶךָ בְּחַר לְך אַחַת מֵהֵנָּה.</p>

<p>וַיָבֹא גָד הַחֹזֶה אֶל דָּוִד וַיֹּאמֶר:</p>

<p>כֹּה אָמַר יְיָ: בְּתוֹכָחוֹת עַל עֲוֹנֶיךָ</p>

<p>קַבֵּל לָךְ, אִם שָׁלשׁ שָׁנִים רָעָב בָּאָרֶץ,</p>

<p>אִם שְׁלֹשָׁה חֳדָשִׁים נוּסְךָ מִפְנֵי חֶרֶב צָרֶיךָ</p>

<p>וְאִם שְׁלֹשֶׁת יָמִים בְּאַרְצְךָ חֶרֶב יְיָ וְדֶבֶר.</p>

<p>וְעַתָּה דַע וּרְאֵה מַה אַשִׁיב לְשׁוֹלְחִי אֵלֶיךָ.&quot; —</p>

<p>וַיֹאמֶר דָּוִד אֶל גָּד: &quot;צַר לִי עַד נָפֶשׁ!</p>

<p>אֶפְּלָה נָא בְיַד יְיָ, אֱלֹהֵי הָרַחֲמִים וְהַחסֶד,</p>

<p>יַסֵּר יְיַסְּרֵנִי, וּבְיַד אָדָם אֶל אֶפֹּלָה.&quot; —</p>

<p>וַיִתֵּן יְיָ דֶבֶר בְּיִשְׂרָאֵל מֵהַבֹּקֶר</p>

<p>עַד עֵת מוֹעֵד, וַיִּפּוֹל מֵעָם שִׁבְעִים אָלֶף.</p>

<br />
</blockquote>

<blockquote>
<p><strong>כִּנְטוֹת</strong> מַלְאַךְ הַמַּשְׁחִית יָדוֹ עַל יְרוּשָׁלָיִם</p>

<p>וַיִנָּחֵם יְיָ עַל הָרָעָה, וַיֹּאמֶר</p>

<p>לַמַּשְׁחִית: רַב לְךָ, עַתָּה הֶרֶף יָדֶיךָ! —</p>

<p>וּמַלְאַךְ יְיָ עָמַד בְּגֹרֶן אָרְנָן הַיְבוּסִי.</p>

<p>וַיִּשָּׂא דָוִד אֶת עֵינָיו וַיִּרְאֵהוּ</p>

<p>עוֹמֵד בֵּין הַשָּׁמַיִם וּבֵין הָאָרֶץ</p>

<p>וְחַרְבּוֹ שְׁלוּפָה בְיָדוֹ נְטוּיָה עַל יְרוּשָׁלָיִם,</p>

<p>וְדָוִד וְהַזְקֵנִים מְכֻסִּים בְּשַׂקִים נָפְלוּ אָרְצָה.</p>

<p>וַיֹּאמֶר דָּוִד אֶל אֱלֹהִים: &quot;הֲלֹא אֲנִי אָמַרְתִּי</p>

<p>לִמְנוֹת הָעָם, אֲנִי חָטָאתִי אֲנִי הֶעֱוִיתִי,</p>

<p>וְאֵלֶּה הַצֹּאן מֶה עָשׂוּ, תְּהִי נָא יָדֶךָ</p>

<p>בִּי וּבְבֵית אָבִי, וְלֹא לְמַגֵּפָה בְּעַמֶּךָ. —</p>

<p>וְגָד בָּא בִדְבַר יְיָ אֶל דָּוִד וַיֹּאמֶר:</p>

<p>&#8220;עֲלֵה וְהָקֵם בְּגֹרֶן אָרְנָן לַיְיָ מִזְבֵּחַ.&#8221; —</p>

<p>וְאָרְנָן דָּשׁ חִטָּים הוּא וּבָנָיו, וְהִבִּיטוּ</p>

<p>וַיִרְאוּ אֶת מַלְאַך יְיָ וַיִּתְחַבָּאוּ.</p>

<p>וְדָוִד בָּא, וַיַּרְא אָרְנָן וַיֵּצֵא מִן הַגֹּרֶן</p>

<p>וַיִּשְׁתַּחוּ לְפָנָיו אַפַּיִם אַרְצָה, וַיֹּאמֶר:</p>

<p>הִנֵּה בָא הַמַּלְאָך הַגּוֹאֵל, זֶה יוֹשִׁיעֵנּוּ</p>

<p>וַיֹּאמֶר לוֹ דָוִד: תְּנָה לִי מְקוֹם הַגֹּרֶן</p>

<p>בְּכֶסֶף מָלֵא תְּנֵהוּ לִי, וְאֶבְנֶה מִזְבֵּחַ</p>

<p>לַיְיָ, וְתֵעָצֵר הַמַּגֵּפָה מֵעַמֵּנוּ.</p>

<p>וַיֹּאמֶר אָרְנָן: קַח לְךָ, וְיַעַשׂ אֲדוֹנִי הַמֶּלֶךְ,</p>

<p>הַטּוֹב בְּעֵינָיו, רְאֵה הַבָּקָר לְעוֹלוֹת נָתַתִּי,</p>

<p>וְהַמּוֹרִיגִים לְעֵצִים, וּלְמִנְחָה הַחִטִּים וָסֹלֶת.</p>

<p>הַכֹּל נָתַתִּי, וְלִמְחִיר לֹא חָפַצְתִּי מְאוּמָה.</p>

<p>וַיַּעַן דָּוִד: לֹא כִּי בְכֶסֶף מָלֵא אֶקְנֵהוּ,</p>

<p>כִּי לֹא אֶעֱלֶה עוֹלוֹת חִנָּם לַיְיָ אֱלֹהַּ.</p>

<p>וַיִּתֵּן לוֹ בַמָּקוֹם זָהָב שֵׁשׁ מֵאוֹת שֶׁקֶל,</p>

<p>וַיִּבֶן שָׁם דָּוִד מִזְבֵּחַ וַיַּעַל</p>

<p>עוֹלוֹת וּשְׁלָמִים, וַיִּקְרָא אֶל יְיָ וַיַּעֲנֵהוּ</p>

<p>בָּאֵשׁ אֲשֶׁר יָרַד מִן הַשָּׁמַיִם עַל הַמִּזְבֵּחַ. —</p>

<p>וַיְצַו יְיָ לַמַּלְאָךְ: הָשֵׁב אֶת הַחֶרֶב</p>

<p>אֶל נְדָנָהּ! וַיָּשָׁב, וְהַמַּגֵּפָה נֶעְצָרָה.</p>

<br />
</blockquote>

<blockquote>
<p><strong>בָּעֵת</strong> הַהִיא בִּרְאוֹת דָּוִד כִּי יְיָ עָנָהוּ</p>

<p>בְּגֹרֶן אָרְנָן הַיְבוּסִי, וַיִּזְבַּח שָׁם זֶבַח,</p>

<p>וַיֹּאמֶר: &quot;הִנֵּה זֶה הוּא בֵית יְיָ אֱלֹהֵינוּ,</p>

<p>&quot;וְזֶה מִזְבֵּחַ לְעוֹלָה לְיִשְׂרָאֵל עַם קָדְשֵׁהוּ.</p>

<p>&quot;הֳכִינוֹתִי מָקוֹם לַיְיָ, וְעַתָּה אָכִינָה</p>

<p>&#8220;לִבְנוֹת לוֹ בַית לְהַגְדִּיל לְמַעְלָה לְתִפְאָרֶת.&#8221; —</p>

<p>וַיְּצַו דָּוִד לִכְנוֹס הַגֵּרִים אֲשֶׁר בָּאָרֶץ</p>

<p>וַיַּעָמֵד חוֹצְבִים בֶּהָרִים לַחֲצוֹב שָׁמָּה</p>

<p>אַבְנֵי גָזִית, וּבַרְזֶל לְרוֹב הֵכִין הַמֶּלֶךְ,</p>

<p>וּנְחשֶׁת לְאֵין מִשְׁקָל וַעֲצֵי אֲרָזִים לְאֵין חֵקֶר</p>

<p>אֲשֶׁר הַצִּידוֹנִים וְהַצּוֹרִים אֵלָיו הֵבִיאוּ.</p>

<p>וַיֹּאמֶר דָּוִד: &quot;שְּׁלֹּמֹה בְנִי רַךְ וָנַעַר,</p>

<p>&quot;וְהַבַּיִת לִבְנוֹת לַיְיָ עֶלְיוֹן יֶהִי</p>

<p>&quot;נִשָּׂא לְמַעְלָה לְמַעְלָה, לְכָל אָרָצוֹת תִּפְאֶרֶת.</p>

<p>&#8220;אָכִינָה נָא לִבְנִי לִפְנֵי מוֹתִי&#8221; וַיָּכֶן. —</p>

<p>וַיִּקְרָא לִשְׁלֹמֹה בְנוֹ וַיְצַוֵּהוּ וַיֹּאמֶר:</p>

<p>&quot;הָיָה עִם לְבָבִי לִבְנוֹת בַּיִת לְשֵׁם אֱלֹהֵינּוּ</p>

<p>&quot;וַיְהִי עָלַי דְּבַר יְיָ לֵאמֹר: הִנֵּה שָׁפַכְתָּ</p>

<p>&quot;דָּם לָרוֹב, כִּי מִלְחָמוֹת גְּדוֹלוֹת עָשִׂיתָ,</p>

<p>&quot;עַל-כֵּן אַתָּה דָוִד לֹא תִבְנֶה לִשְׁמִי בָיִת.</p>

<p>&quot;הִנֵּה בֵן נוֹלָד לְךָ, אִישׁ מְנוּחָה וְשָׁלוֹם יֶהִי,</p>

<p>&quot;וַהֲנִיחוֹתִי לוֹ מִסָּבִיב מִכָּל אוֹיְבֶיךָ,</p>

<p>&quot;שְׁלֹמֹה שְׁמוֹ וּבְיָמָיו אֶתֵּן שָׁלוֹם וָשֶׁקֶט</p>

<p>עַל יִשְׂרָאֵל עַמִּי, הוּא יִבְנֶה לִשְׁמִּי בַיִת,</p>

<p>&quot;הוּא יִהִיֶה לִי לְבֵן, וּלְאָב לוֹ אֶהְיֶה אָנִי,</p>

<p>&quot;וַהֲכִינוֹתִי כִסֵּא מַמְלַכְתּוֹ לָנֶצַח. —</p>

<p>&quot;עַתָּה בְנִי, יְהִי יְיָ עִמְּךָ וְהִצְלִיחֶךָ,</p>

<p>&quot;וּבָנִיתָ בֵית אֱלֹהִים כַּאֲשֶׁר דִּבֶּר עָלֶיךָ.</p>

<p>&quot;אַךְ יִתֵּן יְיָ לְךָ שֵׂכֶל וּבִינָה וְדַעַת</p>

<p>&quot;לִרְעוֹת אֶת עַמֶּךָ, וְלִשְׁמוֹר תּוֹרַת אֱלֹהֶיךָ,</p>

<p>&quot;כִּי תִנְצוֹר חֻקָּיו וּמִשְׁפָּטָיו אָז תַּצְלִיחַ,</p>

<p>&quot;חֲזַק ואֱמָּץ, אַל תִּירָא וְאַל תֵּחָת, כִּי יָכֹלְתָּ —</p>

<p>&quot;וַאֲנִי בְעָנְיִי הֱכִינוֹתִי לְבֵית יְיָ אֱלֹהֵינוּ</p>

<p>&quot;זָהָב מֵאָה אֶלֶף כִּכָּר, וְכֶסֶף אֶלֶף</p>

<p>&quot;אֲלָפִים כִּכָּר, וְאֵין מִשְׁקָל לְבַרְזֶל וּנְחשֶׁת,</p>

<p>&quot;וְעֵצִים וַאֲבָנִים הַרְבֶּה, וְעוֹד תּוֹסִיף עָלֵימוֹ.</p>

<p>&quot;וְעִמְּךָ עוֹשֵׂי מְלָאכָה חוֹצְבִים וחֳרָשֵׁי אֶבֶן</p>

<p>&quot;וְכָל חָכָם בִּמְלָאכָה לַזָּהָב לַכֶּסֶף</p>

<p>&quot;לִנְחשֶׁת וּבַרְזֶל, קוּם וַעֲשֵׂה, כִּי עִמְּךָ אֱלֹהֶיךָ. —</p>

<p>וּלְכָל שָׂרֵי יִשְׂרָאֵל צִוָּה דָוִד הַמֶּלֶךְ</p>

<p>לַעֲזוֹר לִשְׁלֹמֹה בְנוֹ, וְכֹה אָמַר אֵלֵימוֹ:</p>

<p>&quot; יְיָ אֱלֹהֵיכֶם מִסָּבִיב לָכֶם הִנִּיחַ,</p>

<p>&quot;כִּי נָתַן בְּיָדִי אֶת כָּל יוֹשְׁבֵי הָאָרֶץ,</p>

<p>&quot;נִכְבְּשָׁה הָאָרֶץ לִפְנֵי יְיָ וְלִפְנֵי עַמֵּהוּ,</p>

<p>&quot;תְּנוּ לְבַבְכֶם וְנַפְשְׁכֶם לִדְרוֹשׁ לַיְיָ אֱלֹהֵינוּ,</p>

<p>&quot;קוּמוּ וּבְנוּ מִקְדַּשׁ אֱלֹהִים מָכוֹן לָשֶׁבֶת</p>

<p>&quot;לִשְׁמוֹ הַנִּכְבָּד וְהַגָּדוֹל מִכָּל אֱלֹהֵי אֶרֶץ,</p>

<p>&quot;וַהֲבִיאוּ לְתוֹכוֹ אֲרוֹן הַבְּרִית וכְלֵי הַקֹּדֶשׁ</p>

<p>&#8220;אֲשֶׁר עַד הֵנָּה בְתוֹךְ הַיְרִיעָה הֵמָּה יַעֲמוֹדוּ.&#8221;</p>

<br />
</blockquote>

<blockquote>
<p><strong>וְהַמֶּלֶךְ</strong> דָּוִד זָקֵן מְאֹד, יָמִים שָׁבֵעַ,</p>

<p>וַיְצַו לִקְרוֹא לְצָדוֹק הַכֹּהֵן וְלִבְנָיָהוּ</p>

<p>בֶּן יְהוֹיָדָע וּלְנָתָן הַנָּבִיא, וַיָּבוֹאוּ,</p>

<p>וַיֹּאמֶר לָהֶם הַמֶּלֶךְ: הֲלֹא תֵדָעוּ</p>

<p>כִּי יְיָ אֱלֹהַי בָּחַר בִּשְׁלֹמֹה בְנִי לָשֶׁבֶת</p>

<p>עַל כִּסְאִי אַחֲרָי, עַתָּה לְכוּ נָא הַרְכִּיבוּהוּ</p>

<p>עַל הַפִּרְדָּה אֲשֶׁר לִי, וְאֶל גִּיחוֹן הוֹרידוּהוּ,</p>

<p>וּמִשְׁחוּ אוֹתוֹ שָׁם עַל יִשְׂרָאֵל לְמֶלֶךְ</p>

<p>וּבָא וְיָשַׁב עַל כִּסְאִי, וְאֶחֱזֶה בִיקָרֵהוּ,</p>

<p>תַּחְתַּי יִמְלוֹךְ עַל יִשְׂרָאֵל וִיהוּדָה יָחַד.</p>

<p>וַיַּעַן בְּנָיָהוּ בֶן יְהוֹיָדָע וַיֹּאמֶר:</p>

<p>&quot;אָמֵן, כֵּן יֹּאמַר יְיָ אֱלֹהֵי אֲדוֹנִי הַמֶּלֶךְ!</p>

<p>&quot;כַּאֲשֶׂר הָיָה יְיָ עִמְּךָ, עִם שְׁלֹמֹה יֶהִי,</p>

<p>&#8220;וִיגַדֵּל אֶת כִּסְאוֹ מֵעַל כִּסְאֲךָ יְרוֹמְמֶנְהוּ!&#8221; —</p>

<p>וַיַּעֲשׂוּ כִדְבַר הַמֶּלֶךְ בְּכָל אֲשֶׂר צִוָּה לָמוֹ</p>

<p>וַיַּרְכִּיבוּ אֶת שְׂלֹמֹה עַל פִּרְדַּת הַמֶּלֶךְ</p>

<p>וַיּוֹלִיכוּהוּ אֶל גִּיחוֹן, וְאַחֲרָיו הָלָכוּ</p>

<p>הַכְּרֵתִי וְהַפְּלֵתִי וְרַבִּים מֵאַנְשֵׁי חָיִל.</p>

<p>וַיִּקַּח צָדוֹק הַכֹּהֵן קֶרֶן הַשֶּׁמֶן</p>

<p>מִן הָאֹהֶל וַיִּמְשַׁח אֶת שְׁלֹמֹה לְמֶלֶךְ,</p>

<p>וַיִּתְקְעוּ בַּשּׁוֹפָר וְכָל הָעָם בְּקוֹל קָרָאוּ:</p>

<p>&#8220;יְחִי הַמֶּלֶךְ שְׁלֹמֹה! תִּכּוֹן מַלְכוּתוֹ לָעַד!&#8221;</p>

<p>וַיַּעֲלוּ כָל הָעָם אַחֲרָיו אֶל בֵּית הַמֶּלֶךְ</p>

<p>מְחַלְּלִים בַּחֲלִילִים, וְשִׂמְחָה גְדוֹלָה שָׂמָחוּ.</p>

<br />
</blockquote>

<blockquote>
<p><strong>ותְּהִי</strong> הַמִּשְׂרָה עַל שְׁכֶם שְׁלֹמֹה וְהוּא עוֹדֶנּוּ</p>

<p>רַךְ וּצְעִיר יָמִים, אַךְ גָּדוֹל בְּבִינָה וָשֵׂכֶל,</p>

<p>וְיוֹעֲצֵי דָּוִד וְשָׂרֵי הַמְּדִינָה הֶחֱזִיקוּהוּ</p>

<p>בְּמוֹעֵצוֹת וְדַעַת, וַיִּהְיוּ לוֹ לְעֵזֶר וְסַעַד</p>

<p>לִמְלוֹךְ עַל עָם רָב יְהוּדָה וְיִשְׂרָאֵל יָחַד. —</p>

<p>וְדָוִד הִקְדִּישׁ כָּל רוּחוֹ וְכָל מַעְיָנֵיהוּ</p>

<p>לַעֲבוֹדַת אֱלֹהָיו לְבַדָּהּ, מִבֹּקֶר עַד עֶרֶב,</p>

<p>עָמְלוּ יָדָיו כָּל הַיּוֹם לַעֲשוֹת תַּבְנִית הַבַּיִת</p>

<p>אֲשֶׁר יִבְנֶה שְׁלֹמֹה בְנוֹ לְשֵׁם יְיָ אֱלֹהַּ,</p>

<p>צוּרוֹת חֲדָרִים הַפְּנִימִים וּבֵית הַכַּפֹּרֶת,</p>

<p>תַּבְנִית הָאוּלָם בָּתָּיו וְגַנְזַכָּיו ועֲלִיוֹתָיו,</p>

<p>וְתַבְנִית כָּל הַלְּשָׁכוֹת לְאוֹצְרוֹת הַקֹּדֶשׁ</p>

<p>וְתַבְנִית כָּל כֶּלִי אֲשֶׁר הָיָה עִמּוֹ בָרוּחַ</p>

<p>לְפָאֵר לְהַדֵּר לְרוֹמֵם אֶת מִקְדַּשׁ יְיָ אֱלֹהַּ,</p>

<p>הַכֹּל בִּכְתָב נָתַן לִשְׁלֹמֹה הַמֶּלֶךְ —</p>

<p>גַּם לְמַחְלְקוֹת הַכֹּהֲנִים וְהַלְוִים שָׂם לִבֵּהוּ</p>

<p>לְחַלְּקָם לְמִסְפָּרָם וְלִפְקוּדֵיהם לְרָאשֵׁי גֶבֶר</p>

<p>אִישׁ אִישׁ לַעֲבוֹדָתוֹ וּלְמִשְׁמֶרֶת הַבַּיִת</p>

<p>לְשׁוֹעָרִים וּלְצוֹבְאִים וּלְמַעֲשֵׂה עֲבוֹדַת אֱלֹהַּ,</p>

<p>וּלְנַצֵּחַ עַל מְלֶאכֶת בֵּית יְיָ בְּשִיר וָזֶמֶר</p>

<p>מְהַלְּלִים בְּכִנּוֹרוֹת וּנְבָלִים וּמְצַלְתַּיִם,</p>

<p>וְלִשְׁאָר כָּל הָעֲבוֹדָה וּמְלֶאכֶת יְיָ בַקֹּדֶשׁ. —</p>

<p>וַיַּקְהֵל דּוִד שָׂרֵי יִשְׂרָאֵל בְּכָל שֵׁבֶט,</p>

<p>וְכָל שָׂרֵי הַמַּחְלְקוֹת וְשָׂרֵי מֵאוֹת וָאֶלֶף</p>

<p>וְשָׂרֵי רְכוּשׁוֹ וְגִבּוֹרֵי הַחַיִל אֶל יְרוּשָׁלָיִם.</p>

<p>וַיַּעֲמוֹד דָּוִד עַל רַגְלָיו וַיְדַבֵּר בְּכֹחַ</p>

<p>אֶל כָּל הַקָּהָל עַל דִּבְרַת בִּנְיַן הַבַּיִת</p>

<p>וְעַל דִּבְרַת שְׁלֹמֹה בְנוֹ הַיּשֵׁב עַל כִּסְאֵהוּ.</p>

<p>וּבַחֲתוֹם דְּבָרָיו אָמַר הֶחָסִיד מִכָּל מֶלֶךְ:</p>

<p>&quot;וְעַתָּה לְעֵינֵי קְּהַל יְיָ לְאָזְנֵי אֱלֹהֵינוּ</p>

<p>&quot;אַבִּיעָה לָכֶם רוּחִי, וְתוֹכַחְתִּי אַשְׁמִיעַ.</p>

<p>&quot;שִׁמְרוּ וְדִרְשׁוּ מִצְוֹת אֱלֹהֵיכֶם וְתַעֲשֵׂמוֹ,</p>

<p>&quot;לְמַעַן תִּרְשׁוּ הָאָרֶץ הַטּוֹבָה וּלְבֶטַח</p>

<p>&quot;תִּשְׁכְּנוּ בָהּ. וְלִבְנֵיכֶם אַחֲרֵיכֶם תַּנְחִילוּהָ. —</p>

<p>&quot;וְאַתָּה שְׁלֹמֹה בְנִי, דַּע אֶת אֱלֹהֵי אָבִיךָ</p>

<p>&quot;וּבְלֵב שָׁלֵם וְנֶפֶשׁ חֲפֵצָה תַּעַבְדֵהוּ</p>

<p>&quot;כִּי כָל לְבָבוֹת דּוֹרֵשׁ יְיָ אֱלֹהִים וְכָל יֵצָר</p>

<p>&quot;מַחְשֶׁבוֹת מֵבִין וְיוֹדֵעַ, אִם תִּדְרְשֶׁנּוּ</p>

<p>&quot;יִמָּצֵא לְךָ, וְאִם תַּעַזְבֶנּוּ לָעַד יַזְנִיחֶךָ.</p>

<p>&quot;רְאֵה כִּי יְיָ בָּחַר בְּךָ לִבְנוֹת בַּיִת</p>

<p>&#8220;לְמִקְדָּשׁ לוֹ, חֲזַק ועֲשֵׂה, כִּי תוּכַל וְתַצְלִיחַ.&#8221;</p>
</blockquote>

<blockquote>
<br />
</blockquote>

<blockquote>
<p><strong>וַיְדַבֵּר</strong> דָּוִד עוֹד לְכָל הַקָהָל וַיֹּאמֶר:</p>

<p>&quot;שְׁלֹמֹה בְנִי אֶחָד, בָּחַר בּוֹ אֱלֹהִים, נַעַר</p>

<p>&quot;וָרַךְ, וְהַמְּלָאכָה גְּדוֹלָה וּרְחָבָה לְפָנֵינוּ,</p>

<p>&quot;כִּי לֹא לְאָדָם הַבִּירָה כִּי לַיְיָ אֱלֹהַּ,</p>

<p>&quot;וַאֲנִי בְכָל כֹּחי לְבֵית הָאֱלֹהִים הֳכִינוֹתִי</p>

<p>&quot;לְכָל מְלֶאכֶת זָהָב וְכֶסֶף בַּרְזֶל וּנְחֹשֶת</p>

<p>&quot;וּלְּכָל מְלֶאכֶת עֵצִים וַאֲבָנִים אֲנִי נָתַתִּי,</p>

<p>&quot;גַם אַבְנֵי שֹׁהַם וּמִלּוּאִים אַבְנֵי שַׁיִשׁ</p>

<p>אַבְנֵי פוּךְ וְרִקְמָה וְכָל אֶבֶן יְקַר עֶרֶך,</p>

<p>&quot;ועוֹד בִּרְצוֹתִי יֵש לִי סְגוּלַת זָהָב וָכֶסֶף.</p>

<p>&quot;אֶתֵּן לְבֵית הַקֹּדֶשׁ לְמַעְלָה מִכָּל הֱכִינוֹתִי.</p>

<p>&quot;וְעַתָּה אַתֶּם זֶרַע יִשְׂרָאֵל עַם קֹדֶשׁ!</p>

<p>&#8220;מִי מִתְנַדֵּב גַּם בָּכֶם לַיְיָ אֱלֹהֵינוּ?&#8221; —</p>

<p>וַיִּתְנַדְּבוּ שָׂרֵי הָאָבוֹת וְשָׂרֵי הַחַיִל</p>

<p>וְשָׂרֵי הָאֲלָפִים וְהַמֵּאוֹת וְכָל שָׂרֵי מֶלֶךְ,</p>

<p>וַיִּתְּנוּ הוֹן רָב בַּזָּהָב וְכֶסֶף וּנְחשֶׁת</p>

<p>וְהַנִּמְצָא אִתּוֹ אֲבָנִים יְקָרוֹת הִתְנַדָּבוּ.</p>

<p>שָׂמְחוּ הָעָם בְהִתְנַדְּבָם, בְּלֵב שָׁלֵם נָתָנוּ,</p>

<p>וְגַם דָּוִד הַמֶּלֶך שִׂמְחָה גְדוֹלָה שָׂמֵחַ. —</p>

<p>וַיְבָרֶך<a href="#fn:16" id="fnref:16" title="see footnote" class="footnote"><sup>16</sup></a> דָּוִד אֶת יְיָ לְעֵינֵי כָל הַקָּהָל</p>

<p>וַיֹּאמֶר דָּוִד:</p>

<p>&quot;בָּרוּךְ אַתָּה יְיָ אֱלֹהֵי יִשְׂרָאֵל אָבִינוּ</p>

<p>&quot;מֵעוֹלָם וְעַד-עוֹלָם:</p>

<p>&quot;לְךָ יְיָ הַגְּדוּלָה וְהַגְבוּרָה</p>

<p>&quot;וְהַתִּפְאֶרֶת וְהַנֵּצַח וְהַהוֹד</p>

<p>&quot;כִּי-כֹל בַּשָּׁמַיִם וּבָאָרֶץ</p>

<p>&quot;לְךָ יְיָ הַמַמְלָכָה</p>

<p>&quot;וְהַמִּתְנַשֵּׂא לְכֹל לְרֹאשׁ:</p>

<p>&quot;וְהָעשֶׁר וְהַכָּבוֹד מִלְּפָנֶיךָ</p>

<p>&quot;וְאַתָּה מושֵׁל בַּכֹּל</p>

<p>&quot;וּבְיָדְךָ כֹּחַ וּגְבוּרָה</p>

<p>&quot;וּבְיָדְךָ לְגַדֵּל ולְחַזֵּק לַכֹּל:</p>

<p>&quot;וְעַתָּה אֱלֹהֵינוּ מוֹדִים אֲנַחְנוּ לָךְ</p>

<p>&quot;וּמְהַלְּלִים לְשֵׁם תּפְאַרְתֶּךָ:</p>

<p>&quot;וְכִי מִי אֲנִי וּמִי עַמִּי</p>

<p>&quot;כִּי-נַעְצוֹר כֹּחַ לְהִתְנַדֵּב כָּזֹאת</p>

<p>&quot;כִּי-מִמְּךָ הַכֹּל וּמִיָּדְךָ נָתַנּוּ לָךְ:</p>

<p>&quot;כִּי גֵרִים אֲנַחְנוּ לְפָנֶיךָ</p>

<p>&quot;וְתוֹשָׁבִים כְּכָל-אֲבוֹתֵינוּ</p>

<p>&quot;כַּצֵּל יָמֵינוּ עָל-הָאָרֶץ וְאֵין מִקְוֶה:</p>

<p>&quot; יְיָ אֱלֹהֵינוּ כָּל הֶהָמוֹן הַזֶּה</p>

<p>&quot;אֲשֶׁר הֲכִינוֹנוּ לִבְנוֹת בַּיִת לְשֵׁם קָדְשֶׁךָ</p>

<p>&quot;מִיָּדְךָ הוּא וּלְךָ הכֹּל:</p>

<p>&quot;וְיָדַעְתִּי אֱלֹהַי כִּי אַתָּה בֹּחֵן לֵבָב</p>

<p>&quot;וּמֵישָׁרִים תִּרְצֶה</p>

<p>&quot;אֲנִי בְּישֶׁר לְבָבִי הִתְנַדַּבְתִּי כָל-אֵלֶּה</p>

<p>&quot;וְעַתָּה עַמְּךָ הַנִּמְצְאוּ-פֹה</p>

<p>&quot;רָאִיתִי בְשִׂמְחָה לְהִתְנַדֶּב-לָךְ:</p>

<p>&quot; יְיָ אֱלֹהֵי אַבְרָהָם</p>

<p>&quot;יִצְחָק וְיִשְׂרָאֵל אֲבוֹתֵינוּ</p>

<p>&quot;שָׁמְרָה-זֹאת לְעוֹלָם</p>

<p>&quot;לְיֵצֶר מַחְשְׁבוֹת לְבַב עַמֶּךָ</p>

<p>&quot;וְהָכֵן לְבָבָם אֵלֶיךָ:</p>

<p>&quot;וְלִשְׁלֹמֹה בְנִי תֵּן לֵבָב שָׁלֵם</p>

<p>&quot;לִשְׁמוֹר מִצְוֹתֶיךָ עֵדוֹתֶיךָ וְחֻקֶּיךָ</p>

<p>&quot;וְלַּעֲשׂוֹת הַכֹּל</p>

<p>&#8220;וְלִבְנוֹת הַבִּירָה אֲשֶׁר-הֲכִינוֹתִי.&#8221;</p>

<br />
</blockquote>

<blockquote>
<p><strong>תַּמּוּ</strong> דִבְרֵי דָוִד וַהֲכָנוֹתָיו לְבֵית אֱלֹהַּ,</p>

<p>תַּם מַעֲשֵׂה חַיָּיו וַעֲמָלוֹ תַחַת הַשֶּׁמֶשׁ,</p>

<p>בָּא לְחֵקֶר יְסוֹדוֹ, תַּכְלִית מַסְלוּלוֹ עֲלֵי אָרֶץ,</p>

<p>פְּעוּלַת צַדִּיק לַחַיִּים עַד דּוֹר אַחֲרוֹן תֶּהִי,</p>

<p>נִזְרְעוּ זַרְעֵי צִדְקוֹ, נִטְעֵי קָדְשׁוֹ נִטָּעוּ,</p>

<p>וַיִּיף בְּגָדְלוֹ צֶמַח דָּוִד, פֹּארוֹת תֶּאֱרַכְנָה,</p>

<p>עֵץ חַיִּים לַמַּחֲזִיקִים בּוֹ וְתוֹמְכָיו יְאֻשָּׁרוּ,</p>

<p>פִּרְיוֹ מַרְפֵּא לַנֶּפֶשׁ, לִתְרוּפָה עָלֵיהוּ,</p>

<p>זֶה בֶּן יִשַׁי, תַּהֲלוּכָתוֹ עַל עַפְרוֹת חָלֶד. —</p>

<p>עַתָּה בִּזְבוּל עֶלְיוֹן לִמְרוֹמִים שְׁאָלוּהוּ</p>

<p>לָבוֹא בִקְהַל קְדוֹשִׁים בֵּין אֵלִים רִבֹּאתַיִם,</p>

<p>מָקוֹם הֵכִינוּ לוֹ בִימִין שַׁדַּי לָשֶׁבֶת. —</p>

<p>&quot;עֲלֵה בֶן יִשַׁי! עֲלֵה נָא לַיְיָ אֱלֹהֶיךָ,</p>

<p>&#8220;נְאוּם אֵל לַאֲדוֹנִי, שֵׁב לִימִינִי, כִּי אֲהַבְתִּיךָ,&#8221;</p>

<p>קוֹל קוֹרֵא לָאֲדָמָה, לְאָזְנֵי דַּוִד הִגִּיעַ,</p>

<p>וַיֹּאמֶר: &quot;הִנֵּנִי, הִנֵּנִי כִּי קָרָאתָ. &quot;—</p>

<p>מַלְאֲכֵי צְבָאוֹת יִדֹּדוּן לִקְרָאתוֹ שָׂמָחוּ —</p>

<p>נִשְּׂאוּ פִּתְחֵי עוֹלָם, נִפְתְּחוּ שַׁעֲרֵי שָׁמַיִם,</p>

<p>וַיַּעַל בֶּן יִשַׁי, וַיַּעֲזוֹב חוּג אָרֶץ.</p>

<p>שְׂבַע יָמִים שְׂבַע עֹשֶר שְׂבַע כָּבוֹד וְתִפְאֶרֶת,</p>

<p>אַחֲרֵי מָלְכוֹ אַרְבָּעִים שָׁנָה, בְּחֶבְרוֹן שֶׁבַע,</p>

<p>וּשְׁלשִׁים וְשָׁלשׁ שָׁנִים מָלַךְ בִּירוּשָלָיִם. —</p>

<p>עַתָּה יִדְמוּ כָל שׂוֹטְנָיו, מְקַנְּאָיו נֶאֱלָמוּ,</p>

<p>הוּא בִמְרוֹמִים יִשְׁכּוֹן, בֵּין כּוֹכָבִים קִנֵּהוּ,</p>

<p>יִשְׂחַק לִשְׁאוֹן אֲדָמָה, חֲמוּדוֹת עָפָר וָאֵפֶר,</p>

<p>עַל יְיָ יִתְעַנֵּג, בְּזִיז כְּבוֹדוֹ יִשְׁתַּעְשֵׁעַ,</p>

<p>בְּרֹאשׁ צַדִּיקִים כִּסְאוֹ, עֲטֶרֶת הוֹד עַל רֹאשֵׁהוּ,</p>

<p>שׂבַע שְׂמָחוֹת וּנְעִימוֹת בִּימִין עֶלְיוֹן נֶצַח.</p>
</blockquote>

<div class="footnotes">
<hr />
<ol>

<li id="fn:1">
<p>תהלים ד' <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>תהלים נ&quot;ט <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>תהילים נ&quot;ז. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>תהילים נ&quot;ב <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>תהילים נ&quot;ד <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>תהילים קמ&quot;ב <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>שמואל ב&#8216; א&#8217; <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>שמואל ב&#8216; ג&#8217; <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>תהלים קל&quot;ב <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>תהלים ס&quot;א <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>תהלים ס&quot;ה <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>תהילים כ&quot;ז <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>תהילים נ&quot;א <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>תהילים ג' <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>השיר הזה יספר והולך ע&#8220;פ דה&#8221;א כ&quot;א. עד סוף  הספר. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>ד&#8220;ה א' כ&#8221;ט י' <a href="#fnref:16" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31893">https://benyehuda.org/read/31893</a></div></body></html>