<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יחזקאל</title>
	<meta name="author" content="יהודה שטיינברג"/>
</head>
<body>

<p>(ספור).</p>

<p>בבית הורי יחזקאל היתה מְשָׁרֶתֶת זקנה ושמה שרה. הורי יחזקאל נָהֲגוּ בה
כבוד<a href="#fn:1" id="fnref:1" title="see footnote" class="footnote"><sup>1</sup></a>, כי הלא זקנה היא. ומלבד זאת אהבו אותה על אמונתה הָרַבָּה
וְישֶׁר לבבה: היא שמרה את כלי בֵית אדוניה, ולא חָשְׂכָה נפשה מכל עמל
וָטֹרַח למנֹע נזק והַפְסֵד מן הַבַּיִת ולהביא בו ברכה.</p>

<p>אך יחזקאל שְׂנֵאָהּ על קַפְדָּנוּתָהּ הַיְתֵרָה ועל תלונותיה עליו כפעם
בפעם: אם נִשְׁעַן אל הַכֹּתֶל, וגערה בו, כי את כל הַסִּיד הוא מוחה
בִכְתֵָפיו; אם רחץ את ידיו ושפך מעט מים על הארץ – והרימה קול צעקה, כי
מַבּוּל הוא מביא על הבית. הוא שׁוֹכֵב על הסַּפָּה, ואיננו מִתְכַּוֵּן
כלל לִקְמֹט את הַסָּדִין הפרוש עליה – והיא מִתְאַנָּה לו, כי את כל הסדין
הוא קוֹמֵט! בכל אשר עמד היה לה לשטן: &#8220;פה אל תעמֹד, שם אל תשב, הֵנָּה אל
תבא, שמה אל תשכב&#8221;.</p>

<p>–&#8220;קפדנית היא הַכְּרוּכִיָּה<a href="#fn:2" id="fnref:2" title="see footnote" class="footnote"><sup>2</sup></a> הזאת – התאונן יחזקאל, – תכלית שִׂנְאָה אֶשְׂנָאֶנָּה!&#8221;</p>

<p>ובֶחָצֵר היתה תרנגלת אחת, אשר מתה עליה אמה בעודנה אפרוח; ושרה חמלה על
האפרוח הנעזב, ואספה אותו אל הַמִּטְבָּח והיתה מאכלת וּמְחַמֶּמֶת אותו
יום יום, עד אשר גדל ויהי לתרנגלת יפה; ועל כן קראו לה &#8220;תרנגלתה של שרה&#8221;.</p>

<p>ויהי היום ויחזקאל ישב ושחק עם אחיו במשחק &#8220;הזאב והכבשים&#8221;. אחיו העמיד את
הַגִיר-הַזְאֵב<a href="#fn:3" id="fnref:3" title="see footnote" class="footnote"><sup>3</sup></a> והוא הִצִּיג את הַזֵרְעוֹנִים-הַכְּבָשִׂים<a href="#fn:4" id="fnref:4" title="see footnote" class="footnote"><sup>4</sup></a> זוגות,
זוגות לשמרם מִשִּׁנֵּי הזאב-הָאוֹרֵב; ובה בעת אָרַב לו להביאו בַמָּצוֹר
באַחַד ה&#8220;כפרים&#8221;.</p>

<p>עוד שני צעדים היה ל&#8220;זאב&#8221; ללכת – וְנִלְכָּד.</p>

<p>אך פתאם קפצה עליהם עַזָּת-הַפָּנִים – תַּרְנְגָלְתָּהּ של שרה, ומבלי
שִׂים-לֵב, כי הזרעונים אינם זרעונים כלל, כי אם כְּבָשִׂים, ומבלי
הִתְבּוֹנֵן גם כי הַגִּיר הלבן איננו גיר פשוט, כי זאב טורף הוא, הָדְפָה
את הזאב ממקומו, ותלקט לאחד אחד את כל &#8220;הזרעונים-הכבשים&#8221; העומדים על
מִשְׁמַרְתָּם.</p>

<p>יחזקאל כעס מאוד על התרנגלת הַחֲצוּפָה הזאת וירץ אחריה לעשות בה נקמות.
אבל גם הפעם התערבה שרה בדבר, וַתַּצֵּל את תרנגלתה מידו.</p>

<p>יחזקאל נשבע לְהִנָּקֵם הפעם מִשָּׂרָה, על כל הַכְּעָסִים שהיא מכעסת
אותו.</p>

<p>הוא ידע, כי יש לשרה בן עובד בַּצָּבָא, שהיא מִתְגַּעְגַּעַת עליו תמיד,
והוא שִׂיחָתָה בהקיץ ובחלום. &#8220;עתה אעשה לה דבר, אשר תִּזְכְּרֶנּוּ!&#8221; –
החליט יחזקאל. ובקומו ביום השני בַּבֹּקֶר הַשְׁכֵּם, והיא עודנה יְשֵׁנָה,
לקח את נַעֲלָהּ, ויכרת מעליה את הכפתורים, וישיבנה למקומה.</p>

<p>ובקומה משנתה, ספר לה לאמר: &#8220;הנה היה בזה בנך העובד בצבא&#8230; הוא שב מן הצבא
עוד אתמול בלילה&#8230; ויען כי מצא אותך ישֵׁנה, הלך אל דודו; הוא אמר, כי
יְחַכֶּה לך שם&#8221;.</p>

<p>שרה שמעה את הַבְּשׂוֹרָה הטובה הזאת ויִפָּעֶם רוחה משמחת פתאם, כי לא
חִכְּתָה אז כי ישוב בנה אליה בעת ההיא. ותמהר ללבֹּש את בגדיה ולנעֹל את
נעליה.</p>

<p>– מי זה כרת את כפתורי הנעל? – קראה שרה בכעס בקחתה את הנעל בידה.</p>

<p>– מי זה? הלא היא תַרְנְגָלְתֵּךְ החביבה, אשר אכלה אתמול את כבשי – ענה
יחזקאל.</p>

<p>שרה לא ענתה דבר. היא הבינה, כי הנער השובב הוא אשר עשה לה את הדבר הזה,
ותקשר את נעלה בִּשְׂרוֹךְ, ותרץ אל בית אחיה; ולדאבון לבה נודע לה שם, כי
לא היו דברים מעולם.</p>

<p>שרה שבה הביתה בלב נִפְעָם ובעינים רְטֻבּוֹת מדמעה. הפעם לא קצפה ולא
הקפידה, אך אמור אמרה באנחה לִגְבִרְתָּהּ, אֵם הנער: &#8220;הוא רִמָּנִי! בני
לא בא!&#8221;</p>

<p>כל היום ההוא וגם מספר ימים אחרי כן היתה שרה עצובה מאד; לא הקפידה, לא
גערה בילדים, אך גם בת-צחוק אחת לא נראתה על שפתיה, ורק אנחה חרישית פרצה
מלבה כפעם בפעם.</p>

<p>יחזקאל ראה את פני שרה, שמע את אנחוֹתיה – וַיֵּצֶר לו מאד: ידוע ידע, כי
הֶעֱצִיב את רוחה מאד; הוא רִמָּה אותה וַיַכְאִיבֶנָּה וַיְמָרְרֶנָּה
מאד. &#8220;היא לא חכתה לבנה, – חשב הנער בלבבו, – היא היתה שְׂמֵחָה
וּשְׁלֵוָה, ואני גזלתי ממנה את מנוּחַת-לבבה, את שְׂשֹון רוחה&#8221;.</p>

<p>&#8220;כן, אני גזלתי ממנה את כל אָשְׁרָהּ, מֵרַרְתִּי את כל חייה&#8221;.</p>

<p>וימִים רבים אחרי כן השתדל הנער לְפַיְסָהּ וּלהרגיעה בדברים טובים, בדברים
נחומים. אך היא לא ענתה מאומה, וידע הנער כי נפשה מרה לה מאד.</p>

<p>והנער לא ידע מנוחה. הוא בִּקֵּשׁ עצה להשיב את לבבה אליו, ולסוף מצא את
אשר בקש:</p>

<p>הוא ידע, כי קשה לה תמיד למצא איש שֶׁיִּכְתֹּב לה מכתב לבנה האהוב כלבבה;
– וַיִּשְׁתַּדֵּל להיטיב את כְּתָב יָדוֹ, ובמשך ירח ימים לִמֵּד את ידו
לכתב כתיבה יפה מאד.</p>

<p>– שרה! – אמר פעם אליה בלב דופֵק: ראי נא את כתב-ידי היפה! תְּנִינִי נא
ואני אכתֹב מכתב לבנך!</p>

<p>שרה הביטה אליו בַּחֲשָׁד, ויחזקאל לא יכול לְהִתְאַפֵּק וַיֵבְךְּ.</p>

<p>– טוב אפוא! כְּתֹב ואראה! – אמרה שרה רכות.</p>

<p>יחזקאל לקח בשמחה גליון טהור ועט חדש, ויבחר לו דיו שחורה וְנוֹצֶצֶת,
וַיֵּשֶב אל השלחן אשר במטבח, וַיֵּט אזנו לדברי שרה ויכתב.</p>

<p>וכאשר כִּלָּה לכתב את המכתב, שב וקרא אותו באזניה.</p>

<p>ושרה ישבה חֶרֶשׁ, ודמעות, דמעות חמות נזלו מעיניה, ובכלותו את קריאתו קמה
ותקרב אליו וַתִּשַׁק לו על מצחו.</p>

<p>ויחזקאל יצא החוצה לְצַחֵק עם חֲבֵרָיו, וַיָּחָשׁ כְּאִלּוּ אבן גדולה
וּכבֵדה נָגֹלָּה מעל לבבו.–</p>

<p>י. שטינברג</p>

<div class="footnotes">
<hr />
<ol>

<li id="fn:1">
<p>כִּבְּדוּ אוֹתָהּ. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>מין עוף הקורא תמיד. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>גיר – קריידע. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>זרעונים – קאֶרנער. <a href="#fnref:4" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/10676">https://benyehuda.org/read/10676</a></div></body></html>