<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>השיר הארבעה עשר</title>
	<meta name="author" content="נפתלי הרץ וייזל"/>
</head>
<body>

<blockquote>
<br />
</blockquote>

<blockquote>
<p>אִם אֵל רַב חֶסֶד מִמְּעוֹנוֹ יוֹפִיעַ,</p>

<p>יִפְתַּח יָדוֹ, רָצוֹן כָּל חַי יַשְׂבִּיעַ,</p>

<p>עִצָּבוֹן לֹא יֵדְעוּ, טוֹב לֹא יַחְסוֹרוּ</p>

<p>לוּ אִישׁ וָאִישׁ בַּר לֵב וּנְקִי כַפָּיִם,</p>

<p>מֵאֵין עָמָל מֵאֵין זֵעַת אַפָּיִם</p>

<p>יֹאכְלוּ לַחְמָם, לֹא יִזְרְעוּ לֹא יִקְצוֹרוּ.</p>

<br />
</blockquote>

<blockquote>
<p>כִּי מִי שָׂם עַל צַוַּאר אָדָם מַעֲמָסָה,</p>

<p>פָּקַד עָלָיו מַחְסוֹר, שָׂמוֹ קַלָּסָה,</p>

<p>מִי שְׁלָחוֹ הַשָּׂדֶה לַקּוֹר לַחֹרֶב,</p>

<p>הֲיַד יְיָ אֶת כָּל זֹאת עָשָׂתָה?</p>

<p>הֲלֹא בַגַּן עֵדֶן אוֹתוֹ הֶחֱיָתָה,</p>

<p>הַמְבַכֵּר אֶת פִּרְיוֹ קַיִץ וָחֹרֶף</p>

<br />
</blockquote>

<blockquote>
<p>אַךְ עֲוֹן הָאָדָם הִשְׁחִית נָוֵהוּ,</p>

<p>יַעַן לֹא שָׁמַר אֶת מִצְוַת עוֹשֵׂהוּ,</p>

<p>אֵרֵד אֶת אַדְמָתוֹ, נִרְאֶה הַנָּגַע,</p>

<p>עוֹד עֵת רַב לָעֵדֶן תֵּבֶל דָּמָתָה,</p>

<p>עַד בּוֹא מַבּוּל מַיִם, אֲזַי נִשְׁחָתָה,</p>

<p>וַתְּהִי כָאֵם אֶל כָּל מִקְרֶה וָפֶגַע.</p>

<br />
</blockquote>

<blockquote>
<p>לָכֵן לֹא יָדַע רָע לֹא יֵדַע חֹסֶר,</p>

<p>כִּי אִם חָטְאוּ אָבוֹת, אִם אָכְלוּ בֹּסֶר,</p>

<p>הַלְבַעֲבוּר זֶה שִׁנֵּי בָנִים תִּקְהֶינָה?</p>

<p>רָשׁוּ הַכְּפִירִים, לַטֶּרֶף יִשְׁאָגוּ,</p>

<p>וּתְמִימִים מִיוֹם רָעָה לֹא יִדְאָגוּ</p>

<p>מִצוּק תֵּבֵל עֵינֵיהֶם בַּל תִּכְהֶינָה.</p>

<br />
</blockquote>

<blockquote>
<p>עוֹזְבֵי אֵל אִם אֶרֶץ טוֹבָה יִמְצָאוּ,</p>

<p>אֲלֻמּוֹת אֵל הַגֹּרֶן לֹא יִשָּׂאוּ,</p>

<p>מֵעֹצֶר שָׁמַיִם, מִפַּחַד חָרֶב.</p>

<p>אַךְ עֲדַת צַדִּיקִים יוֹם יוֹם שִׁעֲשָׁעוּ,</p>

<p>בִּמְקוֹם צִיָּה לֹא בוֹ זֶרַע זָרָעוּ,</p>

<p>בֹּקֶר שָׂבְעוּ לֶחֶם וּבָשָׂר עָרֶב.</p>

<br />
</blockquote>

<blockquote>
<p>צוּרִי! כַּאֲשֶׁר נִפְלְאוֹתֶיךָ הִרְבֵּיתָ,</p>

<p>לִשְׁפּוֹט אֶת צָרֶיךָ לָנוּ הֶרְאֵיתָ,</p>

<p>כִּי כָּל מִשְׁעַן לַחְמָם זָרִים חִבֵּלוּ,</p>

<p>מֵאָז לֹא יָרַד בָּרָד עַל מִצְרָיִם,</p>

<p>מֵאָז לֹא בָא בָּהּ בַּעַל הַכְּנָפַיִם,</p>

<p>וּבְיוֹם מִשְׁפָּט הֵמָּה אֶת כֹּל שִׁכֵּלוֹ.</p>

<br />
</blockquote>

<blockquote>
<p>וּלְעֻמַּת רָעוֹת, זֵדִים בָּם הִצְמַתָּ,</p>

<p>בֵּין אֵלִים וּבֵין סִינַי אוֹת נָתַתָּ,</p>

<p>כִּי אֶת עַם אָהַבְתָּ כָּבוֹד עִטַּרְתָּ.</p>

<p>כִּי שֻׁלְחָן בַּמִּדְבָּר לָהֶם עָרַכְתָּ,</p>

<p>דַּלְתֵי שָׁמַיִם מִמַּעַל פָּתַחְתָּ,</p>

<p>וּדְגַן שָׁמַיִם, אֶת הַמָּן הִמְטַרְתָּ.</p>

<br />
</blockquote>

<blockquote>
<p>לֶחֶם אַבִּירִים הוּא וּמְלוֹא כַף נָחַת,</p>

<p>לֹא יָרַד מֵאָז עַל אָרֶץ מִתָּחַת,</p>

<p>לֹא רָאוּהוּ כָּל שֹׁוכְנֵי בָתֵּי חֹמֶר.</p>

<p>בּוֹ הִתְעַדְּנוּ יוֹם יוֹם מִבְּלִי עַצָּבֶת,</p>

<p>רַב מִמִּתְעַדְּנִים עַל אֶרֶץ נוֹשָׁבֶת,</p>

<p>וּבְכֹחוֹ הִשְׂבִּיעַ בִּמְלֹא הָעֹמֶר.</p>

<br />
</blockquote>

<blockquote>
<p>עוֹד זֹאת עָשִׂיתָ, עָרֹב רַב קִבַּצְתָּ,</p>

<p>יוֹשְׁבֵי עָרֵי צָרֶיךָ בָּם מָחַצְתָּ,</p>

<p>לֹא מָחֲצוּ זֶה אֶת זֶה, אֵין שׁוֹד אֵין שָׁבֶר.</p>

<p>אַף כֵּן כָּל הוֹלֵךְ עַל אַרְבַּע רַגְלָיִם,</p>

<p>צוֹנֶה גַּם אֲלָפִים בִּשְׂדֵה מִצְרָיִם,</p>

<p>מִיָּדְךָ נִגְזָרוּ, מֵתוּ בַּדָּבֶר.</p>

<br />
</blockquote>

<blockquote>
<p>וּלְעֻמַּת חִצֵּי מִשְׁפָּטֶיךָ אֵלֶּה,</p>

<p>עִם עַמְּךָ יִשְׂרָאֵל הִפְלֵאתָ פֶּלֶא.</p>

<p>כִּי מַטְעַמִים טוֹבִים לָהֶם הֵבֵאתָ.</p>

<p>אֶל מָעוֹן אֲרָיוֹת, אֶל אֶרֶץ נֶגֶב</p>

<p>עָלְתָה הַשְּׂלָו מִפְּאַת קֶדֶם וָנֶגֶב,</p>

<p>מִבֵּין עֲצֵי עָבוֹת קֵן לָהּ הוֹרֵיתָ.</p>

<br />
</blockquote>

<blockquote>
<p>מֵאִיִּים הָרְחוֹקִים הַשְּׂלָו עָלָתָה,</p>

<p>וּבְמִדְבַּר סִין אֶת הַמַּחֲנֶה כִּסָּתָה,</p>

<p>אֹכֶל עַל עֶשְׂרִים יוֹם הָעָם אָסָפוּ,</p>

<p>יַעַן שָׁאֲלוּ בָשָׂר, תֵּת זֹאת אִוִּיתָ.</p>

<p>כִּי לוּ יָדְעוּ כִּי לִשְׁחָקִים צִוִּיתָ,</p>

<p>לַמְטִיר מָן, לֶאֱכוֹל בָּשָׂר לֹא שָׁאָפוּ.</p>

<br />
</blockquote>

<blockquote>
<p>מַה נָּקֵל לָךְ הוֹצִיא בַּמִּדְבָּר עֵשֶׂב</p>

<p>לַעֲבוֹדַת אִישׁ, חָצִיר לַשּׁוֹר, לַכֶּשֶׂב,</p>

<p>לֶחֶם לֹא זָרוּעַ מֵרֹאשׁ הוֹצֵאתָ,</p>

<p>אַךְ חָפַצְתָּ הוֹדַע, כִּי אֵין שֶׁבֶר,</p>

<p>גַּם עַל כָּל מוֹצָא פִיךָ יִחְיֶה גֶּבֶר,</p>

<p>כַּאֲשֶׁר עַם רַב זֶה מִמַּנְּךָ הֶחֱיֵיתָ.</p>

<br />
</blockquote>

<blockquote>
<p>וּכְצֵאת קַוִּים מֵאוֹר תֵּבֵל יָאִירוּ,</p>

<p>כֵּן קַוִּים מִנִּפְלְאוֹתֶיךָ יַזְהִירוּ,</p>

<p>רוֹאֵיהֶם יִשְׂמְחוּ בָם, צֶדֶק יִלְמָדוּ,</p>

<p>כִּי לֶחֶם שָׁמַיִם מֵעָל הוֹרַדְתָּ,</p>

<p>וּפִקּוּדֶיךָ עַל לוֹקְטָיו פָּקַדְתָּ,</p>

<p>רַב מִמִּסְעָד לֶחֶם לִבָּם יִסְעָדוּ.</p>

<br />
</blockquote>

<blockquote>
<p>לִשְׁמוֹעַ שִׁירֵי הַכְּסִילִים מֵאַנְתִּי,</p>

<p>תּוֹרָתְךָ אֵל חֶשְׁקִי, בָּהּ הִתְבּוֹנַנְתִּי.</p>

<p>בָּהּ רַב מִגִּיל יַיִן לִבִּי שָׂמֵחַ.</p>

<p>כִּי טוֹבִים דּוֹדֶיךָ מִיֵּין הָרֶקַח,</p>

<p>תּוֹרָתְךָ לָמַדְתִּי וָאוֹסֶף לֶקַח,</p>

<p>וּבְאוֹרְךָ רָאֲתָה נַפְשִׁי אוֹר זוֹרֵחַ.</p>

<br />
</blockquote>

<blockquote>
<p>אֵלֶּה עַל הַיַּיִן שִׁירִים יָשִׁירוּ,</p>

<p>אֵלֶּה שִׁירֵי דוֹדִים בַּתֹּף יַזְכִּירוּ,</p>

<p>גַּם מַעֲשֵׂה גִבּוֹרִים הַשִּׁיר יַשְׁמִיעַ.</p>

<p>וַאֲנִי אָשִׁיר עֻזֶּךָ וַאֲרַנֵּנָה,</p>

<p>מִי לַיְיָ אֵלַי, יָבוֹאוּ הֵנָּה,</p>

<p>לִשְׁמוֹעַ נִפְלְאוֹת אֵל בַּשִּׁיר אָרִיעַ.</p>

<br />
</blockquote>

<blockquote>
<p>וַיִסְעוּ<a href="#fn:1" id="fnref:1" title="see footnote" class="footnote"><sup>1</sup></a> מִמָּרָה וַיָּבֹאוּ אֵילִימָה,</p>
</blockquote>

<blockquote>
<p>וּכְמִסְפַּר שִׁבְטֵי יָהּ בָּאֵילִים עֵינוֹת מָיִם,</p>

<p>וּכְמִסְפַּר זִקְנֵיהֶם שָׁם הַתְּמָרִים צָמָחוּ:</p>

<p>עֵינוֹת שְׁתֵּים עֶשְׂרֵה וּתְמָרִים שִׁבְעִים מָצָאוּ.</p>

<p>וַַיַחֲנוּ עַל הַמַּיִם, שָׁם מָצְאוּ מַרְגּוֹעַ,</p>

<p>וּמֵאֵילִים כָּל הָעֵדָה יַם סוּף נָסָעוּ,</p>

<p>וּבַחֲמִשָּׁה עָשָׂר יוֹם לַחֹדֶשׁ הַשֵּׁנִי</p>

<p>בִּשְׁנַת צֵאתָם מִבֵּית עֲבָדִים מִמִּצְרָיִם,</p>

<p>אֶל מִדְבַּר סִין בֵּין אֵילִים וּבֵין סִינַי בָּאוּ.</p>

<p>מִן הַבָּצֵק אֲשֶׁר מִמִּצְרַיִם הוֹצִיאוּ,</p>

<p>אָכְלוּ לַחְמָם עַד הַיּוֹם הַזֶּה, לֹא לָשׂבַע,</p>

<p>וּמְעַט צֹאן וּבָקָר לֶאֱכוֹל בָּשָׂר זָבָחוּ,</p>

<p>אַךְ זֶבַח גָּדוֹל לֹא עָשׂוּ, מַחְסוֹר פָּחָדוּ;</p>

<p>כֹּה מִשְׁפָּטָם חֹדֶשׁ יָמִים, יוֹם יוֹם הִתְעַנּוּ.</p>

<p>בָּאוּ אֵילִימָה שָׂמְחוּ כִּי מָצְאוּ עֵץ פֶּרִי,</p>

<p>כִּי כֵן יִמְצְאוּ בִּמְקוֹמוֹת יָבוֹאוּ, הִתְאַמָּרוּ,</p>

<p>עַל כֵּן כַּאֲשֶׁר אֶל מִדְבַּר סִין הִגִּיעוּ, חָרָדוּ,</p>

<p>מִדְבַּר שָׁמֵם הוּא, אֵין זֶרַע, אֵין עֵץ צוֹמֵחַ,</p>

<p>שָׁם צָעֲקוּ: &quot;מֵאֲשֶׁר יֵלֶד יוֹם מִי יַצִּילֵנוּ?</p>

<p>&quot;כִּי אִם אֶל חֳרָבוֹת כָּאֵלֶּה יוֹלִיכוּנוּ,</p>

<p>גחַלְלֵי רָעָב נִהְיֶה, אֲנַחְנוּ גַּם טַפֵּינוּ.</p>

<p>לַעֲצַת אֵל לֹא חִכּוּ, עַל חַסְדּוֹ לֹא נִשְׁעָנוּ,</p>

<p>לֹא נִרְפָּא מַר רוּחָם, מִמֵּי מָרָה נִרְפָּאוּ,</p>

<p>לֹא אָמְרוּ: רוֹפְאָם יוּכַל כֹּל, אֵלָיו נִתְחַנָּנָה,</p>

<p>יִרְפָּא גַּם הַצִּיָה הַזֹּאת וּלְמִחְיָה תֶּהִי,</p>

<p>כִּי עוֹד לֹא נָכוֹן לִבָּם, מוּסָר לֹא לָקָחוּ,</p>

<p>וּמְקוֹר חַיִּים, תּוֹרַת חָכָם, עַל לֵב לֹא שָׂמוּ</p>

<p>אֲשֶׁר עַל מֵי מָרָה לִמְּדָם צוּף אִמְרֵי נֹעַם,</p>

<p>כִּי אֵל שָׂם חֹק וּמִשְׁפָּט לַשּׁוֹנִים בַּדָּרֶךְ,</p>

<p>כִּי יַרְעִיבֵם וִיעַנֵּם בַּעֲבוּר לַמְּדָם דָּעַת,</p>

<p>אַךְ לֹא יִטְּשֵׁם וִיחַלְּצֵם מֵרַע, כִּי יָשׁוּבוּ;</p>

<p>כָּל זֹאת לֹא הִשְׂכִּילוּ עַם יָצָא מִמִּצְרַיִם,</p>

<p>וּבַצַר לָהֶם, נִפְלָאוֹת רָאוּ שָׁכָחוּ,</p>

<p>לֹא כִּי כָרְשָׁעִים דַּרְכָּם כָּאֲפֵלָה הָיָתָה,</p>

<p>אֲשֶׁר מָאוֹר וָשֶׁמֶשׁ לָרִיק לָהּ יָאִירוּ,</p>

<p>אַךְ כָּנֹּגַהּ יָרֵחַ עָבִים יַסְתִּירֶנָּה,</p>

<p>כֵּן נֹגַהּ לִבָּם בַּצַּר לָהֶם לֹא תַגִּיהַּ,</p>

<p>וּבִמְצוּקָתָם עַל חַסְדֵי אֵל לֹא בָטָחוּ,</p>

<p>עַד תִּזְרַח לָהֶם שֶׁמֶשׁ מַרְפֵּא בִּכְנָפֶיהָ</p>

<p>אֲשֶׁר עָבִים לֹא יַחֲשִׁיכוּהָ, לֹא הוֹחִילוֹ.</p>

<p>אַךְ בָּרֵי לֵב הֶעֱצִיבוּ וִישָׁרִים יַאֲשִׁימוּ,</p>

<p>כִּי עַל משֶׁה הֵלִינוּ וּבְאַהֲרֹן דִּבֵּרוּ,</p>

<p>כַּאֲשֶׁר עָשׂוּ עַל יַם סוּף וּכְבוֹאָם מָרָתָה,</p>

<p>כֵּן עָשׂוּ מִדְבַּר סִין, עַל הַנְּבִיאִים זָעֲפוּ.</p>

<p>וַיֹּאמְרוּ: &quot;אוֹי מִמּוּת בָּרָעָב מִי יִפְדֵּנוּ?</p>

<p>&quot;מִי יִתֵּן נָמוּת גַּם נַחְנוּ אֶרֶץ מִצְרַיִם</p>

<p>&quot;כִּפְקֻדַּת כָּל אָדָם שָׁם יִפָּקֵד עָלֵינוּ,</p>

<p>&quot;שָׁם אֵין מַחְסוֹר, שָׁם לֶחֶם לָשׂבַע אָכַלְנוּ,</p>

<p>&quot;לֹא בַמִּשְׁקָל עַל סִיר הַבָּשָׂר יָשַׁבְנוּ.</p>

<p>&quot;שָׂרֵי עָם! לָמָּה מִשָּׁם הוֹצֵאתֶם אוֹתָנוּ</p>

<p>&quot;אֶל הַמִּדְבָּר הַזֶּה, אֵין בּוֹ עֵץ, אֵין בּוֹ זֶרַע?</p>

<p>&quot;לָמָה בָּרָעָב וּבְמַחְסוֹר כֹּל יַשִּׂיגוּנוּ,</p>

<p>&quot;אֶת הַקָּהָל הַגָּדוֹל הַזֶּה פֹּה תָּמִיתוּ.</p>

<br />
</blockquote>

<blockquote>
<p>מִזַּעַף<a href="#fn:2" id="fnref:2" title="see footnote" class="footnote"><sup>2</sup></a> הַמְּלִיצִים לֹא נִבְעַת נֶאֱמָן רוּחַ,</p>
</blockquote>

<blockquote>
<p>נֶאֱמָן עִם אֱלֹהָיו אֵיךְ יֵחַת מִקּוֹל גָּבֶר?</p>

<p>יָדַע כִּי טוֹב יְיָ, לֹא יַחְפֹּץ אֵל מָוֶת,</p>

<p>וּדְבַר קָדְשׁוֹ זָכַר, סוֹד גִּלָּה לוֹ עוֹשֵׂהוּ,</p>

<p>כִּי בַשֶּׁבֶט יַכֵּם וּכְאָב אֶת בֵּן יִרְצֵמוֹ.</p>

<p>זֹאת שָׂם חֹק וּמִשְׁפָּט לִפְדּוֹת נַפְשָׁם מִשַּׁחַת,</p>

<p>עַל כֵּן לֹא הִתְחַנֵּן עוֹד לֵאלֹהָיו בַּעֲדֵמוֹ,</p>

<p>אַךְ חִכָּה לוֹ מַה מִּשְׁמֵי קָדְשׁוֹ יוֹדִיעֶנּוּ.</p>

<p>גַּם תַּאֲוַת עָנָו שָׁמַע יְיָ וַיֹּאמֶר:</p>

<p>&quot;מֵרָעָב וּמִמַּחְסוֹר עַמִּי לֹא יִירָאוּ.</p>

<p>&quot;עַם הֶרְאוּ לִי אוֹת אַהֲבָה, הֶרְאוּ לִי אוֹת חָסֶד,</p>

<p>&quot;לָלֶכֶת אַחֲרַי בַּמִּדְבָּר, לִמְקוֹם אֵין זָרַע,</p>

<p>&quot;הֲמֵהֶם אַעְלִים עֵינִי מִתֵּת לָהֶם לֶחֶם?</p>

<br />
</blockquote>

<blockquote>
<p>&quot;חָלִילָה לִּי! טוֹב, לֹא רָאֲתָה עַיִן, אַרְאֵמוֹ,</p>

<p>&quot;דַּבֵּר אֲלֵיהֶם: אַף כִּי מַחְסוֹרָם יָדַעְתִּי,</p>

<p>&quot;אֶל עִיר שָׂדֶה אוֹ כֶרֶם לֹא אֲבִיאֵמוֹ,</p>

<p>&quot;גַּם הָאֲדָמָה לֹא תִתֵּן אֶת כֹּחָהּ אֶל פִּימוֹ,</p>

<p>&quot;כִּי כַּאֲשֶׁר צִוִּיתִי תַּדְשֵׁא הָאָרֶץ דֶּשֶׁא</p>

<p>&quot;כֵּן לוּ אֲצַו מֵאֵין זֶרַע לַחְמָהּ יֹאכֵלוּ,</p>

<p>&quot;מִלֶּחֶם לֹא בָא אֶל פֶּה אָדָם אַשְׂבִּיעֵמוֹ,</p>

<p>&quot;לַעֲרוֹךְ אֶת שֻׁלְחַן עַמִּי לַשְּׁחָקִים צִוִּיתִי,</p>

<p>&quot;הִנְּנִי מַמַטִיר לָהֶם לֶחֶם מִן הַשָּׁמַיִם,</p>

<p>&quot;לֹא כִקְצִיר שָׂדֶה עַל יָמִים רַבִּים יִצְבְּרוּהוּ,</p>

<p>&quot;וִיבִיאוּהוּ אֶל הָאוֹצָר לִהְיוֹת לָהֶם חֹסֶן,</p>

<p>&quot;לַעֲשׂוֹת בּוֹ מִסְחָר וּבִתְבוּאוֹתָיו יַעֲשִׁירוּ,</p>

<p>&quot;אַךְ כַּעֲנִיִּים בִּשְׂדֵה עָשִׁיר אוֹתָם דִּמִּיתִי,</p>

<p>&quot;כַּגֵּר כַּיָּתוֹם בִּשְׂדֵה אִישׁ לֶחֶם יִלְקוֹטוּ,</p>

<p>&quot;כֵּן יֵצֵא הָעָם לִלְקוֹט מִמְּטַר הַשָּׁמַיִם</p>

<p>&quot;רַק אֹכֶל עַל יוֹם אֶחָד, יוֹתֵר לֹא יִקָּחוּ,</p>

<p>&quot;אַף כִּי דַי לִימֵי הַשָּׁנָה יוֹם יוֹם אֶתְּנֶנּוּ,</p>

<p>&quot;יִקְחוּ הֵם עֹמֶר לַיּוֹם מֵרְבָבוֹת הִמְטַרְתִּי.</p>

<p>&quot;כִּי לֹא תְבוּאַת הַשֶָּׂדֶה יֵחָשֵׁב לָמוֹ,</p>

<p>&quot;הָאָרֶץ לָאָדָם נָתַתִּי, לֹא שָׁמָיִם,</p>

<p>&quot;יוֹם יוֹם אֶתְּנֵהוּ, בַּעֲבוּר אֲנַסֵּמוֹ,</p>

<p>&quot;יִרְאוּ אִם אַסְתִּיר פָּנַי, אֵין עוֹד מִשְׁעַן לָחֶם.</p>

<p>&quot;זֹאת יִתְּנוּ אֶל לִבָּם וּבְתוֹרוֹתַי יֵלֵכוּ,</p>

<br />
</blockquote>

<blockquote>
<p>&quot;פֶּן אֲרֻבּוֹת הַשָּׁמַיִם אֶסְגּוֹר גַּם אָנִי,</p>

<p>&quot;שֵׁשֶׁת יָמִים יוֹם יוֹם עַל יוֹם אֶחָד יִלְקֹטוּ,</p>

<p>&quot;אַךְ בַּיּוֹם הַשִּׁשִּׁי לֶחֶם מִשְׁנֶה יִמְצָאוּ,</p>

<p>&quot;אִם לִלְקוֹט בּוֹ יוֹתֵר מִיּוֹמוֹ לֹא הוֹסִיפוּ,</p>

<p>&quot;כִּי יָכִינוּ בָאֹהֶל אֶת אֲשֶׁר הֵבִיאוּ,</p>

<p>&#8220;אָז יִהְיֶה מִשְׁנָה עַל אֲשֶׁר יוֹם יוֹם לָקָטוּ&#8221;.</p>

<br />
</blockquote>

<blockquote>
<p>כַּאֲשֶׁר שָׁמַע משֶׁה אִמְרוֹת אֱלוֹהַּ אֵלֶּה,</p>

<p>עָלַץ לִבּוֹ בַּיְיָ, בִּישׁוּעַת רַב חָסֶד,</p>

<p>אֲשֶׁר גַּם מִבָּנִים סוֹרְרִים לֹא יִמְנַע יֶשַׁע,</p>

<p>וּלְאָזְנֵי אַהֲרֹן חַסְדֵּי יְיָ הִשְׁמִיעַ.</p>

<p>אָז שָׂרֵי קֹדֶשׁ לִבְנֵי יִשְׂרָאֵל דִּבֵּרוּ:</p>

<p>&quot;כִּי יֵצַר לָכֶם לָמָה עָלֵינוּ תַלִּינוּ,</p>

<p>&quot;הֲלֹא יְיָ הוֹצִיא אֶתְכֶם מִמִּצְרָיִם,</p>

<p>&quot;וּמֵאַהֲבָתוֹ אֶתְכֶם לֹא יַחְשׂוֹךְ מִכֶּם שֵׁבֶט,</p>
</blockquote>

<blockquote>
<p>&quot;כַּאֲשֶׁר<a href="#fn:3" id="fnref:3" title="see footnote" class="footnote"><sup>3</sup></a> עַל מֵי מָרָה כָּל זֹאת אֶתְכֶם לִמַּדְתִּי,</p>
</blockquote>

<blockquote>
<p>&quot;וּמַדּוּעַ תּוֹרָה מִפִּינוּ לֹא תִקָּחוּ?</p>

<p>&quot;כִּי כֵן הוּא יַעֲשֶׂה יְיָ אוֹת לָכֶם עֶרֶב,</p>

<p>&quot;וִידַעְתֶּם כִּי יְיָ הוֹצִיא עַם מִשֶּׁפֶל</p>

<p>&quot;בַּעֲבוּר רוֹמֵם אוֹתָם וּבַעֲבוּר הֵיטֵיב לָמוֹ.</p>

<p>&quot;וּכְבוֹד יְיָ מָה רַב הוּא, תִּרְאוּ בַבֹּקֶר,</p>

<p>&quot;כִּי רַב טוּב תִּרְאוּ לֹא רָאֲתָה עַיִן מִקֶּדֶם,</p>

<p>&quot;בִּינוּ נָא חַנּוֹת אֵל, חֲסָדָיו עַל לֵב שִׂימוֹ,</p>

<p>&quot;אִם כֹּה יַעֲשֶׂה עִם בָּנִים סוֹרְרִים, עִם עַם מֶרִי,</p>

<p>&quot;עֵת שָׁמְעוֹ הַתְּלוּנוֹת אֲשֶׁר עָלָיו תַּלִּינוּ,</p>

<p>&quot;מָה רַב טוֹב צָפוּן לִירֵאָיו, אֶל בּוֹ בָּטָחוּ,</p>

<p>&quot;וַאֲנַחְנוּ מָה, אָדָם כָּמוֹכֶם, חִדְלֵי כֹחַ,</p>

<p>&quot;כָּל אֲשֶׁר אֲנַחְנוּ עוֹשִׂים צִוָּה שׁוֹלְחֵנוּ,</p>

<p>&#8220;וּבַמֶּה חָטָאנוּ כִּי תַלִּינוּ עָלֵינוּ&#8221;.</p>

<br />
</blockquote>

<blockquote>
<p>אֶל דִּבְרֵי תָם הַמְבַשֵּׂר טוֹב הָעָם הֶחֱרִישׁוּ,</p>

<p>דָּבָר לֹא עָנוּ, גַּם קוֹל תּוֹדָה לֹא הִשְׁמִיעוּ,</p>

<p>כִּי עוֹד לִבָּם סוֹעֵר וּתְלוּנָתָם נִצָּבָה,</p>

<p>כִּי אָמְרוּ: מַה זֶּה יַעֲשֶׂה אֵל, בַּמֶּה יוֹשִׁיעַ?</p>

<p>כִּרְאוֹת אִישׁ הָאֱלֹהִים זֹאת, הִתְבּוֹנֵן עָדֵימוֹ,</p>

<p>כִּי עוֹד בֵּין תִּקְוָה וּבֵין פַּחַד נָע לִבָּמוֹ,</p>

<p>אָז הֵחֵל בָּאֵר דָּבָר, מוּסָר מִלֵּא פִיהוּ:</p>

<p>&quot;לָמָּה כָּעֵת תַּחֲרִישׁוּ, לָמָה עוֹד תִּזְעָפוּ?</p>

<p>&quot;אֵיךְ גַּם בִּישׁוּעָת יְיָ לָכֶם הִשְׁמַעְתִּי</p>

<p>&quot;בַּל תִּתְנֶחָמוּ, וּבְאִמְרֵי פִּי בַּל תִּשְׂמָחוּ,</p>

<p>&quot;כִּי יָסִיר אֶת רַעֲבוֹן בָּתֵּיכֶם בַּל תַּאֲמִינוּ,</p>

<p>&quot;הֵן אוֹת הָעֶרֶב יִהְיֶה כִּי בָשָׂר תֹּאכֵלוּ,</p>

<p>&quot;וּכְבוֹד הַבֹּקֶר יִהְיֶה כִּי לֶחֶם תִּשְׂבָּעוּ,</p>

<p>&quot;עַל חַסְדֵּי אֵל הוֹחִילוּ, כַּאֲשֶׁר דִּבֵּר יַעַשׂ,</p>

<p>&quot;אַף כִּי יוֹצֵר לִבְּכֶם אֶת חַטַּאתְכֶם יוֹדֵעַ,</p>

<p>&quot;כִּי עָלָיו שַׁתֶּם פִּיכֶם, כִּי בוֹ בַּל תִּבְטָחוּ,</p>

<p>&quot;וַתְּכַזְּבוּ בִּלְשׁוֹנְכֶם וַתַּלִּינוּ עָלֵינוּ;</p>

<p>&#8220;כִּי נַחְנוּ מָה, תָּבִינוּ גַם אַתֶּם כָּמוֹנוּ&#8221;.</p>

<br />
</blockquote>

<blockquote>
<p>גַּם זֹאת לֹא הוֹעִיל, מִזֹּאת נַפְשָׁם לֹא נִרְפָּאָה,</p>

<p>כִּי דִבְרֵי נֶאֱמָן שָׁמְעוּ וּבְלִבָּם תָּמָהוּ,</p>

<p>מֵאַיִן בַּמִּדְבָּר בָּשָׂר? מֵאַיִן לֶחֶם?</p>

<p>לַאֲרוּחַת תָּמִיד אֶל רַגְלִי שֵׁשׁ מֵאוֹת אֶלֶף</p>

<p>מִלְּבַד הַנָּשִׁים עִם טַף וּמִלְּבַד הָעֵרֶב.</p>

<p>הֲרַק עַל יוֹם אֶחָד יִהְיֶה אוֹ עַל יוֹמָיִם?</p>

<p>כִּי נוֹרָא מַעֲשֵׂה יְיָ רָאֹה רָאִינוּ,</p>

<p>אַךְ נוֹרָאוֹת כָּאֵלֶּה מִדַּעְתֵּנוּ נִשְׂגָּבוּ,</p>
</blockquote>

<blockquote>
<p>הֲגַם זֹאת<a href="#fn:4" id="fnref:4" title="see footnote" class="footnote"><sup>4</sup></a> יִפְעַל אֵל בַּעֲבוּר עָפָר וָאֵפֶר,</p>
</blockquote>

<blockquote>
<p>גַּם מָתַי יִהְיֶה הָאוֹת הַזֶּה בַּל יָדַעְנוּ,</p>

<p>אוּלַי רַבִּים יָמוּתוּ טֶרֶם נִוָּשֵׁעַ,</p>

<p>כִּי מַרְאֵה עֶרֶב וָבֹקֶר לֹא פֹרַשׁ לָנוּ,</p>

<p>אִם יוֹם זֶה, אוֹ עַל עֵת רָחוֹק, אֵין יוֹדֵעַ</p>

<p>עַל כֵּן לֹא עָנוּ דָבָר, מַרְעִידִים עָמָדוּ,</p>

<p>וַיַּרְא אֲלֹהִים אֶת תִּמְהוֹן לִבָּם וַיּוֹכַח,</p>

<p>כִּי בַּמִּדְבָּר יֹאכְלוּ בָשָׂר גַּם יִשְׂבְּעוּ לָחֶם,</p>

<p>הָעָם כֻּלּוֹ יֹאכֵלוּ וּרְעֵבִים יֶחְדָּלוּ,</p>

<p>וַיּוֹכַח כִּי לֹא דִבֵּר עַל עִתִּים יָבֹאוּ,</p>

<p>אַךְ טֶרֶם יִגַּהּ יָרֵחַ, יֶשַׁע יַשִּׂיגוּ.</p>

<p>וַיְצַו אֶל מֹשֶה אֱמוֹר אֶל אַהֲרֹן אָחִיךָ</p>

<p>וִיצַוֶּה אֶת עֲדַת יִשְׂרָאֵל לֵאמֹר: &quot;סוּרוּ</p>

<p>&quot;מֵאָהֳלֵיכֶם, כִּי לִפְנֵי יְיָ תִּקְרָבוּ,</p>

<p>&quot;הַנִּרְאָה אֲלֵיכֶם פֹּה בִּישִׁימוֹן לֹא דָרֶךְ,</p>

<p>&quot;וִידַעְתֶּם כִּי דַרְכֵיכֶם מֶנּוּ לֹא נִסְתָּרוּ,</p>

<p>&#8220;וּתְלוּנַתְכֶם שָׁמָע וַיְצַו עֶזְרוֹ מִקֹּדֶשׁ&#8221;.</p>

<p>כַּאֲשֶׁר דִּבֶּר משֶׁה הַדְּבָרִים אֶל אָחִיהוּ,</p>

<p>דִּבֶּר אַהֲרֹן אֶל הַקָּהָל אֲשֶׁר צִוָּהוּ,</p>

<p>וּמשֶׁה עוֹמֵד לִפְנֵי יְיָ לִשְׁמוֹעַ</p>

<p>מִצְוַת אֱלֹהָיו וּמָה אֶת הָעָם יוֹדִיעַ.</p>

<p>כִּשְׁמוֹעַ הָעֵדָה דִּבְרֵי אַהֲרֹן הָאֵלֶּה,</p>

<p>קָמוּ כֻלָּם וּפְנֵיהֶם אֶל הַמִּדְבָּר פָּנוּ,</p>

<p>לַעֲנָן יְיָ אֲשֶׁר לִפְנֵיהֶם נוֹסֵעַ,</p>

<p>וּכְבוֹד יְיָ נִרְאָה בֶעָנָן אֵלֵימוֹ.</p>

<p>מַה נּוֹרָא מַרְאֶה זֶה, הוֹדוֹ כִּסָּה שָׁמָיִם!</p>

<p>עֵד הוּא כִּי אֶת מִשְׁפָּט עַמּוֹ עֵינָיו תֶּחֱזֶינָה,</p>

<p>וַעֲצָתוֹ יָעַץ עֲלֵיהֶם פֹּה יַשְׁמִיעֶנָּה,</p>

<p>אָז לִשְׁמוֹעַ מַה יַגִּיד אֶל משֶׁה הוֹחִילוּ.</p>

<br />
</blockquote>

<blockquote>
<p>מֵעֲנַן קָדְשׁוֹ דִּבֶּר אֶל משֶׁה וַיֹּאמֶר:</p>

<p>&quot;הָעָם הַמַּלִּינִים עָלֶיךָ, עַתָּה יָבִינוּ,</p>

<p>&quot;כִּי עָנְיָם רָאִיתִי וּתְלוּנָתָם שָׁמָעְתִּי,</p>

<p>&quot;דַּבֵּר אֲלֵיהֶם לֵאמֹר: בַּצִּיּוֹת הָאֵלֶּה</p>

<p>&quot;עָרֶב תֹּאכְלוּ בָשָׂר וּבֹקֶר תִּשְׂבְּעוּ לָחֶם,</p>

<p>&quot;אִם מִכֶּם יִפָּלֵא, לֹא יִפָּלֵא מִמֶּנִּי,</p>

<p>&quot;לֹא עַל עִתִּים הַבָּאוֹת דָּבָר זֶה דִּבַּרְתִּי,</p>

<p>&quot;נָכוֹן יִהְיֶה הָאוֹת טֶרֶם יָבוֹא הַחַרְסָה,</p>

<p>&quot;כִּי הַיּוֹם בֵּין הָעַרְבַּיִם בָּשָׂר תֹּאכֵלוּ.</p>

<p>וּכְאוֹר בֹּקֶר מִמָּחֳרָתוֹ לֶחֶם תִּשְׂבָּעוּ,</p>

<p>&quot;וִידַעְתֶּם כִּי אֲנִי יְיָ יוֹעֵץ פֶּלֶא</p>

<p>&quot;אֱלֹהֵיכֶם אָנִי, מִמְּעוֹן קָדְשִׁי אַשְׁקִיפָה</p>

<p>&quot;עֲלֵיכֶם, כִּי עַמִּי אַתֶּם, עַם לִי יָצַרְתִּי,</p>

<p>&quot;הֵן כָּאָב אֲיַסֶּרְכֶם בַעֲבוּר טוֹב תִּלְמָדוּ,</p>

<p>&quot;וּכְרֶגַע תֵּיטִיבוּ, טוֹב וָחֶסֶד תִּמְצָאוּ,</p>

<p>&quot;הַבִּיטוּ לָאוֹתוֹת שַׂמְתִּי עַל אַדְמַת צֹעַן,</p>

<p>&quot;מַטֵּה לַחְמָם שָׁבַרְתִּי, מִקְנֵיהֶם הֶאֱבָדְתִּי,</p>

<p>&quot;עַתָּה שׁוּרוּ נָא הָאוֹתוֹת אֶעֱשֶׂה הַפָּעַם:</p>

<p>&quot;בַּצִּיָּה אַמְצִיא לָכֶם גַּם בָּשָׂר גַּם לָחֶם,</p>

<p>&quot;הָעֲטוּפִים בָּרָעָב מֵרָעָה אֲמַלְּטֵמוֹ.</p>

<br />
</blockquote>

<blockquote>
<p>מֵהוֹד עֶלְיוֹן חַתּוּ הָעָם, מִכְּבוֹדוֹ בּוֹשׁוּ,</p>

<p>וּכְדַבֵּר לָהֶם משֶׁה דִּבְרֵי אֱלֹהֵימוֹ,</p>

<p>שָׁמְעוּ, שָׂמְחוּ וַיֵּבוֹשׁוּ, רֹאשׁ לֹא הֵרִימוּ,</p>

<p>מִתְּלוּנָתָם נִכְלָמוּ, יָדְעוּ עַל מִי הֵלִינוּ,</p>

<p>לִרְאוֹת בִּישׁוּעַת אֱלֹהִים עַתָּה הוֹחִילוּ,</p>

<p>כִּי יַעֲשֶׂה יְיָ דָּבָר לֹא פִלֵּל גָּבֶר,</p>

<p>כַּאֲשֶׁר דִּבֵּר גּוֹאֵל יִשְׂרָאֵל הָיָה לָמוֹ,</p>

<p>כִּי בָּעֶרֶב בָּאוּ מַטְעַמִּים לֹא הֵכִינוּ,</p>

<p>כִּי עָלְתָה הַשְּׂלָו, מַאֲכָל טוֹב, מַעֲדַנֵּי מֶלֶךְ,</p>

<p>וַתְּהִי כַּחוֹל לָרֹב, כָּל הַמַּחֲנֶה כִּסָּתָה,</p>

<p>אֹכֶל עַל עֶשְׂרִים יוֹם לָרְעֵבִים רִבְבוֹת אָלֶף,</p>

<p>כִּי לֹא כַלֶּקֶט הַלֶּחֶם הַשְּׂלָו לָקָטוּ,</p>

<p>רַק אֹכֶל עַל יוֹם אֶחָד עֹמֶר לַגֻּלְגֹּלֶת</p>

<p>אָכֵן כִּמְאַסֵּף עֳמָרִים אִסְּפוּהָ,</p>

<p>כִּי חֶלְקַת יוֹשְׁבֵי תֵבֵל הִיא, לָהֶם נִתָּנָה,</p>

<p>עוֹף כָּנָף הָיְתָה הַמְקַנֶּנֶת בַּעֲצֵי יָעַר</p>

<p>מֵעֵבֶר לַיָּם עַל אִיֵּי תֵימָן וָקֶדֶם,</p>

<p>וּבִפְקוּדַת רַב חֶסֶד מִשְׁכְּנוֹתָם עָזָבוּ,</p>

<p>לָבוֹא לִישִׁימוֹן וּנְפָשׁוֹת נַעֲנוֹת בָּם תִּשְׂבַּעְנָה:</p>

<p>לֹא כִּי בִלְעֲדֵי אֱכוֹל הַשְּׂלָו בַּל יָקוּמוּ,</p>

<p>אֵין מַחְסוֹר לַאֲשֶׁר לֶחֶם אַבִּירִים יֹאכֵלוּ,</p>

<p>בּוֹ יַבְרִיאוּ, בּוֹ יִשְׂבָּעוּ, בּוֹ יַחֲלִיפוּ כֹחַ,</p>

<p>אַךְ יַעַן שִׁבְתָּם עַל סִיר הַבָּשָׂר זָכָרוּ,</p>

<p>מִלֵּא מִשְׁאֲלוֹתָם וּכְאָב אֶת בֵּן יִרְצֵמוֹ,</p>

<p>וַיְצַו מַאֲכָל תַּאֲוָה טוֹב מִמַּטְעַמִּים אָהֵבוּ.</p>

<p>אַךְ תַּחַת עַל צָרָיו הִשְׁלִיחַ חַיְּתוֹ אֶרֶץ,</p>

<p>מִמְּעוֹנוֹתֵיהֶן אֶל אֶרֶץ נוֹשֶׁבֶת בָּאוּ,</p>

<p>וּבַעֲבוּר עַמּוֹ שָׁלַח מֵאֶרֶץ נוֹשֶׁבֶת</p>

<p>עוֹף כָּנָף כַּחוֹל יָם לָרֹב לִישִׁימוֹן דָּאוּ,</p>

<p>וּלְעֻמַּת מַטְעמִּי צָרָיו הֶאֱבִיד הַדֶּבֶר,</p>

<p>שָׁלַח מַטְעַמִּים בַּצִיָּה לֹא חִכּוּ לָמוֹ,</p>

<p>אַךְ עַד הַלֶּחֶם יַמְטִיר לָהֶם עוֹד לֹא בָאָה,</p>

<p>הֲיֹאבֶה עוֹד בִּשְׂלָו טוֹעֵם מִדְּגַן שָׁמָיִם?</p>

<p>רַק עַד בּוֹאָם אֶל הַר סִינַי אָכְלוּ מִמֶּנָּה,</p>

<p>יוֹם שָׁמְעוּ דִּבְרֵי אֱלֹהִים מֵאֵשׁ אוֹכֶלֶת,</p>

<p>תַּמָּה הַשְּׂלָו, כִּי תַעַל שֵׁנִית לֹא שָׁאָלוּ.</p>

<br />
</blockquote>

<blockquote>
<p>הַבֹּקֶר אוֹר נִרְאוּ חֲדָשׁוֹת לֹא נִשְׁמָעוּ,</p>

<p>שִׁכְבַת הַטַּל מִסָּבִיב לַמַּחֲנֶה הָיָתָה,</p>

<p>בַּעֲלוֹתָה רָאוּ אֶת אֲשֶׁר לֹא רָאֲתָה עַיִן;</p>

<p>כִּי עַל פְּנֵי הַמִּדְבָּר כִּשְׁפָיִים לַגֹּבַהּ,</p>

<p>דַּק מְחֻסְפָּס הָיָה, דַּק כַּכְּפוֹר עַל הָאָרֶץ,</p>

<p>וּכְעֵין הַבְּדֹלַח עֵינוֹ, תַּאֲוָה לָעֵינָיִם.</p>

<p>כִּי צוּר מוֹשֵׁל בַּכֹּל פָּתַח דַּלְתֵי שָׁמָיִם,</p>

<p>וַיַּמְטֵר עֲלֵיהֶם אֹכֶל לֹא רָאָה גָבֶר,</p>

<p>וּבְנֵי יִשְׂרָאֵל רָאוּ מָה הוּא לֹא יָדָעוּ,</p>

<p>&quot;יָקָר הוּא! מָן הוּא! אִישׁ אֶל אָחִיו אָמָרוּ,</p>

<p>לָמָה הַכָּבוֹד הַזֶּה הַשְּׁחָקִים נָזָלוּ?</p>

<p>וַיֹאמֶר אֲלֵיהֶם משֶׁה: &quot;לָמָּה תַּחְקוֹרוּ?</p>

<p>&quot;הוּא הַלֶּחֶם הַטּוֹב, לֹא בָא עַל שֻׁלְחַן מֶלֶךְ,</p>

<p>&quot;אֲשֶׁר נָתַן יְיָ לִהְיוֹת לָהֶם אֹכֶל,</p>

<p>כֻּלוֹ מַמְתַּקִּים, כַּאֲשֶׁר הוּא כֵּן תֹּאכְלוּהוּ.</p>

<p>&quot;אַךְ זֶה הַדָּבָר אֲשֶׁר יְיָ צִוָּהוּ:</p>

<p>&quot;אַף כִּי הַשְּׁחָקִים מִמַּעַל שִׁפְעַת הִמְטִירוּ,</p>

<p>&quot;כִּמְעַט יִמָּצֵא לָכֶם עֹמֶר לַגֻּלְגֹּלֶת,</p>

<p>&quot;אֶל מִסְפַּר נַפְשׁוֹתֵיכֶם עֹמֶר עֹמֶר תֵּנוּ,</p>

<p>וּכְפִי מִסְפַּר נַפְשׁוֹת אָהֳלוֹ יוֹם יוֹם יִקָּחוּ&quot;.</p>

<br />
</blockquote>

<blockquote>
<p>וּבְנֵי יִשְׂרָאֵל<a href="#fn:5" id="fnref:5" title="see footnote" class="footnote"><sup>5</sup></a> עָשׂוּ כֵן, עַל יוֹם לָקָטוּ,</p>
</blockquote>

<blockquote>
<p>לֹא יָדְעוּ כַמָּה מִדְּגַן שָׁמַיִם יִקָּחוּ,</p>

<p>אֲשֶׁר מִסְפַּר עֳמָרָיו מֶנּוּ יִמָּלֵאוּ,</p>

<p>עַל כֵּן אֵלֶּה הִרְבּוּ לִלְקוֹט, אֵלֶּה הִמְעִיטוּ,</p>

<p>וּכְשׁוּבָם אֶל אָהֳלָם וַיָּמֹדּוּ בָעֹמֶר,</p>

<p>לָתֵת אֹכֶל אֶל הַנְּפָשׁוֹת אֲשֶׁר בָּאֹהֶל,</p>

<p>הַמַּרְבֶּה לֹא הֶעֱדִיף רַק עֳמָרָיו מִלֵּאוּ,</p>

<p>הַמַּמְעִיט לֹא הֶחְסִיר עֳמָרָיו לֹא חָסֵרוּ.</p>

<p>אַנְשֵׁי הַמַּחֲנֶה אִישׁ אֶל רֵעֵהוּ תָּמָהוּ,</p>

<p>אֵיךְ בַּעֲצַת אֱלֹהִים אִישׁ לְפִי אָכְלוֹ לָקָטוּ,</p>

<p>גַּם עַל עֹמֶר אֶחָד לַיּוֹם חֹק נָתַן לָמוֹ,</p>

<p>לֵאמֹר: &quot;אִישׁ אַל יוֹתֵר מִמֶּנוּ עַד הַבּקֶר,</p>

<p>&quot;אִם מָחָר תִּתְאָו נָפְשׁוֹ אֵלָיו, יֹאכְלֶנּוּ,</p>

<p>&#8220;כִּי אֵל יַעֲמֹס לָכֶם יוֹם יוֹם לֶחֶם לָשׂבַע&#8221;.</p>

<p>&quot;אַךְ אֲנָשִׁים שׁוֹנִים אֶל משֶׁה לֹא שָׁמֵעוּ,</p>

<p>וּמִמַּאֲכָל מָתוֹק זֶה עַד בֹּקֶר הוֹתִירוּ,</p>

<p>וַיְהִי לִבְעָלָיו לִמְחִתָּה, כִּי הַנּוֹתֶרֶת</p>

<p>וַיָּרֻם פִּתְאֹם תּוֹלָעִים כִּבְשֵׁלָה נוֹשֶׁנֶת</p>

<p>וַיִּבְאַשׁ, חֶטְאָם בַּסֵּתֶר בָּאְשׁוֹ הוֹדִיעַ.</p>

<p>שָׁמַע משֶׁה וַיִּקְצוֹף עֲלֵיהֶם קָצֶף,</p>

<p>כִּי בֵּין הַחֹל וּבֵין הַקֹּדֶשׁ לֹא הִבְדִּילוּ,</p>

<p>כִּי נִפְלְאוֹת אֵל הַמָּן הַזֶּה הֲלֹא הֵבִינוּ,</p>

<p>אִם מֵאֵין חָרִישׁ אוֹ קָצִיר וַעֲמַל יָדַיִם,</p>

<p>הִמְטִירוּהוּ הַשְּׁחָקִים עַל אֶרֶץ מִתָּחַת,</p>

<p>זֶה בּוֹאוֹ חִלְלוּהוּ, כַּצֶּמַח חֲשָׁבוּהוּ,</p>

<p>כַּמַּאֲכָל עָמְלוּ בוֹ וּלְיוֹם מָחָר יוֹתִירוּ,</p>

<p>עַל כֵּן הַנּוֹתֶרֶת לִמְאֵרָה נֶהְפַּךְ לָמוֹ,</p>

<p>רַע מִן הָאֲדָמָה אֵרְרָהּ יְיָ קָרָהוּ:</p>

<p>בָּשָׂר מֵאֶמֶשׁ לֹא יָרֻם תּוֹלַעַת בִּן לַיְלָה,</p>

<p>וּדְגַן שָׁמַיִם עַד בֹּקֶר בָּאַשׁ כַּדֹּמֶן.</p>

<br />
</blockquote>

<blockquote>
<p>כַּאֲשֶׁר<a href="#fn:6" id="fnref:6" title="see footnote" class="footnote"><sup>6</sup></a> נוֹדַע לָהֶם מָה רַב טוּב נָתַן לָמוֹ,</p>
</blockquote>

<blockquote>
<p>עֶצֶם שָׁמַיִם, לֶחֶם אַבִּירִים יֹאכֵלוּ,</p>

<p>לַעֲשׂוֹת בּוֹ כַּמִּשְׁפַּט לַחְמָם לֹא עוֹד יָסָפוּ,</p>

<p>וּלְפִי אֹכֶל אִישׁ עֹמֶר אֶחָד לַגֻּלְגֹּלֶת,</p>

<p>יוֹם יוֹם לִלְקוֹט יָצָאוּ עֵת יַעֲלֶה הַשַּׁחַר,</p>

<p>כִּי רֶגַע יֵצֵּא שֶׁמֶשׁ לֹא עוֹד יִמְצָאוּהוּ,</p>

<p>עַל כֵּן לִקְּטוּהוּ הָעָם בַּבֹּקֶר בַּבֹּקֶר,</p>

<p>כִּי הַנִּשְׁאָר בַּשָּׂדֶה מִדּוֹת לֹא יִמָּנוּ,</p>

<p>רֶגַע כִּי חַם הַשֶּׁמֶשׁ, כִּי יִזְרַח מִקֶּדֶם,</p>

<p>רֶגַע אֶל עֵין זָהָב יֵהָפֵךְ עֵין הָאָרֶץ,</p>

<p>יִמַּס וִיהִי מַיִם, כַּאֲשֶׁר יִמַּס הַשָּׁלֶג,</p>

<p>לֹא כֵן הָעֹמֶר טֶרֶם צֵאת הַשֶּׁמֶשׁ לָקָטוּ,</p>

<p>לֹא נָמֵס עוֹד גַּם עֵת חֹם הַיּוֹם בַּצָּהֳרָיִם,</p>

<p>מִקְשֶׁה הָיָה, כִּי גַּם הָאֵשׁ לֹא בוֹ שָׁלָטָה,</p>

<p>דָּכוּהוּ בַמְּדוֹכָה, עַל גֶּחָלִים אָפוּהוּ,</p>

<p>עָשׂוּ אוֹתוֹ עֻגוֹת וּבַפָּארוּר בִּשְּׁלוּהוּ.</p>

<p>כֵּן הִפְלִיא אֵל לַעֲשׂוֹת, כִּי מִי נָדִיב כָּמוֹהוּ,</p>

<p>אִם יִדּוֹב מַה יֶחְסַר, עִם בִּרְכָתוֹ אֵין עֶצֶב,</p>

<p>&#8220;מִי יִתֵּן לֶחֶם? מִי יִתֵּן בָּשָׂר?&#8221; שָׁאָלוּ,</p>

<p>וֵאלֹהִים אַחַת נָתַן וּשְׁתַּיִם הִשִּׁיגוּ:</p>

<p>הִמְטִיר מָן לֶאֱכֹל, מִבְּלִי עָמָל אֲכָלוּהוּ,</p>

<p>אִם נֶאֱכַל חַי צַפִּיחִית בִּדְבַשׁ בּוֹ טָעָמוּ,</p>

<p>טַעַם מַעֲשֵׂה אוֹפֶה, כָּל לֶחֶם אֶל מִינֵהוּ,</p>

<p>אִם בָּאֵשׁ בִּשְׁלוּהוּ טַעְמוֹ כִּלְשַׁד הַשָּׁמֶן,</p>

<p>כָּל מַעֲדַנֵּי בָשָׂר בּוֹ, חַיָּה עוֹף, גַּם דָּגָה,</p>

<p>צֵידָה כָזֹאת שָׁלַח לָהֶם אֵל לָשׂבַע,</p>

<p>כִּי יִתְרוֹן רַב לוֹ עַל אֲשֶׁר תּוֹצִיא הָאָרֶץ.</p>

<p>הָאוֹכְלִים מַאֲכַל תַּאֲוָה יוֹם יוֹם בּוֹ יָקוּצוּ,</p>

<p>אַךְ אוֹכְלֵי הַמָּן חֶפְצָָם בּוֹ יוֹם יוֹם הוֹסִיפוּ,</p>

<p>כִּי לֹא חֹדֶשׁ יָמִים, לֹא שָׁנָה וּשְׁנָתַיִם</p>

<p>אָכְלוּ מָן, אַרְבָּעִים שָׁנָה בּוֹ הִתְכַּלְכָּלוּ,</p>

<p>עַד בִּקְשׁוּהוּ וָאַיִן, כִּי שָׁבַת מֵרֶדֶת,</p>

<p>בּוֹ יוֹם יוֹם הִתְעַדָּנוּ, בּוֹ נַפְשָׁם שָׂבֵעָה,</p>

<p>עִמּוֹ לֹא בִקְּשׁוּ דָבָר, כָּל חֶפְצָם מָצָאוּ,</p>

<p>לֹא כֵן הָאוֹכְלִים מַעֲדַנִּים גַּם הֵם יֹאמֵרוּ:</p>

<p>זֹאת חָסַרְתִּי, מִי יִתְּנֶנָּה לִּי וָאֹכֵלָה!</p>

<p>בֶּטֶן הָרְשָׁעִים תֶּחְסַר גַּם עַל שֻׁלְחַן מֶלֶךְ,</p>

<p>יְיָ נָתַן לִירֵאָיו לֶחֶם לָשׂבַע.</p>

<br />
</blockquote>

<blockquote>
<p>כַּאֲשֶׁר בָּא<a href="#fn:7" id="fnref:7" title="see footnote" class="footnote"><sup>7</sup></a> יוֹם שִׁשִּׁי יוֹם לִפְנֵי שַׁבַּת קֹדֶשׁ,</p>
</blockquote>

<blockquote>
<p>לָקְטוּ כַּמִּשְׁפָּטָם כַּאֲשֶׁר יוֹם יוֹם לָקָטוּ,</p>

<p>וּבַהֲכִינָם בָּאֹהֶל אֶת אֲשֶׁר הֵבִיאוּ,</p>

<p>לָתֵת בַּמִּדָּה, עֹמֶר עֹמֶר לַגֻּלְגֻּלֶת,</p>

<p>עָמְדוּ מִשְׁתָּאִים, כִּי לֶחֶם מִשְׁנֶה מָצָאוּ,</p>

<p>כִּשְׁנֵי עֳמָרִים אֶל כָּל גֻּלְגֻּלֶת הִגִּיעוּ!</p>

<p>אִם אָמְנָם משֶׁה מִשְׁפַּט יוֹם שִׁשִּׁי הוֹדִיעַ,</p>

<p>כִּי עֵת בִּשֵּׂר כִּי אֵל יִתֵּן לָהֶם לֶחֶם,</p>

<p>הוֹדִיעָם כִּי לֶקֶט יוֹם שִׁשִּׁי מִשְׁנֶה יֶהִי,</p>

<p>הֵם מִיּוֹם דִּבֶּר אֶת זֹאת שִׁשִּׁי זֶה סָפָרוּ,</p>

<p>כִּי יוֹם שָׁבַת בּוֹ אֱלֹהִים מִי יֵדָעֶנּוּ,</p>

<p>טֶרֶם לִנְבִיאוֹ פִּי יְיָ יִקָּבֶנּוּ,</p>

<p>וּמִשְׁנֶה מָצְאוּ עַד לֹא שִׁשִּׁי זֶה הִגִּיעַ,</p>

<p>אָז עֲדַת יִשְׂרָאֵל לִנְשִׂיאֵהֶם שָׁאָלוּ:</p>

<p>&#8220;מַה זֶּה? לֹא שִׁשִּׁי הַיּוֹם וּמִשְׁנֶה מָצָאנוּ!&#8221;</p>

<p>הַנְּשִׂיאִים גַּם הֵם הָשֵׁב מַעֲנֶה בַּל יָדָעוּ,</p>

<p>כִּי סוֹד יְיָ הוּא וּמִי זֶה יַגִּידֶנּוּ.</p>

<p>עַד בּוֹאָם אֶל מֹשֶה, כָּל קָשֶׁה יוֹדִיעֵמוֹ,</p>

<p>וּנְשִׂיאֵי הָעֵדָה הַקּוֹרוֹת לוֹ הִגִּידוּ,</p>

<p>לֵאמֹר: יֵשׁ מִשְׁנֶה אַף כִּי יוֹם הַשִּׁשִּׁי אַיִן,</p>

<p>וּמַה נַּעֲשֶׂה עִם הָעוֹדֵף מֵאֲרוּחָתֵנוּ?</p>

<p>וַיֹאמֶר מֹשֶה אֲלֵיהֶם: מִשְׁנֶה תַּחְשׁוֹבוּ</p>

<p>אֶל מִיּוֹם בּוֹ דִבַּרְתִּי שִׁשִּׁי זֶה תִּסְפּוֹרוּ,</p>

<p>מִימוֹת עוֹלָם יֵחָשֵׁב שִׁשִּׁי לִימֵי קֶדֶם,</p>

<p>מִיּוֹם בּוֹ אָמַר אֵל &#8220;יְהִי אוֹר&#8221; לִסְפּוֹר תָּחֵלּוּ,</p>

<p>אַךְ מִבַּלְעֲדֵי צוּר מִנְיָן זֶה מִי יוֹדֵעַ,</p>

<p>כַּאֲשֶׁר יָסַד אֶרֶץ מֵרֹאשׁ אֵיפֹה הָיִינוּ?</p>

<p>כִּי נֵדַע חֶשְׁבּוֹן יָמִים וּמִסְפַּר שָׁבוּעַ</p>

<p>אֱלֹהִים יוֹדֵעַ זֹאת, בּוֹרֵא יוֹם וָלָיְלָה,</p>

<p>עַל כֵּן לִי דִּבֶּר צוּר יִשְׂרָאֵל וַיּוֹרֵנִי,</p>

<p>כִּי לִימֵי שָׁבוּעַ יוֹם זֶה שִׁשִּׁי תִּקְרָאוּ,</p>

<p>וּמָחָר יוֹם שַׁבָּתוֹן הוּא, יוֹם שַׁבַּת קֹדֶשׁ,</p>

<p>קֹדֶשׁ לַיָי, כִּי בוֹ שָׁבַת מִמַּעֲשֵׂהוּ,</p>

<p>כִּי שֵׁשֶׁת יָמִים עָשָׂה שָׁמַיִם וָאָרֶץ,</p>

<p>וַיִּשְׁבּוֹת בַּיּוֹם הַשְּׁבִיעִי, עַל כֵּן קִדְּשָׁהוּ,</p>

<p>כַּאֲשֶׁר אֵל שָׁבַת יוֹם זֶה, כֵּן אַתֶּם תִּשְׁבּוֹתוּ,</p>

<p>וּמְלָאכָה לֹא תַעֲשׂוּ בוֹ מֵעֶרֶב עַד עֶרֶב,</p>

<p>עַל כֵּן נָתַן לָכֶם הַיּוֹם לֶחֶם יוֹמַיִם,</p>

<p>כִּי צָרְכֵיכֶם אֶל יוֹם מָחָר הַיּוֹם תָּכִינוּ:</p>

<p>אֶת אֲשֶׁר תֹּאפוּ אֵפוּ, וּתְבַשְּׁלוּ בַּשֵּׁלוּ,</p>

<p>וּמֵאֲשֶׁר לִקַּטְתֶּם אִכְלוּ הַיּוֹם לִשְׂבּוֹעַ,</p>

<p>אַךְ אֶת כָּל הָעוֹדֵף מִמַּאֲכַלְכֶם הַנִּיחוּ</p>

<p>עַל יוֹם הַשָּׁבָּת, מִשְׁמֶרֶת הוּא עַד הַבֹּקֶר,</p>

<p>טַעְמוֹ יַעֲמוֹד בּוֹ, רֵיחוֹ לֹא יָמֵר הַלָּיְלָה,</p>

<p>כִּי אִם לֶחֶם קֹדֶשׁ הוּא, מוֹתִירָיו חִלְלוּהוּ,</p>

<p>גַּם יוֹם מָחָר קֹדֶשׁ הוּא בִּימֵי הַשָּׁבוּעַ,</p>

<p>וּבְרוּכֵיי יְיָ הֵם, רַע לֹא יִקְרַב לָמוֹ.</p>

<p>כַּאֲשֶׁר צִוָּה מֹשֶה, כֵּן עָשׂוּ בַּנּוֹתֶרֶת,</p>

<p>לִהְיוֹת מִשְׁמֶרֶת אֶל יוֹם מָחָר הִנִּיחוּהוּ,</p>

<p>רֵיחוֹ לֹא הִבְאִישׁ גַּם רִמָּה לֹא בוֹ הָיָתָה.</p>

<br />
</blockquote>

<blockquote>
<p>וּלְעֵת<a href="#fn:8" id="fnref:8" title="see footnote" class="footnote"><sup>8</sup></a> עֶרֶב, טֶרֶם הַכּוֹכָבִים הִגִּיהוּ,</p>
</blockquote>

<blockquote>
<p>עֵת הֵחֵל יוֹם הַשָּׁבָּת, אָמַר מֹשֶה לָמוֹ:</p>

<p>&quot;הָעוֹדֵף אֲשֶׁר הוֹתַרְתֶּם, הַיּוֹם אִכְלוּהוּ,</p>

<p>&quot;הַיּוֹם בּוֹ תִּתְעַנָּגוּ, הַיּוֹם בּוֹ תִשְׂבָּעוּ,</p>

<p>&quot;לִלְקוֹט אֶת עֹמֶר הַמָּן מָחָר לֹא תֵצֵאוּ,</p>

<p>&quot;כִּי בַיּוֹם הַזֶּה בַּשָּׂדֶה לֹא תִמְצָאוּהוּ,</p>

<p>&quot;שֵׁשֶׁת יָמִים יִמָּצֵא לָכֶם, אִם תִּלְקְטוּהוּ,</p>

<p>&quot;אַךְ יוֹם הַשְּׁבִיעִי יוֹם שַׁבָּת הוּא, לֹא בוֹ יֶהִי.</p>

<p>&quot;כַּאֲשֶׁר שֵׁשֶׁת יָמִים יָצַר עֶלְיוֹן מֵאַיִן</p>

<p>&quot;כָּל צִבְאוֹת שָׁמַיִּם, כֹּל צֶאֱצָאֵי הָאָרֶץ,</p>

<p>נִפְלָאוֹת הֵם וּבְכֹחוֹ הַגָּדוֹל עָשָׂמוֹ,</p>

<p>&quot;דָּבָר לֹא חָסֵר, הַמְּלָאכָה כֻּלָּהּ שָׁלֵמָה,</p>

<p>&quot;לֹא יַפְלִיא אֵל עוֹד לִבְרוֹא חֲדָשׁוֹת מֵאֶפֶס,</p>

<p>&quot;אַךְ כֹּחַ יָצַק בַּמַּעֲשָׂיו לַעֲשׂוֹת כָּל חֵפֶץ,</p>

<p>&quot;לְדוֹר דּוֹר כֹּחָם בָּם, לִימֵי עוֹלָם מִשְׁמֶרֶת,</p>

<p>&quot;גַּם נִפְלְאוֹתָיו אֲשֶׁר בָּאָרֶץ לֹא נִבְרָאוּ,</p>

<p>&quot;עוֹמְדִים עִמּוֹ מֵרֵאשִׁית, מֶנּוּ לֹא נִשְׁכָּחוּ,</p>

<p>&quot;וּבְמוֹעֲדֵיהֶם שָׂם לָמוֹ אֶת חֶפְצוֹ יַשְׁלִימוּ,</p>

<p>&quot;עַל כֵּן שָׁבַת בַּיּוֹם הַשְּׁבִיעִי וַיְקַדְּשֵׁהוּ –</p>

<p>&quot;כֵּן שֵׁשֶׁת יָמִים מַפְלִיא לַעֲשׂוֹת לָתֶת לָחֶם,</p>

<p>&quot;מֵאֵין חָרִישׁ אוֹ קָצִיר יוֹם יוֹם יַמְצִיאֶנּוּ,</p>

<p>&quot;וּבַיּוֹם הַשְּׁבִיעִי שַׁבָּת, יִשְׁבּוֹת מֵרֶדֶת,</p>

<p>&quot;כִּי לֶקֶט יוֹם הַשִּׁשִּׁי יִהְיֶה לּוֹ מִשְׁמֶרֶת,</p>

<p>&quot;כֹּחַ יָצַק בּוֹ אֵל לִהְיוֹת לֶחֶם יוֹמָיִם;</p>

<p>&quot;אוֹת הוּא אֶל מַעֲשָׂיו מֵאָז, מוֹפֵת לִימֵי קֶדֶם,</p>

<p>&#8220;כִּי יוֹצֵר הַכֹּל הוּא, כַּאֲשֶׁר צִוָּה נִבְרָאוּ&#8221;.</p>

<br />
</blockquote>

<blockquote>
<p>אִם רָאוּ<a href="#fn:9" id="fnref:9" title="see footnote" class="footnote"><sup>9</sup></a> מוֹפֵת, כִּי לֶחֶם מִשְׁנֶה לָקָטוּ,</p>
</blockquote>

<blockquote>
<p>לִהְיוֹת אֹכֶל מִשְׁמֶרֶת אֶל יוֹם שַׁבַּת קֹדֶשׁ,</p>

<p>יַעַן כִּי מָחָר בַּשָּׂדֶה לֹא יִמְצָאוּהוּ,</p>

<p>גַּם סוֹד יְיָ לֹא יָדַע אֱנוֹשׁ מִקֶּדֶם,</p>

<p>מַה פָּעַל אֵל שֵׁשֶׁת יָמִים מֹשֶה הוֹרָמוֹ</p>

<p>לָדַעַת יַעַן מֶה יוֹם זֶה מָן לֹא יִמְצָאוּ –</p>

<p>לִשְׁמוֹעַ מִצְוָה, לִשְׁמוֹעַ תּוֹרָה מֵאֵנוּ.</p>

<p>רַע מֵאֲשֶׁר עָשׂוּ אֲנָשִׁים אֲשֶׁר הוֹתִירוּ</p>

<p>אֹכֶל עַד בֹּקֶר, עָשׂוּ אֲנָשִׁים הַפָּעַם,</p>

<p>כִּי גַּם בַּיּוֹם הַשְּׁבִיעִי לִלְקוֹט מָן יָצָאוּ,</p>

<p>לֹא מִתַּאֲוָה, לֹא מִמַּחְסוֹר דָּבָר יָגָעוּ,</p>

<p>כִּי מִלֶּחֶם מִשְׁנֶה אִתָּם יֹאכְלוּ יִשְׂבָּעוּ,</p>

<p>אַךְ כִּי בַּיּוֹם הַשְּׁבִיעִי שָׁבַת מִמַּעֲשֵׂהוּ,</p>

<p>וַיְצַו כִּי גַם עַמּוֹ מִמְּלַאכְתָּם בּוֹ יִשְׁבּוֹתוּ,</p>

<p>זֹאת לֹא הֶאֱמִינוּ תוֹעֵי לֵב, מֵהֶם נִשְׂגָּבוּ,</p>

<p>אִם יֵשׁ מוֹפֵת נֶאֱמָן כִּי אֱמֶת תּוֹרַת פִּיהוּ,</p>

<p>אִם בַּיּוֹם הַשְּׁבִיעִי יִשְׁבּוֹת הַמָּן מֵרֶדֶת,</p>

<p>הֵם לֹא הֶאֱמִינוּ כִּי כֵן יִהְיֶה, וַיֵּצֵאוּ.</p>

<p>אִם כַּתּוֹעִים בַּשָּׂדֶה לִלְקוֹט הַמָּן שָׁטוּ,</p>

<p>שָׁבוּ וָבשׁוּ, כִּי בִקְּשׁוּ אַךְ לֹא מָצָאוּ.</p>

<br />
</blockquote>

<blockquote>
<p>אֶת מֶרְיָם רָאָה אֱלֹהִים, כִּי לוֹ חָטָאוּ,</p>

<p>וּבְכָל הָאוֹתוֹת אֲשֶׁר עָשָׂה בַּצַּר לָמוֹ,</p>

<p>רוּחָם לֹא נֶאֱמָנָה, אֶת לִבָּם לֹא הֵכִינוּ,</p>

<p>רֶגַע פֹּעַל אֲלֹהִים יִרְאוּ, לִשְׁמוֹ יוֹדוּ</p>

<p>וּכְרֶגַע יַמְרוּ בוֹ, כִּי תַהְפּוּכוֹת אָהֵבוּ.</p>

<p>אָז דִּבֶּר אֶל משֶׁה עַבְדּוֹ דִּבְרֵי תוֹכַחַת,</p>

<p>יוֹכִיחַ בָּם לַאֲשֶׁר נָתְנוּ כָּתֵף סוֹרָרֶת:</p>

<p>&quot;עַד אָנָה מֵאַנְתֶּם לִשְׁמוֹר מִצְוֹת צִוִּיתִי,</p>

<p>&quot;גַּם מֵאַנְתֶּם לִשְׁמוֹר תּוֹרוֹת אֱמֶת הוֹרֵיתִי?</p>

<p>&quot;הִפְלֵאתִי הַמְטֵר לָכֶם לֶחֶם מִשָּׁמָיִם,</p>

<p>&quot;וָאֲצַוֶּה: אִישׁ אַל יוֹתֵר מִמֶּנּוּ עַד בֹּקֶר,</p>

<p>&quot;הוֹתִירוּ וַיִּרְאוּ תוֹלַעְתּוֹ וַיֵּבוֹשׁוּ;</p>

<p>&quot;אָמַרְתִּי בַּיּוֹם הַשְּׁבִיעִי לֹא תִמְצָאוּהוּ,</p>

<p>&quot;וְאוֹרְכֶם יַעַן מֶה זֹאת, כִּי הוּא שַׁבָּת קֹדֶשׁ,</p>

<p>&quot;כֵּן בִּדְבָרַי לֹא הֶאֱמַנְתֶּם וַתֵּצֵאוּ,</p>

<p>&quot;ּוּמַה קָּרְכֶם? רֵיקָם שַׁבְתֶּם וַתִּכָּלֵמוּ,</p>

<p>&quot;הֲזֹאת תִּגְמְלוּ לִי תַּחַת עִמָּכֶם הֵיטַבְתִּי?</p>

<p>&quot;לוּ חֲכַמְתֶּם תַּשְׂכִּילוּ, מַה לָכֶם נָתַתִּי,</p>

<p>&quot;אוֹת הִיא לָכֶם כִּי מִכָּל עָם אֶתְכֶם קִדַּשְׁתִּי,</p>

<p>&quot;כִּי יוֹם הַשְּׁבִיעִי יוֹם קָדְשִׁי לָכֶם גִּלִּיתִי,</p>

<p>&quot;לֹא גִלִּיתִיו אֶל כָּל גּוֹי, לֹא נוֹדַע מִקֶּדֶם,</p>

<p>&quot;קִדַּשְׁתִּיו, בֵּרַכְתִּיו, כִּי בוֹ מַעֲשַׂי כִּלִּיתִי,</p>

<p>&quot;וָאֶתֵּן אוֹתוֹ לָכֶם בַּעֲבוּר בּוֹ תִּשְׁבֹּתוּ,</p>

<p>&quot;מֵעֲשׂוֹת כָּל חֵפֶץ וּמֵחַלְּלוֹ תִּשָּׁמֵרוּ,</p>

<p>&quot;עָלַי תִּתְעַנָּגוּ. אִם יוֹם זֶה תִּקְרְאוּ עֹנֶג,</p>

<p>&quot;מִכָּל אֲשֶׁר תַּחַת הַשֶּׁמֶש לֹא תִרְגָּזוּ,</p>

<p>&quot;תַּחְתֵּיכֶם תֵּשֵׁבוּ, מִכָּל רָע לֹא תִירָאוּ,</p>

<p>&quot;כָּל שׁוֹמֵר שַׁבָּת מֵחַלְּלוֹ, שׁוֹמְרוֹ אָנִי,</p>

<p>&quot;אָנֹכִי עַל בָּמֳתֵי אֶרֶץ אַרְכִּיבֵהוּ,</p>

<p>&quot;וּרְאוּ כִּי נָתַתִּי לָכֶם לֶחֶם יוֹמָיִם,</p>

<p>&quot;וּבְיוֹם הַשַּׁבָּת אֶת הַלֶּחֶם לֹא הִמְטַרְתִּי,</p>

<p>&quot;בַּעֲבוּר הַרְאוֹתְכֶם, כִּי אֶת שׁוֹמְרָיו אֲקַדֵּמָה,</p>

<p>לָתֵת לָהֶם רַב טוּב טֶרֶם אֵלַי יִקְרָאוּ.</p>

<p>&quot;עָתָּה לִמְדוּ עַמִּי וּשְׁבוּ אִישׁ תַּחְתָּיו בֶּטַח,</p>

<p>&quot;אִישׁ אַל יֵצֵא יוֹם זֶה מִמְּקוֹמוֹ לִמְצוֹא חֵפֶץ,</p>

<p>&quot;גַּם עִצְּבוֹן יֶדְכֶם אַל בּוֹ אֶל לִבְּכֶם תִּתֵּנוּ,</p>

<p>כִּי יוֹם שִׂמְחָה הוּא, שִׂמְחַת עוֹלָם תַּכְתִּירֵהוּ&quot;</p>

<p>כַּאֲשֶׁר דִּבֵּר לָהֶם משֶׁה תּוֹכָחוֹת אֵלֶּה,</p>

<p>שָׂמוּ הַדְּבָרִים עַל לִבָּם, מוּסַר קִבֵּלוּ,</p>

<p>וּמֵאָז וָהָלְאָה יוֹם הַשְּׁבִיעִי שָׁבָתוּ.</p>

<br />
</blockquote>

<blockquote>
<p>אֶת שֵׁם הַלֶּחֶם הַזֶּה תָּמִיד מָן קָרָאוּ,</p>

<p>כִּי כַּאֲשֶׁר רֵאשִׁית בּוֹאוֹ מָה הוּא בַּל יָדָעוּ,</p>

<p>כֵּן הוּא גַּם אַחֲרֵי יָמִים רַבִּים אִם יֹאכְלוּהוּ,</p>

<p>חַי כַּאֲשֶׁר הוּא אוֹ עָשׂוּ עֻגוֹת אוֹ בִשְּׁלוּהוּ,</p>

<p>מִכָּל הַמַּטְעַמִּים אֲשֶׁר תַּחַת הַשֶּׁמֶשׁ,</p>

<p>לֹא מָצְאוּ בָם גַּם אֶחָד בִּשְׁמוֹ יִקְרָאוּהוּ,</p>

<p>כִּי אֵין דּוֹמֶה לּוֹ בַּטַּעַם, רֵיחַ אוֹ כֹחַ,</p>

<p>לֶחֶם אַבִּירִים הוּא, אֵין דִּמְיוֹנוֹ בָּאָרֶץ,</p>

<p>עָגֹל כִּזְרַע גַּד, לָבָן כַּמַּרְאֶה הַבְּדֹלַח,</p>

<p>טַעְמוֹ כַּצַּפִּיחִית בִּדְבַשׁ, כִּלְשַׁד הַשָּׁמֶן.</p>

<br />
</blockquote>

<blockquote>
<p>מַה גָּדְלוּ<a href="#fn:10" id="fnref:10" title="see footnote" class="footnote"><sup>10</sup></a> מַעֲשֵׂי אֵל לַאֲשֶׁר בָּם יִתְבּוֹנָנוּ!</p>
</blockquote>

<blockquote>
<p>כָּל מוֹעֲצוֹתָיו מָה רָמוּ, מִדַּעַת נִשְׂגָּבוּ,</p>

<p>אִם נִפְלָאִים מִבֵּין מַשְׂכִּיּוֹתָם יַזְהִירוּ,</p>

<p>צִדְקוֹת אֵל וַחֲסָדָיו רַב מִזֹּהַר רָקִיעַ,</p>

<p>וִילַמְּדוּ לֶחָכָם צֶדֶק וּלְנָבוֹן ישֶׁר,</p>

<p>גָּם לַפְּתָאִים יִתְּנוּ עָרְמָה, לַנַּעַר דָּעַת,</p>

<p>לָקַחַת מוּסָר וּבְדֶרֶךְ טוֹבִים יֵלֵכוּ.</p>

<p>מָן זֶה מַתַּת אֵל הָיָה מֵאָז לַאֲבוֹתֵינוּ,</p>

<p>וּכְקוֹל שַׁדַּי עֲדֶן קוֹלוֹ דוֹבֵר אֵלֵינוּ:</p>

<p>יִרְאַת אֵל וּמִשְׁפְּטֵי צֶדֶק מִפִּי תִּלְמָדוּ,</p>

<p>שׁוּרוּ בִי, מַה בֵּין אִישׁ חָכָם, אִישׁ לִי שׁוֹמֵעַ,</p>

<p>וּבֵין אִישׁ נִשְׁעָן עַל לִבּוֹ אִישׁ אֹהֵב כָּסֶל,</p>

<p>עֲמַל הַכְּסִיל מָה רַב, גַּם לַיְלָה לֹא יָנוּחַ,</p>

<p>אַךְ עֲמָלוֹ מַה הוּא, גַּם אִם בַּכֹּל יַצְלִיחַ,</p>

<p>אִם יִצְבּוֹר כֶּעָפָר כֶּסֶף וּכְחוֹל יַמִּים כָּתֶם,</p>

<p>הֲיֹאמַר שָׂבַעְתִּי, תַּאֲוַת לִבִּי מָצָאתִי?</p>

<p>עוֹד אָץ אַחֲרָיו, אֹהֵב כֶּסֶף לֹא יִשְׂבַּע כֶּסֶף,</p>

<p>נִבְהָל לִגְדוֹלוֹת, אֶת נַפְשׁוֹ יָשִׂים מִנֶּגֶד,</p>

<p>לָרוּץ מַעֲרָכוֹת, לָקַחַת אֶרֶץ בִּזְרוֹעַ,</p>

<p>לוּ תָעֹז יָדוֹ וּבִמְחִיר דָּם יִקָּחֶנָּה,</p>

<p>לוּ אֶת כָּל מַמְלְכוֹת הָאֲדָמָה תַּחְתָּיו יַכְנִיעַ,</p>

<p>הֲיִרֶף רוּחוֹ, הֲבָהֵן נַפְשׁוֹ תַרְגִּיעַ?</p>

<p>בָּכֹה יִבְכֶּה שׁוֹדֵד: מַה נִּשְׁאַר לִי לָרֶשֶׁת?</p>

<p>אֶת הַכֹּל יָרַשְׁתִּי עַד אַפְסֵי אֶרֶץ בָּאתִי.</p>

<p>רוֹדְפֵי זִמָּה, גַּם אִם הֲמוֹן נָשִׁים יַשִּׂיגוּ,</p>

<p>הֲיִמָּצֵא לָהֶם? הֲבָהֵן טוֹב יִמְצָאוּ?</p>

<p>רַק יַעֲלַת חֵן אַחַת אֵלֶיהָ יִשְׂאוּ עָיִן,</p>

<p>אִם הִיא לֹא תֹאבֶה לִשְׁמוֹעַ לָהֶם, יִדְאָבוּ,</p>

<p>וּבְכָל הָאֲחֵרוֹת דַּאֲבוֹן נַפְשָׁם לֹא יִרְפָּאוּ.</p>

<p>גַּם אַנְשֵׁי תַאֲוָה, זוֹלְלֵי בָשָׂר, סוֹבְאֵי יָיִן,</p>

<p>הֲלָהֶם כָּל מַעֲדַנֵּי הַמְּלָכִים יַסְפִּיקוּ?</p>

<p>בֶּטֶן הָרְשָׁעִים תֶּחְסַר, שׂבַע בַּל יָדָעוּ.</p>

<p>אִישׁ רָשׁ אֵין כֹּל, גֶּבֶר בַּעֲמָלוֹ לֹא הִצְלִיחַ,</p>

<p>שָׂנוּא הוּא, לִפְנֵי בַּעַל הוֹן פָּנָיו יֶחְוָרוּ</p>

<p>וּכְדַבְּרוֹ תַחֲנוּנִים עָשִׁיר עַזּוֹת יַעֲנֵהוּ,</p>

<p>עַל כֵּן קִנְאַת אִישׁ מֵרֵעֵהוּ מָלְאָה הָאָרֶץ,</p>

<p>גַּם עוֹדֵף גַּם מַחְסוֹר אֶל בַּעֲלֵיהֶם יָצֵרוּ,</p>

<p>כָּל הֶחֳלִי הָרַע הַזֶּה תַּחַת הַשָּׁמֶשׁ,</p>

<p>קִלְלַת הָאֲדָמָה הִיא, אֲשֶׁר אֵרְרָהּ עוֹשֶׂיהָ,</p>

<p>מֵחַטַּאת הָאָדָם מִיּוֹם עֵינָיו נִפְקָחוּ,</p>

<p>כִּי כַּאֲשֶׁר זַרְעוֹ אַחֲרָיו צוּר עָשָׂם שָׁכֵחוּ,</p>

<p>גַּם יוֹתֵר הֶאֱרִיךְ אַפּוֹ, הִרְבּוּ הֵם לִפְשׁוֹעַ,</p>

<p>אָז מִלֵּא אֶת מִשְׁפָּטָיו וַיָּבֵא מַבוּל מַיִם,</p>

<p>וַיִּמַח אֶת הַיְקוּם גַּם הָאָרֶץ נִשְׁחָתָה,</p>

<p>וּכְאָמְרוֹ: אֲרוּרָה הָאֲדָמָה בַּעֲבוּרֶךָ,</p>

<p>וּלְדוֹר דּוֹר הַמְּאֵרָה, אַךְ לֹא יוֹסִיף עָלֶיהָ,</p>

<p>לֹא כִּי חָפֵץ אֵל בִּקְלָלָה וַיֶּאֱהָבֶהָ,</p>

<p>חָלִילָה לָאֵל מִזֹּאת, מִי חַנּוּן כָּמוֹהוּ,</p>

<p>אַךְ הֵכִין חֶבְלֵי מָוֶת בַּעֲבוּר הַחֲיוֹת נָפֶשׁ,</p>

<p>כִּי עוֹד תָּשׁוּב תֵּבֵל אֶל אֵיתָנָהּ מִקֶּדֶם,</p>

<p>טוֹב אַחֲרִית דָּבָר מֵרֵאשִׁיתוֹ הוּא יוֹדֵעַ,</p>

<p>גַּם הֶרְאָה רַב טוּב דּוֹר דּוֹר אֶל עָפָר וָאֵפֶר,</p>

<p>אוּלַי יַכִּירוּ שֵׁם קָדְשׁוֹ, אוּלַי יָשׁוּבוּ,</p>

<p>בַּעֲבוּר יָשׁוּב מֵחֲרוֹן אַפּוֹ וִירַפֵּא אָרֶץ,</p>

<p>עַל כֵּן שָׂם אוֹתוֹת רַבּוֹת עַל אַדְמַת מִצְרָיִם,</p>

<p>לִפְדּוֹת אֶת יִשְׂרָאֵל, אוֹר לַגּוֹיִם שָׂמָהוּ,</p>

<p>כִּי מַעֲשָׂיו עִם עַם זוּ מוֹפֵת אֶל יוֹשָׁבֵי חָלֶד,</p>

<p>כִּי אַשְׁרֵי אִישׁ יָרֵא אֵל, אַשְׁרֵי בּוֹ בוֹטֵחַ,</p>

<p>וּבְהַמְטִירוֹ מָן מִן הַשָּׁמַיִם, הֶרְאָמוֹ,</p>

<p>כִּי לִפְנֵי כִסְאוֹ לֹא נִכַּר מִי דַל, מִי שׁוֹעַ,</p>

<p>כִּי חֵלֶק עָשִׁיר וָרָשׁ עֹמֶר לַגֻּלְגֹּלֶת,</p>

<p>וַיַרְאֵם עוֹד כִּי רַק בִּרְכָתוֹ הִיא הַמַּעֲשֶׁרֶת,</p>

<p>עִמָּהּ אֵין מַחְסוֹר, אֵין עִצָּבוֹן, אֵין מִגְּרָעַת,</p>

<p>כִּי אוֹכְלֵי הַמָּן, בִּלְתּוֹ דָּבָר לֹא בִקֵּשׁוּ,</p>

<p>כֻּלָּם אָמְרוּ שָׂבַעְנוּ, דָּבָר לֹא חָסַרְנוּ,</p>

<p>כֵּן אִישׁ צַּדִּיק, כָּל אֲשֶׁר הָאֱלֹהִים יִתְּנֶנּוּ.</p>

<p>אִם מִצְעָר אִם הַרְבֵּה יֹאכַל לַחְמוֹ, שָׂמֵחַ,</p>

<p>וּמְעַט כִּי יֹאכַל לָשׂבַע נַפְשׁוֹ יֹאכְלֶנּוּ,</p>

<p>מַעֲדַנִּים לֹא תִשְׁאַל וּמַמְתַּקִּים שֹׁכַחַת,</p>

<p>עִם אֵשֶׁת הַנְּעוּרִים עַל גּוֹרָלוֹ עָלָתָה,</p>

<p>יִשְׂמַח, הִיא חֶלְקוֹ בַחַיִּים תַּחַת הַשָּׁמֶשׁ,</p>

<p>וּבְשִׂמְחַת לִבּוֹ בָהּ לֹא תִתְעָרֵב אַחֶרֶת.</p>

<p>וּגְדוֹלוֹת כִּי יִתֶּן לוֹ אֵל, לִבּוֹ יֵיטִיבוּ,</p>

<p>וּגְבוּל הִצִּיב לוֹ בַּל בִּזְרוֹעוֹ יַעַבְרֶנְהוּ,</p>

<p>אֶרֶץ כִּמְעַט לֹא תֵחָשֵׁב רַחֲבַת יָדָיִם,</p>

<p>כִּי עִם בִּרְכַּת אֵל יִלָּווּ חָכְמָה וָדָעַת,</p>

<p>וּבְצַחְצָחוֹת אֵלֶּה הַנְּפָשׁוֹת תִּתְרוֹמַמְנָה</p>

<p>עַל כָּל חֶמְדַּת הַכְּסִילִים, מִשְּׂמָחוֹת לָשׂבַע.</p>

<br />
</blockquote>

<blockquote>
<p>הֶרְאָם כִּי נִשְׂגָּב יְיָ, כִּי הוּא רַב כֹּחַ,</p>

<p>מִי הֶאֱמִין כִּי יִחְיוּ עִם רַב בִּמְקוֹם אֵין זָרַע,</p>

<p>יָמִים רַבִּים מֵאֵין בָּשָׂר וּמֵאֵין לָחֶם,</p>

<p>אַךְ מִמַּאֲכָל קַל אֲשֶׁר נָמֵס מֵאוֹר שָׁמֶשׁ,</p>

<p>מָה הוּא לֹא הֵבִינוּ, מַה כֹּחוֹ לֹא יָדָעוּ,</p>

<p>בּוֹ אַרְבָּעִים שָׁנָה לָשׂבַע הִתְכַּלְכָּלוּ,</p>

<p>עַד כִּי לֹא רַק עַל הַלֶּחֶם נִשְׁעָן חַיֵּינוּ,</p>

<p>אַךְ עַל כָּל מוֹצָא פִּי יְיְָ יִחְיֶה גָּבֶר,</p>

<p>יִחְיֶה כָּל בָּשָׂר, יִחְיוּ כָּל שׁוֹכְנֵי מַעְלָה,</p>

<p>תִּחְיֶה גַם רוּחֵנוּ אַחֲרֵי אֶל עָפָר שַׁבְנוּ,</p>

<p>מַה הוּא אַל תִּשְׁאָלוּ, כִּי אֵיךְ בּוֹ יִתְבּוֹנָנוּ,</p>

<p>דַּק כַּכְּפוֹר לֹא נוֹדַע, דַּק מֵאוֹד מַה נֵּדָעָה.</p>

<br />
</blockquote>

<blockquote>
<p>הֶרְאָם, כִּי הַצּוּר אֵל אֱמוּנָה, אֵין בּוֹ עָוֶל,</p>

<p>כִּי בַּעֲבוּר חַסְדָּם לָלֶכֶת אַחֲרָיו מִדְבָּרָה,</p>

<p>עָשָׂה גַּם עִמָּם חֶסֶד לָתֵת לָהֶם לָחֶם,</p>

<p>וַיִּשְׁמוֹר אֱמוּנָתוֹ לַבְּקָרִים יְחַדְּשֶׁנָּה,</p>

<p>כִּי לֹא חָדַל הַמָּן מִבּוֹא יוֹם יוֹם בַּבֹּקֶר,</p>

<p>לֹא שִׁקֵּר בֶּאֱמוּנָתוֹ לַבָּנִים שִׁקֵּרוּ,</p>

<p>יוֹם בַּמַּסָּה נִסּוּהוּ, יוֹם לֶאֱלִיל כָּרָעוּ,</p>

<p>יוֹם הִתְאוֹנָנוּ, יוֹם דִּבְּרוּ עַל הַמָּן דֹּפִי,</p>

<p>יוֹם נִאֵצוּ, יוֹם דִּבַּת הָאָרֶץ הוֹצִיאוּ,</p>

<p>לֹא סָגַר בַּעֲבוּר מִרְיָם דַּלְתוֹת הַשָּׁמָיִם.</p>

<p>הֶרְאָם, כִּי רַק יִרְאַת יְיָ תַּכְתִּיר גָּבֶר,</p>

<p>וּבִלְעָדָהּ אֵין כֹּל וּמִבְטַח בּוֹגֵד שָׁקֶר,</p>

<p>בִּלְעָדָהּ חָכְמַת אִישׁ מַה הִיא, בִּינָתוֹ אָפֶס,</p>

<p>הוֹדוֹ יֵהָפֵךְ לַמַּשְׁחִית וּלְנִבְזֶה יֶהִי,</p>

<p>כַּמָּן זֶה הַטָּהוֹר, עֵינוֹ כָּעֵין הַבְּדֹלַח,</p>

<p>וּבִידֵי לֹא יָרְאוּ אֵל נִמְאַס, הֶעֱלָה בָאְשָׁה,</p>

<p>רֵיחוֹ נָמֵר גַּם עָלָה עָלָיו הַתּוֹלָעַת.</p>

<br />
</blockquote>

<blockquote>
<p>הָרְאָם, כִּי כָל הַמַּעֲשִׂים פָּעַל אֵל מִקֶּדֶם,</p>

<p>הוּא יוֹסֵד אֶרֶץ, בִּדְבָרוֹ עָשָׂה שָׁמָיִם,</p>

<p>שֵׁשֶׁת יָמִים עָשָׂה יְיָ אֶת כָּל אֵלֶּה,</p>

<p>בַּשְּׁבִיעִי שָׁבַת, עַל כֵּן בֵּרְכוֹ וַיְקַדְּשֵׁהוּ,</p>

<p>כַּאֲשֶׁר רָאוּ שֵׁשֶׁת יָמִים יָרַד הַלֶּחֶם,</p>

<p>וּבְיוֹם הַשְּׁבִיעִי בַּשָּׂדֶה לֹא יִמְצָאוּהוּ.</p>

<br />
</blockquote>

<blockquote>
<p>הֶרְאָם, כִּי יוֹדוּ לָאֵל בַּבֹּקֶר בַּבֹּקֶר,</p>

<p>וּבְטֶרֶם צֵאת שֶׁמֶשׁ עֲלֵיהֶם יַמְלִיכוּהוּ,</p>

<p>כִּי הַמָּן הֵבִיאוּ בַבֹּקֶר אֶל הָאֹהֶל,</p>

<p>אָפוּהוּ וַיְהִי עֻגוֹת וּכְבָשָׂר בִּשְּׁלוּהוּ,</p>

<p>אַךְ הַנִּשְׁאָר בַּשָּׂדֶה אַחֲרֵי עֵת הַלֶּקֶט,</p>

<p>לָמָּה רֶגַע חַם הַשֶּׁמֶשׁ נָמֵס כַּשֶּׁלֶג?</p>

<p>בַּעֲבוּר יַשְׁכִּימוּ קוּם אֶל פֹּעַל אֵל יַבִּיטוּ,</p>

<p>כִּי אִם גַּם בֹּקֶר אוֹר עַל מִטָּתָם יִשְׁכָּבוּ,</p>

<p>כִּי יָקוּמוּ אֵינֶנּוּ נָמֵס וַיְהִי לַמָּיִם,</p>

<p>כֵּן לִימֵי דּוֹר דּוֹר לִפְנֵי שֶׁמֶשׁ יִירָאוּהוּ.</p>

<p>כִּי תִקְוַת נָבָל תֹּאבֵד כַּקֶּרַח הַחֹרֶף,</p>

<p>טוֹב לֹא יִהְיֶה לּוֹ וִיקַו לַלֶּחֶם וָאָין.</p>

<br />
</blockquote>

<blockquote>
<p>וּבְיַעַן<a href="#fn:11" id="fnref:11" title="see footnote" class="footnote"><sup>11</sup></a> מָן זֶה מוֹרֶה צֶדֶק וִיחַו דָּעַת,</p>
</blockquote>

<blockquote>
<p>גַּם רַב מִשֵּׁמַע אֹזֶן יוֹכַח מַרְאֶה עָיִן,</p>

<p>עַל כֵּן צִּוָּה אֱלֹהִים אֶת מֹשֶה וַיֹּאמֶר:</p>

<p>&quot;לָחֶם בָּאַשׁ בִּן לַיְלָה כַּאֲשֶׁר הוֹתִירוּהוּ,</p>

<p>&quot;אֲצַו בִּרְכָתִי עַל עֹמֶר אֶחָד מִמֶּנּוּ,</p>

<p>&quot;לִהְיוֹת מָן לִימֵי עוֹלָם וּלְדוֹר דּוֹר מִשְׁמֶרֶת,</p>

<p>&quot;קָחָנּוּ וּבְעֵינוֹ יַעֲמוֹד כַּאֲשֶׁר הוּא יֶהִי,</p>

<p>&quot;בַּעֲבוּר דּוֹרוֹת יָבוֹאוּ יִרְאוּ אֶת הַלֶּחֶם,</p>

<p>&quot;אֲשֶׁר יוֹם יוֹם בַּמִּדְבָּר אֶת עַמִּי הֶאֱכַלְתִּי,</p>

<p>&quot;כַּאֲשֶׁר הוֹצֵאתִי אוֹתָם מֵאֶרֶץ מִצְרָיִם,</p>

<p>&quot;אִם מֵיְיָ יָסוּר לִבָּם עַל שָׁוְא יִבְטָחוּ,</p>

<p>&quot;לֶחֶם זֶה כִּי יִרְאוּ מִמּוֹעֲצוֹתָם יֵבוֹשׁוּ,</p>

<p>&quot;בּוֹ יַכִּירוּ טוּבִי כִּי רַק בִּי יִוָּשֵׁעוּ,</p>

<p>&#8220;יַכִּירוּ בִּי בָרוּךְ הַגֶּבֶר בִי בוֹטֵחַ&#8221;.</p>

<p>כַּאֲשֶׁר צֻוָּה כֵּן צִוָּה אֶל אַהֲרֹן וַיֹּאמֶר:</p>

<p>&quot;בַּעֲבוּר דּוֹרוֹת יָבוֹאוּ קַח צִנְצֶנֶת אַחַת,</p>

<p>&quot;וּמְלוֹא עֹמֶר מָן אֹכֶל לַיּוֹם תֶּן שָׁמָּה,</p>

<p>וּלְמִשְׁמֶרֶת לִפְנֵי יְיָ הַנִּיחֵהוּ,</p>

<p>&#8220;לִהְיוֹת מַזְכֶּרֶת מֶה עִם אֲבוֹתָם עָשִׂיתִי&#8221;.</p>

<p>וַיַּעַשׂ אַהֲרֹן אֶת אֲשֶׁר משֶׁה צִוָּהוּ,</p>

<p>וַיִּתֵּן אֶת עֹמֶר אֶחָד מָן בַּצִּנְצֶנֶת,</p>

<p>לִהְיוֹת לַבָּנִים יָקוּמוּ דּוֹר דּוֹר מִשְׁמֶרֶת,</p>

<p>וַיְהִי תַּחַת יָדוֹ עַד הַמִּשְׁכָּן הֵקִימוּ,</p>

<p>יִרְאוּ גַּם הֵם כִּי טָהוֹר הוּא, כִּי זַךְ מַרְאֵהוּ,</p>

<p>רַק מֵרוֹעַ מַעַלְלֵיהֶם בָּאַשׁ בִּן לָיְלָה.</p>

<p>אַךְ אַחֲרֵי אֲשֶׁר אֲרוֹן יְיָ הֵבִיאוּ</p>

<p>אֶל קֹדֶשׁ הַקֳּדָשִׁים מִבֵּית לַפָּרֹכֶת,</p>

<p>אֶת הַצִּנְצֶנֶת לִפְנֵי הָעֵדוּת הִנִּיחַ,</p>

<p>כִּי בַאֲרוֹן יְיָ לֻחוֹת הָעֵדוּת הוּשָׂמוּ;</p>

<p>וּבְיַעַן מַעֲשֵׂה אֱלֹהִים הֵם, עֵדוּת הֵמָּה,</p>

<p>כֵּן לֶחֶם זֶה, לֶחֶם שָׁמַיִם, עֵדוּת לָמוֹ.</p>

<br />
</blockquote>

<blockquote>
<p>וּבְנֵי יִשְׂרָאֵל יוֹם יוֹם אֶת הַמָּן אָכָלוּ,</p>

<p>עַד בּוֹאָם אֶל נַחֲלָתָם אֶל אֶרֶץ נוֹשָׁבֶת,</p>

<p>אַף כִּי אֶרֶץ סִיחוֹן גַּם אֶרֶץ עוֹג לָקָחוּ,</p>

<p>וּמִתְּבוּאוֹתֵיהֶם לֶאֱכֹל לֶחֶם יָכֹלוּ,</p>

<p>עַד בּוֹאָם אֶל אֶרֶץ הַכְּנַעֲנִי מָן מָצָאוּ,</p>

<p>יוֹם אַחֲרוֹן אֶל בּוֹאוֹ הָיָה מָחֳרַת הַפֶּסַח,</p>

<p>בִּשְׁנַת הָאַרְבָּעִים יוֹם צֵאתָם מִמִּצְרָיִם,</p>

<p>וּמִמָּחֳרַת הַיּוֹם הַהוּא שָׁבַת מֵרֶדֶת,</p>

<p>יוֹם בּוֹ מֵעֲבוּר הָאָרֶץ לַייָ יַקְרִיבוּ</p>

<p>עֹמֶר הַתְּנוּפָה עֲשִׂירִית הָאֵיפָה סֹלֶת,</p>

<p>לֹא בָא עוֹד עֲשִׂירִית אֵיפָה מָן מִשָּׁמָיִם.</p>

<br />
</blockquote>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p><strong>ויסעו</strong> וכו&#8216;. השיר הזה מתחיל מן ויבאו אילימה
וגו&#8217; (שמות ט&#8220;ז כ&#8221;ז) עד ויסעו כל עדת בני ישראל ממדבר סין וגו&#8216; (שם י&quot;ז
פסוק א'): ויסעו ממרה וכו&#8217; עד תמיתו (שמות ט&#8220;ז פסוק כ&#8221;ג וט&quot;ז פסוק א&#8216;
ב&#8217; ג'): <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p><strong>מזעף</strong> וכו' עד לקטו (שם שם ד&#8216; ה&#8217;): <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>כתיב לא ברור &#8211; הערת פב&quot;י <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p><strong>גם זאת</strong> וכו' עד הוחילו (שם שם ח&#8216; ט&#8217; י'): <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p><strong>ובני ישראל</strong> והוא עד כדומן (שם שם מן י&#8220;ז עד פ'  כ&#8221;א): <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p><strong>כאשר</strong> וכו' עד לשובע (שם שם כ&quot;א): <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p><strong>כאשר בא</strong> וכו' עד היתה (שם שם כ&#8220;ב כ&#8221;ג  וכ&quot;ד): <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p><strong>ולעת</strong> וכו' עד נבראו (שם שם כ&quot;ו): <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p><strong>אם ראו</strong> וכו' עד כלשד השמן (שם כ&#8220;ז כ&#8221;ח ל'  ל&quot;א): <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p><strong>מה גדלו</strong> וכו&#8216; עד ללחם ואין. דברי המשורר תהלת  ה&#8217; ידבר: <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p><strong>וביען</strong> וכו' עד משמים (שם שם מפסוק ל&#8220;ב עד  ל&#8221;ו): <a href="#fnref:11" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44442">https://benyehuda.org/read/44442</a></div></body></html>