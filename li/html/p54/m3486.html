<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אוּר כַּשְׁדִּים</title>
	<meta name="author" content="מתתיהו שוהם"/>
</head>
<body>

<h2 id="פְּתִיחָה">פְּתִיחָה</h2>

<blockquote>
<p>הָאֱלֹהִים, אִם אָמְנָם נִטְרַף דִּגְלְךָ בְּיָדִי,</p>
</blockquote>

<blockquote>
<p>וְסַעֲרַת דַּבְּרוֹתֶיךָ רָטְטָה בְּפִי לְלַחַש-תְּחִנָּה</p>
</blockquote>

<blockquote>
<p>בְּכָל מְלוֹנֵי-חֶסֶד שָׂם נִתְאַכְסַנְתִּי</p>
</blockquote>

<blockquote>
<p>וְעַל כָּל פֵּרוּרֵי רָזוֹן שֶׂלִּקַּטְתִּי,</p>
</blockquote>

<blockquote>
<p>וּבְשוּלֵי זֵעַת-פְּחָדִים קָרָה</p>
</blockquote>

<blockquote>
<p>וַאֲבַק כָּל שִׂבְעַת דַּרְכֵי מְנוּסָה –</p>
</blockquote>

<blockquote>
<p>אִם אָמְנָם חִלַּלְתִּי גְּבוּרוֹת שִׂמְךָ, אֱלֹהִים!</p>
</blockquote>

<blockquote>
<p>הֲתִצְדַק אַתָּה,</p>
</blockquote>

<blockquote>
<p>כִּי תָדוֹן עַבְדְּךָ מוּג-לֵב</p>
</blockquote>

<blockquote>
<p>וּבַחֲזוֹנְךָ מוֹעֵל?</p>
</blockquote>

<blockquote>
<p>מֵרֶמֶץ שְׂרֵפַת חַיַי הַמְּעַמְעֵם עַל גוֹרַל אַחֲרוֹן</p>
</blockquote>

<blockquote>
<p>אֶשְׂאָלְךָ, אֱלֹהַי:</p>
</blockquote>

<blockquote>
<p>לְמִי הָעֹל הַגָּדוֹל וְהַסֵּבֶל – הַכֵּר-נָא,</p>
</blockquote>

<blockquote>
<p>וּלְמִי חוֹתַם-עַד עֲלֵיהֶם נִטְבַּע</p>
</blockquote>

<blockquote>
<p>בְּדַּם אֵיבָרַי הַמְּגֻיָּדִים?</p>
</blockquote>

<br>  

<blockquote>
<p>כִּי נְשַׁלְתַּנִי מִמּוֹלֶדֶת קְדוּמַי</p>
</blockquote>

<blockquote>
<p>רַבַּת נְהָרוֹת וַעֲדָנִים,</p>
</blockquote>

<blockquote>
<p>שָׂם רָבַץ פִּתְרוֹן חַיִים שָׂקוּף פָּרוּז כָּכָה,</p>
</blockquote>

<blockquote>
<p>כָּמוֹךָ אַתָּה יוֹצְרָם;</p>
</blockquote>

<blockquote>
<p>וּבוֹדֵד דְּפַקְתַּנִי עַל נְתִיב עַרְפִלִּים</p>
</blockquote>

<blockquote>
<p>לְגַשֵּש וְלָלֶכֶת עָקֵב עָקֵב</p>
</blockquote>

<blockquote>
<p>לְרֶסֶן שֵׂכֶל מַעֲרִים וּלְעָקְבַת סַנְוְרֵי מְכוֹנוֹת,</p>
</blockquote>

<blockquote>
<p>וּלְמַשַּק טַחֲנוֹת מִתְחָרוֹת</p>
</blockquote>

<blockquote>
<p>עַל פָּרָשַׂת שְׁדוֹת בַּצֹרֶת.
]
<br></p>
</blockquote>

<blockquote>
<p>וַאֲנִי זָכַרְתִּי אַחַת, כִּי לֹא עִצַּבְתָּ</p>
</blockquote>

<blockquote>
<p>זְרוֹעוֹתַי דֵי חֲסֻנּוֹת,</p>
</blockquote>

<blockquote>
<p>וְשוֹקַי לֹא קִשַּרְתָּ דֵי מְאֻשָּשוֹת,</p>
</blockquote>

<blockquote>
<p>וְתָמִיד נִצָּחוֹן תִּדְרוֹש עַל כָּל כָּבֵד עָלָי – – –</p>
</blockquote>

<blockquote>
<p>אַךְ כִּי הִצַּתָּ פִּלְדַת עַד בְּנַפְשִׁי,</p>
</blockquote>

<blockquote>
<p>וַתִּצְרֹר עָרְפִּי בְסוֹרְגֵי בַרְזֵל,</p>
</blockquote>

<blockquote>
<p>עֲנֵה בִי, אֱלֹהִים:</p>
</blockquote>

<blockquote>
<p>הַתָּקַע שוֹפַר אוֹיְבִי כְּבָר בְּאָזְנֶיךָ</p>
</blockquote>

<blockquote>
<p>תְּרוּעַת הַנִּצָּחוֹן עָלָי?</p>
</blockquote>

<blockquote>
<p>רַק הָאֶחָד לָעָג:</p>
</blockquote>

<blockquote>
<p>יִזְחַל לוֹ – אֵלֵינוּ לֹא יַגִּיעַ</p>
</blockquote>

<blockquote>
<p>עַד יוֹמוֹ יָבוֹא וְיֵרָמֵס.</p>
</blockquote>

<blockquote>
<p>וְהַשֵּנִי נָהָם:</p>
</blockquote>

<blockquote>
<p>לֹא נִסְבֹּל אֶת גְּאוֹנוֹ – נַשְׁמִידֶנוּ,</p>
</blockquote>

<blockquote>
<p>בְּטֶרֶם מְרוֹם צַמַּרְתּוֹ יַפְצִיעַ הַשָּׁמָיְמָה – – –</p>
</blockquote>

<br>  

<blockquote>
<p>וַאֲנִי זָכַרְתִּי אַחַת: כִּי בָדָד הֲנִיעוֹתַנִי</p>
</blockquote>

<blockquote>
<p>בְּעַרְבַת גּוֹיֶיךָ,</p>
</blockquote>

<blockquote>
<p>אֲשֶר כָּמוֹנִי בָדָד</p>
</blockquote>

<blockquote>
<p>לֹא נָטַשְׁתָּ עַרְעָר בָּעֲרָבָה.</p>
</blockquote>

<br>  

<h2 id="אִגֶּרֶת">אִגֶּרֶת</h2>

<blockquote>
<p>לְאַחִים בַּמִּזְרָח וּלְאֵלֶּה הַחוֹנִים עַל דְּרָכָיו</p>
</blockquote>

<blockquote>
<p>אִגֶּרֶת שִׁיר</p>
</blockquote>

<blockquote>
<p>מִנֶּכֶד-נֶכְדָם שֶׁל חוֹזִים קְדוֹשִים וְעָרִיצִים,</p>
</blockquote>

<blockquote>
<p>בּוֹקְרִים תְּמִימִים וּמְרִיבֵי אֱלֹהִים,</p>
</blockquote>

<blockquote>
<p>שֶׁשָּב וְכָרַע צְמֵא הִתְחַטְּאוּת עַל מַעְיָנָם –</p>
</blockquote>

<blockquote>
<p>מִכְתָּב הוּרַץ לֵאמֹר:</p>
</blockquote>

<blockquote>
<p>בַּאֲשֶׁר אַתֶּם שָׁם אַחַי עַל שִׁמְמוֹת אֲרָם וְתֵימָן,</p>
</blockquote>

<blockquote>
<p>וְעַל תַּלְמֵי תְּחִיָּה רִאשוֹנִים לַגָּלִיל וּלְחֶרְמוֹנִים,</p>
</blockquote>

<blockquote>
<p>מֵאָח וּבֵן שֶׂנִּדַּח וַיִּזְנַח בְּרִית מְכוֹרָה,</p>
</blockquote>

<blockquote>
<p>הָבִיאוּ עַרְבוֹן דְּוַי וְתַחֲנוֹן סְלִיחָה</p>
</blockquote>

<blockquote>
<p>לְכָל עֲרָבָה וּלְכָל בָּמָה וּמִזְבֵּחַ נִקְרָע,</p>
</blockquote>

<blockquote>
<p>וּבַאֲשֶׂר יְאַוֵּש גֹּמֶא וּמִשְׁעוֹל כַּרְמֵל יַפְרִיא,</p>
</blockquote>

<blockquote>
<p>וַחֲזוֹן אֱלֹהַ יֵהֹם עַל מַפֶּלֶת קֹדֶש,</p>
</blockquote>

<blockquote>
<p>כְּנַעֲנָה וְכַשְׂדִּימָה –</p>
</blockquote>

<blockquote>
<p>וְהַמְלִיצוּ עָלָי,</p>
</blockquote>

<blockquote>
<p>אֲשֶׁר נִפְתֵּיתִי פַעַם, בֶּן קֶדֶם גוֹלֶה,</p>
</blockquote>

<blockquote>
<p>לְתוֹרַת מַעֲרָב מְקֻשֶּטֶת</p>
</blockquote>

<blockquote>
<p>בְּחָכְמַת יָוָן קוֹרְנָה, הוֹד-שִׁירַת עָגְמָה לִסְקַנְדִּינַוְיָה,</p>
</blockquote>

<blockquote>
<p>מִבְּצִיר הַחֶמְדָּה לְגַלִּיָה וִיגוֹן עֲרָבוֹת לִסְקִתִּיָה;</p>
</blockquote>

<blockquote>
<p>כִּי תְפִלַּת אָדָם לוֹהֲטָה, בְּתוֹעֲפוֹת מִזְרָחִי בֻכְּרָה,</p>
</blockquote>

<blockquote>
<p>וִיתוֹמָה מֵאֱלֹהָיו הִתְלַבְּטָה לְלֹא הִתְרוֹנֵן,</p>
</blockquote>

<blockquote>
<p>הִתְלַבְּתָה לְלֹא אֻכֹּל,</p>
</blockquote>

<blockquote>
<p>בְּעַד גִּמְגוּמֵי פִתְרוֹן מִקִּיטוֹר וּמֵחַשְמַל</p>
</blockquote>

<blockquote>
<p>לָהּ נָשָאתִי,</p>
</blockquote>

<blockquote>
<p>בְּחֶבְלֵי יוֹבְלִים וּבְצִפִּיַת דוֹרוֹת</p>
</blockquote>

<blockquote>
<p>לָהּ נָסָכְתִּי.</p>
</blockquote>

<br>  

<blockquote>
<p>וּפַעַם בְּלֵיל סַעַר וָסֵבֶל עַל נְתִיבֵי גָלוּת</p>
</blockquote>

<blockquote>
<p>וַאֲנִי מִסְתּוֹפֵף בְּמִקְדָּשָהּ –</p>
</blockquote>

<blockquote>
<p>וּלְמוּד כָּל אוּרִים וְתוּמִים מֵרְאשׁוֹתָי,</p>
</blockquote>

<blockquote>
<p>וְחֵשֶׁק עַז וּמַר לְנַסּוֹת כָּל אֵל וֶאֱמֶת,</p>
</blockquote>

<blockquote>
<p>קָרַעְתִּי מָסַך קֹדֶש הַקֳּדָשִים,</p>
</blockquote>

<blockquote>
<p>וּפָנִים אֶל פָּנִים עִם מַלְכַּת הַמַּעֲרָב –</p>
</blockquote>

<blockquote>
<p>בְּעֶרְגַּת עַד לִדְמֵי מַעֲרֻמֶּיהָ,</p>
</blockquote>

<blockquote>
<p>בִּתְפִלַּת מִזְרָח לְפִתְרוֹן וְלִפְדוּת,</p>
</blockquote>

<blockquote>
<p>קָלַפְתִּי תַכְרִיכֶיהָ עַד מַחְשׂוֹף עֶרְיַת בְּרֵאשִׁית –</p>
</blockquote>

<blockquote>
<p>וְדָם וּפִתְרוֹן אָיִן&#8230; וְאֶצְבְּעוֹתַי מָרְטוּ,</p>
</blockquote>

<blockquote>
<p>סְמוּרוֹת שִׁגְעוֹן הָאַכְזָבָה מִרְטְטוּ,</p>
</blockquote>

<blockquote>
<p>שְׁבָלִים מְשֻׁרְבָּבִים עַל חֲזוֹנֵי תַרְמִית</p>
</blockquote>

<blockquote>
<p>וְקוֹל וְגוֹרָל אָיִן – – – וְנִזְכַּרְתִּי פִתְאֹם:</p>
</blockquote>

<blockquote>
<p>כָּמוֹהָ הָיְתָה אֲחוֹתָהּ הַבְּכִירָה</p>
</blockquote>

<blockquote>
<p>בְּטֶרֶם תִּזֶּן לַקִּיטוֹר וְלַחַשְׁמַל</p>
</blockquote>

<blockquote>
<p>בִּגְעֹש עוֹד סַעֲרַת נַאֲפוּפֶיהָ:</p>
</blockquote>

<blockquote>
<p>תִּפְלֶצֶת קְדוּמֵי הָרִאשׁוֹנִים – הָאֱלִילָה – – –</p>
</blockquote>

<br>  

<blockquote>
<p>וּכְקוֹל נַחְשׁוֹלִים רַבִּים, כִּדְכִי כָּל עַשְׁתְּרוֹת אֲשָׁדִים,</p>
</blockquote>

<blockquote>
<p>כְּרֹן לְנַהֲמַת כְּרוּבֵי בְּרֵאשִׁית –</p>
</blockquote>

<blockquote>
<p>לְלֹא הִתְרַבְרְבוּת וְתַחֲרוּת אוֹלִמְפִּית –</p>
</blockquote>

<blockquote>
<p>מִסּוֹף עַד סוֹף כָּל פְּדוּת וְתַכְלִית,</p>
</blockquote>

<blockquote>
<p>רַב הָעַנְוָה וּגְדָל הַמֶּרֶד:</p>
</blockquote>

<blockquote>
<p>מִדְּוַי עֲקֵדַת יָחִיד עַד מְרִי חֲזוֹן הַנָּבִיא</p>
</blockquote>

<blockquote>
<p>כִּי רִחֵם אֶת הָאָדָם וְעִם אֵל מִשְׁפָּטִים עָרָך –</p>
</blockquote>

<blockquote>
<p>פָּרַצְתָּ בִּי, בְּדָמַי, מִזְרָח, נָשִׂיא רִאשוֹן שַׂגִּיא,</p>
</blockquote>

<blockquote>
<p>אָצִיל עַתִּיק עַל דַרְכֵי עוֹלָם,</p>
</blockquote>

<blockquote>
<p>וָאֶכְתֹּב אָז הַמְּגִלָּה, מַזְכֶּרֶת גַּעְגּוּעַי לָךְ,</p>
</blockquote>

<blockquote>
<p>אִגֶּרֶת-תְּפִלָּה</p>
</blockquote>

<blockquote>
<p>לְאַחִים-צוֹפִים שׁוֹמְרִים עַל תַּבְעֵרַת מִזְרָח&#8230;</p>
</blockquote>

<br>  

<h2 id="בנכר">בנכר</h2>

<blockquote>
<p>נִתָּק מֵאָהֳלֵי קָדְשְׁךָ, אֵלִי, מַה תִּכְסַף נַפְשִׁי</p>
</blockquote>

<blockquote>
<p>לְקַנֵּן בֵּין תָּוִים טְמִירִים, חֲקָקוּם מוֹרֵי קֶדֶם</p>
</blockquote>

<blockquote>
<p>בְּאַרְזַת מִקְלְעוֹת מִקְדָּשִים;</p>
</blockquote>

<blockquote>
<p>לָלוּט פָּנֶיהָ בְּקִמְטֵי פָרֹכֶת מְפֻטֶּמֶת קְטֹרֶת,</p>
</blockquote>

<blockquote>
<p>וּבֶשֶׁם אֶצְבְּעוֹת רוֹעוֹת וּקְדֵשׁוֹת,</p>
</blockquote>

<blockquote>
<p>לָשׁוּב עוֹד הַפַּעַם עֵרֻמָּה וּשְׁקוּפָה וְעֵרָה</p>
</blockquote>

<blockquote>
<p>אֶל עַרְבוֹת אוּר כַּשְׂדִּים מְכוֹרָתָהּ– – –</p>
</blockquote>

<blockquote>
<p>זָרוּ לִי דַבְּשׁוֹת גְּמַלִּים מְרִיחִים וְנוֹהִים אַחֲרֵי אֶרֶץ חֲדָשָה,</p>
</blockquote>

<blockquote>
<p>וְצִלְצוּל כֶּסֶף לְשַׂהֲרוֹנֵיהֶם בַחֲנוֹת שֶׁמֶש מִדְבָּר,</p>
</blockquote>

<blockquote>
<p>וּבְבַשֵׂר פֶּלֶא הַמֶּרְחַבְיָה נִחוּמֵי מִסְתּוֹרִים</p>
</blockquote>

<blockquote>
<p>בְּעַרְפִלֵּי עִתִּים רְחוֹקוֹת –</p>
</blockquote>

<blockquote>
<p>כִּי עַתָּה, רָזִי לִי, שׁוֹפַר עָתִיד יִמְשֹׁךְ</p>
</blockquote>

<blockquote>
<p>לְפִתְרוֹנֵי חֹל לְלֹא כָּל רָז וְשַׁבָּתוֹן:</p>
</blockquote>

<blockquote>
<p>בְּדַרְכִּי הַגְּדוֹלָה מֵאַרְצִי-עַרְשִׂי גֹהַץ שִׂכְלִי בְתַחֲרוּת סַנְוֵרִים,</p>
</blockquote>

<blockquote>
<p>טָפַח גְּאוֹנִי בְזִיּוּף נִצְחוֹנוֹת, וּבְמַסְוֵה הַשִּלְטוֹן הִתְאַמֵּר,</p>
</blockquote>

<blockquote>
<p>עָתַק לְשַׁחַק וּלְשִעֲמוּם וּלְמֶרְחַקֵּי תֵבֵל נְבוּבִים,</p>
</blockquote>

<blockquote>
<p>אִם כִּי נָעוּל לְפָנָיו כְּמֵאָז כָּל גַּרְעִין עַל כָּבְדּוֹ וְאָפְלוֹ,</p>
</blockquote>

<blockquote>
<p>וְעַל סִפּוֹ רוֹבֵץ מַעַבֶר סָתוּם כֹּה, וְרָחוֹק מֶנְהוּ עַתָּה</p>
</blockquote>

<blockquote>
<p>כְבִימֵי רְדוֹתוֹ נְמַלִּים וְסִירוֹת שַׁיִט.</p>
</blockquote>

<blockquote>
<p>וְלֹא חָלָה וְלֹא יָדַע מַה נִּתְמַסְכֵּן בְּפִקָּדוֹן חָתוּם זָר,</p>
</blockquote>

<blockquote>
<p>כְּעֶבֶד בְּפֶתַח אֲדוֹנָיו לְבוּש שְׂרָד בְּעָלִים מֻזְהָב,</p>
</blockquote>

<blockquote>
<p>וְלַחֲלִיפוֹת חַסְדָּם וְשוֹטָם יִצְפֶּה לְלֹא הָבֵין – – –</p>
</blockquote>

<blockquote>
<p>אָז יֵש אֲשֶר תִּשְׁאַג נַפְשִׁי שְׁכוּלַת אֲדוֹנָהּ וּמַלְכָּהּ,</p>
</blockquote>

<blockquote>
<p>אֲשֶׁר לוֹ הַשִׁלְטוֹן הַגָּדוֹל וְהַפִּתְרוֹן,</p>
</blockquote>

<blockquote>
<p>לָשוּב אֶל גְּאוֹנָהּ הָרִאשׁוֹן, לִפְדוּת מִבַּרְזֶל וְגֶחָל</p>
</blockquote>

<blockquote>
<p>אֶל חוֹפֵי חִידַת עֵדֶן שֶׁנִּתְבַּדָּה;</p>
</blockquote>

<blockquote>
<p>לִכְרֹעַ פְּרוּזָה וְגֵאָה וּמִתְנַדֶּבֶת לַאֲדוֹנָהּ-אֳלֹהָהּ,</p>
</blockquote>

<blockquote>
<p>מִתְפַּקֶּרֶת קְדוֹשָׁה וּשְׁלֵמָה,</p>
</blockquote>

<blockquote>
<p>עַל עִיֵּי מִגְדְּלֵי הוֹבְרִים בּוֹלְטִים בִּכְחֹל לֵיל כּוֹכָבִים</p>
</blockquote>

<blockquote>
<p>לְמוּל חֶרְמוֹן וַאֲרָרַט</p>
</blockquote>

<blockquote>
<p>בְּחוֹלוֹת אוּר כַּשְׂדִּים שׁוֹמֵמִים&#8230;</p>
</blockquote>

<br>  

<h2 id="בְּשַׁעַרהַמּוֹלֶדֶת">בְּשַׁעַר הַמּוֹלֶדֶת</h2>

<blockquote>
<p>וְאַחֲרֵי יוֹבְלֵי יוֹבְלִים שֶׁל מַלְאָכוּת קְדוֹשָׁה</p>
</blockquote>

<blockquote>
<p>בְּמִצְוַת אֱלֹהֵי-רִאשוֹן אֲבוּתַי:</p>
</blockquote>

<blockquote>
<p>לֵךְ לְךָ מֵאַרְצְךָ וּמִמּוֹלַדְתְּךָ –</p>
</blockquote>

<blockquote>
<p>טַלְטַלוֹת חוֹזֶה מוֹכִיחַ וּשְׁלִיחַ אֲדוֹן כָּל הַגּוֹיִים</p>
</blockquote>

<blockquote>
<p>לִפְלֶשֶׁת, לְצוֹר וּלְרוֹמָא,</p>
</blockquote>

<blockquote>
<p>וְלַמַּעֲרָב כֻּלּוֹ עַל דָּמוֹ הַדֵּהֶה וְאָפֵל,</p>
</blockquote>

<blockquote>
<p>אָשוּב אֶל נוֹף מְכוֹרָתִי עַל חוֹפֵי פְרָת וְחִדֶּקֶל</p>
</blockquote>

<blockquote>
<p>עִם תִּלְיִי וְקַשְׁתִּי וְלוּחוֹת הָאָדָם הַמַּעְפִּיל,</p>
</blockquote>

<blockquote>
<p>לַשְׁתִּים בְּחֹמֶר שִׁנְעָר, נִבַּלְתִּים בְּמֵי שִיחוֹר פֶּלְאי,</p>
</blockquote>

<blockquote>
<p>וּבְאֵשׁ בִּרְקֵי נֶצַח חֲרַתִּים עִם גְּאֻלָּה אַדִּירָה רִאשוֹנָה</p>
</blockquote>

<blockquote>
<p>עַל סִינַי בַּקֹדֶש – – –</p>
</blockquote>

<blockquote>
<p>הָהּ, אֵל נְדוּדַי, שֶׁעִקַּלְתָּ דַּרְכִּי שְׁנוֹת אֲלָפִים</p>
</blockquote>

<blockquote>
<p>לְכָל הַר וּלְכָל בִּקְעָה, בַאֲשֶׁר שָׁם עַם וָשֵׁבֶט</p>
</blockquote>

<blockquote>
<p>רוֹעֶה עֲדָרָיו וְגוֹזֵז צַמְרוֹ לְלֹא רוֹמְמוּת שִׁמְךָ,</p>
</blockquote>

<blockquote>
<p>וּלְלֹא לַפִּידְךָ הַשַׂגִּיא בְדָמוֹ,</p>
</blockquote>

<blockquote>
<p>צַו עַתָּה מַרְגֹּעַ לְרַגְלַי בְּצֵקוֹת חַצְצֵי תֵבֵל כֻּלָּהּ</p>
</blockquote>

<blockquote>
<p>בְּשִפְעַת עֶרְיַת חוֹלוֹת לְשִׁנְעָר שָׂרָתִי בַקֶּדֶם,</p>
</blockquote>

<blockquote>
<p>צַו שִׁכְחָה וּדְמָמָה לִשְׁלִיחוּת לֹא עָלְתָה יָפֶה</p>
</blockquote>

<blockquote>
<p>לֵאלֹהִים וְלָאָדָם.</p>
</blockquote>

<blockquote>
<p>עַל מְרוֹם הָרֶיךָ שֶׁנִּקְרַח שְׁתֹל שׁוּב אֶת הָאָדָם מְנֻכָּש וּמְיֻבָּל,</p>
</blockquote>

<blockquote>
<p>אֶת הָאָדָם מִבְּרֵאשִׁית;</p>
</blockquote>

<blockquote>
<p>וְצַו לִי גְאֻלָּה, אֱלֹהִים,</p>
</blockquote>

<blockquote>
<p>וּסְלִיחָה:</p>
</blockquote>

<blockquote>
<p>הֲלֹא בְשָׁטְחִי לוּחוֹתַי עַל מַפֶּלֶת מִזְבַּח קְדוּמַי</p>
</blockquote>

<blockquote>
<p>וְהָיָה בִזְרֹחַ עֲלֵיהֶם שֶׁמֶש אוּר-כַּשְׂדִים מוֹלַדְתִּי</p>
</blockquote>

<blockquote>
<p>וְנָמַסּוּ לְנַחֲלֵי דָמִים.</p>
</blockquote>

<br>  

<h2 id="קָרְבָּן">קָרְבָּן</h2>

<blockquote>
<p>וְשָׁמָּה אַקְרִיב לְךָ עִם כָּל שַׁחַר וּבִרְפוֹת הַשֶׁמֶש</p>
</blockquote>

<blockquote>
<p>קָרְבַּן-תָּמִיד חָדָשׁ: יוֹם מִימֵי חַיָּי,</p>
</blockquote>

<blockquote>
<p>שִׁלַמְתִּיו עַד הֵנָּה שְׂכַר לַחְמִי וְגִזִּי,</p>
</blockquote>

<blockquote>
<p>וְצִמְאוֹנִי לְשִׁלְטוֹן בֶּעָפָר שָׁנִים שִׁבְעִים</p>
</blockquote>

<blockquote>
<p>בַּאֲשֶׁר יִשְׁלֹט עָלַי אַחֲרֵי אַלְפֵי נְצָחִים.</p>
</blockquote>

<blockquote>
<p>מֵעַתָּה אַקְדִּישׁוֹ לְךָ וְלַשֶּׁמֶש</p>
</blockquote>

<blockquote>
<p>וּלְדַרְכִּי בַנֵּצַח – – –</p>
</blockquote>

<blockquote>
<p>אֶפֶס כִּי נִתְקַלְקְלוּ חֶשְׁבּוֹנוֹת רַבִּים וְנִשְׂגָּבִים</p>
</blockquote>

<blockquote>
<p>מִבְּרֵאשִׁית וְעַד הֲלוֹם;</p>
</blockquote>

<blockquote>
<p>וְלֹא לִי לְהַקְפִּיד וּלְהַתְרִיעַ, אֵלִי, הֵן חֵלֶק כְּחֵלֶק</p>
</blockquote>

<blockquote>
<p>הִפְסַדְנוּ, וְאוּלַי עוֹד הֶעְדַּפְתָּ אָתָּה:</p>
</blockquote>

<blockquote>
<p>הֲלֹא גַם מֻכֶּה וְנֶעֱלָב יִשְׁקֹט הַיֶּלֶד וְיִשְׁכַּח נִזְקוֹ,</p>
</blockquote>

<blockquote>
<p>וְלֹא יְחַטֵּא אֲבֵדַת אָבִיו הָרַבָּה,</p>
</blockquote>

<blockquote>
<p>הַחַי לָנֶצַח בְּנִסְיוֹנוֹתָיו וּבְשִׁגְגוֹת מִכְלָלָיו</p>
</blockquote>

<blockquote>
<p>וְלֹא יַרְגִּיעַ –</p>
</blockquote>

<blockquote>
<p>אַךְ כַּתַּר קָט. יֵש לִי רַחַש סוֹד, שִׁכְלוּל אַחֲרוֹן,</p>
</blockquote>

<blockquote>
<p>שֶׁמִצִּנְעַת כִּשְׁלוֹנוֹ לְךָ יִלְחַש, אָב זָקֵן וְאַדִּיר,</p>
</blockquote>

<blockquote>
<p>בִּנְךָ עֲיֵף זְמָנִים וּדְרָכִים:</p>
</blockquote>

<blockquote>
<p>אוּלַי, אוּלַי קָם הַיּוֹם לִקְרוֹא חַג וְשַבָּתוֹן</p>
</blockquote>

<blockquote>
<p>לָאָדָם שֶׁנִּפָּת בִּשְׁגָגָה לַשִּׁלְטוֹן</p>
</blockquote>

<blockquote>
<p>וּמְזָרֵז מֵאָז לְלֹא-מוֹצָא דוֹרוֹתָיו לַקָטֶל –</p>
</blockquote>

<blockquote>
<p>שֶׁקָרָאתָ כְּבָר, יוֹצֵר סַעַר וּסְלָעִים,</p>
</blockquote>

<blockquote>
<p>לִלְטָאָה עַגְבָנִית חוֹגֶגֶת בְּמַלְכוּת דְּשָׁאֶיהָ</p>
</blockquote>

<blockquote>
<p>וּלְמַרְגָּלִית מִתְפַּנְקָה בְאַלְמְנוּת צִדְפָּהּ.</p>
</blockquote>

<br>  

<h2 id="פָּלִיט">פָּלִיט</h2>

<blockquote>
<p>עַל סַף אַרְצִי בִתְפִלָּה אֶתְחַטֵּא</p>
</blockquote>

<blockquote>
<p>לִפְנֵי מוֹלַדְתִּי וֵאלֹהַי הַמִּתְנַכְּרִים</p>
</blockquote>

<blockquote>
<p>וְכֹה אֶתְוַדַּע לָמוֹ:</p>
</blockquote>

<blockquote>
<p>אֲנִי הַדּוֹר הָעַז, שֶׁחָלַף וְעַצְמוֹתָי מַבְהִיקוֹת</p>
</blockquote>

<blockquote>
<p>מִתַּחַת פַּעֲמֵי אֹרְחוֹת מִדְבָּר</p>
</blockquote>

<blockquote>
<p>בְּחוֹלוֹת קֹדֶש, שֶׁלָטְפוּ כַפּוֹת מוֹרְדִים וְחוֹזִים</p>
</blockquote>

<blockquote>
<p>לְלֹא מַעֲנֶה וּמַרְגֹּעַ –</p>
</blockquote>

<blockquote>
<p>כִּי יָנוּס אַחֲרוֹן נִין נְשִׂיא שֵׁבֶט בֶּדוּאִים</p>
</blockquote>

<blockquote>
<p>שֶׁפָּשַׁע בְּמוֹרֶשֶׁת פְּרָזוֹת</p>
</blockquote>

<blockquote>
<p>מֵעָרֵי שַׁלְוָה וְשַׁדְמוֹת שׂבַע שֶׁנִּדַּח שָׁמָּה,</p>
</blockquote>

<blockquote>
<p>כִּי חָשַׁק כָּפָן יְמַרְטֵט דָּמָיו הַנִּגְדָּשִׁים-רְווּיִים,</p>
</blockquote>

<blockquote>
<p>וְרֵיחַ מֶיִם חַיִים בְּמַהֲלַךְ שְׁלֹשֶׁת יָמִים,</p>
</blockquote>

<blockquote>
<p>וּבְנַפְשׁוֹ יֵעוֹר גֹּעַל אָבוֹת לְמִקְלְטֵי אֲבָנִים;</p>
</blockquote>

<blockquote>
<p>וּרְדוּף חֲלוֹם פַּלָּצוּת, חֲנוּק כָּל אָסְמֵי שִׁפְעָה,</p>
</blockquote>

<blockquote>
<p>וְסָגוֹר פִּתְרוֹן רַק עַל שֶׁבַע חוֹמוֹתָיו,</p>
</blockquote>

<blockquote>
<p>נְקַם קְנָאוֹת אַז לֵאלֹהֵי פִרְזוֹתָיו יִשָּׁבַע,</p>
</blockquote>

<blockquote>
<p>בְּעֵינוֹ וּבְנַפְשׁוֹ אֲקַנֵּן</p>
</blockquote>

<blockquote>
<p>ולְפֶתַח אָהֳלוֹ אֶרְבַּץ – מַזְכֶּרֶת שְׁבוּעַת קֹדֶש.</p>
</blockquote>

<br>  

<blockquote>
<p>אֲנִי נִהַלְתִּי עֶדְרֵי צֹאנִי בְמִרְעֵי תֵבֵל כֻּלָּהּ</p>
</blockquote>

<blockquote>
<p>עֲטוּפִים וְקֵרְחִים;</p>
</blockquote>

<blockquote>
<p>וְגֻבַּל דָּמִי בִצְעִיֵפי בְקַר הַגּוֹיִים</p>
</blockquote>

<blockquote>
<p>לְזַבֵּל מַעֲנִיּוֹת שְׂדוֹתָם הַמַּפְרִיאִים,</p>
</blockquote>

<blockquote>
<p>וּבֵין שְׁפַתֵיהֶם קָלַח לְהַחְלִים נִרְזוֹת צֹאנָם,</p>
</blockquote>

<blockquote>
<p>שֶׁכִּרְסְמוּ כָּל לַעֲנָה מֵאֵבוּס כֹּהֲנֵיהֶם&#8230;</p>
</blockquote>

<blockquote>
<p>וּבְעֶרֶב אַחֲרוֹן לַגּוֹלָה נִזְכַּרְתִּי:</p>
</blockquote>

<blockquote>
<p>עוֹד לֹא לָחַךְ עֶדְרִי אֲנִי כָרֵי בָשָׁן וְנַהֲרַיִם,</p>
</blockquote>

<blockquote>
<p>לֹא לָקַק אַשְׁדֵי שִׂיאוֹן וְהֹר הָהָר</p>
</blockquote>

<blockquote>
<p>כִּי נֶאֱסַף בְּעוֹד יֹומוֹ גָדוֹל מֵרִבְצֵי פַדָּן וְכִנֶרֶת</p>
</blockquote>

<blockquote>
<p>לְהֵד חֲלִיל הָרוֹעֶה שֶׁשֵׂרַךְ דַּרְכּוֹ וְהִתְגַּלְגֵּל</p>
</blockquote>

<blockquote>
<p>בְּרַעַם חָזוֹן מַעֲרָבָה.</p>
</blockquote>

<br>  

<blockquote>
<p>עַל רְבָצִים זָרִים פַּעֲמוֹנֵי מַעֲרָב שִׁמְּעוּ חֲנִיכֵי גּוֹיִים</p>
</blockquote>

<blockquote>
<p>וָאֶפְלֹט פֹּה לְהָעִיר שׁוֹפַר מִזְרָח עַתִּיק,</p>
</blockquote>

<blockquote>
<p>שֶׁנָּדַם אֵי-שָׁם טֶרֶם עֵת עַל מִצְפֵּה-שֶׁלֶד סוֹמֵר</p>
</blockquote>

<blockquote>
<p>בְּאוּר כַּשְׂדִּים הַקּוֹרֶנֶת בְּשֶׁמֶש בְּרֵאשִׁית.</p>
</blockquote>

<br>  

<h2 id="הַמֶּלֶך">הַמֶּלֶך</h2>

<blockquote>
<p>נִמְרֹד, נִמְרֹד! מַדּוּעַ בּוֹשֵש פִּרְדְּךָ הַיּוֹם,</p>
</blockquote>

<blockquote>
<p>וְדַרְכֵי הָעֶרֶב כְּבָר נִתְכַּנְסוּ אֶל שִׁקְתוֹת הַתּוֹלָע</p>
</blockquote>

<blockquote>
<p>לִמְרַאשׁוֹתֵי אֲרָרָט.</p>
</blockquote>

<blockquote>
<p>עוֹקְפִים צִלְלֵי עֲנָקִים גִּזְעֵי אֲרָזִים מְסֻדָּקִים,</p>
</blockquote>

<blockquote>
<p>מְשַׁפִּים אֹזֶן לַמֶּרְחָק לְלֹא הָבֵן חִידַת הַדְּמִי</p>
</blockquote>

<blockquote>
<p>שֶׁרָבְצָה פֹּה אַדִּירָה וּמְסֻגָּרָה,</p>
</blockquote>

<blockquote>
<p>עַל פֶּתַח שַׁעֲרֵי קֶדֶם וְתולְדוֹת גּוֹיִים;</p>
</blockquote>

<blockquote>
<p>וְתָהוּ לֵיל לֵילוֹתַיִם עַל דַּרְכֵי אַכַּד אֲבֵלוֹת,</p>
</blockquote>

<blockquote>
<p>וְקַשְׁתוֹתָם לִמְרַאשׁוֹתֵיהֶם,</p>
</blockquote>

<blockquote>
<p>וּבְעָרְקָם מִלַּעַג סְתָרִים שֶׁיִּצְפֹּן סוֹד כִּשְׁלוֹן עַמִּים</p>
</blockquote>

<blockquote>
<p>וְנִתְקְלוּ רַגְלֵיהֶם הַחֲסֻנּוֹת בְּגַרְמֵי סְלָעִים לֹא-סְלָעִים,</p>
</blockquote>

<blockquote>
<p>שָׁם תַּלְבֵּנָּה עַצְמוֹת עֶדְרֵי פִילֶיךָ בְדֶרֶך</p>
</blockquote>

<blockquote>
<p>בּוֹאֲךָ נִינְוֵה הַבִּירָה.
 &#8212;&#8212;-
<br></p>
</blockquote>

<blockquote>
<p>לִפְנוֹת שַׁחַר שַׁבְתָּ רַגְלִי: מַה קָּרָה לְךָ, גִּבּוֹר,</p>
</blockquote>

<blockquote>
<p>בְּיוֹם וּבְלַילָה אָרֹך בֵּין הַרְרֵי נְמֵרִים?</p>
</blockquote>

<blockquote>
<p>הֲמֵירוֹתָ קַשְׁתְּךָ בְּמַקֵּל נְדוּדִים וּלְבֵנִים תְּדַרְדֵּר</p>
</blockquote>

<blockquote>
<p>מִגְּאוֹן מִגְדַּל מַלְכוּת לְשִׁנְעָר,</p>
</blockquote>

<blockquote>
<p>לְבַסֵּס אֹהֶל מָךְ וּלְסַכְּכוֹ מִפְּנֵי שְׁרַב אַרְצְךָ</p>
</blockquote>

<blockquote>
<p>בְּלַבְלֵב שִׁמְשָהּ בְּתַעֲצוּמוֹת.</p>
</blockquote>

<blockquote>
<p>דָּגְרוּ דוֹרֵי-דוֹרוֹת נְשָרִים בָּאֶרֶז הָרַךְ, שֶׂנָטַעְתָּ</p>
</blockquote>

<blockquote>
<p>בְּטֶרֶם צֵאתְךָ אֶתְמוֹל-תְּמוֹל לַצָּיִד;</p>
</blockquote>

<br>  

<blockquote>
<p>פַּסּוּ מָגִים וְאֵפוֹד, וְאֵל בְּרֵאשִׁית שַׁלִּיט וְנִשְׂגָּב,</p>
</blockquote>

<blockquote>
<p>לְפָנָיו צַדְתָּ וְסָגַדְתָּ,</p>
</blockquote>

<blockquote>
<p>נִשָׂא עַל דַּבְּשׁוֹת גְּמַלִּים וָאֳנִיוֹת עַוָּא וְאֵילַת</p>
</blockquote>

<blockquote>
<p>אֶל כָּל הַר וְחֹרְשָׁה וּמִנְהָרָה,</p>
</blockquote>

<blockquote>
<p>דָּגָה דְמֻיּוֹת לָרֹב בְּחֵמָר, בְּעֵץ וּבְשַׁיִשׁ,</p>
</blockquote>

<blockquote>
<p>עַד עָיֵף נִקְלֶה יָרַד וְשָכֵן בַּבָּשָר – חַי וּמֵת כָּאָדָם,</p>
</blockquote>

<blockquote>
<p>אֵל בְּרֵאשִׁית מִתְחַפֵּשׂ - - -</p>
</blockquote>

<blockquote>
<p>רַק יִצְבָּא עוֹד מַעְגַּל כּוֹכָבִים עַל זְבוּלְךָ שֶׁשָּׁמֵם</p>
</blockquote>

<blockquote>
<p>רַב זֹהַר וְאֵמוּן לְשִׁנְעָר וּלְמַלְכָּהּ;</p>
</blockquote>

<blockquote>
<p>וּבִסְרֹחַ שַׁלִּיטִים זָרִים עַל מַצְּעֵי אֲטוּנֶיךָ</p>
</blockquote>

<blockquote>
<p>לִסְבֹּא דוֹדֵי בְנוֹת אַמְהוֹתֶיךָ וּלְהִשְׁתַּחֵץ בְּתָקְפָּם,</p>
</blockquote>

<blockquote>
<p>וְזָכַר לֵיל כַּשְׂדִּים שְׁאוֹן חַגֵּי נְעוּרִים קַדְמוֹנִים,</p>
</blockquote>

<blockquote>
<p>כִּי יָשַׁב נִמְרֹד לָחֹג בְּהַרְמוֹנוֹ, וּבְדָמוֹ הִתְלַכְּדוּ בְסַעַר</p>
</blockquote>

<blockquote>
<p>שְׂחוֹק מְצִלְתַּיִם לְנַעֲרָה עַל מִשְׁקַע מַרְבַדִּים,</p>
</blockquote>

<blockquote>
<p>וְנַהֲמָה עַלִּיזָה לְלָבִיא, שֶׁנִּפְגַּש עַל עַרְבוֹת חֲוִילָה</p>
</blockquote>

<blockquote>
<p>אֶת אוֹיְבוֹ הֶחָסֹן וְזָקוּף, בְּחִיר נִינִים לְתוּבַל קַיִן&#8230;</p>
</blockquote>

<br>  

<blockquote>
<p>מַה בּוֹשַׁשְׁתָּ לָבוֹא, כִּי חָדְלוּ כָּל אֵלֶּה, חָדֵלוּ,</p>
</blockquote>

<blockquote>
<p>וּכְנֵר תֵּט אֶת גָוְךָ וּבְמַטְּךָ תְגָרֵש כְּפִירִים</p>
</blockquote>

<blockquote>
<p>נֵעוֹרִים לְפַעֲמֵי שַׁלִּיטָם מִקֶּדֶם?</p>
</blockquote>

<br>  

<blockquote>
<p>אֲהָהּ, כִּי הָלַך נִמְרֹד הַמֶּלֶך, גִּבּוֹר צַיָּד לִפְנֵי אֲדוֹנָי,</p>
</blockquote>

<blockquote>
<p>לִרְעוֹת בְּמִרְעֵי הַשָּׁלוֹם נְמֵרִים וּגְדָיִים יַחְדָּו,</p>
</blockquote>

<blockquote>
<p>וַיְהִי לְקֶלֶס לְנַנָּסֵי צַיָּדִים בְּעַרְבוֹת הַמַּעֲרָב&#8230;</p>
</blockquote>

<br>  

<h2 id="הַמַּלְכָּה">הַמַּלְכָּה</h2>

<blockquote>
<p>כִּי יְפַצֵּח הָרוּחַ שְׂרִידֵי חֳרָבוֹת</p>
</blockquote>

<blockquote>
<p>וְיִנְהַק בַּחֲלִיל גְּבוּרוֹת שְׁמָמָה,</p>
</blockquote>

<blockquote>
<p>הִיא תִלְחַש בִּרְתֵת: קֶרֶן נִמְרֹד יָרִיעַ</p>
</blockquote>

<blockquote>
<p>בְּעִקְּבוֹת רְאֵמִים.</p>
</blockquote>

<blockquote>
<p>כִּי תַנִּים יְתַנּוּ בְתַאֲנַת פַּלָּצוּת</p>
</blockquote>

<blockquote>
<p>בְּלֵיל נֶסֶך קָדוֹשׁ לִלְבָנָה שַׁלֶּטֶת,</p>
</blockquote>

<blockquote>
<p>הִיא אָזְנִי תְפַנֵּק:</p>
</blockquote>

<blockquote>
<p>שְׁמַע זִמְרַת קְדֵשׁוֹת בִּמְהֹר כַּלָּה-מַלְכָּה</p>
</blockquote>

<blockquote>
<p>אֶת קְטֹרֶת בְּתוּלֶיהָ לַגִּבּוֹר.</p>
</blockquote>

<blockquote>
<p>כִּי יִסְפֹּק פְּרָת בְּלֵיל הִתְקַדֵּש חָג</p>
</blockquote>

<blockquote>
<p>לְלֹא צֶלְצְלִים וּתְשׁוּאוֹת מוֹעֵד</p>
</blockquote>

<blockquote>
<p>גַּלֵּי אֵבֶל עַל פְּנֵי קַדְרוּת חוֹפָיו,</p>
</blockquote>

<blockquote>
<p>הִיא תָּשִׁיר שִׁיר כְּלוּלוֹת לְדוֹד בֶּן נְפִילִים,</p>
</blockquote>

<blockquote>
<p>שֶׁחָמַק מֵחֹרְשַׁת אֱלִילוֹת מִתְעַלְּסוֹת</p>
</blockquote>

<blockquote>
<p>לְרֵיחַ בְּנוֹת אָדָם רִאשׁוֹנוֹת,</p>
</blockquote>

<blockquote>
<p>וַיִּישַׁן שְׁנַת אַבִּיִרים בִּמְעָרַת הַחֶרְמוֹן</p>
</blockquote>

<blockquote>
<p>בִּזְרוֹעוֹת נְעָרוֹת מַבְכִּירוֹת פְּרִי-פִטְרָן,</p>
</blockquote>

<blockquote>
<p>שְׁכוּר בָּסְרָן הֶחָרִיף שֶׁצֻּנַּן לָרֶגַע</p>
</blockquote>

<blockquote>
<p>בְּגַלֵּי הַפַּרְפָּר וַיִּלְהַט וַיִּבְגֹּר כְּבַד עָסִיס,</p>
</blockquote>

<blockquote>
<p>מְעֻגָּל וּמְשֻׁקָּד רְסוּס טִלְלֵי כִימָה.</p>
</blockquote>

<blockquote>
<p>הָהּ, עוּרָה, דּוֹד גִּבּוֹר,</p>
</blockquote>

<blockquote>
<p>וְהַאֲזֵן מַנְגִינַת אֶצְעָדוֹת</p>
</blockquote>

<blockquote>
<p>הַיָּפָה, שַׁלִּיטָה בַכַּלּוֹת,</p>
</blockquote>

<blockquote>
<p>בְּפָרְשָׂהּ כַּפֶּיהָ בִתְפִלַּת עֲגָבִים,</p>
</blockquote>

<blockquote>
<p>וּבְמָלְקָהּ קְשַׁת-רוּחַ אֶת תּוֹרָהּ הַלָּבָן</p>
</blockquote>

<blockquote>
<p>וּתְפַטֵּם אֶת דָּמוֹ בְּבִזְכֵי הַזָּהָב</p>
</blockquote>

<blockquote>
<p>רֶקַח קְנָאוֹת לָאֲשֵׁרָה.</p>
</blockquote>

<br>  

<blockquote>
<p>מְלַחֲכִים גַּלֵּי פְרָת רִשְׁפֵּי סְפַרְוָיִם,</p>
</blockquote>

<blockquote>
<p>הַגּוֹלְשִׁים מֵעֵינֵי שְׁמִירָמִית הַמַּלְכָּה.</p>
</blockquote>

<br>  

<h2 id="כְּלוּלוֹת">כְּלוּלוֹת</h2>

<blockquote>
<p>סְלַח לִי, אֳלֹהַי, יַעֲרוֹתַי וְעַרְבוֹתַי</p>
</blockquote>

<blockquote>
<p>מֵהָאֲרָרַט עַד שְׁבָא וְנַהֲרוֹת כּוּשׁ</p>
</blockquote>

<blockquote>
<p>אֲשֶׁר הֶעֳוֵיתִי וּפָשַׁעְתִּי</p>
</blockquote>

<blockquote>
<p>שֶׁלֹּא לְצֹרֶךְ:</p>
</blockquote>

<blockquote>
<p>כִּי גָּאוּ נַחְשׁוֹלֵי נְעוּרַי אָשְׁרִי פִּתְאֹם,</p>
</blockquote>

<blockquote>
<p>וְלִבְלְבוּ מְלֵאִים וּמְרֻבָּבִים.</p>
</blockquote>

<blockquote>
<p>וּמִגַּאֲוָתִי בֵאלֹהַי הַגָּדוֹל,</p>
</blockquote>

<blockquote>
<p>וּמִשֶּׁפַע שְׂשׂוֹנִי בוֹ שֶמְּצָאתִיו בֵּין נַהֲרוֹת עֵדֶן,</p>
</blockquote>

<blockquote>
<p>וְעַל דַּרְכֵי כַּשְׁדִּים וְחֶרְמוֹנִים,</p>
</blockquote>

<blockquote>
<p>וְלֹא יָדַעְתִּי לְהִזְדַּוֵּג לוֹ זִוּוּג דּוֹדִים בְּאַפִּרְיוֹנָם,</p>
</blockquote>

<blockquote>
<p>מְסֻכַּךְ יְרִיעוֹת מֶשִׁי מֵעַיִן זָרָה וְקַנְתָּנִית,</p>
</blockquote>

<blockquote>
<p>וְלֹא אִמַּצְתִּיו לִי עַל כָּל בָּמָה טְלוּאָה בְצִלְלֵי חוֹפַי,</p>
</blockquote>

<blockquote>
<p>וּבְכָל מִסְגָּד צָפוּן בֵּין שְׂדֵרוֹתַי,</p>
</blockquote>

<blockquote>
<p>לְהַחֲזִיקוֹ לִי, רַק לִי, בְּקִנְאַת כַּלָּה רַכָּה,</p>
</blockquote>

<blockquote>
<p>בְּקִשּׁוּרֵי רַעֲיַת נְעוּרִים</p>
</blockquote>

<blockquote>
<p>בְּמִשְׁתֵּה גַנָּהּ הַנָּעוּל.</p>
</blockquote>

<br>  

<blockquote>
<p>סְלַח לִי כִּי בְנַסוֹתְךָ חֶסֶד נְעוּרַי</p>
</blockquote>

<blockquote>
<p>לֶךְ לְךָ מֵאַרְצְךָ –</p>
</blockquote>

<blockquote>
<p>לֹא הִשְׂכַּלְתִּי לְמָאֵן וְלַעֲנוֹת,</p>
</blockquote>

<blockquote>
<p>כִּי טוֹב וְנָעִים שִׁבְתֵּנוּ שֶׁבֶת דּוֹדִים</p>
</blockquote>

<blockquote>
<p>לָעַד בְּשֶׁמֶש כַּשְׂדִּים וּבְלֵילוֹת סוֹד לְאוּר.</p>
</blockquote>

<blockquote>
<p>וּבְרַהֲבִי הַנִּבְעָר הִזְעַקְתִּי מִן כָּל הַר,</p>
</blockquote>

<blockquote>
<p>מִמִּגְדָּל וּמִתֹּרֶן,</p>
</blockquote>

<blockquote>
<p>אֶת כָּל פִּרְאֵי רוֹעִים אֶל חַג כְּלוּלוֹתַי,</p>
</blockquote>

<blockquote>
<p>וָאֲחַלֵק אֶת דּוֹדִי-אֱלֹהַי שֶׁבָּחַר בִּי, רַק בִּי,</p>
</blockquote>

<blockquote>
<p>הַשְּׁזוּפָה צְחוֹרָה, חֲצוּבַת מְכוֹרַת שַׁיִשי,</p>
</blockquote>

<blockquote>
<p>עִמָּהֶם – עִם כֻּלָּם, כֻּלָּם</p>
</blockquote>

<blockquote>
<p>בְּמִשְׁתֵּה הַכְּלוּלוֹת.</p>
</blockquote>

<br>  

<h2 id="מִנְחָה">מִנְחָה</h2>

<blockquote>
<p>וְזֹאת עוֹד זֹאת הֵבֵאתִי לָכֶם, אַרְצִי וֵאלֹהַי,</p>
</blockquote>

<blockquote>
<p>מִנְחַת קֹדֶש קָדָשִׁים,</p>
</blockquote>

<blockquote>
<p>אֲשֶׁר הִצַּלְתִּיהָ מִמַּלְתְּעוֹת עִמְקֵי שָׂפָה</p>
</blockquote>

<blockquote>
<p>בָּרָה וְרַעֲנָנָה – אֶת שְׁפַת קַדְמִי.</p>
</blockquote>

<blockquote>
<p>וְהִיא, יוֹנַת חוֹפְכֶם, נִשְּׁרָה גֵאָה לְאַרְזֵיכֶם</p>
</blockquote>

<blockquote>
<p>תַּמְלִיץ עָלַי,</p>
</blockquote>

<blockquote>
<p>כִּי שָׁמֹר שְׁמַרְתִּיהָ מִשִׁכְחָה וּמֵחִלּוּל,</p>
</blockquote>

<blockquote>
<p>וְעַל עֶדְנָתָהּ, רֵאשִׁית כָּל עֶדְנָה, אֲשֶׁר לֹא תִבֹּל,</p>
</blockquote>

<blockquote>
<p>וְעַל בָּשְׂמָהּ אָרַתּוּ בְגַנֵּיכֶם אֲשֶׁר לֹא יָפוּג;</p>
</blockquote>

<blockquote>
<p>וַאֲשֶׁר כְּאַבִּיר נֶאֱמָן נִהַלְתִּי אוֹתָהּ</p>
</blockquote>

<blockquote>
<p>בְּתַכְרִיךְ שַׁלִּיטוֹת</p>
</blockquote>

<blockquote>
<p>מִפָּרַס עַד סְפָרַד וּלְאַרְצוֹת מָגוֹג וּמֶשֶׁך,</p>
</blockquote>

<blockquote>
<p>וַאֲשֶׁר בִּמְרוּדֵי וּבִדְוַיֵּי, אֲסוּף חֶרְפָּה וּנְדוּדִים,</p>
</blockquote>

<blockquote>
<p>זָקַפְתִּי רֹאש וּמְעֻטָּר שְׂרִידֵי שִׁלְהֵי מַלְכוּת,</p>
</blockquote>

<blockquote>
<p>בִּבְלוֹיֵי גְלוֹמֵי מִשְׁיִי בְתָא שַׁבָּתוֹן,</p>
</blockquote>

<blockquote>
<p>מִשִׁירֵי גְבָל בְּמוֹעֲדֶיהָ, מֵרֹן קְדֵשׁוֹת בָּבֵל,</p>
</blockquote>

<blockquote>
<p>מִזִּמְרוֹת יָהּ עַל הַרְרֵי צִיוֹן,</p>
</blockquote>

<blockquote>
<p>בְּרַחַשׁ תְּפִלּוֹת צְרוּפוֹת, שֶׁבָּלְמוּ שַׁאֲגַת מִרְדִּי,</p>
</blockquote>

<blockquote>
<p>עַל אַדְמַת נֵכָר שַׁרְתִּי לָהּ כִּי חַם לְבָבִי</p>
</blockquote>

<blockquote>
<p>קְשֵׁה צִפִּיָּה, לְלֹא מָחָר מָחֳרָתָיִם –</p>
</blockquote>

<blockquote>
<p>אֲשֶׁר לֹא תִּרְאֶה בְשׁוּלֵי טִיט הַפֶּרֶךְ</p>
</blockquote>

<blockquote>
<p>שֶׁדָּבַק בָּם בְּזָכֳלִי בְעוּט כָּל רֶגֶל בְּעָלִים</p>
</blockquote>

<blockquote>
<p>עַד אֲשֶׁר בְּזָהֳרָהּ שׁוּב נִזְקַפְתִּי,</p>
</blockquote>

<blockquote>
<p>וָאָשׁוּב לְחוֹנֵן שִּמְמוֹת מַלְכוּתִי</p>
</blockquote>

<blockquote>
<p>אֶבְיוֹן – מֶלֶךְ.</p>
</blockquote>

<br>  

<h2 id="עֲקָרָה">עֲקָרָה</h2>

<blockquote>
<p>שַׁפְרִיר אַרְצִי גִּבֵּר אוֹתִי, שִׁעֲשַׁע אוֹתִי,</p>
</blockquote>

<blockquote>
<p>שִׁמְמַת אַרְצִי קָרְנָה, רַנָּה:</p>
</blockquote>

<blockquote>
<p>בְּהִתְמַהְמַהֲךָ כְּרוּבֵי עֶדְנִי עָפוּ לְבַקֶּשְׁךָ,</p>
</blockquote>

<blockquote>
<p>כִּי דָאֲגוּ לְךָ וְלִי וּלְתִפְאֶרֶת עוֹלָם</p>
</blockquote>

<blockquote>
<p>שֶׁלֹּא תִנָּתֵק.</p>
</blockquote>

<blockquote>
<p>וּבָתָה נִטַּשׁ עֶדְנִי: בָּגַד אַחֲרוֹן עֳפָרִים</p>
</blockquote>

<blockquote>
<p>בְּסֻבְּכִי וּבְמַעְיָנִי.</p>
</blockquote>

<blockquote>
<p>וְעוֹבֵר אֹרַח קַרְצָן בְּתַמְרוּרֵי בְשוֹרוֹת</p>
</blockquote>

<blockquote>
<p>שָׁלַח לָשׁוֹן רָעָה:</p>
</blockquote>

<blockquote>
<p>בְּשׁוּטְךָ עַל פְּנֵי יַמֵּי גוֹלָה דִּגְלִי שַׁח,</p>
</blockquote>

<blockquote>
<p>מִפְּנֵי גֵאוּת סְעָרִים טֹרַף,</p>
</blockquote>

<blockquote>
<p>כִּי אַתָּה לֹא פִסַּגְתּוֹ מַעְלָה-מַעְלָה,</p>
</blockquote>

<blockquote>
<p>לֹא תְקַעְתּוֹ עַל רֹאשׁ מִרְדְּךָ,</p>
</blockquote>

<blockquote>
<p>כִּי קָם נְקַם חֲזוֹנְךָ בְּאַרְצוֹת גּוֹיִים</p>
</blockquote>

<blockquote>
<p>בְּיוֹם זְעָמִים.</p>
</blockquote>

<br>  

<blockquote>
<p>וְהֵלֶך שֵׁנִי בִנְאוּם הָאַשְׁמָה הֶחְזִיק:</p>
</blockquote>

<blockquote>
<p>כִּי חִלַּלְתָּ כּוֹס זְהָבִי עַל כָּל שֻׁלְחַן חַג</p>
</blockquote>

<blockquote>
<p>בְּיוֹם נִצָּחוֹן לְשׁוֹבֶיךָ,</p>
</blockquote>

<blockquote>
<p>וְחָזְךָ חֲנוּק לְהָבִים;</p>
</blockquote>

<blockquote>
<p>כִּי לֹא שָׁפַכְתָּ אַרְצָה רִקְחֵי תַנְחוּמֵיהֶם</p>
</blockquote>

<blockquote>
<p>וְאֶתְנַן נִסְכָּם לֹא זִהַמְתָּ,</p>
</blockquote>

<blockquote>
<p>וְלֹא הִכִּירוּ בְךָ כָּל כּוֹבְשֵׁי עַמִּים,</p>
</blockquote>

<blockquote>
<p>כִּי רֵאשִׁית מַעְיָנִים רָחֲצוּ רַגְלֶיךָ,</p>
</blockquote>

<blockquote>
<p>וּבְתוּלַת גְּפָנִים לְךָ הִבְכִּירָה מִגְדָּהּ.</p>
</blockquote>

<blockquote>
<p>הָהּ, כִּי לֹא נָהַמְתָּ אָז, כִּי עִפַּרְתָּ בְכֶתֶר רָהְבָם</p>
</blockquote>

<blockquote>
<p>בְּרֶמֶץ יַחְשִׂי שֶׁטֶּרֶם יִצְנָן אִתְּךָ –</p>
</blockquote>

<blockquote>
<p>וַאֲנִי בְכוֹר כְּפִירִים רִבִּיתִיךָ, שִׁלַּחְתִּיךָ.</p>
</blockquote>

<br>  

<blockquote>
<p>וַאֲנִי אֵם וְדוֹדָה רַבַּת צַעַר וְרַחֲמִים,</p>
</blockquote>

<blockquote>
<p>נָטַעְתִּי יוֹם וְיוֹם בְּעֵדֵן חָדָשׁ שׂוֹרֵק,</p>
</blockquote>

<blockquote>
<p>כִּי יִשְׂגֶּה עָנֵף רָם לְשַׁחַר שׁוּבְךָ;</p>
</blockquote>

<blockquote>
<p>וְעוֹד גָּנוּז אֶצְלִי, מִימֵי קֶדֶם עֻתַּד,</p>
</blockquote>

<blockquote>
<p>לְךָ דֶגֶל שָׁנִי, וְסוּפַת עַמִּים</p>
</blockquote>

<blockquote>
<p>תְּקֻפַּל לְמַרְגְּלוֹתָיו.</p>
</blockquote>

<br>  

<blockquote>
<p>וַאֲנִי לֹא נִרְגַּנְתִּי כָּל הַיָּמִים, לֹא נִשְׁבַּעְתִּי</p>
</blockquote>

<blockquote>
<p>אֵיבַת נָקָם לְנָשִׂיא וְדוֹד שֶׁבָּגַד,</p>
</blockquote>

<blockquote>
<p>כִּי הֻגֵּד הֻגַּד לִי: מְצַפֶּה אַתָּה שָׁם</p>
</blockquote>

<blockquote>
<p>לַמָּשִׁיחַ,</p>
</blockquote>

<blockquote>
<p>אֲשֶׁר כָּל יוֹם וְיוֹם גַּחְתִּי, כָּפַן רַחְמִי הַגָּדוֹל</p>
</blockquote>

<blockquote>
<p>מִפְּרָת וְעַד הַשִׁיחוֹר</p>
</blockquote>

<blockquote>
<p>בְּנַחְשׁוֹלֵי רַחֲמֵי-אוֹנִים,</p>
</blockquote>

<blockquote>
<p>וְלֹא הֲרִיתִיו;</p>
</blockquote>

<blockquote>
<p>אֲשֶׁר בְּחֶבְלֵי נֶַצח חַלְתִּי, כִּי מֵעַי צָעֲקוּ</p>
</blockquote>

<blockquote>
<p>מִיָּם הַקַּדְמוֹנִי עַד קַצְוֵי אַחֲרוֹן אִיַּי</p>
</blockquote>

<blockquote>
<p>בְּנַהֲמַת גְּאֻלָּה לוֹ –</p>
</blockquote>

<blockquote>
<p>וְלֹא חִבַּלְתִּיו,</p>
</blockquote>

<blockquote>
<p>כִּי לֹא הָיִיתָ עִמִּי פֹה אַלּוּפִי, דוֹדִי.</p>
</blockquote>

<br>  

<h2 id="מִזְרָחוּמַעֲרָב">מִזְרָח וּמַעֲרָב</h2>

<blockquote>
<p>וַאֲנִי יָדַעְתִּי כָּל תַּעֲלוּלֵי זְדוֹנְךָ, מִזְרָח,</p>
</blockquote>

<blockquote>
<p>שְׁרִירוּת יָפְיְךָ הָרָעוּל וּזְמַם הָאַכְזְרִיּוּת</p>
</blockquote>

<blockquote>
<p>אֵלָיו יְנֻפְּצוּ דָכְיֵי רַחֲמֶיךָ.</p>
</blockquote>

<blockquote>
<p>וָאֵדַע גַּעְגּוּעֶיךָ הָרִאשׁוֹנִים אֶל הַמִּדְבָּר,</p>
</blockquote>

<blockquote>
<p>וְאֶל קִדְמַת תֹּהוּ נִכְנָף תַּחַת שׁוּלֵי אַלְךָ</p>
</blockquote>

<blockquote>
<p>הַמִּסְתּוֹלֵל בּוֹ בְּמִשְׂחַק אַחֲרִית וּבְרֵאשִׁית;</p>
</blockquote>

<blockquote>
<p>וְאֶת כָּל סִגּוּף חִשְׁקְךָ לְלַבּוֹת מַצְרֵף אֵלִים,</p>
</blockquote>

<blockquote>
<p>לְחַטֵּא וְלַהֲרֹס וּלְאַיֵּם בְּאַגָּדוֹת</p>
</blockquote>

<blockquote>
<p>עַל מַבּוּלֵי מַיִם וּמִטְרוֹת גָּפְרִית וְאַחֲרוֹן יוֹם לַזָּעַם;</p>
</blockquote>

<blockquote>
<p>שֶׁלֹא לַחְמוֹל עַל זֵעַת עֲמַל הָאָדָם,</p>
</blockquote>

<blockquote>
<p>וְעַל יִתְרַת חַיָּיו וְעַל יְרֻשַת דּוֹרוֹת,</p>
</blockquote>

<blockquote>
<p>וְעַל כָּל סֻלָּם שֶׁרֹאשׁוֹ לֹא יִתְגַּבָּר הַשָׁמָיְמָה.</p>
</blockquote>

<br>  

<blockquote>
<p>וַאֲנִי יָדַעְתִּי מַה קָּשֶׁה וַּמה סֻּמַר מַטֵּה נוֹגֵשׂ</p>
</blockquote>

<blockquote>
<p>בְּיַד הָאָדוֹן וְהַגֶּבֶר תַּחַת שֶׁמֶש מִזְרָח.</p>
</blockquote>

<blockquote>
<p>אַךְ הֻגַּד לִי – וּבְדָמִי יוֹקֵד בְּתַבְעֵרַת נֶצַּח –</p>
</blockquote>

<blockquote>
<p>כָּל מֶרֶד קָדְשְׁךָ וַחֲרוֹן חֲזוֹנְךָ,</p>
</blockquote>

<blockquote>
<p>וְשַׁאֲגַת פְּדוּתְךָ לֵאלֹהִים וּלְפִתְרוֹן;</p>
</blockquote>

<blockquote>
<p>וְזֶה הַחִלּוֹתְךָ תָּמִיד לִבְנוֹת הַמִּגְדָּל</p>
</blockquote>

<blockquote>
<p>בְּלִבְטֵי נַפְתּוּלֶיךָ לְלֹא רַחֲמִים וְנֹחַם</p>
</blockquote>

<blockquote>
<p>לַהֲרִיסוֹת זְבוּלֵי אֱלֹהֵי הַשֶּׁקֶר - - -</p>
</blockquote>

<br>  

<blockquote>
<p>וַאֲנִי יָדַעְתִּי תְפִלַּת כַּפּוֹת אָדָם</p>
</blockquote>

<blockquote>
<p>לְאָהֳלוֹ וּלְשָׂדוֹ עַל דְּרָכֶיךָ, מַעֲרָב.</p>
</blockquote>

<blockquote>
<p>וָאֵדַע כָּל הַכָּבוֹד שֶׁעִטַּרְתָּ אוֹתוֹ,</p>
</blockquote>

<blockquote>
<p>בַּאֲשֶׁר אָדָם עָמֵל הוּא וְהוֹגֶה</p>
</blockquote>

<blockquote>
<p>וּמְתַכֵּן מִקְלַט אָדָם עַל אֲדָמוֹת;</p>
</blockquote>

<blockquote>
<p>וָאֵדַע כָּל בִּטְחוֹנְךָ בְּכָל גָּדֵר וּבְכָל קִנְיָן,</p>
</blockquote>

<blockquote>
<p>וּבְכָל פִּתְרוֹן קָט שֶׁחִטְחֵט שֵׂכֶל אָדָם,</p>
</blockquote>

<blockquote>
<p>וּרְהַב נִצְחוֹנוֹ יִשָּׂא לֶקֶט קְלֹקֵל</p>
</blockquote>

<blockquote>
<p>מִמִּפְתַן גָרְנוֹת אֵין-סוֹף סְגוּרוֹת עַל שִׁפְעָתָן.</p>
</blockquote>

<blockquote>
<p>כִּי יָדַעְתִּי עָצְמַת בּוּזְךָ כָּל תִּגְרַת מִזְרָח פַּחַז</p>
</blockquote>

<blockquote>
<p>לִסְעֹר לְלֹא מַרְגֹעַ עַד אַחֲרוֹן עִדָּנִים,</p>
</blockquote>

<blockquote>
<p>וְכָל שָׁאטְךָ דֶגֶל אִשּׁוֹ לֵאלֹהָיו הַקַּנָּא</p>
</blockquote>

<blockquote>
<p>וּמְהָרֵס אֹשֶׁר אָדָם מִסְכֵּן,</p>
</blockquote>

<blockquote>
<p>בְּקוּמוֹ עָלָיו בְּתֹאֲנוֹת אֱלֹהַּ&#8230;</p>
</blockquote>

<blockquote>
<p>אַךְ יָדַעְתִּי כָּל הַשִׂטְנָה הַמְּפַעְפַּעַת</p>
</blockquote>

<blockquote>
<p>לְלֹא אֱלֹהִים וּלְלֹא דַם קְנָאוֹת וְגַעְגּוּעֵי תֹהוּ</p>
</blockquote>

<blockquote>
<p>בְּכָל עַם וְעַם בְּךָ וְזִיּוּף שְׁלוֹמְךָ וְאַהֲבָתְךָ,</p>
</blockquote>

<blockquote>
<p>וְזֶה דַעְתְּךָ עָרֹץ וְרָצֹחַ קְטַן הַזַּעַם,</p>
</blockquote>

<blockquote>
<p>לְלֹא מֶרֶד-מִשְׁפָּט, כִּי מִקִּנְאַת אִישׁ בְּאָחִיו</p>
</blockquote>

<blockquote>
<p>כִּי הוּקַל סִבְלוֹ זְעֵיר אוֹ עִסָּתוֹ טָפְחָה<a href="#fn:1" id="fnref:1" title="see footnote" class="footnote"><sup>1</sup></a> יָפֶה,</p>
</blockquote>

<blockquote>
<p>לֹא אֵל וְשָׂטָן יִרְקַח יֵין שִׁכְרוֹנְךָ,</p>
</blockquote>

<blockquote>
<p>וּבְלַפִּיד נִצְחוֹן צֶדֶק לֹא יָאִיר נָבִיא לָךְ,</p>
</blockquote>

<blockquote>
<p>כִּי מאֹזְנֵי מַכֻּלְתְּךָ וְשֶׁמֶץ שֶׁמֶץ חָזוֹן,</p>
</blockquote>

<blockquote>
<p>שֶׁטִּלְטֵל רוּחַ מִזְרָח בְּיוֹם סַעַר וְחֻרְבָּן</p>
</blockquote>

<blockquote>
<p>אֶל לֵב שְׁבָטֶיךָ הָעֲרֵלִים</p>
</blockquote>

<blockquote>
<p>יְעוֹרְרוּ חֲנִיתֶךָ.</p>
</blockquote>

<br>  

<blockquote>
<p>וַאֲנִי יָדַעְתִּי אֶת כָּל הַחֲלוֹם הַקָּטָן שֶׁיַּחֲלֹם גְּאוֹנְךָ,</p>
</blockquote>

<blockquote>
<p>בַּעֲזֹז שְׁרִירֵי רַגְלְךָ עַל שִׂיא מוֹנְט-בְּלַן</p>
</blockquote>

<blockquote>
<p>וּבְעוּפְךָ מִמַּעַל לוֹ,</p>
</blockquote>

<blockquote>
<pre><code>וָאֶבְחַר אוֹתְךָ, מִזְרָח...
</code></pre>
</blockquote>

<div class="footnotes">
<hr />
<ol>

<li id="fn:1">
<p>כך במקור, וכנראה צ&quot;ל תפחה [פרויקט בן&#8211;יהודה] <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3486">https://benyehuda.org/read/3486</a></div></body></html>