<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שניהם יצאו בגולה</title>
	<meta name="author" content="יהודה שטיינברג"/>
</head>
<body>

<p>הקהל התאסף בין אסרו-חג לסוכות בבוקר אל בית-הכנסת. כיתות כיתות מתאחדות, מתפרדות ומתאחדות שוב לצוותות חדשות, הכל מתלחשים ומתווכחים בחשאי. המסיח מסיח במלים מקוטעות וברמזי עינים, והשומע מקמט פנים בתמהון ובסימנים של גועל-נפש. הכל מזדעזעים ומתעוררים כשואפי נקמות.</p>

<p>&#8220;למי מחכים?&#8221;</p>

<p>&#8220;להרב דמתא.&#8221;</p>

<p>&#8220;מדוע הוא מתמהמה?&#8221;</p>

<p>&#8220;בודאי הוא מלמד זכות על אותו הזובח המפוגל. כלום אינך יודע כמה קשה על רבי שניאור-זלמן התכשיט, שיחיה, לדחות אדם מפרנסתו? פרנסה&#8230;&#8221;</p>

<p>&#8220;לא, אלא מפני שהוא עוד צעיר ומתבייש לעסוק בדין כזה.&#8221;</p>

<p>&#8220;גופא דעובדא היכי הוי?&#8221;</p>

<p>&#8220;פשוט. ישבנו בליל שני של סוכות בסוכתו של הרב ועסקנו בשמחת בית-השואבה. הרב שיחיה, כידוע, הוא קצת חלש, ולא יכול לשבת אתנו הרבה, והלך לנוח קצת. ואנחנו ישבנו ישיבת קבע ושתינו שמחים. וכבר היינו ב&#8221;מעלה עליונה.&quot; פתאום קול צועק. אבל הקול יוצא מחדר-המבשלות, וניכר בו קול אשה. ובחדר חושך. זילא מילתא<a href="#fn:1" id="fnref:1" title="see footnote" class="footnote"><sup>1</sup></a> להיכנס שם. בינתיים עמדנו על הדבר והתחלנו בודקים, מי חסר. נמצא, ששלמה שו&quot;ב חסר. עוד אנו מסתכלים איש בפני חברו, והוא נכנס, צדיק תמים, כבא מן החוץ, ונוטל ידיו. ולא עוד אלא שמברך &#8220;אשר יצר&#8221; בשם ומלכות&#8230;</p>

<p>&#8220;שחיטתו אסורה כנבלה.&#8221;</p>

<p>&#8220;מן החובה להעבירו.&#8221;</p>

<p>&#8220;ראוי לנהוג בו בזיון וזלזול. יובא הנה, וישפוט הקהל.&#8221;</p>

<p>&#8220;אבל הרב מעכב.&#8221;</p>

<p>&#8220;במקום שיש חילול-השם אין חולקין כבוד לרב.&#8221;</p>

<p>&#8220;אבל פרנסה?&#8221;</p>

<p>&#8220;פרנסה!? האי מאי? וכי מה אשמים בזה בני ביתו? שכרו אין לקפח, אך את חלפיו מצוה לקחת ממנו, כדי שלא ישחוט אפילו לעצמו.&#8221;</p>

<p>&#8220;אבל איה רבי שניאור-זלמן?&#8221;</p>

<p>והרב ר' שניאור-זלמן יושב בביתו שקוע במחשבות.</p>

<p>יודע ר' שניאור-זלמן, שהעולם קורא לו &#8220;תכשיט&#8221; ונוהג בו כבוד גדול, אבל הוא אינו מתגאה בזה, אדרבה, צער הרבה גורם לו הדבר, ירא הוא שמא ינכו לו מזכויותיו.</p>

<p>ה&#8220;עולם&#8221; אומר עליו שהוא &#8220;סיני ועוקר הרים&#8221; אף-על-פי שהוא עוד צעיר. יודע הוא שזה אמת, כשהיה עוד רווק, היללו אותו בעירו, ויצא לו שם גאון. הוא קיבל סמיכה קודם שמלאו שנותיו.</p>

<p>ה&#8220;עולם&#8221;, אומר, שהוא ותיק וירא חטא. במקצת גם זה הוא אמת, אבל אוי להם לבני אדם ביראת חטא שלהם. היראה באה להם תמיד אחר החטא.</p>

<p>&#8220;כלום צריך אני לחפש אחרי דוגמאות מרחוק? די לי כשאני מסתכל בתוך נפשי. כמה אני נלחם בהרהורי שלי, רחמנא-ליצלן, ואף-על-פי-כן איני יכול להתפאר ולאמור: גירא בעיני דשטנא. רבונו של עולם, נשוי אני. כמה הוא השיעור? עד מתי? חסדי השם-יתברך עמי, שלא נתלכלכתי עוד חס-ושלום בחטאים, בר מינאי. רק מהרהר אני. אבל על הצד האמת קשים הרהורי עבירה יותר מן העבירה גופא.&#8221;</p>

<p>יש עתים, שהשטן מזמין לפניו את ה&#8220;דבר.&#8221; ואז מכיר הוא בנפשו אפיסות הכוח וחשכת השכל. שם הוי&quot;ה, שהוא מצייר תמיד לנגד עיניו, מתטשטש בבת אחת, וכל אותם המאמרים הנמרצים, שבספרי מוסר וחרדים, שהוא מעלה אז בעל-כרחו על מחשבתו, כדי להינצל מפח היצר, אינם אלא מלים בודדות, ריקניות, שאין להן שום המשך וקשר, שום רעיון וכוונה. מלים בעלמא. היצר-הטוב מפרפר ונידון אז בחניקה.</p>

<p>&#8220;חסדי-השם יתברך מרובים עלי, שתמיד בעתים כאלו הוא מזמין לי איזו מניעה למפרע. זכות אבות בוודאי גורמת לזה.&#8221;</p>

<p>אבל כלום יכול הוא לצפות לשכר בשביל יראת חטא כזו? הלואי שלא ינכו עוד משכר תורה ותפילה שלו בשביל זה. הוא מטריח, כביכול, את השם-יתברך לשנות עליו סדרי בראשית ולהזמין לו מפריעים.</p>

<p>ובעודו יושב ומצטער נכנסו אליו שליחי הקהלה, נחפזים ומאיצים.</p>

<p>&#8220;רבי, כל הקהל מחכה. ראשי הקהל מטיחים דברים. בעל הטכסה שרוי ברוגז, שתי פעמים הלך לביתו ושב לבית-הכנסת.&#8221;</p>

<p>הרב מתרשל, נאנח וגונח ואומר: &#8220;פרנסה, רבונו של עולם, כלום מילתא זוטרתא היא פרנסה לאדם מישראל?&#8221; הוא מתמהמה, שליחי הקהילה כמעט שנושאים אותו על כפיהם לבית הכנסת.</p>

<p>ושלמה שו&quot;ב הובא והוצג על הבימה. העדים נכונים להעיד. כיתות, כיתות מלחשות.</p>

<p>&#8220;כבר בדקו אחריו אנשים הקרובים אליו ומצאו בו, שהוא מסלסל בשערו ומקפיד על החיצוניות יותר מדי.&#8221;</p>

<p>&#8220;האי מאי? הסלסול והידור המלבושים אינם עוד סימן לעבירה. מי לנו גדול מר' שניאור-זלמן, וגם הוא אוהב סלסול ומקפיד על המלבושים.&#8221;</p>

<p>&#8220;הכי השתא. בלשמא ר' שניאור-זלמן, משום &#8216;זה אלי ואנוהו – התנאה לפניו במצוות,&#8217; אבל הלז, בעל הנאה, רחמנא-ליצלן.&#8221;</p>

<p>הרב ישב על הכסא. העדים והקהל סביבו. תנאי הותנה למפרע עם החוטא, שאם יתוודה על עוונו לא יקפחו את שכרו.</p>

<p>שלמה שו&quot;ב עומד כפוף לפני הרב, עיניו דבקות לארץ, וקורא בקול מורתח: &#8220;השם-יתברך יודע את האמת.&#8221;</p>

<p>הוא מתייפח בדמעות.</p>

<p>קול קורא מתוך הקהל: &#8220;וידוי, מן החובה לפרש בעצמו בשפתיים.&#8221;</p>

<p>&#8220;חטאתי&#8230; נכ&#8230; של&#8230; תי&#8230; בוודאי נכשלתי, הוי-הוי, יודע מחשבות.&#8221;</p>

<p>הרב קם על רגליו. פניו כסיד ההיכל. דומה שהוא נרתע ומזדעזע. הכל מחרישים לשמוע פסק-דינו של הרב. הכל מסתכלים בפניו ונהנים מזיוון.</p>

<p>&#8220;רבותי, עוון זה הוא עוון חמור בזה ובבא. קלקול בכל העולמות. ולפיכך, רבותי, בקשו לכם רב אחר. הריני פסול לכם. אני&#8230; אני&#8230; אני החוטא, ולא הוא.&#8221;</p>

<p>הקהל התחילו מביטים איש אל רעהו משתוממים ופתוחי-שפתיים. דומה שהם חפצו לבטא איזה ביטוי, ובא מלאך וסטר על פיהם. וכשהתעוררו מהשתוממותם לא מצאו עוד לא את הרב ולא את השו&quot;ב על מקומם. שניהם יצאו בגולה.</p>

<div class="footnotes">
<hr />
<ol>

<li id="fn:1">
<p>אין זה לפי כבודנו <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5477">https://benyehuda.org/read/5477</a></div></body></html>