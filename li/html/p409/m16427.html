<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ד: אהל־המשיח</title>
	<meta name="author" content="חיים מיכל מיכלין"/>
</head>
<body>

<p>חברי הנוצרים הפרסביטריאנים<a href="#fn:1" id="fnref:1" title="see footnote" class="footnote"><sup>1</sup></a> בירושלים, המחכים עדיין לביאת המשיח, רחש
לבם לפני כשמונים שנה בערך, להכין מקום חשוב לקבלת פני המשיח שיבוא פתאום,
עפ&quot;י האמור במלאכי ג'. למטרה זו הסכימו לאסוף סכום הגון, ולקנות בו כמות
גדולה וחשובה של בד לבן, וגם להכין יתדות, קורות, מסמרים וחבלים, והכל
מהמין המעולה ביותר, למען יספיקו להקים מזה אהל גדול על מרום הר הזיתים, או
על מרום הר הצופים אשר שמה בטח יופיע המשיח בראשונה. אהל שיכיל לכל הפחות
חמשת אלפי איש.</p>

<p>אחרי ההסכמה מהרו והחליטו, ויקנו כל החומר הדרוש להקמת האהל, ויבזבזו על זה
כסף רב, כי עשו הכל מתוקן על צד היותר טוב והיותר יפה, והבד היה חתום בכל
איזה מטרים בחותם העדה שלהם.</p>

<p>הכסף למטרה זו נאסף עפ&quot;י רוב מחבריהם אשר באמריקא ובבריטניא הגדולה.</p>

<p>נתעוררה דאגה מי ישמור על הרכוש הזה התופס מקום גדול, אצל מי להפקיד אותו
עד ביאת הגואל. לכתחילה נמסר זה ביד אחד מחבריהם מר גריי־הילל אשר בנה לו
בית במרום הר הצופים ויגר שמה<a href="#fn:2" id="fnref:2" title="see footnote" class="footnote"><sup>2</sup></a>, אח&#8220;כ הוסכם להפקיד זה בהקונסוליא
האמריקאית בירושלים. אבל גם שם לא היה די מקום להכיל את הפקדון הזה, ובפרט
כי היה זקוק לטפול, לבל יכנס בו רקבון ועש, ע&#8221;כ יעץ הקונסול האמריקאי לבקש
את ראשי הנהלת בית החולים של בית רוטהשילד בירושלים שיאספו הם את הפקדון
לחצר ביה&quot;ח החדשה.</p>

<p>בשנת 1888 נגמר בנין ביה&#8220;ח הרוטהשילדי חוץ לחומת העיר, ושם הפקד הפקדון
הנז', עד ביאת הגואל. רופא ומנהל ביה&#8221;ח היה אז איש ישר, ד&quot;ר שוורץ, והוא
שמר היטב על הפקדון.</p>

<p>אבל אחרי מות ד&#8220;ר שוורץ נכנס לשרת בתור רופא ביה&#8221;ח ד&#8220;ר יצחק ד&#8217;רבילה, גיסו
של ד&#8221;ר שוורץ, מי שהיה רופאו של סולטאן זאַנזינבאר, והוא לא כן חשב, בראותו
כי הבד עתיד להרקב, וחבל, מדוע לא ישתמשו בו להכנת בגדי לבן בעד החולים,
כותנות ומכנסים וטליתות־קטנות וחולצות כו'. ובלי שים לב שיש על הבד חותם
הנוצרים, צוה ויחתכו ויתפרו בגדי לבן למכביר בעד החולים, ושנים אחדות
הסתפקו בחומר זה למטרה זו. ולא זו בלבד, אלא ששנה אחת היתה בצורת בעצים,
ומלבד יוקר העצים עוד היה קשה להשיגם, וע&#8220;כ צוה ד&#8221;ר ד&#8217;רבילה לקחת את הקורות
והיתדות ולהשתמש בהם לצרכי הסקה. באמרו כי בבוא המשיח ישתדלו שרי רוטהשילד
לשלם המחיר ולקנות בד חדש וחמרים חדשים לצרכי האהל. כמובן, לא היתה לשרי
רוטשהילד כל ידיעה ממעשה הרופא שעשה כל זה על דעת עצמו. כי חוק היה לשרי
רוטהשילד לשלוח לרופא הבית כסף התקציב של ביה&quot;ח לשנה, והוא עשה בהתקציב כפי
שעלה על דעתו, בתוך גבול התקציב.</p>

<p>ויהי היום, ויקם סכסוך גדול בין רופא הבית ההוא ובין בן משק הבית מר אריה
ליב זכס, וזה האחרון ידע היטב מה שעשה הרופא עם הפקדון, והוא היה אומר שהוא
מחה בפני הרופא שלא יעשה זר מעשהו, מפני שיגדל חלול ה'. וע&#8220;כ לקח שתי
כותנות ושני זוגי מכנסים וגם שתי טליתות, שבמקרה נשאו עליהם שני החותמות
יחד, חותם של הנוצרים הפרסביטריאנים וחותם &#8220;הכביסה&#8221; של ביה&#8221;ח, ויעש מכלם
(בנוכחות כותב הטורים האלה) חבילה אחת וישלחה לפאריס להשר רוטהשילד, למען
יתעורר וינזוף בהרופא. בפאריס השתוממו על המעשה הנורא הזה. לא עבר זמן רב
והרופא הוכרח להגיש פטורין, וגם בן משק הבית התפטר, ועי&#8220;ז רבו הסכסוכים
הפנימיים זמן רב. אומרים שהרופא אבד עצמו לדעת בחו&#8221;ל. ויש אומרים שמת מיתה
טבעית.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>כת של נוצרים המתנגדים לשלטון הבישופים ומתנהלים ע&quot;י ראשי עדתם
על־ידי בחירות ישירות. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>הבית נמכר אחר כך להאוניברסיטה העברית בירושלים על הר הצופים. <a href="#fnref:2" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16427">https://benyehuda.org/read/16427</a></div></body></html>