<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶל פְּרָמִתּוּס</title>
	<meta name="author" content="שמעון שמואל פרוג / יעקב קפלן"/>
</head>
<body>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<p>ויתן ה' אלי את שני לוחות האבנים, ועליהם על הדברים אשר דבר ה' עמכם בהר מתוך האש.</p>

<p>(דברים ט' י').</p>

<br />

<blockquote>
<p>אָזִינָה אַנְחָתְךָ, אָבִינָה פְגָעֶיךָ.</p>

<p>וּבְנֶפֶשׁ מְצֵרָה מֵחֶמְלָה נִכְמָרָה</p>

<p>אֶתְבּוֹנֵן בַּכְּבָלִים, אַבִּיטָה בַסֶּלַע</p>

<p>אֵלֵימוֹ גְוִיָּתְךָ רֻתָּקָה, אֻסָּרָה&#8230;</p>

<p>אֲהָהּ, אֱלֹהֶיךָ – אֵל קַנּוֹא וְנוֹקֵם,</p>

<p>קְשֵׁה לֵב בְּמִשְׁפָּטוֹ, אַכְזָרִי, גְּדָל חֵמָה;</p>

<p>אַךְ דּוֹם עֲדֵי רֶגַע נָא קָרְבַּן הַנְּקָמָה!</p>

<p>אֵלַי הִתְבּוֹנֵנָה וּבִי הִנָּחֵמָה:</p>

<p>לֹא גָנַבְתִּי אֵשׁ קֹדֶשׁ מֵאֵלִי אֵל עֶלְיוֹן,</p>

<p>לֹא גְנַבְתִּיהָ מִמֶּנּוּ כִּי הוּא לִי נְתָנָהּ</p>

<p>וּשְׂאֵתָהּ צִוַּנִי בֵּין יוֹשְׁבֵי צַלְמָוֶת</p>

<p>וּלְפָקְדָהּ וּלְשָׁמְרָה וּלְנָצְרָהּ נֶאֱמָנָה;</p>

<p>לֹא גָנַבְתִּי אֵשׁ קֹדֶשׁ מֵאֵלִי אֵל עֶלְיוֹן</p>

<p>וְלִי בִמְחִיר כַּבִּיר הִיא נִתְּנָה לְמָנָה;</p>

<p>בְּמֵיטַב הַדְּמָעוֹת וּבְמִבְחַר הַדָּמִים</p>

<p>בַּעֲדָהּ שִׁלַּמְתִּי זֶה יָמִים עַל שָׁנָה;</p>

<p>זֶה יָמִים עַל שָׁנָה וַעֲדֶנָּה גַּם עַתָּה</p>

<p>מֵעִמִּי יְשֻׁלַּם בַּדָּם וּבַדְּמָעוֹת.</p>

<p>הָהּ, דַּיָּה לֹא אַחַת אַךְ רִבְבוֹת דַּיּוֹת</p>

<p>וְאַלְפֵי צִפְעוֹנִים יְנַקְּרוּ הַכְּלָיוֹת&#8230;</p>

<p>אֶת דָּמִי יְעַלְעוּ, יָלֹקּוּ הַפְּצָעִים,</p>

<p>יָמֹצּוּ לִבָּתִי וּלְשַׁדִּי בַחַיִּין,</p>

<p>וּלְעֻמַּת מַכְאוֹבַי וִיסוּרַי הַקָּשִׁים</p>

<p>עֱנוּתְךָ,פְּגָעֶיךָ – אַךְ אֶפֶס וָאָיִן!&#8230;</p>
</blockquote>

<div class="footnotes">
<hr />
<ol>

<li id="fn:1">
<p><sup>1</sup> ע&quot;פ הגדת היונים גנב פרמתּוּס אש מן השמים ויתנה
לבני האדם, ותחת זה יצא משפטו מאת ציוּס להאסר אל סלע ששם תבא דיה
ותנקר כליותיו ושותה את דמו יום יום. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31159">https://benyehuda.org/read/31159</a></div></body></html>