<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְאָחִי</title>
	<meta name="author" content="אלתר לוין"/>
</head>
<body>

<blockquote>
<p>אָחִי! בְּטָבְלְךָ טְבִילוֹת אַרְבָּעִים יַחַד עִם שַׂרְפֵי שְׁקִיעָה בְּמֵימֵי הָאֳפָקִים;</p>

<p>וְגַלִּים נִצִּים, שְׁאוֹן אֵיתָנִים, הֶמְיַת גַּלֵּי נֶפֶש,</p>

<p>מַכִּים דָּכְיָם בְּלֵב רְחָשִׁים, בְּלִבְּךָ שׁוֹאֵף דְרוֹר וָאָרֶץ,</p>

<p>לֵב דּוֹר חָדָשׁ חוֹלֵם נַחֲלָה, נַחֲלַת אַדְמַת אָבוֹת;</p>

<p>וְרוּחַ עֶלְיוֹן תֹּאחַז אוֹתְךָ, בּוֹנֶה חָרְבוֹת הֵיכָל,</p>

<p>בְּגֶשֶׁת אֵלֶיךָ צֵל הַתְּמוּנָה, חָלוּץ קְבוּר הַגִּבְעָה,</p>

<p>חוֹפֵף עַל צַפְרִירֵי כֶרֶם, אַבְקַת זְהַב פַּרְדֵּסִים;</p>

<p>אָז, בַּשְׁקִיעָה, בִּהְיוֹתְךָ אַתָּה מוֹנֶה מִסְפָּר לַחֲלוּצִים</p>

<p>גּוֹאֲלֵי עַמְּךָ, אוֹר הֶעָתִיד, פּוֹדֵי נַחֲלַת קְדוּמִים–</p>

<p>וְהָיָה, אָחִי, שִׁירִי לְךָ רַפְסוֹדוֹת עַל יַם חֲזוֹנֶךָ&#8230;
<br><br />
וַאֲחוּז חֲלוֹמוֹת תַּאֲזִין רָזִים וּתְלַוֶּה מִיתַת קֶרֶן</p>

<p>גוֹוַעַת וְגוֹסָסֶת;</p>

<p>וּבְלִבְּךָ, אָחִי, טֶרֶם נִתַּק מֵיתָר חַם וּבֹועֵר,</p>

<p>אֵשׁ לֹא עֻמְּמָה, שְׁבִיב לֹא תַם, לֹא תַמּוּ עוֹד רְשָׁפִים,</p>

<p>נִימֵי נֶפֶש, צְלִילֵי לֵבָב הֵדִים מִן הֶעָבָר;</p>

<p>וְאִשֵּׁי מַעֲלָה, זִיקִים קְדוֹשִׁים, זִיקֵי הַמּוֹלֶדֶת</p>

<p>אוֹכְלִים אוֹתְךָ, אוֹכְלִים, אָחִי, בְּלַהַב הָאֵיתָנִים:</p>

<p>אָז, בַּשְּׁקִיעָה, בִּהְיוֹתְךָ אַתָּה מוֹנֶה מִסְפָּר לַחֲלוּצִים</p>

<p>אֲשֶׁר דָּמָם רָוָה אֶרֶץ, אֲשֶׁר דָּמָם כֵּן יַצְמִיחַ</p>

<p>חוֹלְמֵי נַחֲלָה, נִיר גִּבּוֹרִים, חֲלוּצֵי דוֹר מָשִׁיחַ–</p>

<p>וְהָיָה, אָחִי, שִׁירִי לְךָ הָרְחָשִׁים אֶל לְבָבֶךָ&#8230;
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/2699">https://benyehuda.org/read/2699</a></div></body></html>