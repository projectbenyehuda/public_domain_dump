<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַלְּוָיָה</title>
	<meta name="author" content="נפתלי הרץ אימבר"/>
</head>
<body>

<blockquote>
<br />
</blockquote>

<blockquote>
<p>עֲלֵי אַדְמַת הַקֹּדֶשׁ יְרוּשָׁלַיִם,</p>

<p>הַלֵּוִי שׁוֹכֵב סָרוּחַ;</p>

<p>מֵת הִנֵּהוּ, אֵין בּוֹ רוּחַ חַיִּים,</p>

<p>מֵיתְרֵי כִּנּוֹרוֹ יַשֵּׁב הָרוּחַ.</p>

<br />
</blockquote>

<blockquote>
<p>יַשֵּׁב הָרוּחַ, יָנִיעַ מֵיתָרָיו,</p>

<p>וּבְקוֹל יְלֵל, הַנְּגִינוֹת יַשְׁמִיעַ;</p>

<p>אַנְשֵׁי הָעִיר יָסֹבּוּ עֲבָרָיו,</p>

<p>מִי זֶה הַמֵּת? זֶה לָזֶה יַבִּיעַ.</p>

<br />
</blockquote>

<blockquote>
<p>וּפֶתַע מִמְּרוֹמֵי גִבְעַת-הַלְּבוֹנָה,</p>

<p>יִדְאֶה נֶשֶׁר גְּדָל-הַכְּנָפַיִּם;</p>

<p>אַחֲרָיו תִּדּוֹד אֶבְרוֹתֶיהָ הַיּוֹנָה,</p>

<p>אֵצֶל הַמֵּת יַעַמְדוּ הַשְּׁנַיִם.</p>

<br />
</blockquote>

<blockquote>
<p>הַנֶּשֶׁר בִּכְנָפָיו, יְסוֹכֵךְ בְּאֶבְרָתוֹ,</p>

<p>אֶת רֹאשׁ הַלֵּוִי כְּמוֹ כּוֹתֶרֶת;</p>

<p>הַיּוֹנָה תְּסוֹכֵךְ אֶת כִּנּוֹר זִמְרָתוֹ,</p>

<p>תַּכֶּה מֵיתָרָיו כְּמוֹ מְזַּמֶרֶת&#8230;</p>

<br />
</blockquote>

<blockquote>
<p>וּכְמוֹ הַנֶּשֶׁר יָעוּף בִּתְעוּפָתוֹ,</p>

<p>לִמְרוֹמֵי רָקִיעַ בְּרַעַם גְּבוּרוֹת;</p>

<p>כֵּן עָף הַלֵּוִי בַּחַיִּים חַיָּתוֹ,</p>

<p>עַל כְּנַף-רְנָנִים, אֶבְרֵי זְמִירוֹת.</p>

<br />
</blockquote>

<blockquote>
<p>וּכְמוֹ הַיּוֹנָה תַּמָּה וּנְקִיָּה,</p>

<p>אַחַת הִיא לְדוֹדָהּ בַּחַיִּים;</p>

<p>כֵּן נֶפֶשׁ הַלֵּוִי חָמְדָה צוֹפִיָּה</p>

<p>לְשׁוּלַמִית בַּת-יְרוּשָׁלַיִם.</p>

<br />
</blockquote>

<blockquote>
<p>אַנְשֵׁי הָעִיר, אַנְשֵׁי יְרוּשָׁלַיִם</p>

<p>סְבִיב הַלֵּוִי יַעֲמֹדוּ;</p>

<p>נִבְהֲלוּ, בִּרְאוֹתָם מַחֲנַיִם,</p>

<p>לִמְקוֹם הַמֵּת הֵמָּה יָגֹדּוּ.</p>

<br />
</blockquote>

<blockquote>
<p>אָרוֹן אֶחָד יִשְּׂאוּ רָאשֵׁי הַגְּדוּדִים,</p>

<p>אַחֲרָיו כִּנּוֹרוֹת, נְבָלִים;</p>

<p>לִפְנֵּי הָאָרוֹן יִשְּׂאוּ הַלַּפִּידִים,</p>

<p>עֲטוּפֵי אֵבֶל נוֹשְׂאֵי-דְגָלִים.</p>

<br />
</blockquote>

<blockquote>
<p>וּבָאָרוֹן פְּנִימָה כִּנוֹרוֹ, גְּוִיָּתוֹ,</p>

<p>עָלָיו שַׂלְמָה שְׁחוֹרָה חוֹפֶפֶת;</p>

<p>הַנֶּשֶׁר לְאַט יְרוֹמֵם אֶבְרָתוֹ,</p>

<p>אַחֲרָיו הַיּוֹנָה אַט מְרַחֶפֶת.</p>

<br />
</blockquote>

<blockquote>
<p>וּבְרֶגֶשׁ קֹדֶשׁ, מִבְּלִי נִשְׁמַע קוֹלָם,</p>

<p>כָּאֲבֵלִים יֵלְכוּ בִדְמָמָה;</p>

<p>הֲתֵלֵךְ הַמַּחֲנֶה לְבֵית-עוֹלָם,</p>

<p>לִקְבֹּר מֵתָהּ בְּחֶלְקַת אֲדָמָה?</p>

<br />
</blockquote>

<blockquote>
<p>זִקְנֵי יְרוּשָׁלַיִם, בָּאֵי בַּיָּמִים,</p>

<p>נִשְׁאֲלוּ, יְסַפְּרוּ אֶל שׁוֹמְעֵיהֶם;</p>

<p>&quot;מַלְאֲכֵי-אֱלֹהִים הֵמָּה מֵרָמִים,</p>

<p>וְזֶה הַמֵּת קָדוֹשׁ רָם בְּעֵינֵיהֶם — — —&quot;</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/25818">https://benyehuda.org/read/25818</a></div></body></html>