<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הֲדוּנָשׁ קָם וְעָלָה</title>
	<meta name="author" content="משה אבן אלתקאנה"/>
</head>
<body>

<blockquote>
<p>״הֲדוּנָשׁ קָם וְעָלָה מִקְּבָרִים / וְהֶחְיָה אֶת
מְנַחֵם לַיְצוּרִים?</p>

<p>וְאִם אַחַר בְּלוֹת הַשִּׁיר יְעֻדַּן / וְחִדֵּשׁ אֶת
נְעוּרָיו כַּנְּשָׁרִים?״</p>

<p>עֲנִיתִיהוּ ״הֲתִרְאֵנִי וְתֹאמַר / ״הֲדוּנָשׁ קָם״
וְתַשְׁוֶה בִי אֲחֵרִים?</p>

<p>וּמִי דוּנָשׁ, אֱמֹר, אוֹ מִי מְנַחֵם / וּמִי אָבוּן
וּמִי כָּל הַמְשׁוֹרְרִים?</p>

<p>הֲלֹא אַיִן וְאֶפֶס הֵם לְנֶגְדִּי / וְשִׁירֵיהֶם
וְשִׁירַי – קַשׁ וְאוּרִים!</p>

<p>וְהֵם לוּ יִהְיוּ חַיִּים וְיִרְאוּן / בְּדֹלָחִים
אֲשֶׁר אַחְבִּיר וְדָרִים –</p>

<p>אֲזַי כֻּלָּם יְהוֹדוּן לִי וְיַעְנוּן / בְּפֶה אֶחָד,
גְּדוֹלִים עִם צְעִירִים,</p>

<p>וְיֹאמְרוּ: אֵין כְּמֹשֶׁה יֵשׁ מְשׁוֹרֵר / בְּכָל
תֵּבֵל וְלֹא בַעַל דְּבָרִים,</p>
</blockquote>

<blockquote>
<p>וּבֶן־יִצְחָק כְּפִיר שׁוֹאֵג – לְמוּל צֹאן, / וְסוּס
אַבִּיר – וְכֻלָּנוּ חֲמוֹרִים.</p>

<p>וְהוּא הַיָּם אֲשֶׁר עוֹלָם יְסוֹבֵב – / וְכֻלָּנוּ
לְעֻמָּתוֹ יְאוֹרִים,</p>

<p>וּמֵעָפָר אֲמָרֵינוּ חֲצוּבִים – / וּמִלֶּשֶׁם שְׁבוֹ
שִׁירָיו גְּזוּרִים,</p>

<p>וְעִנְיָנֵי אֲמָרֵינוּ נְקֵבוֹת – / וְעִנְיָנֵי
בְּדֹלָחָיו זְכָרִים,</p>

<p>וְשִׁירוֹתָיו לְבַדָּנָה אֲמִתּוֹת – / וְשִׁירֵנוּ
וְשִׁיר כָּל שָׁר שְׁקָרִים.</p>

<p>וְהוּא הִרְוָה בְּמֵימֵי הַתְּבוּנָה / שְׁתִיל חָכְמָה
בְּעֵת שָׁכַן חֲרֵרִים,</p>

<p>וְלוֹ נִגְלוּ צְפוּנֵי הַמְּלִיצָה / וְסוֹד הַשִּׁיר
וּפִלְאֵי כָל סְתָרִים.</p>

<p>וְלוּלֵי הוּא אֲשֶׁר הֶעְלָה דְגָלָיו / וְנָשָׂא
לַחֲרוּזָיו נֵס וְהֵרִים</p>

<p>וְנָתַן אוֹת לְנֶחְשָׁלָיו וְעָצְמָה / וְעַל חֵילוֹ
חֲיָלָיו שָׂם אֲזוֹרִים</p>

<p>וְהֵקִים אֶת נְפִילָתוֹ וְשָׁלַח / לְתַחְלוּאָיו
וְלִמְזוֹרָיו מְזוֹרִים –</p>

<p>אֲזַי הָיָה כְלִי אוֹבֵד וְנִשְׁכַּח / כְּמֵת מִלֵּב
וְנִמְחָה מִסְּפָרִים.</p>

<p>וְאֵיךְ אֵלָיו תְּדַמֵּנִי וְתַעְרֹךְ – / הֲיַעַרְכוּ
אֱלֵי שַׁחַל שְׂעִירִים?״</p>

<p>הֱשִׁיבַנִי ״אֱמֶת, אֵינָם כְּעֶרְכָּךְ / וְאָמְנָם כָּל
אֲמָרֶיךָ בְּרוּרִים,</p>

<p>אֲבָל עַתָּה שְׁמָעֵנִי וְהַסְכֵּת / וְאַל תּוֹסִיף
בְּצַחוֹת קוֹל לְהָרִים:</p>

<p>דְּחֵה הַשִּׁיר – וְדַעַת לֹא תְחַוֶּה, / וְהֵחָדֵל
לְהַבִּיעַ אֲמָרִים,</p>

<p>בְּיַעַן כָּל בְּנֵי דוֹרְךָ יְשֵׁנִים / כְּנוֹקָצִים
וְנִרְדָּמִים כְּעֵרִים,</p>

<p>וְאִם צוּרַת אֱנוֹשׁ צוּרַת פְּנֵיהֶם – / תְּבוּנָתָם
תְבוּנַת הַבְּעִירִים.</p>

<p>וְאֵין עֵרֶךְ לְשִׁירְךָ הַמְפֹאָר / אֲשֶׁר מִפָּז וְדַר
מִלָּיו יְקָרִים</p>

<p>וְלֹא מֵבִין וְחוֹקֵר: הַנְלוֹזִים / אֲמָרֶיךָ, וְאִם
הֵמָּה יְשָׁרִים,</p>

<p>לְבַד מִכָּל פְּתַלְתֹּל וַעֲרַל לֵב / אֲשֶׁר חֹשֶׁךְ
וְאֹפֶל שָׂם לְאוֹרִים</p>

<p>וְכָל עִקֵּשׁ חֲסַר בִּינָה וְשֵׂכֶל / אֲשֶׁר חֹשֶׁךְ
יְמַשֶּׁשׁ יוֹם כְּעִוְרִים –</p>

<p>וְהִנֵּה הַגְּבִיר בָּהֶם וְהָרֹאשׁ / אֲשֶׁר חָכָם
יְשִׂימוּהוּ גְבָרִים</p>

<p>וּבַשֵּׂכֶל וּבַבִּינָה יְסֻפַּר, / עֲבוּר עָשָׂה לְאֵין
קֵצֶה סְפִָרִים.</p>

<p>וְנִשְׁמָעוּ בְךָ נִסִּים וְאוֹתוֹת / וּמוֹפְתִים
יִהְיוּ לָעַד זְכוּרִים</p>

<p>וְעִנְיָנִים כְּאוֹר חֶרֶס מְאִירִים / וּמִדְבָּרִים
לְאָפְנֵיהֶם דְּבוּרִים</p>

<p>וּמַאְמָרִים בְּרוּחַ אֵל אֲמוּרִים / וּמִכֹּחַ בְּנֵי
אָדָם עֲצוּרִים</p>

<p>וְשִׁיר כַּטַּל אֲשֶׁר יְעוֹרֵר / וְיַדִּיחַ שְׁנַת
שׁוֹכְנֵי עֲפָרִים</p>

<p>וְצוּר חָזָק וְסֶלַע עַז יְפוֹצֵץ / וְיִשְׁבֹּר
בֶּעֱזוּזוֹ הַשְּׁמִירִים –</p>

<p>לְשֵׁמַע טַעֲמוֹ לֹא נָע וְלֹא זָע / כְּאִלּוּ שַׁעֲרֵי
אָזְנָיו סְגוּרִים!</p>

<p>וְהָיִיתָ כְּלוֹחֵשׁ סוֹד לְחֵרֵשׁ / וְדוֹרֵשׁ
מִלְּשׁוֹן אִלֵּם דְּבָרִים,</p>

<p>וְנוֹפֵחַ בְּאֵשׁ פֶּחָם, וּמַכֶּה / בְּבַרְזֶל קַר
וְצוֹרֵף סִיג בְּכוּרִים,</p>

<p>וְכָרוֹצֶה אֱסֹף רוּחַ בְּחָפְנָיו / וּבַשִּׂמְלָה אֱחֹז
מַיִם צְרוּרִים,</p>

<p>וְחָלָב מִזְּנַב כֶּלֶב לְהַזִּיל, / וְלַצְמִיחַ בְּכַף
הַיָּד שְׂעָרִים</p>

<p>וְלִתְקֹן – מִבְּלִי כֹחַ לְתַקֵּן – / מְעֻוָּתִים
וְלִמְנוֹת מַחֲסוֹרִים״.</p>

<p>עֲנִיתִיו: ״הַעֲלֵי זֹאת לֹא אֲשׁוֹרֵר? / וּמָה אֶחְסַר
אֲנִי אִם הֵם חֲסֵרִים?</p>

<p>הֲיֶחֶשְׁכוּן מְאוֹרֵי אוֹר, לְמַעַן / בְּעֵינֵי
עִוְּרִים אֵינָם מְאִירִים?</p>

<p>וְאִם פַּנַּג וְצוּף יֵמַר, לְבַעְבוּר / הֱיוֹתוֹ מַר
עֲלֵי חִכִּים מְרוֹרִים?</p>

<p>בְּעוֹד רוּחִי בְקִרְבִּי אֶהֱגֶה שִׁיר / כְּיוֹנִים
וַאֲצַפְצֵף כַּעֲגוּרִים,</p>

<p>וְלָעַד יִזְּלוּ כַטַּל אֲמָרַי / וְיַעַרְפוּן לְעוֹלָם
כַּמְּטָרִים.</p>

<p>וְאִם לֹא עֵת תְּבוּנוֹת הוּא וְדַעַת / וְלֹא יִרְאוּן
לְעִוָּרוֹן מְאוֹרִים –</p>

<p>הֲפִי אֶחְסֹם כְּאִישׁ אִלֵּם, וְאֶדֹּם / כְּאִלּוּ
מַעְיְנוֹת שִׁירַי סְכוּרִים?</p>

<p>לְכֵן עָלַי לְשׁוֹרֵר צַח יְמוֹתַי / וְאֵין עָלַי
לְהָבִין הַשְּׁוָרִים!</p>

<p>וְאִם עַד זֹאת, וְאִם אָפְסוּ מְבִינִים / וּמַשְׂכִּיל
עָם וְאִם אַיִן נְבָרִים –</p>

<p>הֲלֹא הִנֵּה בְדוֹרֵנוּ שְׁאֵרִית – / יְנוֹפֵף הַזְּמָן
יָדוֹ וְיָרִים</p>

<p>וְיִתְפָּאֵר לְעוֹלָם בַּהֲדָרָהּ / כְּהִתְפָּאֵר
מְלָכִים בַּכְּתָרִים</p>

<p>וְיַרְחִיב פֶּה עֲלֵי כָל הַזְּמַנִּים / וְלָשׁוֹן
יַאֲרִיךְ בִּשְׁמָהּ לְדוֹרִים:</p>

<p>אֲחִיָּה הַמְחַיֶּה הַשְּׁפָלִים / בְּנִי יוֹנָה אֲשֶׁר
יָנִיא יְהִירִים,</p>

<p>יְחִיד דּוֹרוֹ וְכוֹתֶרֶת יְקָרוֹ / וּמַלְבִּישׁוֹ
לְבוּשִׁים עִם כְּתָרִים,</p>

<p>אֲשֶׁר יָצָא בְדוֹר כֻּלּוֹ חֲשֵׁכִים / כְּצֵאת שֶׁמֶשׁ
בְּאֶרֶץ לֹא סְדָרִים</p>

<p>וְעָלָה כַּעֲלוֹת שׁוֹשָׁן בְּחוֹחִים / וְתַפּוּחַ
בְּסִבְכֵי הַיְּעָרִים.</p>

<p>וְלָכֵן כָּל מְדַמֵּהוּ לְאִישִׁים – / מְדַמֶּה
לַגְּדָיִים הַנְּמֵרִים</p>

<p>וּמַשְׁוֶה הַשְּׁחָקִים – לָאֲרָקִים / וְאַרְזֵי
הַלְּבָנוֹן – לַחֲצִירִים</p>

<p>וְסַפִּירִים – לְאַבְנֵי הַנְּחָלִים / וְדִבְרֵי
הָאֲמִתּוֹת – לַשְּׁקָרִים.</p>

<p>הֲלֹא גָבַר יְשִׁישֵׁי הַחֲכָמִים / וְהִשְׂכִּיל הוּא
לְבַד מִן הַנְּעָרִים!</p>

<p>וְהוּא אָמְנָם לְבַדּוֹ הַנְּשָׁמָה / וְהָרוּחַ –
וְכֻלָּם הֵם פְּגָרִים,</p>

<p>וְהוּא הַמַּעֲלֶה נֵר הַתְּעוּדָה / וְהַהוֹפֵךְ
עֲרָבֶיהָ שְׁחָרִים,</p>

<p>וְהוּא הַמַּאֲרִיךְ חַבְלֵי מְזִמָּה / וְחָכְמָה,
אַחֲרֵי הָיוּ קְצָרִים,</p>

<p>וְהוּא הֵאִיר אֲפֵלָתָהּ וּבָקַע / מְאוֹרֶיהָ
כְּהִבָּקַע בְּקָרִים</p>

<p>וְהֵפִיץ מַעְיְנוֹתֶיהָ וְהִרְבָּה / מְקוֹרֶיהָ
בְּכַזֵּב הַמְּקוֹרִים,</p>

<p>וְהוּא פִלֵּס לְשׁוֹן קֹדֶשׁ וּפָתַח / לְמִשְׁקָלָהּ
וּמַתְכֻּנְתָּהּ שְׁעָרִים</p>

<p>וְהוּא הֶחְבִּיר בְּעִנְיָנָהּ סְפָרִים / וְקִבֵּץ
מִנְּדוּדֶיהָ פְּזוּרִים,</p>

<p>וְהִקְרִיב מִקְצוֹתֶיהָ רְחוֹקִים / וְהִרְחִיב
מִגְּבוּלֶיהָ מְצָרִים.</p>

<p>וּמֵעוֹדוֹ הֲלֹא הָלַךְ שְׁחוֹחַ / שְׁפַל־רוּחַ, לְאֵל
מַשְׁפִּיל וּמֵרִים,</p>

<p>וְנָטָה אַחֲרֵי אֵל מִבְּחוּרוֹת / וְשָׁמַר
מִשְׁמְרוֹתָיו מִנְּעוּרִים.</p>

<p>גְּבִיר יַשְׁפִּיל מְתֵי אָוֶן וְחָמָס / וְיַגְבִּיהַּ
מְתֵי מִשְׁפָּט וְיָרִים,</p>

<p>וְשֶׁבֶר פּוֹשְׁעִים שַׁבֵּר יְשַׁבֵּר / וְהָרֹס יַהֲרֹס
שִׁנֵּי כְפִירִים</p>

<p>וְעַל דַּלָּיו וְגוֹזָלָיו יְרַחֵף / בְּאֶבְרָתוֹ
כְּרַחֵף הַנְּשָׁרִים</p>

<p>וְיוֹשִׁיעַ מְיַחֶל בּוֹ תְּשׁוּעָה / וְיַעְזֹר
הַמְקַוֶּה מִמְּזוֹרִים.</p>

<p>כְּאִלּוּ לַהֲבֵי אֵשׁ מַעֲנֵה פִיו / וְלַפִּידִים
תְּשׁוּבוֹתָיו מְבַעְרִים</p>

<p>יְגוּרוּן יוֹשְׁבָיו מִמּוֹקְדוֹתָיו / וְיִרְהוּ פֶּן
יְהוּ בָהֶם בְּעוּרִים,</p>

<p>וְאָמְנָם הוּא לְכָל בַּעְלֵי מְזִמָּה / וְתוּשִׁיָּה
כְּרוֹעֵה הָעֲדָרִים.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/22788">https://benyehuda.org/read/22788</a></div></body></html>