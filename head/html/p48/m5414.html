<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שעשועי הילדים</title>
	<meta name="author" content="טוביה בן משה כץ"/>
</head>
<body>

<blockquote>
<p>בְּעוֹדֶנִי נַעַר</p>

<p>שִׁעֲשַׁעְתִּי בַיַּעַר</p>

<p>שָׁם עַל הֶהָרִים</p>

<p>בְּחֶבְרַת נְעָרִים</p>

<p>אֲבָנִים בְּיָדֵינוּ</p>

<p>חִצִּים בְּכֵלֵינוּ</p>

<p>בְּחִצִּים בַּאֲבָנִים</p>

<p>לִלְחוֹם מוּכָנִים</p>

<p>בְּרֹאשָׁם שָׂמוּנִי</p>

<p>לְנָגִיד מְשָׁחוּנִי</p>

<p>עַל פִּי יָצָאוּ</p>

<p>גַּם עַל פִּי בָּאוּ</p>

<p>בְּרֹאשָׁם הָלַכְתִּי</p>

<p>אֶת כֹּל עָרַכְתִּי</p>

<p>וְאַךְ כֹּל הַנְּעָרִים</p>

<p>לְמִשְׁמַעְתִּי סָרִים</p>

<p>וְהִנֵּה לְנֶגְדֵּנוּ</p>

<p>נָשָׂאנוּ עֵינֵינוּ</p>

<p>עוֹד מַחֲנֵה יְלָדִים</p>

<p>לִלְחוֹם נוֹעָדִים</p>

<p>בְּרֹגֶז וְחֵמָה</p>

<p>נִקְהֲלוּ הֵמָּה</p>

<p>לִנְפּוֹל עָלֵינוּ</p>

<p>וְלִלְחוֹם לְנֶגְדֵּנוּ</p>

<p>בְּאֹמֶר וּדְבָרִים</p>

<p>אֶת קוֹלִי אָרִים</p>

<p>עִמְדוּ עַל רַגְלֵיכֶם</p>

<p>לְצַוּוֹת עֲלֵיכֶם</p>

<p>הַטּוּ אָזְנַיִם</p>

<p>וְנֵחָלֵק לִשְׁנַיִם</p>

<p>מַחֲנֵה הָאַחַת</p>

<p>שָׁמָּה מִתַּחַת</p>

<p>שָׁם בְּמֹרַד הָהָר</p>

<p>מֵאֲחוֹרֵי הַצָּר</p>

<p>שָׁמָּה בַּמְּעָרָה</p>

<p>אַךְ תְּהִי נִסְתָּרָה</p>

<p>וְנַחְנוּ נוֹחִיל פֹּה</p>

<p>נְקַוֶּה לִקְרַאת בֹּא</p>

<p>לִקְרַב אֵלֵינוּ</p>

<p>לִנְפּוֹל בְּמַחֲנֵנוּ</p>

<p>וְאִם בִּרְאוֹתֵנוּ</p>

<p>יַחַד שׂוֹנְאֵינוּ</p>

<p>מְקוֹמָם עָזָבוּ</p>

<p>וְלָנוּ יִקְרָבוּ</p>

<p>חִישׁ שָׁם מִמְּעָרָה</p>

<p>מַחֲנֶה נִסְתָּרָה</p>

<p>אַךְ בְּשָׁמְעָם תְּרוּעָה</p>

<p>שָׁם בְּמַחֲבֹאָה</p>

<p>יִפְּלוּ עֲלֵיהֶם</p>

<p>וְאָנוּ לִפְנֵיהֶם</p>

<p>וְהֵמָּה לֹא רָאוּ</p>

<p>בַּתָּוֶךְ בָּאוּ</p>

<p>נַכֵּם וְנַחֲרִימֵם</p>

<p>לַעֲבָדִים נְשִׂימֵם</p>

<p>נִקַּח שְׁלָלָם</p>

<p>גַּם כָּל עֲמָלָם.</p>

<p>דְּבָרִי אֲלֵיהֶם</p>

<p>הוּטַב בְּעֵינֵיהֶם</p>

<p>מַחֲנֶה הָאַחַת</p>

<p>נָסְעָה מִתַּחַת</p>

<p>שָׁמָּה בַמְּעָרָה</p>

<p>נֶחְבְּאָה נִסְתָּרָה</p>

<p>וְנַחְנוּ חִכִּינוּ</p>

<p>בּוֹאָם צִפִּינוּ</p>

<p>הֵם לֹא יָדָעוּ</p>

<p>לִלְחוֹם יָצָאוּ</p>

<p>וְשָׁם בְּמַחֲבֹאָה</p>

<p>הֶאֱזִינוּ תְרוּעָה</p>

<p>נָפְלוּ עֲלֵיהֶם</p>

<p>הָרְגוּ בֵינֵיהֶם</p>

<p>הַכֵּה וּפָצוֹעַ</p>

<p>בְּלִי מַרְגּוֹעַ</p>

<p>נָפְלוּ בְיָדֵינוּ</p>

<p>וַיִּכָּנְעוּ לְפָנֵינוּ</p>

<p>וַנִּקַּח שְׁלָלָם</p>

<p>גַּם כָּל עֲמָלָם</p>

<p>חֲצוֹצְרוֹת הֵרִיעוּ</p>

<p>&#8220;שָׁלָל הֵבִיאוּ&#8221;</p>

<p>וְאָנֹכִי לִפְנֵיהֶם</p>

<p>לְחַלֵּק בֵּינֵיהֶם</p>

<p>הֵם הִקִּיפוּנִי</p>

<p>יַחַד כִּתְּרוּנִי</p>

<p>בְּרַעַשׁ וּמְהוּמָה</p>

<p>&#8220;לָךְ אֵין כָּל מְאוּמָה&#8221;</p>

<p>כִּי אֵין לְשָׂרֵינוּ</p>

<p>חֵלֶק בְּתוֹכֵנוּ</p>

<p>לְךָ הַתִּפְאֶרֶת</p>

<p>לְרֹאשְׁךָ עֲטֶרֶת.</p>

<p>חָרָה בִי אַפִּי</p>

<p>נָשָׂאתִי כַפִּי</p>

<p>בְּחָזְקָה לָקַחַת</p>

<p>אַךְ חֶלְקָה אַחַת</p>

<p>וְהֵם נָשְׂאוּ קוֹלָם</p>

<p>עַד זָע הָעוֹלָם</p>

<p>תָּפְשׂוּ וֶאֱסָרוּנִי</p>

<p>בַּשַּׂק שָׂמוּנִי</p>

<p>וְהִנֵּה מַר לִי מָר</p>

<p>מִגֹּבַהּ הָהָר</p>

<p>יַחַד לְקָחוּנִי</p>

<p>אֶרֶץ הִשְׁלִיכוּנִי</p>

<p>עִם שָׁלָל נָסוּ</p>

<p>לְלִבָּם לֹא שָׁתוּ</p>

<p>עַצְמוֹתַי שָׁבָרוּ!</p>

<p>וּלְפָנַי עָבָרוּ.</p>

<p>טוֹב עָשִׂיתִי</p>

<p>בְּלִי הָרֵעַ לָהֶם</p>

<p>זֶה גְמוּלִי מֵהֶם</p>

<p>אָז מְאֹד נִחַמְתִּי</p>

<p>כִּי לֵב לֹא שַׂמְתִּי</p>

<p>אֶל מוּסַר הוֹרִים</p>

<p>לְבִלְתִּי בֹא בֵּין מֹרִים,</p>

<p>אַךְ אֵיךְ אָנוּסָה</p>

<p>מַלֵּט הַתְּמוּתָה</p>

<p>אִם בַּשַּׂק הִנֵּנִי</p>

<p>אֵין מִי רוֹאֵנִי,</p>

<p>מִנַּהֲמַת לֵב</p>

<p>כִּי גָדַל הַכְּאֵב</p>

<p>הֲרִימוֹתִי בְקוֹל</p>

<p>אֲשֶׁר יִשְׁמְעוּ כֹּל</p>

<p>לְהַצִּיל מִמָּוֶת</p>

<p>נַפְשִׁי הָעַצָּבֶת</p>

<p>צָעַקְתִּי כָּל הַיּוֹם</p>

<p>וָאִיקַץ וְהִנֵּה חֲלוֹם!</p>

<p>הֲלֹא אָז נְבוּנוֹתִי</p>

<p>כִּי לְיַסֵּר אוֹתִי</p>

<p>לְהָסִיר שִׁגָּיוֹן</p>

<p>בָּא הַחִזָּיוֹן</p>

<p>בַּנְתִּי עַוָּתָתִי</p>

<p>מֵאָז לֹא בָאתִי</p>

<p>שָׁם עַל הֶהָרִים</p>

<p>בְּחֶבְרַת נְעָרִים</p>

<p>חַיִל אָזַרְתִּי</p>

<p>נַפְשִׁי שָׁמַרְתִּי</p>

<p>מִבּוֹא בִקְהָלָם</p>

<p>לַעֲשׂוֹת כְּמַעֲלָלָם</p>

<p>הֶבֶל שַׁעֲשׁוּעָם</p>

<p>מָשְׁחָת בְּמַחֲבֹאָם</p>

<p>אָוֶן וַעֲצָרָה</p>

<p>אֵין בָּם מַטָּרָה</p>

<p>לְתוֹרָה וּתְעוּדָה</p>

<p>נַפְשִׁי מוּעָדָה</p>

<p>חָכְמָה וּבִינָה</p>

<p>אָז אֶקְצוֹר בְּרִנָּה</p>

<p>וּבְלִי הַנְּעָרִים</p>

<p>אֶעֱלֶה הָרִים</p>

<p>וּבְלִי מַכְשֵׁלָה</p>

<p>פִּרְיִי אוֹכֵלָה!
<br></p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/5414">https://benyehuda.org/read/5414</a></div></body></html>