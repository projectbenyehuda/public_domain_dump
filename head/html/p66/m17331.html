<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בִּיבְּלִיוֹגְרַפִיָּה (חוברת ירושלים)</title>
	<meta name="author" content="יוסף חיים ברנר"/>
</head>
<body>

<p><strong>ירושלים,</strong> חוברת א', יו&#8220;ל על-ידי &#8220;חובבי ירושלים&#8221;. יפו, ארץ-ישראל, דפוס
א. אתין, התרע&#8221;ג. 70 עמודים.</p>

<blockquote>
<br />
</blockquote>

<p>אחרי השיר-הפרוגראמה של האינז&#8217;ינר אוסישקין &#8220;ירושלים – לב האומה&#8221;, שיר
המחזיק שתי שורות ועומד בראש, נותנת לנו החוברת הזאת שלפנינו הסכמה רבנית
על ירושלים וחיבת-ירושלים מהרב קוק. ההסכמה מתובלת במקראות ובמאמרי חז&#8220;ל,
כנהוג, וככל &#8220;הסכמה&#8221;, מובן, שאינה אומרת כלום – גם כן כנהוג. לא יועילו גם
הרמז והאותיות המפוזרות על דבר ידי הזרים שכוננו בניני ירושלים, מאחר
שהמליצות והדברים בעלמא יתירים, סוף-סוף, על מקצת המלים התוכניות. אחר זה
יבוא מאמר מאת יהושע ברזילי &#8220;לתקנת ירושלים&#8221; והוא &#8220;תכנית להרמת
קרן-ירושלים&#8221; והאפיגרף שלו היא: &#8220;פרזות תשב ירושלים&#8221; (זכריה ב&#8216;, ח&#8217;). המאמר
מחזיק כששה עמודים והוא בן שני חלקים: החלק הראשון יכלכל דברי תעמולה סתם
על הצורך בחיבת-ירושלים ובכבוד-ירושלים, והשני ידבר על אפשרויות של תעשיה
בירושלים, ולדאבון-הלב – גם כן דברים סתם ברובם. לדעת המחבר יש בירושלים
אפשרויות של תעשיה גשמית, כגון חומר לבנין, תעשיה גשמית-רוחנית, כגון הדפסה
וכתיבת תפילין ומזוזות, ותעשיה (!) רוחנית טהורה, כגון הכנת רבנים, חזנים
וכו&#8216;. ובכן? ובכן צריך לאסוף כסף &#8220;לתקנת-ירושלים&#8221;!&#8230; אגב: &#8220;שץ (הפרופיסור)
מצא מקצועות להעסיק איזו מאות אנשים – והעם כולו לא יוכל?&#8221; – שואל ותמיה מר
ברזילי בדברו על התעשיה הגשמית, ושוכח אגב-ריהטא ותמיהה שני דברים: א&#8217;) שגם
המקצועות ש&#8221;מצא&quot; יוצר &#8220;בצלאל&#8221; לא נמצאו ולא נתקיימו בלי עזרת &#8220;העם כולו&#8221;,
וב') כי דוקא תעשיית &#8220;בצלאל&#8221; הביתית אינה מסוג זה הראשון שמנה ברזילי –
תעשיה גשמית – כי אם רובה ככולה תעשיה גשמית-רוחנית, או יותר נכון,
רוחנית-גשמית. בכל אופן, הצד ה&#8220;מעשי&#8221; שבמאמר זה אינו ענין כלל לקובץ
ספרותי, כי אם לכל היותר – להיות מעוּבּד בשביל מאמר ראשי שבעתון
ארץ-ישראלי או בשביל הרצאה שבכתב שלוחה ישר לועד חובבי ציון שבאודיסה,
מחלקת: &#8220;תקנת ירושלים&#8221;.</p>

<p>קצת יותר ענין לקובץ ספרותי, אם כי לזה שאינו בא דוקא להרים כבוד-ירושלים,
יש במאמרו של חברו הצעיר של ברזילי – ר' בנימין. &#8220;עיר-הגנים&#8221; יִקָרא לו
לאותו מאמר של ר' בנימין, ואם כי גם לו אפיגרף מכתבי-הקודש, מהנביאים, הנה
כולו לא ממרחק יביא את לחמו: בסך-הכל מגרמניה. מבינים אתם? בגרמניה יש נטיה
ויש תנועה להתישב בערי-גנים. אגב ידובר בו באותו מאמר על עוד שאיפות יפות
כגון הלאמת-הקרקע וכו' ואגב, יובאו, כמובן, ציטאטות יפות מסופרים טובים.
ואולם הרהור אחד, אף על-פי כן, אינו חדל מהציק בשעת קריאת המאמר הזה, שהוא
היותר חשוב והיותר ספרותי בכל הקובץ: אתם, עסקני-הישוב, הזקנים עם הצעירים,
רוצים ליסד איזה מושב על יד ירושלים ויש בכוחכם לעשות – טוב, עשו. תעמולה?
– טוב. הנה &#8220;העולם&#8221;, הנה כל הפּרֵיסה הציונית. אבל הוצאת קובצים מיוחדים
וכתיבת מאמרים שכאלה, כלומר כל אלו התכניות הרחבות והדיבורים הרמים, בשעה
שיש רק ולא יהיו יותר מאיזה סכום של פרוטות מקובצות – אלו למה? הלא יותר
ממושב אחד ולכל היותר שנים על יד ירושלים לא תיסדו, הלא יותר מאיזה מנין או
שנים של בני החלוקה בירושלים לא תבריאו – ובכן למה תנועת-יד רחבה שכזו?
בגרמניה ובעוד הרבה מדינות אין קודם כל ק&#8220;קים כירושלם ויש, קודם כל, קרקע,
ויש נטיה להתישב בערי-גנים ולהלאים את הקרקע <strong>מתוך שפעת-כוחות;</strong> לנו, מצד
אחד, יש בסך-הכל עיר-גן אחת על יד חוות בן-שמן, שלפני שנים אחדות, בטרם
היווסד אותו פרבר עלוב, דיברו ממש כל אותן הגדולות והנצורות אשר ידברו היום
על ערי-גנים, ועל יד ירושלים יש לנו &#8220;מוצא&#8221; ו&#8221;גבעת-שאול&quot; הידועות, שבשניה
כבר מוצא ר' בנימין איזה רמז&#8230; מובן, שעוד איזה מושב על יד ירושלים – אם
רק תימצא הקרקע המתאימה לזה – לא היה מזיק כלל וכלל. חייכם, עסקנינו, שהכל
מבינים זאת, שהכל מסכימים לכם בנחיצות-הדבר, אפילו מתנגדי-הציונות, אפילו
ה&#8220;מתבוללים&#8221;, והכל מודים לכם, כי כוונתכם רצויה.. אבל את גרמניה הניחו לה,
במטותא, לנפשה&#8230; וגם את הראמות והנשגבות אשר רשמתם לכם על &#8220;חורבן שלישי&#8221;
(אל תפתח פה לשטן!) גִנזו לפי שעה לעצמכם&#8230; למה?</p>

<p>ואף ספרות יש בקובץ שלפנינו – מובן, ספרות מן הענין. ראשית כל, &#8220;אגדה&#8221; מאת
א. ז. רבינוביץ בשם &#8220;ירושלים מעוזנו&#8221;, שבה מיעץ אחיתופל הרשע לעשות את דמשק
למרכז-האומה (לשונו ממש של אחיתופל!), אבל את עצתו הרעה יסכלו, לאשרנו,
חושי הארכי ונתן הנביא, והכל יִגָמר בכי-טוב: ירושלים מעוזנו מנצחת&#8230; ורק
דבר אחד בלתי מובן: במה זו אגדה?</p>

<p>ועוד אגדה, או &#8220;הגדה&#8221;, לקובץ מאת י. ברזילי. מעשה בשלמה המלך שהצטער ושנתו
נדדה מעיניו על שאין עצים בירושלים כחפצו.. עד הסוף קשה קצת לקרוא.</p>

<p>ועוד שם &#8220;אגדות-ירושלים&#8221; מאת אשר בן-ישראל. מבול של דברי-אגדה!</p>

<p>ולא רק אגדות והגדות – גם פואימה שלמה בקובץ מאת ק. ל. סילמאן בשם &#8220;על הר
המוריה&#8221;, ושהכל טוב בה: גם שפה יפה ומדוקדקת (ברצינות אני אומר!) גם ניקוד
מתוקן ואותיות בהירות, גם רעיונות הגונים ומידה ידועה של עצב ציוני אמיתי,
ורק דבר אחד, אהה, חסר לה: קצת פואיזיה&#8230;</p>

<p>ועדיין זה לא הכל: שני מאמרי-מדע – &#8220;ירושלים העתיקה&#8221; ו&#8220;מסביב לירושלים&#8221; –
יש בקובץ מאת ד. ילין וד&quot;ר בוגראשוב.</p>

<p>ועוד שני סופרים שלא מניתי: מ. שיינקין וד. טריטש.</p>

<p>ואחר כל אלה&#8230; אחרי כל זה&#8230;</p>

<p>יאמרו: אם לא יועיל לא יזיק. כן. אבל מאידך גיסא: קובץ הדוגל בשם
&#8220;קודש-הקדשים&#8221; שלנו – ודלות שכזו.. את מי, איפוא, יורו חובבי-ירושלים דעה
ואת מי יבינו שמועה? על מי יעשו רושם? וכבוד עיר-האלוהים בעיני מי ירימו?</p>

<blockquote>
<br />
</blockquote>

<p>[&#8220;האחדות&#8221;, תשרי תרע&quot;ד; החתימה: בן-שלמה]</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/17331">https://benyehuda.org/read/17331</a></div></body></html>