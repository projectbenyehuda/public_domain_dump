<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כִּי־מַדּוּעַ</title>
	<meta name="author" content="רבינדראנאת טאגור / דוד פרישמן"/>
</head>
<body>

<blockquote>
<br />
</blockquote>

<blockquote>
<p>כִּי־אָבִיא לְךָ צַעֲצֻעִים צְבוּעֵי צְבָעִים שׁוֹנִים, בְּנִי, אָז
תָּבִין נַפְשִׁי אֶת־מִשְׁפַּט נֹגַהּ הַצְּבָעִים הַנִּפְלָאִים אֲשֶׁר
עַל־הֶעָבִים וַאֲשֶׁר עַל־הַמַּיִם וּמַדּוּעַ־זֶה נֶהְדָרִים כָּכָה
הַפְּרָחִים בְּרֹב צִבְעֵיהֶם הַשּׁוֹנִים – כִּי־אָבִיא לְךָ צַעֲצֻעִים
צְבוּעֵי צְבָעִים שׁוֹנִים, בְּנִי.</p>

<p>כִּי־אָשִׁיר לְךָ אֶת־שִׁירַי לְבַעֲבוּר הַרְקִידְךָ, אָז תֵּדַע
נַפְשִׁי מְאֹד מַדוּעַ־זֶה תִזְרוֹם זִמְרָה בְּתוֹךְ הֶעָלִים וּמַדּוּעַ
יִשְׁלְחוּ הַגַּלִּים אֶת־צְלִילֵי קוֹלוֹתֵיהֶם אֶל־לֵב הָאֲדָמָה
הַקַּשֶׁבֶת – כִּי־אָשִׁיר לְךָ אֶת־שִׁירַי לְבַעֲבוּר הַרְקִידֶךָ.</p>

<p>כִּי־אָשִׂים לְךָ מַמְתַּקִים עַל־כַּפּוֹת יָדֶיךָ הַחוֹמְדוֹת, אָז
תֵּדַע נַפְשֹׁי פִּתְאֹם לָמָּה־זֶה יִהְיֶה הַדְּבַשׁ בְּכוֹס הַפֶּרַח
וְעַל־מַה־זֶה יִמַּלֵא כָּל־פְּרִי עֲסִיס צוּפִים בַּסֵּתֶר – כִּי
אָשִׂים לְךָ מַמְתַּקִים עַל־כַּפּוֹת יָדֶיךָ הַחוֹמְדוֹת.</p>

<p>כִּי־אֶשַּׁק אֶת־לְחָיֶיךָ לִנְטוֹעַ שְׂחוֹק בִּשְׂפָתֶיךָ, חֲמוּדִי,
אָז אָבִין הֵיטֵב מָה־מִשְׁפַּט הַחֶדְוָה הַזֹּרֶמֶת מִן־הַשָּׁמַיִם
עִם־אוֹר הַבֹּקֶר וּמַה־דְּבַר הַנְּעִימוֹת אֲשֶׁר יִתֵּן רוּחַ הַקַּיִץ
לִבְשָׂרִי – כִּי אֶשַּׁק אֶת־לְחָיֶּיךָ לִנְטוֹעַ שְׂחוֹק
בִּשְׂפָתֶיךָ.</p>

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13690">https://benyehuda.org/read/13690</a></div></body></html>