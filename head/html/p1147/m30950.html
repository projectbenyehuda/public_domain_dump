<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>חַיִּים אַרְיֵה זוּטָא</title>
	<meta name="author" content="יצחק יציב"/>
</head>
<body>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcGZQIiwiZXhwIjpudWxsLCJwdXIiOiJibG9iX2lkIn19--197ba532462538e880286c640c1c6ad75b141c18/%D7%96%D7%95%D7%98%D7%90.png" alt="זוטא.png" />
<figcaption>זוטא.png</figcaption>
</figure>

<p>(תרכ&#8220;ט – תרצ&#8221;ח)</p>

<br />

<p>– מִי הוּא הָאִישׁ הַזֶּה, רְחַב-הַכְּתֵפַיִם,
כְּבַד-הַגּוּף, הָעוֹמֵד בְּאֶמְצַע הָרְחוֹב בְּאַחַת הַשְּׁכוּנוֹת
הַחֲדָשׁוֹת בִּירוּשָׁלַיִם, וְחוֹפֵן כַּדּוּרֵי שֶׁלֶג וְזוֹרֵק אוֹתָם
בִּזְרִיזוּת וּבְהִתְלַהֲבוּת של נַעַר?</p>

<p>– הַבֵּט, הֲלֹא זֶה הַמּוֹרֶה זוּטָא. הַמּוֹרֶה
הַקַּפְּדָן, הַמְמַהֵר לְהִכָּנֵס לַכִּתָּה עִם הַצִּלְצוּל, וּבְקוֹל
נִמְרָץ מְפַקֵּד מִיָּד: &#8220;קֹמְנָה! שֵׁבְנָה! סִפְרֵי הַתַּנַּ&#8221;ךְ עַל
הַשֻׁלְחָן! –&quot; וְהַשִּׁעוּר כְּבָר הִתְחִיל. אַף רֶגַע לֹא יַעֲבֹר
לְבַטָּלָה. צָרִיךְ לִלְמֹד, לִלְמֹד, אוֹי, כַּמָּה יֵשׁ לִלְמֹד.
וְהוּא הוּא הַזּוֹרֵק כַּדּוּרֵי שֶׁלֶג וְשָׂמֵחַ וּמִשְׁתּוֹבֵב כְּיֶלֶד?
&#8220;שֶׁלֶג, שֶׁלֶג, שֶׁלֶג!&#8221; – הָיָה
עוֹמֵד וּמַבִּיט עַל הָעִיר הַקְּדוֹשָׁה וְהֶהָרִים סָבִיב לָהּ,
הַמִּתְכַּסִּים בָּתִּים לְבָנִים וְלִבּוֹ מִתְרַחֵב וְעֵינָיו
מַבְרִיקוֹת, וְהוּא כֻּלּוֹ הִתְפָּעֲלוּת וְחוֹזֵר וְקוֹרֵא בְּאָזְנֵי
עַצְמוֹ: &#8220;שֶׁלֶג, שֶׁלֶג, שֶׁלֶג!&#8221; מִי יִדְמֶה לוֹ בְּאָשְׁרוֹ?
יְרוּשָׁלַיִם לָבְשָׁה עֲדִי לָבָן.</p>

<p>– הֲזֶהוּ הַמּוֹרֶה זוּטָא?</p>

<p>– כֵּן. כֵּן. מָה אַתְּ מִתְפַּלְּאָה כָּל כָּךְ? הַאֵין
אַתְּ זוֹכֶרֶת, כִּי גַם בַּכִּתָּה הָיָה לִפְעָמִים קְרוֹבוֹת כָּזֶה?
&#8220;קֹמְנָה! שֵׁבְנָה!&#8221; – בְּמֶרֶץ פָּתַחְנוּ אֶת סִפְרֵי הַתַּנַ&quot;ךְ
וְקָרָאנוּ אֵיךְ כָּבַשׁ יְהוֹשֻׁעַ אֶת הָעִיר עַי, וְהוּא, הַמּוֹרֶה,
כְּאִלּוּ עָמַד בְּרֹאשׁ &#8220;שְׁלֹשִים אֶלֶף אִישׁ גִּבּוֹרֵי הַחַיִל&#8221; –
וְאוֹמֵר לָהֶם: &#8220;רְאוּ, אַתֶּם אֹרְבִים לָעִיר מֵאַחֲרֵי הָעִיר,
אַל-תַּרְחִיקוּ מִן-הָעִיר מְאֹד, וִהְיִיתֶם כֻּלְּכֶם נְכוֹנִים.
וַאֲנִי וְכָל-הָעָם אֲשֶׁר אִתִּי נִקְרַב אֶל-הָעִיר&#8221;.</p>

<p>– הֲתִזְכְּרִי אֵיךְ נִהֵל אֶת הַמִּלְחָמָה וַאֲנַחנוּ
כֻּלָּנוּ אִתּוֹ אוֹרְבִים לָעִיר? וְהִנֵּה אֲנַחְנוּ נָסִים וְהִנֵּה
אֲנַחְנוּ רוֹדְפִים וְכוֹבְשִׁים – קוֹרְאִים פָּסוּק וּמְבָאֲרִים
וְרוֹדְפִים וְכוֹבְשִׁים. והוּא – עֵינָיו מַבְרִיקוֹת, פָּנָיו מְלֵאוֹת
הַבָּעָה לְכָאן וּלְכָאן, וַאֲנַחְנוּ, אֵין אֲנַחְנוּ יוֹשְׁבִים כְּלָל
בַּכִּתָּה – בַּמִּדְבָּר אֲנַחְנוּ, בֵּין בֵּית-אֵל וּבֵין הָעַי.
וְהִנֵּה אָנוּ חוֹגְגִים נִצָּחוֹן: כָּבַשְׁנוּ אֶת הָעַי. וַאֲנַחְנוּ
מִתְכּוֹנְנִים לְהַמְשִׁיךְ וְלִכְבֹּש עוֹד וְעוֹד. אַךְ פִּתְאֹם
מְצַלְצֵל הַפַּעֲמוֹן. כָּמָּה חֲבָל שֶׁכְּבָר מְצַלְצֵל
הַפַּעֲמוֹן!</p>

<p>רַבִּים, רַבִּים הָאֲנָשִׁים בָּאָרֶץ אֲשֶׁר אַחֲרֵי
שָׁנִים רַבֹּות הֶעֱלוּ בְּזִכְרוֹנָם הַשָּׁבוּעַ אֶת יְמֵי נְעוּרֵיהֶם
כְּשֶׁהָיוּ יוֹשְׁבִים עַל הַסַּפְסָלִים בְּכִתָּה ד' אוֹ ה' וְקוֹרְאִים
בַּתַּנַּ&quot;ךְ לִפְנֵי הַמּוֹרֶה זוּטָא וְלִבָּם רוֹחֵשׁ לוֹ תּוֹדָה עַל
הָרְגָעִים הַיָּפִים הָהֵם. כֵּן, הוּא נִרְאֶה הָיָה כָּל כָּךְ
קַפְּדָן. &#8220;קוּמוּ, שְׁבוּ&#8221;. דּוֹרֵשׁ הַרְבֵּה, דּוֹרֵשׁ
שֶׁהַתַּלְמִידִים יֵדְעוּ הַכֹּל, יֵדְעוּ יָפֶה, יְבַטְּאוּ בָּרוּר כָּל
מִלָּה, וְאִם אֵינָם מְבַטְּאִים יָפֶה פָּנָיו מִתְעַוְּתִים וְעֵינָיו
זוֹעֲפוֹת, וּכְתֵפָיו מִתְרוֹמְמוֹת וְיוֹרְדוֹת, יָדוֹ מַטָּה
אֲפַרְכֶּסֶת אָזְנוֹ וּבִלְחִישָׁה: &#8220;עוֹד הַפַּעַם! עוֹד הַפַּעַם!&#8221;
וְאִם הַתַּלְמִיד אוֹמֵר יָפֶה – פָנָיו זוֹרְחִים, כְּתֵפָיו שְׁקֵטוֹת,
וּשְׂפָתָיו מְחַיְּכוֹת וְעֵינָיו צוֹחֲקוֹת. טוֹב בָּעוֹלָם.</p>

<p>כָּזֶה הָיָה הַמּוֹרֶה – ח. א. זוּטָא. כְּאַרְבַּע
עַשְׂרוֹת שָׁנִים הָיָה עוֹמֵד עַל הַקַּתֶּדְרָה בְּבֵית- הַסֵּפֶר
בְּאֶרֶץ-יִשְׂרָאֵל וּמְלַמֵּד תַּנַּ&quot;ךְ וְעִבְרִית וְתוֹלְדוֹת
יִשְׂרָאֵל. תַּלְמִידִים בָּאִים וְתַּלְמִידִים הוֹלְכִים וְהוּא אֵינו­ֹ
מִתְעַיֵּף וְתָמִיד הוּא כְּאִלּוּ מַתְחִיל מֵחָדָשׁ בְּהִתְלַהֲבוּת
וּבְקַפְּדָנוּת.</p>

<p>מוֹרֶה הָיָה. מִן הַמּוֹרִים הָעִבְרִים הָרִאשׁוֹנִים
בְּרוּסְיָה, אֲשֶׁר הֵקִימוּ אֶת בֵּית-הַסֵּפֶר הָעִבְרִי בִּמְקוֹם
הַ&#8220;חֶדֶר&#8221; הַיָּשָׁן, וְלִמֵּד אֶת הַלָּשׁוֹן הָעִבְרִית בְּשִׁיטַת
&#8220;עִבְרִית בְּעִבְרִית&#8221;.</p>

<p>אֲבָל לֹא רַק בְּבֵית-הַסֵּפֶר בִּלְבַד דָּאַג זוּטָא
לְהָפִיץ אֶת יְדִיעַת הַלָּשׁוֹן הָעִבְרִית וְתוֹלְדוֹת יִשְׂרָאֵל. הוּא
גַם חִבֵּר סִפְרֵי לִמּוּד, סֵפֶר סִפּוּרִים מֵחַיֵּי הָעָם בִּתְקוּפוֹת
שׁוֹנוֹת. אוֹהֵב עֲבוֹדָה הָיָה וּבַשָּׁעוֹת הַפְּנוּיוֹת
מִבֵּית-הַסֵּפֶר הָיָה יוֹשֵׁב וְלוֹמֵד וְכוֹתֵב. כְּתָבָיו יָצְאוּ
בִּשְׁלֹשָה כְּרָכִים.</p>

<p>בַּשָּׁנִים הָאַחֲרוֹנוֹת נֶחֱלַשׁ וְלֹא יָכוֹל הָיָה
לְהַמְשִׁיךְ לְהוֹרוֹת בְּבֵית-הַסֵּפֶר. וְכַמָּה הִצְטַעֵר עַל כָּךְ.
אַךְ הַמַּחֲלָה שֶׁהִכְרִיחָה אוֹתוֹ לְהַפְסִיק אֶת עֲבוֹדָתוֹ
בְּבֵית-הַסֵּפֶר גָּבְרָה בַּזְּמַן הָאַחֲרוֹן וְלִבּוֹ הַמִּתְרַגֵּשׁ,
הַמִּתְעַלֵּס עַל כָּל מַרְאֵה טֶבַע, בִּימוֹת הַקַּיִץ כְּבִימוֹת
הַחֹרֶף, גֶּשֶׁם, שֶׁלֶג, זְרִיחַת שֶׁמֶשׁ וּשְׁקִיעָתָהּ – הַלֵּב
הַזֶּה עָמַד מִדְּפֹק, בִּשְׁנַת הַשִׁבְעִים וְאַחַת בִּימֵי
חַיָּיו.</p>

<p>רַבִּים הַמִּתְאַבְּלִים עַל מוֹתוֹ, כִּי רַבִּים גַּם
רַבִּים שָׁמְעוּ תּוֹרָה מִפִּיו וְהֵם אַסִּירִים תּוֹדָה לוֹ עַל
הָאַהֲבָה לְסֵפֶר הַתַּנַּ&quot;ךְ וּלְאֶרֶץ-יִשְׂרָאֵל אֲשֶׁר נָטַע
בְּלִבָּם.</p>

<p>(תרצ&quot;ח)</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30950">https://benyehuda.org/read/30950</a></div></body></html>