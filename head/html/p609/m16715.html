<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עָלִים</title>
	<meta name="author" content="יהודה קרני"/>
</head>
<body>

<h2 id="א.יוֹםיוֹםהַלֵּבנִגְדָּשׁ">א. יוֹם יוֹם הַלֵּב נִגְדָּשׁ</h2>

<blockquote>
<p>יוֹם יוֹם הַלֵּב נִגְדָּשׁ</p>

<p>יוֹם יוֹם נִגָּר הַלֵּב;</p>

<p>כְּנֹגַהּ אוֹר בְּבֵית מִקְדָּשׁ</p>

<p>יָגוֹן בִּי מִשְׁתַּלְהֵב;</p>

<p>וְאַף דִּמְעִי יוּקַד</p>

<p>בְּלַהַט שֶׁל שְׂרָפִים.</p>

<p>אֵין זֹאת כִּי בְּקִרְבִּי לֻקַּט</p>

<p>נְהִי הָאֲלָפִים.</p>

<br />
</blockquote>

<h2 id="ב.אַשְׁרַישֶׁאֲנָחָהכְּבֵדָהעוֹדתִּפְקֹד">ב. אַשְׁרַי שֶׁאֲנָחָה כְּבֵדָה עוֹד תִּפְקֹד</h2>

<blockquote>
<p>אַשְׁרַי שֶׁאֲנָחָה כְּבֵדָה עוֹד תִּפְקֹד</p>

<p>אוֹתִי וַאֲנִי מֵיטִיב לִבְכּוֹת</p>

<p>בְּכִי אֱנוֹשִׁי פָּשׁוּט</p>

<p>עַל כָּל שֶׁהַיּוֹם יָשׁוּד;</p>

<p>וְאַשְׁרַי שֶׁאֲנִי יָכוֹל עוֹד אֶל גִּיל לִשְׂמֹחַ</p>

<p>וּמִכָּל עָוֶל בְּזַעַם לְהִבָּרֵץ.</p>

<p>וְאֵינָם נִפְתָּחִים הַלֵּב וְהַמֹּחַ</p>

<p>הַכֹּל לְתָרֵץ.</p>

<br />
</blockquote>

<h2 id="ג.עַלמָהאֶתֵּןתּוֹדֶהלְךָגּוֹרָלִי">ג. עַל מָה אֶתֵּן תּוֹדֶה לְךָ, גּוֹרָלִי?</h2>

<blockquote>
<p>עַל מָה אֶתֵּן תּוֹדֶה לְךָ, גּוֹרָלִי?</p>

<p>עַל שֶׁבְּיָד אַחַת תִּמְזֹג כּוֹס רַעַל לִי</p>

<p>וּבַשְּׁנִיָּה – כּוֹס יְשׁוּעָה;</p>

<p>אֶת הַמְּרוֹרִים שָׁתִיתִי עַד תֻּמָּם,</p>

<p>אַךְ לֹא הִגַּשְׁתִּים לְאַחַי, שֶׁלֹּא לְהֻמָּם,</p>

<p>לָהֶם אַקְרִיב כּוֹס נֶחָמָה עִם כָּל שׁוֹאָה.</p>

<br />
</blockquote>

<h2 id="ד.אֵינִייוֹדֵעַמָה">ד. אֵינִי יוֹדֵעַ מָה</h2>

<blockquote>
<p>אֵינִי יוֹדֵעַ מָה</p>

<p>אֵינִי יוֹדֵעַ מִי,</p>

<p>אַךְ אָדְמָתִי אָדְמָה,</p>

<p>פָּרְחָה מִלְּשַׁד דָּמִי;</p>

<p>הָאָרֶץ שֶׁרָדְמָה</p>

<p>בְּכִסּוּפֵי עַמִּי</p>

<p>יְרֻנַּן בָּהּ וְיִדְמַע</p>

<p>וְלֹא תֵדַע דֳּמִי.</p>

<br />
</blockquote>

<h2 id="ה.אֵשׁמַכְאוֹבָםתִּבְעַרבְּכָלגִּידַי">ה. אֵשׁ מַכְאוֹבָם תִּבְעַר בְּכָל גִּידַי</h2>

<blockquote>
<p>אֵשׁ מַכְאוֹבָם תִּבְעַר בְּכָל גִּידַי,</p>

<p>לְמַעֲנָם אֲנִי כָּאִיב מִדַּי;</p>

<p>לְמַעֲנָם רִגְּשַׁנִי אֱלֹהַי קְדוֹשִׁי,</p>

<p>כִּי צַעֲרָם אָחוּשׁ בְּכָל שַׂעֲרַת רֹאשִׁי,</p>

<p>אַף זַעֲקָם אֶזְעַק מִכָּל טִפָּה שֶׁל דָּם,</p>

<p>כִּי כְּאֶחָד נִמְזַג חֶלְדִּי בִּי עִם חֶלְדָּם.</p>

<br />
</blockquote>

<h2 id="ו.שַׁבְּחִינַפְשִׁישַׁבְּחִי">ו. שַׁבְּחִי, נַפְשִׁי, שַׁבְּחִי</h2>

<blockquote>
<p>שַׁבְּחִי, נַפְשִׁי, שַׁבְּחִי</p>

<p>תְּמוּרוֹת גּוֹרָלֵךְ,</p>

<p>שֶׁכֵּן תָּמִיד תִּתְאַבְּכִי,</p>

<p>עִם רֹב עָם אוֹ בְּאָהֳלֵךְ,</p>

<p>בְּגֵאוּת הָרִנָּה וְהַבְּכִי –</p>

<p>וַהֲרֵי זֶה כָּזוֹ יִגְאָלֵךְ.</p>

<br />
</blockquote>

<h2 id="ז.וְזֹאתלְךָרֵעִימַזְכֶּרֶת">ז. וְזֹאת לְךָ, רֵעִי, מַזְכֶּרֶת</h2>

<blockquote>
<p>וְזֹאת לְךָ, רֵעִי, מַזְכֶּרֶת:</p>

<p>אַף כִּי תִשְׁכֹּן בְּמַחֲבוֹאִים –</p>

<p>שִׁירַת חַיֶּיךָ הַנִּגֶּרֶת</p>

<p>בְּאֵין שׁוֹמְעִים וּבְאֵין רוֹאִים</p>

<p>עָמֹק נוֹקֶבֶת וּמְסָעֶרֶת</p>

<p>אֶת כָּל אַדְמַת הָאֱלֹהִים.</p>

<br />
</blockquote>

<p>שנתון &#8216;דבר&#8217;, תש&#8220;ח–תש&#8221;ט</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16715">https://benyehuda.org/read/16715</a></div></body></html>