<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[הוֹי, לִבִּי מְנַבֵּא לֵיל זְוָעָה וַחֲרָדָה]</title>
	<meta name="author" content="יהודה קרני"/>
</head>
<body>

<blockquote>
<p>הוֹי, לִבִּי מְנַבֵּא לֵיל זְוָעָה וַחֲרָדָה,</p>

<p>וְאֵיךְ אָנוּם וְאֵיךְ אִישַׁן הַלָּיְלָה!</p>

<p>מִי יֹאמַר, אִם לֵיל זֶה הָאַחֲרוֹן לַהֲרִיסוּת</p>

<p>שְׁאֵרִית הֶחֳרָבוֹת,</p>

<p>אוֹ אוּלַי הַלַּיְלָה הָרִאשׁוֹן לַחֻרְבָּן הֶחָדָשׁ?</p>

<p>יָדַעְתִּי, כִּי סְעָרָה לֹא תִהְיֶה,</p>

<p>וְאוֹיֵב אֶל חוֹמַת הָעִיר לֹא יַבְקִיעַ,</p>

<p>וַאֲרָיוֹת הַמּוֹקֵד עַל רָאשֵׁי הָעָם לֹא יִשְׁאָגוּ,</p>

<p>וּלְשׁוֹנוֹת הָאֵשׁ לֹא יִתְעַלְּלוּ בַּקֳּדָשִׁים, —</p>

<p>וְיָבֹא הַחֻרְבָּן.</p>

<p>מִתַּחְתָּיו יִבָּקַע,</p>

<p>כְּהִבָּקַע מֵאֵלֶיהָ אַיֶּלֶת הַשַּׁחַר בֵּין מִפְלְשֵׂי עָבִים,</p>

<p>תִּבָּקַע מִפְלֶצֶת הָרָקָב, הַכַּחַשׁ וְהַכְּפִירָה</p>

<p>מֵאַדְמַת הָאֻמָּה,</p>

<p>וְחָתְרָה מִתַּחַת הַיְסוֹדוֹת,</p>

<p>וְזָחֲלָה בְּקִירוֹת וּבְגַגּוֹת,</p>

<p>וְדָבְקָה בִּמְזוּזַת כָּל־בַּיִת,</p>

<p>וְאָכְלָה וְאָכְלָה — וְאֵין פּוֹצֶה פֶּה וְאֵין מוֹחֶה,</p>

<p>וְעָבַר הָעוֹבֵר וְקִלֵּל בְּרוּחוֹ,</p>

<p>וְסָר בִּשְׁאָט־נֶפֶשׁ סְמוּר־שֵׂעָר</p>

<p>מִגֵּיא הַקִּפָּאוֹן.</p>

<p>אֲדֹנָי, אֲדֹנָי, עַל מַה הֲרֵעוֹתָ לְנַפְשִׁי</p>

<p>וְאֶחֱזֶה בְּקֵץ הַחִזָּיוֹן!</p>

<p>כִּי קָרָא הַלַּיְלָה לְחֻרְבָּן הָרָקָב עַל עַמִּי</p>

<p>וְּלחֻרְבַּן דּוּמִיָּה.</p>

<br />

<p>&#8230;וְכָךְ תַּתְחִיל אַגָּדַת הַחֻרְבָּן;</p>

<p>בְּשָׁנָה פְּלוֹנִית אַלְמוֹנִית לִיצִירָה</p>

<p>הָיֹה הָיָה הַדָּבָר.</p>

<p>לַבֹּקֶר — קוֹל רִנָּה וְצָהֳלָה.</p>

<p>בַּחוּרֵי יִשְׂרָאֵל וּזְקֵנָיו מְטַפְּסִים וְעוֹלִים עַל פִּסְגוֹת הֶהָרִים</p>

<p>וְהֶעֱלוּ אֲבוּקוֹת הַתְּחִיָּה,</p>

<p>וְהַכֹּהֲנִים בְּדוּכָנָם וְהָעָם בָּעֲזָרָה</p>

<p>לִתְחִיָּה מִנַּבְּאִים,</p>

<p>וְחָתָן לְכַלָּה מִתַּחַת חֻפָּתוֹ</p>

<p>יִשָּׁבַע בִּתְחִיָּה,</p>

<p>וסָחֲרוּ יוֹשְׁבֵי הַקְּרָנוֹת בִּמְגִלּוֹת הַתְּחִיָּה,</p>

<p>כַּאֲשֶׁר יִסְחַר הָרוֹכֵל בִּבְלוֹיֵי הַסְּחָבוֹת,</p>

<p>וְצִפְצְפוּ יוֹנְקֵי שָׁדַיִם בְּסִנַּר מֵינִקְתָּם</p>

<p>צִפְצוּפִים שֶׁל תְּחִיָּה,</p>

<p>וְעָבַר הַהִמְנוֹן בַּמַּחֲנֶה,</p>

<p>מִתַּמֵּר וְעוֹלֶה, מִתַּמֵּר וְעוֹלֶה,</p>

<p>וְהִתְפַּצְּלוּ הַקּוֹלוֹת בְּקָדְקֹד הָאַלְפִּים,</p>

<p>וְעַל רֹאשׁ פִּירָמִידוֹת מִצְרַיִם יִתְפּוֹצָצוּ.</p>

<p>וְנָגְעָה הַבְּשׂוֹרָה בְּאַרְזֵי הַלְּבָנוֹן:</p>

<p>&#8220;מָשִׁיחַ בֶּן דָּוִד&#8221;.</p>

<br />

<p>לָעֶרֶב — וְשָׁכַךְ קוֹל רִנָּה וְצָהֳלָה,</p>

<p>וְהָיְתָה הַקָּרְחָה בְּרָאשֵׁי הֶהָרִים;</p>

<p>יָדַיִם תִּרְפֶּינָה וְנָבְלָה כָּל־שָׂפָה</p>

<p>וְהָלְכוּ נְבִיאֵי הַתְּחִיָּה אֲבֵלִים</p>

<p>וַיִתְעוּ בַּחוּרֵי יִשְׂרָאֵל בְּחוּצוֹת הַקִּרְיָה,</p>

<p>הָלֹךְ וְגַדֵּף וְנָאֵץ,</p>

<p>וְנָעוּ הַטַּף וְהַנָּשִׁים כְּצִלְלֵי יוֹם אֶתְמוֹל,</p>

<p>וְהָיְתָה הַתְּחִיָּה כְּלֹא הָיְתָה —</p>

<p>וְחָרְבָה,</p>

<p>כַּאֲשֶׁר יֶחֱרַב הַטַּל עֲלֵי צְחִיחַ הַסֶּלַע.</p>

<p>וְאוּלָם מֵעֵבֶר הַמִּדְבָּר יִשָּׁמַע קוֹל דְּמָמָה,</p>

<p>הֵד קִינָה עֲצוּרָה,</p>

<p>כִּילֵל אֵם שַׁכּוּלָה עַל קִבְרֵי בָּנֶיהָ.</p>

<p>הֲלֹא הִיא הַקִּינָה שֶׁיִּשָּׂא הַנָּבִיא,</p>

<p>צוֹנֵח עַל אֶבֶן מְרַאֲשׁוֹתָיו,</p>

<p>עַל אַחֲרִית הַתְּחִיָּה —</p>

<p>וְרֵאשִׁיתָהּ&#8230;</p>

<br />

<p>וְאָתָא הַלָּיְלָה.</p>

<p>נָדַם הַלַּיְלָה וּמְאוֹרוֹת שָׁמַיִם הִתְעַטְּפוּ אֲבֵלוּת.</p>

<p>וְעָמַד הָעוֹלָם כְּפוּף רֹאשׁ וּסְפוּג דְּמָמָה,</p>

<p>כַּבּוֹגֵד הַגָּדוֹל הַמְחַכֶּה לַסַּיִף.</p>

<p>הַשְּׁעָרִים נִנְעָלוּ, וּבְרִיחֵי הַבַּרְזֶל מַבְרִיחִים</p>

<p>אֶת־חוֹמַת הַקִּרְיָה.</p>

<p>וּסְרוּחִים בַּחוּרֵי יִשְׂרָאֵל כִּפְגָרִים עַל מַצַּע מִשְׁכָּבָם</p>

<p>לְלֹא חָזוֹן וּמַרְאוֹת הַלָּיְלָה.</p>

<p>וּמִבָּתֵּי כְּנֵסִיּוֹת וּמִבָּתֵּי מֶדְרָשׁוֹת</p>

<p>נִסְתַּלֵּק קוֹל הוֹגִים בַּתּוֹרָה,</p>

<p>וִישִׁישֵׁי עַם יַעֲקֹב אֲמוּנֵי הַגְּוִילִים</p>

<p>עַל דַּפֵּי סִפְרֵיהֶם הַגְּדוֹלִים קָפָאוּ,</p>

<p>בְּפַרְכֵּס אַחֲרוֹנַת מִלָּתָם עַל שִׂפְתֵי הַקֶּרַח</p>

<p>וְשַׂעֲרוֹת זִקְנֵי שֵׂיבָתָם סָמָרוּ</p>

<p>וְנִנְעֲצוּ כְּאֶצְבְּעוֹת מֵתִים בֵּין פְּסוּקֵי הַסְּפָרִים,</p>

<p>לְמַעַן יֵדַע דּוֹר אַחֲרוֹן הַמִּלָּה,</p>

<p>בָּהּ נִשְׁמַת הַיְשִׁישִׁים יָצָאָה.</p>

<p>פָּעוּר בִּפְרִיצוּת אֲרוֹן אֱלֹהִים הַצָּנוּעַ,</p>

<p>כְּפִי לוֹעַ שָׁחוֹר,</p>

<p>וְכֹהֵן אֵל עֶלְיוֹן שָׁטוּחַ אַפְּרַקְדָּן</p>

<p>בְּמוֹרַד הַמַּעֲלוֹת הַהוֹלְכוֹת אֲרוֹנָה,</p>

<p>וְנֵר אֱלֹהִים טֶרֶם יִכְבֶּה בְּקַעֲרַת הַחֶרֶשׂ,</p>

<p>וְהִבְהֵב וְשָׁקַע,</p>

<p>וְהִבְהֵב אַחֲרוֹנָה</p>

<p>לְהָאִיר אֶת גֵּיא הַחִזָּיוֹן</p>

<p>בְּטֶרֶם יְעֻמָּם.</p>

<br />

<p>בַּשָּׁעָה שְׁתֵּים עֶשְׂרֵה בַּלַּיְלָה תִּכָּפֵל הַדְּמָמָה</p>

<p>וְהַחשֶׁךְ יִכָּפֵל,</p>

<p>וּצְבָא הַשָּׁמַיִם יֶאֶבְלוּ דוּמִיָּה,</p>

<p>וְחָדְלָה אַף קִינַת הַמְקוֹנֵן,</p>

<p>וְנֶעֶרְמוּ כָּל־הַרְרֵי הַדְּמָמָה עַל קָדְקֹד הָעוֹלָם,</p>

<p>הֲלֹא הִיא הַדְּמָמָה הַגְּדוֹלָה בְּטֶרֶם הַהֶרֶס הַגָּדוֹל:</p>

<p>בְּשָׁעָה שְׁתֵּים עֶשְׂרֵה בַּלַּיְלָה</p>

<p>בֹּא יָבֹא הַמּוֹפֵת</p>

<p>וְקָרָא הַתַּנִּים פַּעֲמָיִם,</p>

<p>וְקָרָא בַּשְּׁלִישִׁית —</p>

<p>וְיִפֹּל הַמִּבְצָר.</p>

<p>וְהָיָה בִּזְרֹחַ הַשֶּׁמֶשׁ וְיָצָא הַמְקוֹנֵן מִמְּעָרַת מַחֲבֹאוֹ</p>

<p>וּפָקַד אֶת־קִבְרוֹת הַקְּפוּאִים,</p>

<p>וּפָנָה מִזְרָחָה וָיָמָּה, צָפוֹנָה וָנֶגְבָּה,</p>

<p>וְהִנֵּה מַעֲרֻמֵּי יְשִׁימוֹן מִסְּבִיבוֹ.</p>

<br />

<p>כִּי מָחָה הַלַּיְלָה כָּל־שָׂרִיד וּפָלִיט,</p>

<p>וְעָבַר הַתַּעַר בָּאָרֶץ,</p>

<p>וְלֹא נוֹדַע, אִם תַּדְשֵׁא הָאָרֶץ מֵחָדָשׁ דְּשָׁאֶיהָ,</p>

<p>אוֹ יָבֵשׁ כָּל־חָצִיר לָנֶצַח.</p>

<p>עֲרִירִי אָז יֻצַּג הַמְקוֹנֵן,</p>

<p>כְּאַלָּה יְתוֹמָה, בְּרַחֲבֵי הַיְשִׁימוֹן,</p>

<p>וּבָאוּ הַסּוּפוֹת וְהִכּוּ בּוֹ הַכֵּה וְהָנֵד,</p>

<p>וּבִקֵּשׁ הַמְקוֹנֵן מִסּוּפָה חֲנִינָה וְרַחֲמִים</p>

<p>לְהַקְשִׁיב אֶל דְּבַר אֲדֹנָי מִן הַהֶרֶס —</p>

<p>וְעָנוּ הָרוּחוֹת&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16846">https://benyehuda.org/read/16846</a></div></body></html>