<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[סְבִיב בֵּיתְךָ כַּזָּר הִתְהַלָּכְתִּי]</title>
	<meta name="author" content="יהודה קרני"/>
</head>
<body>

<blockquote>
<p>סְבִיב בֵּיתְךָ כַּזָּר הִתְהַלָּכְתִּי,</p>

<p>וּבֵין עַמּוּדֵי הַפְּרוֹזְדוֹר תָּעִיתִי כְּצֵל הָעַרְבָּיִם,</p>

<p>וַתְּפַרְפֵּר כְּנַף רוּחִי עַל שִׁמְשׁוֹת הַדְּלָתוֹת</p>

<p>פַּרְפֵּר וּפַרְפֵּר,</p>

<p>עַד נָשְׁרָה אֵין אוֹנִים עַל מִפְתַּן הַבַּיִת,</p>

<p>וַתִּשַּׁר אַחֲרֶיהָ דִּמְעָתִי.</p>

<p>וְאִם מִי שֶׁהוּא פָּתַח אֶת־דַּלְתֵי הַבַּיִת לְרֶגַע –</p>

<p>אֲנִי לֹא הֻזְמַנְתִּי אֶל תַּחַת קוֹרָתוֹ;</p>

<p>וַיַּעֲבֹר עַל פָּנַי אִישׁ זָקֵן</p>

<p>מִזִּקְנֵי בֵּית יַעֲקֹב הַחֲרֵדִים,</p>

<p>וְתַשְׁמִישֵׁי הַקְּדֻשָּׁה מִתַּחַת לְבֵית שֶׁחְיוֹ,</p>

<p>עָבֹר וְרָמֹס לְתֻמּוֹ בְּדַל־כְּנָפִי,</p>

<p>שֶׁפִּרְכֵּס לְרַגְלָיו.</p>

<p>וּמִמַּעֲמַקֵּי הַבַּיִת הֵקֵרוּ תַּחֲנוּנֵי הָעָם הָעֲצוּרִים,</p>

<p>וַיְפַלֵּל שְׁלִיחַ הַצִּבּוּר עַל שׁוֹלְחָיו,</p>

<p>וְלַבּוֹת הַנֵּרוֹת הִבְהֲבוּ לְמַעְלָה</p>

<p>עִם לַבּוֹת הַלְּבָבוֹת הַדּוֹלְקִים,</p>

<p>וּכְרוּבֵי הַזָּהָב הַסּוֹכְכִים עַל פִּתְחֵי הָאָרוֹן</p>

<p>הִקְשִׁיבוּ רַב־קָשֶׁב,</p>

<br />

<p>וּפִתּוּחֵי הַצִּיצִּים בְּכֹתֶל הַמִּזְרָח פָּרָחוּ,</p>

<p>עִם אַשְׁכְּלוֹת הָעֵנָב,</p>

<p>וַתָּנַע פָּרֹכֶת הָאָרוֹן נַעֲנוּעַ שֶׁל רֶטֶט,</p>

<p>כִּי עָבְרָה הַתְּפִלָּה בֵּין גִּידֵי רִקְמָתָהּ.</p>

<p>וָאֵרֶא – וּפְנֵי הַמִּתְפַּלְּלִים קָרָנוּ,</p>

<p>וְהָאִישׁ שְׂבַע הַיָּמִים – שִׁדְרָתוֹ נִזְדַּקְּפָה,</p>

<p>וַיִּנְעַץ בֶּן־דַּרְדְּקֵי מַבָּטוֹ הַתָּמִים בְּאָבִיו,</p>

<p>שֶׁקִּפֵּל טַלִּיתוֹ,</p>

<p>וּנְשֵׁי יַעֲקֹב הַצְּנוּעוֹת הֵרִימוּ רָאשֵׁיהֶן</p>

<p>מֵעַל &#8220;קָרְבַּן־מִנְחָתָן&#8221;</p>

<p>וַתָּצֵצְנָה מֵאֲחוֹרֵי הַקְּלָעִים לְתוֹךְ עֶזְרַת הָאֲנָשִׁים;</p>

<p>וַתִּטֹּף הַשַּׁלְוָה מֵעַיִן לְעָיִן,</p>

<p>וְנֶפֶשׁ עִם נֶפֶשׁ הִתְיַחֲדָה בְּלִי אֹמֶר וּדְבָרִים,</p>

<p>וְהָיָה כֹּה טוֹב לְכֻלָּמוֹ.</p>

<br />

<p>וּבְעוֹד לא נָדַמָּה הַתְּפִלָּה</p>

<p>כִּוַּנְתִּי אֶת לִבִּי לַשִּׁיר וְלַתְּפִלָּה,</p>

<p>הַאִם אֶשְׁמַע מִתּוֹכָם קוֹל נַפְשִׁי,</p>

<p>אוֹ הֵדָהּ,</p>

<p>וּבְסִלְסוּל נִגּוּנִים אִם אֶחֱזֶה</p>

<p>אֶת־דַּרְכֵי לְבָבִי הַבּוֹדְדוֹת.</p>

<p>וָאֶתְמַהּ:</p>

<p>הַבַּיִת – בֵּית אָבִי,</p>

<p>וְהַקָּהָל – בְּנֵי עַמִּי וְאֶחָי,</p>

<p>וְהַתְּפִלָּה – אַחֶרֶת.</p>

<p>שְׁלִיחַ הַצִּבּוּר, תְּפִלָּתְךָ לְקוּיָה,</p>

<p>כִּי לֹא הוֹצֵאתָ אֶת־נַפְשִׁי בַּתְּפִלָּה,</p>

<p>וּמָה אִם עַל אַלְפֵי שׁוֹלְחֶיךָ בִּקַּשְׁתָּ,</p>

<p>וְעָלַי לֹא בִּקַּשְׁתָּ,</p>

<p>הֵן יָחִיד אָנֹכִי בֵּין רִבְבוֹת עַמְּךָ</p>

<p>כְּעַמְּךָ בַּתֵּבֵל הַגְּדוֹלָה;</p>

<p>וְכִי יִסְגֹּר הַשַּׁמָּשׁ אֶת שַׁעֲרֵי הַבַּיִת לְעֵת עֶרֶב,</p>

<p>וְגַם הָאַלְמֵימָר יְצֻנַּן מִקָּרְבַּן הַתְּפִלּוֹת הַחַמּוֹת –</p>

<p>עוֹד יִתְעֶה בֵּין עַמּוּדֵי הַפְּרוֹזדוֹר צֵל מַלְאָךְ לְנַפְשׁוֹ,</p>

<p>וְעַל פִּתּוּחֵי הַצִּיצִים בְּכֹתֶל הַמִּזְרָח</p>

<p>תְּפַזֵּז עוֹד תְּפִלָּה,</p>

<p>לא אֲמוּרָה,</p>

<p>וְאֶת דִּמְמַת הַבַּיִת כִּי יִקֹּב קוֹל תְּלוּנָה חֲשָׁאִית,</p>

<p>מִי יַגִּיד,</p>

<p>אִם שְׁכִינַת הָרַבִּים הוֹמִיָּה</p>

<p>אוֹ שְׁכִינַת הַיָּחִיד.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/16871">https://benyehuda.org/read/16871</a></div></body></html>