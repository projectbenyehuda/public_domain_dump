<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[מַחֲזוֹת יַלְדוּת רַבַּת־זֹהַר]</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="ii">II</h2>

<p>(מֻגש לב. ל. פֿ־נ.)</p>

<br />

<blockquote>
<p>מַחֲזוֹת יַלְדוּת רַבַּת־זֹהַר,</p>

<p>שִׁירֵי זָהָב, שִׁירֵי נֹעַר,</p>

<p>הֵעִיר צֶלֶם אוֹהֵב נָעִים</p>

<p>תּוֹךְ לִבָּתִי, מְלֵאַת פְּצָעִים.</p>

<br />
</blockquote>

<blockquote>
<p>אַךְ בִּשְׂאֵתוֹ לִי עֵינֵיהוּ</p>

<p>יָגוֹן נִרְאָה עַל פָּנֵיהוּ,</p>

<p>וּבְאַהֲבָה וְעַצֶבֶת</p>

<p>שְׂפָתוֹ חֶרֶשׁ לִי דֹבֶבֶת:</p>

<br />
</blockquote>

<blockquote>
<p>לֹא, אַל תָּשִׁיר כָּרִאשׁוֹנָה</p>

<p>בְּיֶרַח זִיו בִּשְׁדֵמָה שְׁמֵנָה</p>

<p>עַל תּוֹחֶלֶת לֹא נִכְזָבָה,</p>

<p>עַל שׁוֹשַׁנָּה לֹא נִרְקָבָה.</p>

<br />
</blockquote>

<blockquote>
<p>עַל מֶמְשֶׁלֶת אשֶׁר נָעִים,</p>

<p>עַל אֲדָמָה רַבַּת פְּלָאִים,</p>

<p>שָׁם לֹא יָעִיב עַד אַרְגִּיעַ</p>

<p>עָנָן קַל אֶת פְּנֵי רָקִיעַ.</p>

<br />
</blockquote>

<blockquote>
<p>חַיֵּי הוֹד – כְּגַלֵּי אָבִיב</p>

<p>שָׁם יִשָּׁאוּן סָבִיב סָבִיב,</p>

<p>תְּרוּעַת שִׂמְחָה תִּשָּׁמֵעַ,</p>

<p>מֵאַפְסָיִם אוֹר בּוֹקֵעַ.</p>

<br />
</blockquote>

<blockquote>
<p>מֶרְחַב־יָהּ שָׁם לַמַּחֲשָׁבָה:</p>

<p>מֶרְחַב רוּחַ הָעֲרָבָה,</p>

<p>מְעוּף הָרַעְיוֹן עַד שָׁמַיִם:</p>

<p>מְעוּף הַנֶּשֶׁר גְּדָל כְּנָפַיִם.</p>

<br />
</blockquote>

<blockquote>
<p>שָׁם אֵין מַעֲצָר לַהֶגְיוֹנוֹת,</p>

<p>אֵין חַרְצֻבּוֹת לַדִּמְיוֹנוֹת&#8230;</p>

<p>מַלְכוּת אוֹר, מֶמְשֶׁלֶת טֹהַר,</p>

<p>מַחֲזוֹת יַלְדוּת רַבַּת זֹהַר –</p>

<br />
</blockquote>

<blockquote>
<p>לֹא, אַל תּוֹסֵף תָּשִׁיר&#8230; הֶרֶף!</p>

<p>כִּי כָל מִלָּה לִי כַחֶרֶב,</p>

<p>וּבִלְבָבִי תּוֹסִיף פְּצָעִים</p>

<p>אֶל מַכְאוֹבַי הַנּוֹרָאִים.</p>

<br />
</blockquote>

<blockquote>
<p>לִפְנֵי שָׁנִים, רַבּוֹת שָׁנִים,</p>

<p>קוֹל שִׁירֵינוּ הַנֶּאֱמָנִים</p>

<p>הֵבִיא מְנוּחָה אֶל לִבֵּנוּ</p>

<p>וּמַרְגֹּעַ אֶל נַפְשֵׁנוּ.</p>

<br />
</blockquote>

<blockquote>
<p>מְלֵאַת נֹגַהּ זִיו קַרְנַיִם</p>

<p>עַד אֵין קֵצֶה בְּלִי אַפְסָיִם</p>

<p>לִפְנֵי שְׁנֵינוּ הִשְׂתָּרָעָה</p>

<p>זוֹ הָאָרֶץ הַנִּפְלָאָה.</p>

<br />
</blockquote>

<blockquote>
<p>הַכֹּל עָרוּךְ בַּמַּעֲרָכָה,</p>

<p>הַכֹּל יָאִיר בַּמַּמְלָכָה,</p>

<p>נֹעַם, אשֶׁר שָׁם בַּשְּׁעָרִים,</p>

<p>שָׂשׂוֹן, שִׂמְחָה מֵעֲבָרִים.</p>

<br />
</blockquote>

<blockquote>
<p>אַף חָזִינוּ שָׁם בַּשְּׁעָרִים</p>

<p>חַג הַצֶּדֶק, חַג מֵישָׁרִים,</p>

<p>בֵּין הַקְּרוּאִים מְלֵאֵי תְשׁוּאוֹת</p>

<p>עַמִּי יִשָּׂא כּוֹס יְשׁוּעוֹת.</p>

<br />
</blockquote>

<blockquote>
<p>הוּא לֹא עֶבֶד, לֹא אֹרֵחַ,!</p>

<p>שָׁוְא לֹא נִלְחָם, הִשְׂתּוֹחֵחַ,</p>

<p>מַה יָּשַׁנּוּ אָז בִּמְנוּחָה</p>

<p>מְלֵאֵי חֶזְיוֹן זֹה הַמְּלוּכָה.</p>

<br />
</blockquote>

<blockquote>
<p>כֹּה שָׁכַבְנוּ, כֹּה נִרְדַּמְנוּ,</p>

<p>כֹּה חֲלוֹמוֹת אָז חָלַמְנוּ.</p>

<p>שָׁנִים עָבְרוּ – וַנִּיקָצָה.</p>

<p>לַתּוֹכֵחָה, לַנֶּאָצָה..</p>

<br />
</blockquote>

<blockquote>
<p>הָהּ, אַל תָּשִׁיר כָּרִאשׁוֹנָה</p>

<p>בְּיֶרַח זִיו בִּשְׁדֵמָה שְׁמֵנָה</p>

<p>עַל תּוֹחֶלֶת לֹא נִכְזָבָה,</p>

<p>עַל שׁוֹשַׁנָּה לֹא נִרְקָבָה&#8230;</p>

<br />
</blockquote>

<blockquote>
<p>קוֹל הַקּוֹרֵא שְׁמַע הַפַּעַם!</p>

<p>שְׁמַע, הַקְשִׁיבָה קוֹל כָּרַעַם&#8230;</p>

<p>שׁוּרָה תְּמוּנָה מַה־נּוֹרָאָה,</p>

<p>זִיו &#8220;הָאֱמֶת&#8221; הַנִּפְלָאָה.</p>

<br />
</blockquote>

<blockquote>
<p>רוּחוֹת כֵּהוֹת לֹא בְרָאוּהָ</p>

<p>מַחֲזוֹת יַלְדוּת לֹא גִדְּלוּהָ.</p>

<p>בֵּין עֲנִיִּים, קְהַל חֵלְכָּאִים</p>

<p>וַאֲסִירִים וּמְדֻכָּאִים.</p>

<br />
</blockquote>

<blockquote>
<p>כֻּלָּהּ מְלֵאָה קֶצֶף נוֹרָא,</p>

<p>רוּחָהּ עַז וּסְבִיבָהּ אוֹרָה,</p>

<p>תִּשָּׂא דֶגֶל גַּם תּוֹפִיעַ –</p>

<p>כְּמַלְאַךְ נוֹקֵם וּמוֹשִׁיעַ.</p>

<br />
</blockquote>

<blockquote>
<p>הִיא לֹא תִשְׁאַל דִּמְעוֹת עַיִן,</p>

<p>קִינָה, מִסְפֵּד לָהּ כָּאַיִן,</p>

<p>אַךְ הִיא דֹרְשָׁה עֹז יָדַיִם,</p>

<p>צְעִירִים יִבְזוּ עֲצַלְתַּיִם&#8230;</p>

<br />
</blockquote>

<blockquote>
<p>קוּמָה אֵיפוֹ, קוּם הִתְעוֹרֵר,</p>

<p>&#8220;וּבָאֱמֶת&#8221; דְּגֹל, מְשׁוֹרֵר;</p>

<p>אֵשׁ יֹקֶדֶת קוּם הַצִּיתָה,</p>

<p>לֵב וָנֶפֶשׁ נָא הַרְעִישָׁה.</p>

<br />
</blockquote>

<blockquote>
<p>צַעֲדֵי אוֹן וָעֹז הָרִימָה,</p>

<p>לְדַלְתֵי עַבְדוּת רַבַּת־כְּלִמָּה.</p>

<p>בּוֹא הַרְעִישָׁה אֶת הַכְּבָלִים,</p>

<p>עוֹרֵר כִּלְיוֹת הָאֻמְלָלִים.</p>

<br />
</blockquote>

<blockquote>
<p>אַל נָא תִבְכֶּה עַצַּבְתֵּנוּ,</p>

<p>אַךְ תִּסָּעֵר בִּלְבָבֵנוּ,</p>

<p>עֵינָהּ תָּפִיק אוֹן וְכֹחַ,</p>

<p>יָדָהּ תַּעֲמֹל בְּלִי־מָנוֹחַ.</p>

<br />
</blockquote>

<blockquote>
<p>כָּל הַמְּצוּקוֹת, כָּל הַתְּלָאוֹת</p>

<p>לְזֶרֶם אֶחָד יִתְאֶחָדוּ,</p>

<p>לְמִפְעַל אֶחָד רַב־תּוֹצָאוֹת</p>

<p>הַיָּדַיִם יִתְלַכָּדוּ.</p>

<br />
</blockquote>

<blockquote>
<p>הָלֹךְ יֵלֵךְ יִשְׁפֹּךְ דְּמָעוֹת</p>

<p>נוֹשֵׂא מֶשֶׁךְ מִזְרַע שְׂדוֹתָיו,</p>

<p>אָכֵן יָשִׁיר שִׁיר נִפְלָאוֹת</p>

<p>עֵת כִּי יִשָּׂא אֲלֻמּוֹתָיו.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31206">https://benyehuda.org/read/31206</a></div></body></html>