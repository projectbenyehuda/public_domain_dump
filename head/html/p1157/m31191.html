<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הָמָן</title>
	<meta name="author" content="שמעון שמואל פרוג / יעקב קפלן"/>
</head>
<body>

<h2 id="i">I</h2>

<p>(אסתר רבה ט׳)</p>

<br />

<blockquote>
<p>בְּטִירָה אַדִּירָה אֶל שֻׁלְחָן רַב־בְּרָכָה,</p>

<p>שָׁם הָמָן יִתְעַלֵּס בְּחוּג הַמִּשְׁפָּחָה&#8230;</p>

<p>אֲשִׁישֵׁי עֲנָבִים יֶהֱמָיוּ, יִרְתָּחוּ.</p>

<p>צְלִי־אֵשׁ וּמַטְעַמִּים וּזְנֵי כָל מֶרְקָחָה</p>

<p>אֶת רֵיחָם הַנָּעִים מִסָּבִיב יִשְׁלָחוּ.</p>

<p>כִּנּוֹרוֹת עִם תֻּפִּים אֶת קוֹלָם יַשְׁמִיעוּ,</p>

<p>מְצִלְתַּיִם אַחֲרֵיהֶם בֶּהָדָר יֵהֹמּוּ,</p>

<p>פַּעַם כִּפְנִינִים יָשֹׁקּוּ, יָרִיעוּ</p>

<p>וּפַעַם כַּמַּיִם בְּשֶׁקֶט יִזְרֹמוּ&#8230;</p>

<p>וְעֶשֶׁן אֲהָלוֹת וּכְפָרִים וּנְרָדִים</p>

<p>יִתְאַבֵּךְ בֵּין זֵרֵי הַפְּרָחִים הַנָּדִים.</p>

<br />
</blockquote>

<blockquote>
<p>עַל פְּנֵי כָל הַקְּרוּאִים נְהָרָה תוֹפִיעַ.</p>

<p>רַק הָמָן – עַל פָּנָיו עֲרָפֶל יַצִּיעַ&#8230;</p>

<p>כּוֹס יֵינוֹ לְפָנָיו עוֹד טֶרֶם הוֹרָקָה.</p>

<p>וּבְרוּחַ עַצֶּבֶת לִידִידָיו יַבִּיעַ</p>

<p>(כִּי נִלְאָה כְבָר כַּלְכֵּל בַּלֵּב הַמּוּעָקָה):</p>

<p>– ״חֲבָלִים בַּנְּעִימִים לִי נָפֹל נָפָלוּ,</p>

<p>בְּחֶלְקִי בַחַיִּים שָׂמֵחַ הִנֵּנִי.</p>

<p>כֹּל רָחַשׁ לְבָבִי, כֹּל עֵינַי שָׁאָלוּ,</p>

<p>כָּל דָּבָר עַד עַתָּה לֹא נֶאֱצַל מִמֶּנִּי&#8230;</p>

<p>לִי עֹשֶׁר שָׁאַלְתִּי וּסְגֻלּוֹת יְקָרוֹת –</p>

<p>מִי יוּכַל הִדַּמוֹת אֵלַי בָּאוֹצָרוֹת?!&#8230;</p>

<br />
</blockquote>

<blockquote>
<p>שָׁאַלְתִּי לִי נַחַת – גַּם הִיא לִי נִמְצָאָה:</p>

<p>לְעֹנֶג וּלְנַחַת כָּל גְּבוּל לֹא אֵדָעָה:</p>

<p>בְּאֶרֶץ מֶמְשַׁלְתִּי הַגְּדוֹלָה וּרְחָבָה –</p>

<p>מִטִּירַת תִּפְאַרְתִּי אֵין טִירָה נִפְלָאָה,</p>

<p>כְּסוּסַי אֵין סוּס, כְּמֶרְכַּבְתִּי מֶרְכָּבָה&#8230;</p>

<p>עֲבָדִים אֵין מִסְפָּר לִי יַטּוּ אָזְנַיִם,</p>

<p>בִּרְעָדָה יָסוּרוּ אֵלַי לְמִשְׁמַעַת.</p>

<p>כָּל נֹעַם וּמֶגֶד, כָּל תַּאֲוַת עֵינַיִם,</p>

<p>עִם חֵיל תְּמוּרוֹתֵיהֶן – כְּבָר נַפְשִׁי יֹדַעַת;</p>

<p>כָּל רֶטֶט עֲלִיצוּת בְּעֶצֶם קְסָמֶיהָ,</p>

<p>כָּל בִּרְכַּת הַחַיִּים בִּמְלֹא עֲדָנֶיהָ.</p>

<br />
</blockquote>

<blockquote>
<p>חָפַצְתִּי בִתְהִלָּה – וּתְהִלָּה מָצָאתִי:</p>

<p>לִי כָבוֹד יִנָּתֵן, יֵאָמַר תְּהִלָּתִי</p>

<p>בְּעֶשְׂרִים וְשֶׁבַע וּמֵאָה מְדִינָה.</p>

<p>אֶת עָשְׁרִי הַגָּדוֹל, אֶת הַדְרַת מַעֲלָתִי</p>

<p>יוֹדִיעוּ מִסָּבִיב בְּשִׁירָה וּבְרִנָּה.</p>

<p>בֵּין חַכְמֵי הַמֶּלֶךְ, בֵּין פָּחוֹת אַדִּירִים,</p>

<p>עַל מִשְׁתֵּה הִלּוּלִים, בְּשִׂמְחַת עֲדָנִים,</p>

<p>מִכָּל הָעֲבָרִים – אֶת שְׁמִי מַאֲמִירִים&#8230;</p>

<p>וְאוּלָם עֵת מֶנִּי יָחִילוּ גַם סְגָנִים,</p>

<p>וְיִכְרְעוּ יִשְׁתַּחֲווּ בְּרוּחַ נִבְהָלָה –</p>

<p>זֶה מָרְדְּכַי הַיְּהוּדִי – הַנֶּפֶשׁ הַשְּׁפָלָה –</p>

<br />
</blockquote>

<blockquote>
<p>בְּשַׁעַר הַמֶּלֶךְ בְּבוּז יְקַדְּמֵנִי,</p>

<p>וְעֵינוֹ מַבֶּטֶת בְּגָאוֹן עַל עֵינִי&#8230;</p>

<p>״כֹּף־בֶּרֶךְ״ קָרָאתִי. – ״אֵלֵיךָ לִכְרֹעַ</p>

<p>– עָנָנִי בְגַאֲוָה – אַךְ שָׁוְא תְּאַלְּצֵנִי,</p>

<p>גְּוִיָּתִי כָרֹעַ לֹא תֵדַע יָדֹעַ!&#8230;״</p>

<p>דֹּב אֹרֵב הוּא לִי, זֹאת יָדַעְתִּי, יָדָעְתִּי,</p>

<p>וְלִבִּי יְנַבֵּא לִי חָזוּת אֲיֻמָּה&#8230;</p>

<p>שָׁרִיתִי עִם אוֹיְבִים, אֶת כֻּלָּם הִכְרַעְתִּי,</p>

<p>אַךְ לִתְגָּר מִלְחָמָה בַּנֶּפֶשׁ הַזְעוּמָה</p>

<p>לֹא אוּכַל&#8230; הוּא אוֹיְבִי –, וּכְסַעַר מִתְגּוֹרֵר</p>

<p>– כֵּן יַגֶּד לִי לִבִּי – עַל אָשְׁרִי יִתְעוֹרֵר״&#8230;</p>

<br />
</blockquote>

<blockquote>
<p>– ״הַאֻמְנָם רַק זֹאת אֶת לִבָּתְךָ מַחֲרִידָה?״</p>

<p>עָנָהוּ אִישׁ אֶחָד, ״הָאֱמֶת אַגִּידָה</p>

<p>כִּי רוּחִי יִשְׁתּוֹמֵם לְמַרְאֶה יִרְאָתְךָ;</p>

<p>כִּי אָמְנָה הִגְדַּשְׁתָּ, הִגְדַּלְתָּ הַמִּדָּה,</p>

<p>הִגְדַּלְתָּ יִרְאָתְךָ עַל גֹּדֶל גְּבוּרָתְךָ –</p>

<p>‎הַגְּבוּרָה שֶׁצָּרִים עֲצוּמִים הִכְנִיעָה</p>

<p>וַתְּשִׂימֵם כֶּעָפָר וַתְּמַגְּרֵם לַשַּׁחַת;</p>

<p>הַגְּבוּרָה שֶׁהָרִים מִמְּקוֹמָם הִסִיעָה,</p>

<p>שֶׁיְּעָרוֹת חָשָׂפָה בִּתְנוּפַת יַד אַחַת,</p>

<p>וּלְאֹשֶׁר חַיֶּיךָ הַשַּׁעַר פָּתָחָה!?</p>

<p>הַאֻמְנָם גְּבוּרָתְךָ לְאָפַע נֶהְפָּכָה?!&#8230;</p>

<br />
</blockquote>

<blockquote>
<p>מֵעֵת יַד מַלְכֵּנוּ מֵחַיִּים גָּזָרָה</p>

<p>אֶת נֶפֶשׁ הַמַּלְכָּה – עַל דְּבָרָיו עָבָרָה,</p>

<p>וְנַפְשׁוֹ הִתְחַדְּשָׁה כִּבְקַדְמַת הַנֹּעַר</p>

<p>וּלְחַיֵּי תַעֲנֻגוֹת בָּעֹז הִתְמַכָּרָה,</p>

<p>וּתְרוּפָה יְבַקֵּשׁ בְּחֵיק יְפוֹת תֹּאַר</p>

<p>וּזְרֹעוֹת בְּנוֹת מִדְיָן, הַנְּעָרוֹת הַתְּמִימוֹת, –</p>

<p>מֵאָז, מִי יֵעָרֵךְ מִי יִשְׁוֶה אֵלֶיךָ?</p>

<p>מִי יִשְׂבַּע כָּמוֹךָ בַּחַיִּים נְעִימוֹת,</p>

<p>מִי חֶפְצֵי לִבֵּהוּ כְּחֶפְצֵי לִבֶּךָ</p>

<p>נִמְלָאוּ?&#8230; – וּלְמוּל מַאֲוַיֶּיךָ, מַחֲשֶׁבֶת</p>

<p>הַיְּהוּדִי הַנִּבְזֶה בַּמֶּה הִיא נֶחְשֶׁבֶת?&#8230;</p>

<br />
</blockquote>

<blockquote>
<p>הוֹאִילָה, אֲדוֹנִי, דְּבַר פְּקֻדָּה הַשְׁמִיעַ</p>

<p>לְהָכִין חַרְצֻבָּה גַּם עֵץ לְהַסִּיעַ,</p>

<p>וּלְמָחָר בַּבֹּקֶר עֵת תַּעֲזֹב טִירָתְךָ</p>

<p>בְּחָקְךָ לַמֶּלֶךְ יוֹם יוֹם לְהוֹפִיעַ</p>

<p>אָז תָּבִין לִקְלֹעַ אֱלֵי מַטָּרָתְךָ:</p>

<p>כִּי תִרְאֶה, כִּי תֵחַם לִבָּתוֹ בַּיַּיִן</p>

<p>וּבְדַם הָעֳנָבִים בַּכּוֹס הַמְלֻטָּשָׁה,</p>

<p>וּבְרוּחַ שִׁכָּרוֹן כִּי יַחַז לָעַיִן</p>

<p>שָׁמַיִם חֲדָשִׁים וְאֶרֶץ חֲדָשָׁה –</p>

<p>בַּקֵּשָׁה&#8230; וְהָיָה לוֹ עֵצְךָ כְּעַלְמָה</p>

<p>מִתְהַדְּרָה בַיֹּפִי וִירַקְרַק הַשַּׂלְמָה״&#8230;</p>

<br />
</blockquote>

<blockquote>
<p>זֹאת שָׁמְעוּ הַקְּרוּאִים, גַּם זֶרֶשׁ שָׁמָעָה</p>

<p>וּתְהִלַּת הָעֵצָה עַל שְׂפָתָהּ נָשָׂאָה,</p>

<p>וַיִּשְׂמַח גַּם הָמָן וּפָנָיו נָהָרוּ&#8230;</p>

<p>וְשֵׁנִית כָּל כּוֹס עַד גְדוֹתֶיהָ נִמְלָאָה</p>

<p>וּדְמֵי הָעֲנָבִים הָמָיוּ, חָמָרוּ,</p>

<p>וְשֵנִית כִּנּוֹרוֹת עִם תֻּפִּים יַשְׁמִיעוּ</p>

<p>אֶת קוֹלָם בָּעֹז, וּמְצִלְתַּיִם יִצְלָלוּ.</p>

<p>פַּעַם כִּפְנִינִים הַקּוֹלוֹת יָרִיעוּ</p>

<p>וּפַעַם ״כִּשְׁבָרִים״ בְּהוֹד יִתְגַּלְגָּלוּ&#8230;</p>

<p>וְעֶשֶׁן אֳהָלוֹת וּכְפָרִים וּנְרָדִים</p>

<p>יִתְאַבִֵּךְ בֵּין זֵרֵי הַפְּרָחִים הַנָּדִים&#8230;</p>

<br />
</blockquote>

<h2 id="ii">II</h2>

<blockquote>
<p>הַכֵּרָה כָלָתָה. הַתְּשֻׁאוֹת שָׁכָכוּ,</p>

<p>הַקְּרוּאִים כֻּלָּהַם אֶל בֵּיתָם הָלָכוּ</p>

<p>וְשֵׁנִית עַצֶּבֶת וּמְרִי כַמִּשְׁבָּרִים</p>

<p>לֵב הָמָן שָׁטָפוּ. וּקְרָבָיו רֻתָּחוּ,</p>

<p>מִיָּגוֹן קֹדֵחַ, מִקֶּצֶף מִסְתָּרִים.</p>

<p>וַיְחַכֶּה בְכִלְיוֹן עֵינַיִם וּמְבוּכָה</p>

<p>עַד תִּכְלֶה עַד תִּשְׁבֹּת כָּל רֶגֶל מִשָּׁעַר</p>

<p>וְשָׁלְטוּ מִסָּבִיב תַּרְדֵּמָה וּמְנוּחָה –</p>

<p>כִּי אָז עִם עֲבָדָיו יִתְחַמֵּק לַיָּעַר;</p>

<p>״וּמָחָר&#8230; כֹּה נַפְשׁוֹ בְקִרְבּוֹ הָגָתָה,</p>

<p>וְיֵדַע הַיְּהוּדִי אֶת יַד בֶּן־הַמְּדָתָא!״..</p>
</blockquote>

<p><strong>* * *</strong></p>

<br />

<blockquote>
<p>בֵּין צְבָא הַכּוֹכָבִים הַלְּבָנָה הָלָכָה</p>

<p>וְאוֹרָהּ הַנֶּהְדָּר לָאָרֶץ שָׁלָחָה</p>

<p>עֵת הָמָן וַעֲבָדָיו בַּיַּעַר הוֹפִיעַ.</p>

<p>תַּרְדֵּמָה מִסָּבִיב בַּשִּׂיחִים נִסָּכָה,</p>

<p>בְּשֶׁקֶט עֲדָנִים הַיַּעַר הִרְגִּיעַ&#8230;</p>

<p>אַךְ פִּתְאֹם הֵרִיעַ קוֹל קְרִיאָה נֶאְדָּרָה</p>

<p>בְּהֶמְיַת מֵי־זֶרֶם מִשְׁתַּפְּכִים הַיָּמָּה:</p>

<p>״הָעֵצִים!״ – קוֹל מָלֵא תַעֲלֻמָה כֵּן קָרָא –</p>

<p>״מִי יֹאבֶה הֱיוֹת לִי לְמַטֵּה נְקָמָה?&#8230;</p>

<p>״הַבְּאֵר – שֶׁיַּד רָשָׁע לְנָקִי חֹפֶרֶת –</p>

<p>תְּהִי עַל הַחֹפֵר אֶת פִּיהָ אֹטֶרֶת!?״..</p>

<br />
</blockquote>

<blockquote>
<p>וַיִּיקַץ הַיַּעַר&#8230; הָעֵצִים נִבְהָלוּ,</p>

<p>וְסַעַר וּבְרָקִים בָּעֹז הִתְחוֹלָלוּ&#8230;</p>

<p>קוֹל רַעַם, קוֹל רַעַשׁ – בְּשֶׁקֶט הַלַּיִל,</p>

<p>וִילֵיל וַאֲנָחוֹת בָּהֶם יִתְבּוֹלָלוּ.</p>

<p>וּבְתוֹךְ הָאֲנָקָה וּזְעָקָה בֶחָיִל</p>

<p>קוֹל הֶגֶה, קוֹל דִּבֵּר לְפֶתַע נִשְׁמָעוּ&#8230;</p>

<p>וּמִלִּים מִפִּיּוֹת כָּל עָלֶה פֹרֵחַ,</p>

<p>מוּבָנוֹת וּבְרוּרוֹת מְפֹרָשׁ יָצָאוּ&#8230;</p>

<p>וְחַיִּים הֵקֵרוּ בָּעֵץ הַ״צֹמֵחַ״.</p>
</blockquote>

<p><strong>&#8230;&#8230;&#8230;&#8230;&#8230;&#8230;..</strong></p>

<p><strong>&#8230;&#8230;&#8230;&#8230;&#8230;&#8230;..</strong></p>

<blockquote>
<br />
</blockquote>

<h3 id="שִׁטָּה">שִׁטָּה</h3>

<blockquote>
<p>&#8230;בְּשֶׁקֶט וּדְמָמָה, בְּלֵילוֹת הָאָבִיב</p>

<p>עֵת רוּחַ עֲדָנִים יָפוּחַ מִסָּבִיב</p>

<p>וּבְצֵל הַתַּרְדֵּמָה יִתְלוֹנֵן הַיַּעַר</p>

<p>הֶעָטוּי בִּנְגֹהוֹת הַסַּהַר,</p>

<br />
</blockquote>

<blockquote>
<p>אָז אֶרְאֶה אֲדָמָה מֵאִישׁ לֹא נוֹשָׁבָה,</p>

<p>עֲרֵמוֹת חוֹל לֹהֵט עַל חֶלְקַת עֲרָבָה,</p>

<p>גַם יַעַר רַב־צְלָלִים בְּבִקְעָה רָשָׁאָה,</p>

<p>גַּם רַעַשׁ קַרְדֻמּוֹת אֶשְׁמָעָה.</p>

<br />
</blockquote>

<blockquote>
<p>הָעֵצִים הַגְּבֹהִים לָאָרֶץ גֻּדָּעוּ,</p>

<p>בַּמַשׂר נֻשָּׂרוּ, בַּמַּעֲצָד הָקְצָעוּ,</p>

<p>וְאַלְפֵי יָדַיִם בְּשִׂמְחָה נִצַּחַת</p>

<p>עֲמֵלוֹת, – וּמְלַאכְתָּן מַצְלַחַת.</p>

<br />
</blockquote>

<blockquote>
<p>וּפֻארוֹת הַשִּׁטָּה בִּמְהֵרָה סֹעָפוּ,</p>

<p>כָּל סִבְכֵי הַיַּעַר בַּבַּרְזֶל נִקָּפוּ,</p>

<p>וְקֶרֶשׁ לַקֶּרֶשׁ, וְיָתֵד לַיָּתֵד&#8230;</p>

<p>וּמִשְׁכַּן תִּפְאָרָה יִוָּסֵד.</p>

<br />
</blockquote>

<blockquote>
<p>וַיִּשְׁמַע יִשְׂרָאֵל קוֹל יָהּ מֵרָקִיעַ</p>

<p>וְשִׁירַת הִלּוּלִים לִכְבוֹדוֹ הִבִּיעַ.</p>

<p>בִּתְפִלָּה וּתְחִנָּה לָאָרֶץ כָּרָעוּ,</p>

<p>וּבְאֵמוּן וָתֹם הִתְנַשָּׂאוּ&#8230;</p>

<br />
</blockquote>

<blockquote>
<p>הוֹי, אֵלִי, בִּרְצוֹנְךָ אָז אוֹתִי פָקַדְתָּ</p>

<p>וּלְקָרְבָּן לַמִּשְׁכָּן אֶת עֵצִי הוֹעַדְתָּ,</p>

<p>הַפְקִידָה נָא אוֹתִי בְּגֹדֶל חַסְדֶּךָ</p>

<p>גַּם עַתָּה לְנִקְמַת כְּבוֹדֶךָ&#8230;</p>

<br />
</blockquote>

<h3 id="הֲדָסעֲרָבָהוְאֶתְרוֹג">הֲדָס, עֲרָבָה וְאֶתְרוֹג</h3>

<blockquote>
<p>עַל גְּדוֹתֵי הַיַּרְדֵּן כַּיּוֹנֵק עָלִינוּ,</p>

<p>בֵּין אַרְזֵי הַלְּבָנוֹן בִּמְנוּחָה חָיִינוּ&#8230;</p>

<p>רַק פַּעַם בְּנוֹת צִיּוֹן אֵלֵינוּ הוֹפִיעוּ,</p>

<p>וּזְמֹרוֹת קָטָפוּ וּבְיָדָן לָקָחוּ,</p>

<p>וְשִׁירָה עַלִּיזָה כֻלָּנָה הֵרִיעוּ</p>

<p>וּבְשִׂמְחַת לְבָבָן לְדַרְכָּן הָלָכוּ&#8230;</p>

<p>דָּאַגְנוּ לַזְּמֹרוֹת כִּי לֻקְּחוּ מִמֶּנּוּ,</p>

<p>כְּדַאֲגַת הָאֵם עַל בְּנָהּ כִּי אֵינֶנּוּ.</p>

<br />
</blockquote>

<blockquote>
<p>אַךְ בְּשׂוֹרָה נֶחְמָדָה אָזְנֵינוּ לָקָחוּ:</p>

<p>עִיר צִיּוֹן הַיְקָרָה יוֹם מוֹעֵד קָרָאָה,</p>

<p>וְעֵדָה כַבִּירָה הַמִּקְדָּשׁ מָלָאָה.</p>

<p>הַלְּבוֹנָה הִזִּילָה אֶת רֵיחָהּ הַנָּעִים,</p>

<p>הַמְּנוֹרוֹת הַיָּפוֹת מִסָּבִיב הִבְרִיקוּ</p>

<p>וְאוֹרָן כַּזָּהָב חֲלִיפוֹת הֵרִיקוּ</p>

<p>עַל פְּטוּרֵי הַצִּצִּים וּכְרוּבִים וּפְקָעִים&#8230;</p>

<br />
</blockquote>

<blockquote>
<p>בִרְעָדָה וּקְדֻשָּׁה בְּנֵי אַהֲרֹן עָמָדוּ</p>

<p>מִמּוּל הַמִּזְבֵּחַ מֵרָחוֹק נוֹעָדוּ,</p>

<p>וּבְרָכָה נֶאֱמָנָה לָעֵדָה הִבִּיעוּ,</p>

<p>וּבְיָדָם בַּקָּהָל הַזְּמֹרוֹת הִגְבִּיהוּ&#8230;</p>

<br />
</blockquote>

<blockquote>
<p>אֵל צְבָאוֹת! מֵעֵצִים – רַק בָּנוּ</p>

<p>בָחַרְתָּ לְקַדֵּשׁ אֶת שְׁמֶךָ,</p>

<p>קְחָה אֵפוֹא, צוּר יַעֲקֹב, אוֹתָנוּ</p>

<p>גַם עַתָּה לְשֵׁבֶט זַעְמֶךָ&#8230;</p>

<br />
</blockquote>

<h4 id="עֲצֵיאֶרֶז">עֲצֵי אֶרֶז</h4>

<blockquote>
<p>לְפֶתַח הַמִּקְדָּשׁ עֵצֵינוּ עָמָדוּ</p>

<p>פִּתּוּחֵי מִקְלַעַת עָלֵימוֹ פֻתָּחוּ,</p>

<p>וּפְטוּרֵי נִצָּנִים אוֹתָמוֹ עָנָדוּ&#8230;</p>
</blockquote>

<blockquote>
<br />
</blockquote>

<h4 id="עֲצֵיבְרוֹשִׁים">עֲצֵי בְרוֹשִׁים</h4>

<blockquote>
<p>לְשַׁעֲרֵי הַמִּקְדָּשׁ עֵצֵינוּ לֻקָּחוּ&#8230;</p>
</blockquote>

<blockquote>
<br />
</blockquote>

<h4 id="עֲצֵיזַיִת">עֲצֵי זַיִת</h4>

<blockquote>
<p>וְאָנוּ – אֵל יַעֲקֹב, לִדְבִירְךָ בְחַרְתָּנוּ.</p>

<br />
</blockquote>

<h4 id="עֲצֵיאֶרֶז">עֲצֵי אֶרֶז</h4>

<blockquote>
<p>גַּם אָנוּ&#8230; גַּם אָנוּ!&#8230;</p>

<br />
</blockquote>

<h3 id="מַקְהֵלַתהָעֵצִים">מַקְהֵלַת הָעֵצִים</h3>

<blockquote>
<p>בְּצֶדֶק מִשְׁפָּטֶךָ,</p>

<p>מֶלֶךְ הָעוֹלָם.</p>

<p>כֻּלָּנוּ נְכוֹנִים,</p>

<p>הָפֵק חֶפְצֶךָ!&#8230;</p>
</blockquote>

<p>––––––––</p>

<br />

<blockquote>
<p>בְּמַחְשֹׂף הַיַּעַר שָׁם עֹמֵד בְּלִי־נוֹעַ</p>

<p>עֵץ יָבֵשׁ כְּחֶרֶשׂ, עֵץ לִבְנֶה גָבֹהַּ,</p>

<p>אֶת עָלָיו הַנֹּבְלִים יָנִיעַ בִּדְמָמָה,</p>

<p>וּלְבַדָּיו הַיְבֵשִׁים הַתַּמִּים לִגְוֹעַ</p>

<p>קוּרֶיהָ כָּרֶשֶׁת הַשְּׂמָמִית רָקָמָה.</p>

<p>אֲגֻדַּת סַלּוֹנִים וְקוֹצִים מַמְאִירִים</p>

<p>מִסָּבִיב לְשָׁרְשׁוֹ כָּאֶזְרָח הִתְעָרוּ&#8230;</p>

<p>וְנֹגַהּ הַשַּׁחַר וְקַוִּים מַזְהִירִים</p>

<p>וְאוֹר הַכּוֹכָבִים – בַּשַּׁחַק יִנְהָרוּ,</p>

<p>אַךְ שָׁוְא אֶת הַלִּבְנֶה מִשְּׁנָתוֹ עוֹרֵרוֹ,</p>

<p>אַךְ שָׁוְא עַל הַחַיִּים בְּאָזְנָיו דִּבֵּרוּ&#8230;</p>

<br />
</blockquote>

<blockquote>
<p>אַךְ עַתָּה הִתְעוֹרֵר גַּם הוּא מִן הַתְּנוּמָה&#8230;</p>

<p>זֶה קוֹל הַשָּׁמַיִם הַמָּלֵא תַעֲלֻמָּה</p>

<p>הֱעִירוֹ מִשְּׁנָתוֹ שְׁנַת מָוֶת נוֹרָאָה.</p>

<p>וּפִתְאֹם בַּמְּבוּכָה הַהִיא וּבַמְּהוּמָה</p>

<p>אֲנָחָה כְּאַנְחַת גֹּוֵעַ נִשְׁמָעָה,</p>

<p>וַיֶּחֱרַד וַיִּרְגַּז כָּל מֶרְחַב הַיַּעַר&#8230;</p>

<p>מֵרֶגַע לְרֶגַע הַקּוֹלוֹת מָעָטוּ</p>

<p>וַתָּקָם לִדְמָמָה גַּם הֶמְיַת הַסַּעַר,</p>

<p>וְעַנְפֵי הָעֵצִים הֶחֱרִישׁוּ, שָׁקָטוּ,</p>

<p>וַיַּעַצְרוּ כֻלָּמוֹ בְּרוּחַ אַפֵּיהֶם</p>

<p>וּלְקוֹל עֵץ הַלִּבְנֶה אָז הִטּוּ אָזְנֵיהֶם.</p>

<br />
</blockquote>

<h4 id="עֵץלִבְנֶה">עֵץ לִבְנֶה</h4>

<blockquote>
<p>&#8230;וְצִמְחֵי תִפְאָרָה צָמָחוּ</p>

<p>וּסְבִיבִי בַּדֵּיהֶם שָׁלָחוּ</p>

<p>עַד גִּזְעִי כַּלּוֹיָה עָנָדוּ.</p>

<p>הַנֶּשֶׁר עִם רַעְיָה נֶאֱהֶבֶת</p>

<p>בְּצִלִּי אָז חִמְּדוּ לָשֶׁבֶת</p>

<p>וְקֵן בָּעֳפָאַי יָעָדוּ.</p>

<br />
</blockquote>

<blockquote>
<p>עַל גִּזְעִי הִתְחוֹלְלָה זְוָעָה&#8230;</p>

<p>בְּמֶרְחַב הַיַּעַר נִשְׁמָעָה</p>

<p>אֲנָחָה וְיִלְלַת שָׁאוֹן&#8230;</p>

<p>אַךְ רֹאשִׁי בַצַּר לֹא הִכְנַעְתִּי</p>

<p>פַּלָּצוּת וָחִיל לֹא יָדַעְתִּי</p>

<p>וָאַבִּיט לִסְבִיבִי בְּגָאוֹן.</p>

<br />
</blockquote>

<blockquote>
<p>אָז בָּאוּ לִי יָמַי הָרָעִים:</p>

<p>בְּגִזְעִי הִתְלַקְּטוּ תוֹלָעִים.</p>

<p>וּלְהוֹסִיף כִּלָּיּוֹן וָקָרֶץ</p>

<p>עַל יָדִי הִתְעָרוּ קִמְשׁוֹנִים</p>

<p>וָאוֹרִיד אֶת רֹאשִׁי, בְּלִי־אוֹנִים</p>

<p>וּבְתוּגָה חֲרִישִׁית לָאָרֶץ.</p>

<br />
</blockquote>

<blockquote>
<p>וָאִישָׁן&#8230; וּבְקִרְבִּי אֵין לֵחַ&#8230;</p>

<p>וָאֵרֶא&#8230; וְהִנֵּה אֹרֵחַ</p>

<p>וְעֵינָיו נְטוּיוֹת לְמַעְלָה</p>

<p>מִתְנַהֵל לְאִטּוֹ אֵין־אוֹנִים</p>

<p>בַּדֶּרֶךְ, הַמְּלֵאָה סַלּוֹנִים&#8230;</p>

<p>מִסְּבִיבוֹ – עֲלָטָה וָלָיְלָה&#8230;</p>

<br />
</blockquote>

<blockquote>
<p>הָרוּחוֹת יִשְׁאָגוּ, יִנְהָמוּ,</p>

<p>הָרְעָמִים בַּגַּלְגַּל יִרְעָמוּ&#8230;</p>

<p>וָהוּא – אֶת דַּרְכֵּהוּ יְשָׂרֶךְ,</p>

<p>יְשָׁרֶךְ&#8230; וּפְצָעָיו נֶאֱמָנִים</p>

<p>מִתַּחַת לְזֵר הַבַּרְקָנִים&#8230;</p>

<p>אֵין קֵץ וְאֵין תִּכְלָה לַדָּרֶךְ&#8230;</p>

<br />
</blockquote>

<blockquote>
<p>וְשָׁמָּה מִנֶּגֶד יֵרָאוּ</p>

<p>מְאֹרוֹת – בְּנָגְהָם נִפְלָאוּ –</p>

<p>שָׁם מִשְׁתֶּה וְשִׂמְחָה וּמְחוֹלוֹת,</p>

<p>שָׁם יָחֹג אִישׁ דָּמִים נִצְחוֹנוֹ</p>

<p>– כִּי הִשְׂכִּיל, כִּי כִלָּה אֶת אוֹנוֹ –</p>

<p>בְּיַיִן וּמִשְׁתֶּה הוֹלֵלוֹת&#8230;</p>

<br />
</blockquote>

<blockquote>
<p>אַף אֶרְאֶה – אַךְ יוֹמִי הִגִּיעַ,</p>

<p>עוֹד שָׁעָה – וּמִשְׁכָּב יַצִּיעַ</p>

<p>לִי מָוֶת, וְחַיַּי חָדֵלוּ&#8230;</p>

<p>אָז תָּבֹא הָרוּחַ מִמְּזָרִים</p>

<p>וִיפַזֵּר אֶל כָּל הָעֲבָרִים</p>

<p>אֶת עָלַי שֶׁקָּמְלוּ, נָבֵלוּ&#8230;</p>

<br />
</blockquote>

<blockquote>
<p>הַקְשִׁיבָה וּשְׁמַע נָא בְקוֹלִי,</p>

<p>הוֹאִילָה בִרְצוֹנְךָ נָא, אֵלִי,</p>

<p>לְאַחֵד אֶת מוֹת הַבְּלִיַּעַל</p>

<p>עִם מוֹתִי&#8230;״</p>

<p>         וּבְשֶׁקֶט הַלַּיִל</p>

<p>אָז נִשְׁמַע כְּרַעַם בְּחַיִל</p>

<p>״כֵּן יֶהִי!״ – קוֹל קוֹרֵא מִמָּעַל&#8230;</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31191">https://benyehuda.org/read/31191</a></div></body></html>