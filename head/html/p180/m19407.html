<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[בְּחַר מֵהַחֲלִי מִבְחַר שְׁבִיסוֹ]</title>
	<meta name="author" content="שלמה אבן גבירול"/>
</head>
<body>

<p>ולה קצידה֒ כתב בהא אלי אלמתואכל בן קברון והי אלמסמّיה֒ באלעטארדיה֒ [ולו
שירה שבה הוא פונה אל אלמתואכל אבן קברון, והיא המכונה על שם כוכב
(מרקוריוס)]</p>

<br />

<blockquote>
<p>בְּחַר מֵהַחֲלִי מִבְחַר שְׁבִיסוֹ / וְדֵי־לָךְ מֵעֲנַן־בֹּקֶר רְסִיסוֹ</p>

<p>וְדַע כִּי־בַזְּמַן אֵין דַּי לְהַשִּׂיג / סְפִיחַ קֻצְרְךָ אַף כִּי־שְׁחִיסוֹ</p>

<p>וְהַכֶּרֶם אֲשֶׁר תִּטַּע אֱמֹר מִי / לְךָ לִחְיוֹת עֲדֵי תִשְׁתֶּה עֲסִיסוֹ</p>

<p>וְתָרוּץ כַּצְּבִי עַל־הַר מְזִמּוֹת / כְּגִבּוֹר בַּשְּׁפֵלָה רָץ בְּסוּסוֹ</p>

<p>בְּמָקוֹם לֹא יְדָעוֹ עֵיט שְׁפָיִם / וְאַף רֶגֶל נְמָלָה לֹא רְמָסוֹ</p>

<p>וְיָרַח אַפְּךָ קַצְוֵי אֲדָמָה / כְּאִלּוּ אַפְּךָ רָחָם וּפִרְסוֹ</p>

<p>וְהָיִיתָ כְּעָזְנִיַּת עֲזָאזֵל / וְדָמִיתָ קְאַת מִדְבָּר וְכוֹסוֹ</p>

<p>כְּתֹב סֵפֶר כְּרִיתֻת לַתְּבוּנָה / וְהַתֵּר לֻֽלְאֹת הַבִּין וְקַרְסוֹ</p>

<p>עֲנִיתִיו אֵין לְךָ מִבִּין יְקָרוֹת / וּמָאַסְתִּי לְבָבִי לוּ מְאָסוֹ</p>

<p>וְאֵיכָה לֹא אֲיַסֵּר מַעֲלָלָיו / וְעָלַי לֹא עֲלֵי אַחֵר חֲמָסוֹ</p>

<p>וְאֶנָּחֵם בְּיוֹם אֶרְאֶה לְבָבִי / כְּסֹבֵא מִבְּלִי יַיִן בְּכוֹסוֹ</p>

<p>וְיֵלֵךְ הַזְּמַן אַחְרֵי פְעָמָיו / כְּאִלּוּ שַׁבְּלוּל הֹלֵךְ בְּתִמְסוֹ</p>

<p>אֲבָל אָרוּץ אַנִי לִקְנוֹת תְּבוּנָה / בְּעוֹדִי חַי כְּרוּץ גַּלְגַּל וְחַרְסוֹ</p>

<p>וְדַע כִּי לֹא אֱנוֹשׁ יִקְנֶה תְבוּנָה / כְּאִישׁ יִקְנֶה מְעַט־כֶּסֶף בְּכִיסוֹ</p>

<p>וְאִישׁ מִלֵּא לְבָבוֹ בִין וְאַחַר / יְמַלֵּא מֵעֲפַר־אֶרֶץ כְּרֵשׂוֹ</p>

<p>וְאֵיךְ יִרְצֶה לְבַב־אִישׁ בַּכְּסִילוּת / וְשֶׁמֶץ בִּין יְהִי כִסְלוֹ וּמַחְסוֹ</p>

<p>יְהִי כַשּׁוֹר אֲשֶׁר יָדַע בְּעָלָיו / אֲבָל כִּי־כַחֲמוֹר יָדַע אֲבוּסוֹ</p>

<p>וְהַמַּדָּע בְּרֹאשׁ דַּרְכֵי אֱלֹהִים / וְהָאֵל מִמְּאוֹר כֹּחוֹ כְּמָסוֹ</p>

<p>וְשָׂמָהוּ כְּמוֹ־מֶלֶךְ עֲלֵי־כֹל / וְכָתַב שֵׁם יְקוּתִיאֵל בְּנִסּוֹ</p>

<p>אֲשֶׁר כַּנֵּס נְתָנוֹ עַל־מְלָכִים / וְכַשַּׁחַק עֲלֵי תֵבֵל פְּרָשׂוֹ</p>

<p>וְרַב כַּיָּם וְהוּא קָטֹן בְּעֵינָיו / וְרָם כָּהָר וְצִפֹּרֶן עֲמָסוֹ</p>

<p>אֲשֶׁר מָשַׁל בְּלִבּוֹ הַלְּבָבוֹת / וְעָשָׂה מַעֲשֵׂה יוֹצֵר בְּחַרְשׂוֹ</p>

<p>וְהָיָה מִפְּנֵי שֹׁאֵל כְּשֹׁאֵל / וְלוּ מֵאֵן בְּחֹזֶק יָד תְּפָשׂוֹ</p>

<p>וּמֵחָפְנָיו תְּהוֹמוֹת יָֽסְפוּ דֹךְ / וְהָאֵשׁ נִשְׂרְפָה מֵאֵשׁ הֲמָסוֹ</p>

<p>צְמַח הַגָּן אֲשֶׁר נַפְשִׁי יְשׁוֹבֵב / וְאֶתְעַנַּג בְּטוּב רֵיחַ הֲדַסּוֹ</p>

<p>וְהָיִיתָ תְמוֹל מִבְצָר לְנַפְשִׁי / וְאֶרְאֶה הַזְּמָן הַיּוֹם הֲרָסוֹ</p>

<p>הֲקָצַפְתָּ יְדִידִי בַּאֲהָבִים / וְנֶפֶשׁ שָׂבְעָה נֹפֶת תְּבוּסוֹ</p>

<p>וְאִלּוּ נִיב שְׂפָתַיִם יְזוּבוּן / כְּאָמְרִי אָֽמְרוּ עָגוּר וְסִיסוֹ</p>

<p>וְעִמִּי זָעֲקוּ מִקִּיר אֲבָנָיו / וּמֵעֵץ יַעֲנֶה עִמִּי כְּפִיסוֹ</p>

<p>אֱמֶת כִּי אֵין לְךָ דִמְיוֹן בְּתֵבֵל / הֲיֵשׁ שִׁיר בִּלְעֲדֵי שִׁירִי וְאַפְסוֹ</p>

<p>וְנָזֹר מִמְךָ קֶדֶם אֲשֻׁרִי / כְּחַת אוֹ לִבְּךָ הַשַּׂר הניסוֹ</p>

<p>וְנָעַר מִמְּךָ יָדָיו לְבָבִי / וְאוּלָם עֵץ אֲהָבִים לֹא קְסָסוֹ</p>

<p>לְטֹשׁ עַפְעַפְּךָ לִרְאוֹת מְאוֹרִי / וְדַע כִּי מֵֽרְאוֹת סַנְוֵר תְּפָשׂוֹ</p>

<p>וְאִם־תִּשְׁאַל לְמִי הוּא זֶה וּבֶן־מִי / שְׁלֹמֹה בֶן־יְהוּדָה הוּא רְכָסוֹ</p>

<p>אֲשֶׁר הֵבַר לְךָ הַשָּׂר לְבָבוֹ / וּבַנֶתֶר וּבַבֹּרִית כְּבָסוֹ</p>

<p>וְאִם־שָׁנָיו שְׁנֵי מִשְׁנֶה לְפַרְעֹה / בְּעֵת נִמְכַּר לְעֶבֶד מִסְּרִיסוֹ</p>

<p>הֲלֹא נָגַע וּבָא עַד־יַרְכְּתֵי בִין / וְחֶדֶר אַחֲרֵי חֶדֶר חֲפָשׂוֹ</p>

<p>בְּחַסְדּוֹ דִבְּרָה צֹעַן וְשִׁנְעָר / וְאֹתוֹ אִוְּתָה לִרְאוֹת חֲנֵסוֹ</p>

<p>וְנַפְשׁוֹ חָֽמְדָה עַיִשׁ וְכִימָה / וְאַף כִּי־זֹחֲלֵי עָפָר
וְרִמְשׂוֹ</p>

<p>וְלֹא־יָשׁוּב לְבָבוֹ מִפְּנֵי־כֹל / אֲבָל רֹחַב לְבָבְךָ הוּא הֱנִיסוֹ</p>

<p>וְאַתְּ שִׂבְרוֹ וְאַתָּה שָׁעֲשֻׁעָיו / וְאַתָּה כָּל־מְנָת חֶלְקוֹ וְכוֹסוֹ.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/19407">https://benyehuda.org/read/19407</a></div></body></html>