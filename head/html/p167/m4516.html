<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קינה על מות הבחור אהרן רפאל שלום</title>
	<meta name="author" content="משה חיים לוצטו"/>
</head>
<body>

<blockquote>
<p>עַל גֶּפֶן פּוֹרִיָּה, עַל צַדִּיק כַּתָּמָר, קִינָה הִיא וְקוֹנְנוּהָ, כִּי נִקְרָא אֶל שָׁמַיִם מֵעָל וְאֵינֶנּוּ, כִּי לָקַח אוֹתוֹ אֱלֹהִים, ה&#8220;ה בָּחוּר מֵעַם סְגֻלָּה, חָבִיב וְנָעִים מִתְהַלֵּךְ בְּתֻמּוֹ צַדִּיק, מַשְׂכִּיל וּמֵבִין, הַמָּנוֹחַ כה&#8221;ר <strong>אַהֲרֹן רְפָאֵל</strong> בֶּן הַנִּכְבָּד כה&#8220;ר <strong>יַעֲקֹב שָׁלוֹם</strong> יצ&#8221;ו זצוק&quot;ל, אֲשֶׁר בִּימֵי נְעוּרָיו נִכְסְפָה וְגַם כָּלְתָה נַפְשׁוֹ לְחַצְרוֹת ה&#8216;, לִשְׁמֹעַ בְּקוֹלוֹ וּלְדָבְקָה בּוֹ, וּבְתוֹרָתוֹ - מִקְרָא, מִשְׁנָה, תַּלְמוּד, הֲלָכוֹת, אַגָּדוֹת, - יֶהְגֶּה יוֹמָם וָלָיְלָה. וְהָיָה כְּעֵץ שָׁתוּל עַל פַּלְגֵי מָיִם, אֲשֶׁר פִּרְיוֹ יִתֵּן בְּעִתּוֹ, שׁוֹמֵעַ וּמוֹסִיף דְּבַר יוֹם בְּיוֹמוֹ, וְכֶתֶר שֵׁם טוֹב עוֹלֶה עַל גַּבֵּיהֶם, יִרְאַת ה&#8217; הִיא אוֹצָרוֹ. וַיִּסַּע כְּמַלְאַךְ הָאֱלֹהִים אֶל בֵּית עוֹלָמוֹ, ה' אֱלֹקָיו עִמּוֹ, וַיָּעַל. גַּם הַיּוֹם מְרִי שִׂיחִי לֹא יָכֹלְתִּי הַחֲרִישׁ הִתְאַפֵּק, צָרָתִי אַגִּיד וַתְּהִי לְקִינָה:
<br><br />
הוֹי נַחֲלֵי דִמְעָה, מַה־תִּתְמַהְמָהוּ?</p>

<p>מַה־לֶּכְתְּכֶם תַּכְבִּידוּ?</p>

<p>הִתְנוֹסְסוּ, אֶתָיוּ,</p>

<p>יִשְׁתַּבְּרוּן, יֶהְמָיוּ</p>

<p>גַּלֵּי עֱזוּזְכֶם! נָא כַיָּם הוֹרִידוּ</p>

<p>עַל לֶחֱיִי דִמְעָה, כִּי לֹא יִמְצָאוּ</p>

<p>עֵינַי לְכָל בִּכְיִי, וּכְבָר חָרָבוּ.</p>

<p>אַתֶּן חֲכָמוֹת, נָא אִשּׁוֹת־הַנֶּהִי,</p>

<p>עֵינוֹת בְּכִיתְכֶן בַּל עוֹלָם נִכְזָבוּ,</p>

<p>אַנְחַת לְבָבִי קַחְנָה,</p>

<p>יָד אֶל סְפֹק תִּשְׁלַחְנָה</p>

<p>לִפְרֹשׂ עֲלֵי קִינִים צָרָתִי סֶלָה,</p>

<p>עַד כִּי מְעַט אַבְלִיג: אוּלַי אוּכָלָה</p>

<p>אַגִּיד מְרִי שִׂיחִי, מִלִּים אַחְבִּירָה,</p>

<p>מִסְפֵּד כְּתַנִּין, מַר תַּמְרוּר אָעִירָה.</p>

<p>אָדָם כְּצִיץ שָׂדַי, כֶּחָצִיר יָחַד,</p>

<p>לָמָּה לְךָ אוֹר? לָמָּה?</p>

<p>אִם רַעֲנָן תִּפְרַח תֵּצֵא לַבֹּקֶר,</p>

<p>הִנֵּה בְטֶרֶם עֶרֶב</p>

<p>תִּמַּל, וְעוֹד אַיֶּכָּה?</p>

<p>מָוֶת כְּשֶׂה יִרְעֶךָּ.</p>

<p>הַאִם עֲלֵי שִׂמְחָה יָגֵל לִבֶּךָ -</p>

<p>וּלְרַגְלְךָ יָגוֹן, פַּח לִפְעָמֶיךָ?</p>

<p>לָמָּה דְּבַשׁ יִמְתַּק, גֶּבֶר, אֶל פִּיךָ -</p>

<p>וּלְשׁוֹנְךָ תוֹלִיכָה</p>

<p>לִלְחֹךְ עֲפַר הַמָּוֶת?</p>

<p>מָוֶת, עֲלֵי כָל גֵּא גֵאֶה, עַד אָנָה</p>

<p>אֶל שֹׁד וְאֵיד תִּלְעַג, תִּשְׂחַק לַפָּחַד?</p>

<p>עַל טַף וְעַל שָׂב יַחַד</p>

<p>תָּשֵׁב בְּרַק חַרְבֶּךָ,</p>

<p>לִקְצֹר כְּמוֹ קָמָה צֹאן מַרְעִיתֶךָ?</p>

<p>לוּ עֵץ, אֲשֶׁר הִזְקִין וּכְבָר גֹּוֵעַ,</p>

<p>אוֹתוֹ לְבַד כָּרַתָּ,</p>

<p>אוֹ עֵץ, אֲשֶׁר יָדַעְתָּ</p>

<p>עֵץ מַאֲכָל לֹא הוּא, אוֹתוֹ שִׁחַתָּ -</p>

<p>אָז הֶחֱרַשְׁתִּי לָךְ, אָז הִתְאַפָּקְתִּי.</p>

<p>אַךְ כִּי בְשׂוֹרֵק זֶה תִּשְׁלַח יָדֶיךָ,</p>

<p>גֶּפֶן אֱמֶת אַדָּרֶת,</p>

<p>מַטַּע צְבִי תִּפְאָרֶת,</p>

<p>תָּפֵץ בְּרַע עָלָיו עַבְרוֹת אַפֶּיךָ -</p>

<p>אֵיךְ אֶשְׁקֳטָה, אַבִּיטָה?</p>

<p>הַאִם פְּרִי הִמְעִיטָה,</p>

<p>אִם חָדְלָה מָתְקָהּ גֶּפֶן זֹאת סֶלָה?</p>

<p>הוֹי אַהֲרֹן אָחִי! צַר לִי עָלֶיךָ,</p>

<p>כִּי לִי מְאֹד נָעָמְתָּ.</p>

<p>מַה־מִּהֲרָה נִפְשֶׁךָ</p>

<p>מִנִּי שְׂדֵה חָכְמָה בִּבְחוּרוֹתֶיהָ</p>

<p>לָשֵׂאת אֲלֻמּוֹתֶיהָ,</p>

<p>לָתֵת פְּרִי שֵׂיבָה מִיַּלְדוּתֶךָ!</p>

<p>לֹא הֻגְּשׁוּ רַגְלֶיךָ</p>

<p>אֶל כָּל נְחֻשְׁתֵּי הֶבֶל,</p>

<p>חֶמְדַּת בְּנֵי בָשָׂר כִּי תֹהוּ הֵמָּה;</p>

<p>אַךְ נַחֲלָה נָעֵמָה</p>

<p>מֵאָז לְךָ בָּחַרְתָ,</p>

<p>פִּתְחֵי תְבוּנוֹת אַךְ שׁוֹקֵד שָׁמַרְתָּ.</p>

<p>אִם כָּלְתָה רוּחֶךָ</p>

<p>אֶל מִשְׁכְּנוֹת חָכְמָה, אֶל חַצְרוֹת קֹדֶשׁ</p>

<p>עַתָּה פְּעֻלָּתֶךָ</p>

<p>שָׁם בֵּין נְתִיבוֹת עֹנֶג</p>

<p>אֶת כָּל תְּמִימֵי דֶרֶךְ</p>

<p>שָׁלֵיו הֲלֹא מָצָאתָ;</p>

<p>שָׁם עֵינְךָ רָאָתָה</p>

<p>מִנִּי עֲמָלָהּ טוֹב, שָׁם תּוֹדֶה סֶלָה</p>

<p>עַל כָּל מְנָת חֶלְקֶךָ.</p>

<p>הֵן לֹא לְךָ אֶבְכֶּה, הֵן לֹא עָלֶיךָ</p>

<p>אֶשָּׂא בְכִי וָנֶהִי -</p>

<p>אַךְ עַל אֲשֶׁר אָהָבוּ</p>

<p>אֶת נַפְשְׁךָ עַד נֶפֶשׁ,</p>

<p>כִּי מִמְּךָ נֶעֱזָבוּ.</p>

<p>זֹאת לִי לְבַד אָשִׁיבָה,</p>

<p>אַף אֶל לְבָבִי תַּנְחוּמוֹת אֶתֵּנָה:</p>

<p>כִּי נַפְשְׁךָ עוֹדֶנָּה</p>

<p>בֵּין זָהֳרֵי מָרוֹם, שָׂשׂוֹן לוֹקָטֶת.</p>

<p>הִנֵּה כְשֶׁמֶשׁ זֹאת, מֵרוּם רָקִיעַ</p>

<p>תִּזְרַח עֲלֵי אַדְמַת עָפָר הַלֵּזוּ -</p>

<p>כֵּן אוֹרְךָ יוֹפִיעַ</p>

<p>מָגֵן וְצִנָּה לָנוּ,</p>

<p>עַד כִּי בְהָקִיץ סֶלָה</p>

<p>עוֹד מִמְּךָ נַשְׂבִּיעַ</p>

<p>אַךְ צָהֳלָה, אֶל קֵץ יָמִין, נַפְשֵׁנוּ,</p>

<p>אַף אֶת יְרוּשָׁלַיִם</p>

<p>יַחְדָּיו נְרַנֵּן עוֹד בִּישׁוּעָתֵנוּ.
<br><br />
נֶפֶשׁ דְּאֵבָה מֹשֶׁה חַיִּים בכמ&#8220;ר יַעֲקֹב חַי לוּצָאטוֹ יצ&#8221;ו</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/4516">https://benyehuda.org/read/4516</a></div></body></html>