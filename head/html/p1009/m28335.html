<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֱמוּנָה יְצָרָהּ יְסוֹד הַיְּסוֹדוֹת</title>
	<meta name="author" content="זכריה אלצ'אהרי"/>
</head>
<body>

<blockquote>
<p>אֱמוּנָה יְצָרָהּ / יְסוֹד הַיְּסוֹדוֹת / תְּרַנֵּן לְפָנָיו / בְּשִׁירֵי יְדִידוֹת</p>

<p>בְּטֶרֶם שְׁחָקִים / וְאֶרֶץ מְתוּחִים / וְעַד לֹא אֲרָקִים / וְתֵבֶל יְסוּדוֹת</p>

<p>גְּנָזָהּ לְפָנָיו / אֲלָפִים שְׁנַיִם / וְדוֹרוֹת עֲשָׂרִים / וְשִׁשָּׁה סְדוּרוֹת</p>

<p>דְּבַשׁ מִלְּשׁוֹנָהּ / לְיוֹדְעֵי פְשָׁטִים / וְכָבוֹד וְחַיִּים / לְמֵבִין בְּסוֹדוֹת</p>

<p>הֲדוּרִים תְּיַשֵּׁר / בְּמֵיטַב אֲמָרִים / וְתָשִׁיב לְנֶפֶשׁ / בְּמָשָׁל וְחִידוֹת</p>

<p>וְתַחְכִּים לְפֶתִי / וְסָכָל וְנִמְהָר / וְאִלֵּם יְרַנֵּן / וְחִגֵּר בְקִידוֹת</p>

<p>זְמַנִּים מְשֻׁנִּים / וְהִיא לֹא תְּשֻׁנֶּה / לְנֵצַח נְצָחִים / בְּמִצְווֹת תְּמִידוֹת</p>

<p>חֲקוּקָה בְּחֻקִּים / וּמִצְווֹת יְשָׁרִים / וְעֵדוּת בְּכָל עֵת / בְּחָכְמָה מְעִידוֹת</p>

<p>טְהוֹרָה וּבָרָה / מְאִירָה לְעֵין כֹּל / מְסִלּוֹת נְתִיבוֹת / בְּכָל לֵב אֲפוּדוֹת</p>

<p>יְמִין עֹז וְעִזּוּז / נְתָנָהּ לְמֹשֶׁה / בְּסִינַי מְסָרָהּ / לְיַד אִישׁ חֲמוּדוֹת</p>

<p>כְּנוֹחַ נְבוּאָה / לְבִלְתּוֹ בְּרוּחַ / אֱלֹהִים צְבָאוֹת / בְּלָבְשָׁם חֲרָדוֹת</p>

<p>לְבַד בֵּן לְעַמְרָם / מְדַבֵּר בְּעָמְדוֹ / בְּכֹחוֹ וְשִׂיחוֹ / כְּמוֹ אֵשׁ פְּלָדוֹת</p>

<p>מְנוּחָה וְשָׁלוֹם / וְחַיִּים אֲרוּכִים / לְרָב לַנְּבִיאִים / צְדָקוֹת רְבוּדוֹת</p>

<p>נְתָנָהּ בְּלֵב טוֹב / וְצִוָּה לְשָׁמְרָהּ / הֲלֹא בַּעֲבוּרָהּ / נְפָשׁוֹת פְּקוּדוֹת</p>

<p>שְׂמֹאלָהּ יְעַשֵּׁר / לְרֵיקִים וְכָבוֹד / וְאֹרֶךְ לְיָמִים / בְּיָמִין אֲגוּדוֹת</p>

<p>עֲרֵבָה בְּכָל פֶּה / וּמַרְפֵּא חֳלָיִים / לְדַבֵּר בְּסוֹדָהּ / יְדֵי עֵט כְּבֵדוֹת</p>

<p>פְּתַח לִי אֱלֹהִים / לְבָבוֹת סְתוּמוֹת / וְלֹא יִהֲיוּ עוֹד / בְּהֶבֶל שְׁדוּדוֹת</p>

<p>צְדָקָה עֲשֵׂה נָא / לְמַעַן שְׁמֶךָ / וְהַתֵּר לְרַגְלַי / בְּתוֹךְ פֶּה לְכוּדוֹת</p>

<p>קְדֻשָּׁה וּמַלְכוּת / תְּשׁוֹבֵב לְצִיּוֹן / וְנִזְכֶּה לְשָׁרֵת / בְּאַרְבַּע עֲבוֹדוֹת</p>

<p>רְאֵה זִכְרְךָ יָהּ / אֱמֶת תּוֹךְ לְבָבִי / וְאִם רַב עֲווֹנִי / וְרַבּוּ בְּגִידוֹת</p>

<p>שְׁלַח מִמְּרוֹמִים / וְקַבֵּל לְשִׁירִי / כְּחַטָּאת כְּאָשָׁם / כְּעוֹלוֹת וְתוֹדוֹת</p>

<p>תְּקַבֵּל לְעַבְדָּךְ / וְאֶכְרַע וְאוֹדֶה / וְתָמִיד אֲזַמֵּר / לְךָ טוֹב לְהוֹדוֹת.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28335">https://benyehuda.org/read/28335</a></div></body></html>