<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לְאִישׁ נָדִיב עֲרָבִי תּוֹךְ דְּבִירוֹ</title>
	<meta name="author" content="זכריה אלצ'אהרי"/>
</head>
<body>

<blockquote>
<br />

<p>לְאִישׁ נָדִיב עֲרָבִי תּוֹךְ דְּבִירוֹ / וְהוּא יַהֵל עֲרָבִי עַל מְאוֹרוֹ</p>

<p>וְכָל עוֹבֵר וְשָׁב רָצִים לְפִתְחוֹ / לְמַתַּנְתּוֹ בְּצֹאנוֹ עִם בְּקָרוֹ</p>

<p>וּמִצָּפוֹן וּמִמִּזְרָח וּמִיָּם / וּמִנֶּגֶב יְבוֹאוּן לַחֲצֵרוֹ</p>

<p>יְמַלֵּא מִשְׁאֲלוֹת כָּל דַּל וְאֶבְיוֹן / בְּלִי עֶצֶב וּפָנָיו בַהֲדָרוֹ</p>
</blockquote>

<blockquote>
<p>עֲדֵי שָׁמְעוֹ בְּאַפְסֵי־יָם רְחוֹקִים / מְתַנִּים אֶת שְׁבָחוֹ עִם יְצוּרוֹ </p>
</blockquote>

<blockquote>
<p>הֲכִי גָבַר עֲלֵי נָדִיב וְשׁוֹעַ / וְהִפְלִיג עַל בְּנֵי עַמּוֹ בְּשׁוּרוֹ</p>

<p>בְּבוֹא חֶבֶל עֲרָבִיִּים לְדוּמָה / מְצָאוּהוּ מְעֻתָּד עַל קְצִירוֹ</p>

<p>שְׁאָלוּהוּ לְבֵית נָדִיב וְאַיֵּה / מְעוֹן רִבְצוֹ וְאֵיפֹה עִיר מְגוּרוֹ</p>

<p>וְהוּא עָנָה אֲנִי עַבְדּוֹ וְעַל מַה / תְּבַקֵּשׁוּ יְמַלֵּא מַחֲסוֹרוֹ</p>

<p>אֲזַי אָמְרוּ אֱמֶת אָנוּ לְחוּצִים / בְּחֵץ רָעָב הֲדָפָנוּ בְּשִׁבְרוֹ</p>

<p>וּבָנֵינוּ נְטוּשִׁים בַּיְּעָרִים / בְּמֶרְחַקִּים לְכֹבֶד מַאֲסָרוֹ</p>

<p>וְאִם יֵלֵךְ אֱנוֹשׁ מֶנּוּ בְּרֵיקָם / לְעֵינֵי כֹל יְהֶא עוֹכֵר שְׁאֵרוֹ</p>

<p>לְמֵי חַסְדּוֹ וְאֶת פָּנָיו נְחַלֶּה / נְקַוֶּה לוֹ עֲדֵי עֵת בּוֹא דְבָרוֹ</p>

<p>בְּחִישׁ הָלַךְ לְחַפֵּשׂ אוֹצְרוֹתָיו / וְלֹא מָצָא מְאוּמָה בַּחֲדָרוֹ</p>

<p>וְלֹא מִקְנֵה עֲדָרִים בַּגְּדֵרוֹת / וְלֹא טָלוּא וְנָקוֹד עַל שְׂכָרוֹ</p>

<p>וְאָז הָיָה כְמֵשִׁיב עַל בְּעָלָיו / וְלֹא יַמְרֶה עֲלֵי מִצְוַת גְּבִירוֹ</p>

<p>נְתָנַנִי אֲדוֹנִי לַהֲמוֹנְכֶם / וְאִם אָנִי זְקַן בֵּיתוֹ בְּחִירוֹ</p>

<p>לְכוּ מִכְרוּ לְשֶׁבֶר רַעֲבוֹנְכֶם / וְאִם תִּרְצוּ לְשָׁרֵת אִישׁ בְּעִירוֹ</p>

<p>אֲנִי אוֹמֵן לְכָל עוֹלָל וְיוֹנֵק / וּבַבַּיִת וּבַשָּׂדֶה בְּנִירוֹ</p>

<p>אֲנִי אֶשְׁמֹר פְּרִי גִנָּה וּפַרְדֵּס / וְעֵץ עוֹשֶׂה פְּרִי אַשְׁקֶה בְּתוֹרוֹ</p>

<p>וְהֵם לָקְחוּ נְתָנוּהוּ בְּמִשְׁמָר / עֲדֵי בוֹאָם לְאַרְצָם דֹּב וְגוּרוֹ</p>

<p>וּמִנּוּהוּ לְנוֹטֵר בַּכְּרָמִים / יְהֶא פָקִיד עֲלֵיהֶם עַד בְּצִירוֹ</p>

<p>וּמִן הַיּוֹם אֲשֶׁר עָשׂוּ פְרִיהֶן / וְלֹא שִׁנָּה כְּמִנְהָגוֹ בְּדוֹרוֹ</p>

<p>לְכָל שׁוֹאֵל עֲנָבִים אוֹ תְאֵנִים / וְהוּא נוֹתֵן בְּשֶׁפַע עַל יְקָרוֹ</p>

<p>וְהוּא יוֹשֵׁב בְּסֻכָּתוֹ כְּחָתָן / נְגִינוֹתָיו עֲלֵי אָפְנָיו בְּשִׁירוֹ</p>

<p>עֲדֵי נִכָּר בְּמַעְנֵה פִיו וְשִׂיחוֹ / מְאֻשָּׁר הוּא לְמוֹלַדְתּוֹ וְצוּרוֹ</p>

<p>שְׁהוּא תַּחְכָּם לְנָגִיד עַל נְדִיבִים / בְּחָנוּהוּ כְּמוֹ זָהָב בְּכוּרוֹ</p>

<p>וְאָז רָצוּ אֱלֵי מַשָּׂא וְדוּמָה / וְהֶעְבִירוּ בְּקוֹל נִשָּׂא בְּצִירוֹ</p>

<p>עֲדֵי בָאוּ אֲלָפִים עִם רְבָבוֹת / וְלֹא אֶחָד אֲשֶׁר הִתִּיר חֲגוֹרוֹ</p>

<p>בְּשׁוּרָם אִישׁ כְּפִי שִׂכְלוֹ יְהֻלָּל / כְּמוֹ גֶבֶר אֲשֶׁר יַיִן עֲבָרוֹ</p>

<p>קְצִינֵי יִשְׁמְעֵאלִים נֶאֱסָפוּ / עֲשׂוֹת מִשְׁפָּט וְלֹא תִמְעַד אֲשׁוּרוֹ</p>

<p>בְּנֵי יָקְטָן אֲזַי נִלְאוּ לְחַפֵּשׂ / בְּסִפְרֵיהֶם לְאִישׁ כָּזֶה פְְאֵרוֹ</p>

<p>וְלֹא מָצְאוּ לְמַשְׂכֻּרְתּוֹ חֲלִיפוֹת / וְאִם יַקְרִיב אֱנוֹשׁ לִבְנוֹ בְּכוֹרוֹ</p>

<p>אֲזַי קָמוּ לְאִישׁ נֶזֶם שְׁלָלוֹ / וְאִישׁ עֶדְרוֹ וְשׁוֹרוֹ וַחֲמוֹרוֹ</p>

<p>וְאִישׁ מֵבִיא גְמַלִּים הַמְּנִיקוֹת / וְאִישׁ מֵבִיא לְפָרָתוֹ וּפָרוֹ</p>

<p>וּבָאוּ מַחֲנֵה שָׁרִים וְשָׁרוֹת / וְכָל רוֹאָיו יְלַחֵךְ אֶת עֲפָרוֹ</p>

<p>וְלִוּוּהוּ בְּעֹצֶם מַתְנוֹתָיו / אֱלֵי עִירוֹ וְהוּשַׁב אֶל מְקוֹרוֹ</p>

<p>נְדִיבֵי עָם לְדַעְתָּם נֶאֱסָפוּ / לְקַלֵּס לוֹ אֲשֶׁר הָלְכוּ לְאוֹרוֹ </p>

<p>וְהוּא תַחְכָּם וְהִתְחַכַּם בְּשׁוּבוֹ / לְכָל נָגִיד עֲזָרוֹ הוּא עֲצָרוֹ</p>

<p>עֲדֵי נָתַן לְכָל אֶחָד חֲלִיפוֹת / וְשָׁב נָדִיב עֲרָבִי תּוֹךְ דְּבִירוֹ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28991">https://benyehuda.org/read/28991</a></div></body></html>