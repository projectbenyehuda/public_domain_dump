<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲשֶׁר בָּרָא יְצִירוֹתָיו אֲלֻמּוֹת</title>
	<meta name="author" content="זכריה אלצ'אהרי"/>
</head>
<body>

<blockquote>
<br />
</blockquote>

<blockquote>
<p>אֲשֶׁר בָּרָא יְצִירוֹתָיו אֲלֻמּוֹת / גְּוָנֵיהֶם לְבָנוֹת וַאֲדֻמּוֹת</p>

<p>וְעֵץ יַעַר בְּפֵרוֹתָיו מְשֻׁנִּים / וְטַעְמֵהוּ מְרוֹרוֹת עִם בְּשׂוּמוֹת</p>

<p>וְאֵד יַעַל לְהַשְׁקוֹת הָאֲדָמָה / וְטַל אוֹרוֹת וְכֶעָבִים גְּשׁוּמוֹת</p>

<p>וְנִבָּא הַנְּבִיאִים מֵהֲדָרוֹ / בְּתַרְדֵּמָה וְהֶעֱבִיר קוֹל דְּמָמוֹת</p>

<p>וְחִיָּה הַפְּגָרִים הַמְדֻכִּים / אֲשֶׁר הָיוּ בְּמַכּוֹתָן הֲלוּמוֹת</p>

<p>וְלֶעָצֵל אֱמֶת הִלְבִּישׁ קְרָעִים / וּבָחַר לוֹ מְעַט שֵׁנוֹת וְנוּמוֹת</p>

<p>וְלִי נָתַן לְשׁוֹן לִמּוּד לְמַעַן / אֲהֶא מֵפִיק לְכָל שׁוֹאֵל זְמָמוֹת</p>

<p>וְהוּא פָּתַח לְשׁוֹן אִלֵּם בְּרִנָּה / וּפָתַח לֵב לְפֵיוֹת הַחֲסוּמוֹת</p>

<p>וְרַעְיוֹנַי כְּבָר חָנוּ בְמָרָה / וְעַתָּה סוֹף בְּמִתְקָה הֵם טְעוּמוֹת</p>

<p>וְהִנְחִיל דָּת וְתוּשִׁיָּה לְעַמּוֹ / בְּמִדְבַּר סִין וּמִבֵּית הַיְשִׁימוֹת</p>

<p>וְהוֹפִיעַ בְּהַר שֵׂעִיר וּפָארָן / וּמַחְפִּירוֹת פְּנֵיהֶם מִכְּלִימוֹת</p>

<p>וְלַחְמָם הוּא אֱמֶת לֶחֶם שְׁקָרִים / מְזֵי רָעָב בְּרִשְׁפֵּיהֶם לְחוּמוֹת</p>

<p>וְדָתוֹת הָאֱמֶת יִשְׂאוּ בְּרָכָה / בְּמַעַשׂ טוֹב וְדָתֵיהֶם מְדֻמּוֹת</p>

<p>לְבָבוֹת יִשְׂמְחוּ יוֹם קוּם אֱלֹהִים / בְּעֵת יִבְנֶה לְעָרִים הַנְּשַׁמּוֹת</p>

<p>וְאָז יִגְלֶה לְאֹזֶן הָאֲנָשִׁים / בְּלִבּוֹתָם הֲלֹא נִגְלוּ סְתוּמוֹת</p>

<p>וְעַל צִיּוֹן וּבָנֶיהָ יְרַחֵם / בְּיוֹם יִנְקֹם לַנְּפָשׁוֹת הָעֲגוּמוֹת</p>

<p>וּמִקְדָּשׁוֹ אֱמֶת יִבְנֶה מְהֵרָה / עֲזָרוֹתָיו וְהֵיכָלוֹת פְּנִימוֹת</p>

<p>וְאָז יִהְיוּ בְדוּכָנָם לְוִיִּים / לְשׁוֹרֵר שִׁיר בְּדַקּוֹת עִם צְנוּמוֹת</p>

<p>וּמֵי גִיחוֹן אֲשֶׁר סָתְמוּ מְלָכִים / יְפֹרָצוּ וּמֵימֵיהֶם קְדוּמוֹת</p>

<p>וְכָל אֵלֶּה בְּדִבְרֵי הַנְּבִיאִים / וּמִקֶּדֶם בְּדָת הַחֵן רְשׁוּמוֹת</p>

<p>וְאַרְצֵנוּ אֱמֶת תִּתֵּן יְבוּלָהּ / בְּכָל פֶּלֶךְ וְיִבָּנוּ שְׁמָמוֹת</p>

<p>וְאַשְׁרֵי אִישׁ אֲשֶׁר יִרְאֶה פְלָאוֹת / בְּעֵת יִזְכּוּ נְפָשׁוֹת הַתְּמִימוֹת</p>

<p>יְזַכֵּנִי אֱלֹקִים חַי וְקַיָּם / אֲקַדֵּם שִׁיר לְרוֹקַע הָאֲדָמוֹת.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28805">https://benyehuda.org/read/28805</a></div></body></html>