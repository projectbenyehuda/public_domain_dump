<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַלְּוָיָּה</title>
	<meta name="author" content="מנחם מנדל דוליצקי"/>
</head>
<body>

<blockquote>
<p>קֹדֶרֶת וְנוּגָה כְאַלְמָנָה,</p>

<p>תַּחַת רְקִיעַ הַשָּׁמָיִם,</p>

<p>צֹעֶדֶת לְאִטָּהּ עֲנָנָה,</p>

<p>שְׁחֹרָה וּמְלֵאֲתִי מָיִם,</p>

<p>וְעַל אֹרְחָה קְטַנָּה נִבָּטָה</p>

<p>אַרְצָה בְּפָנִים נִזְעָמִים,</p>

<p>הַמְּלַוָּה עַל מִטָּה עַתָּה</p>

<p>מְשׁוֹרֵר אֶל מִשְׁכַּן עוֹלָמִים&#8230;</p>

<p>הַמִּטָּה נֹסַעַת,</p>

<p>הָעֲנָנָה דֹּמַעַת,</p>

<p>הָאֹרְחָה תָחִישׁ פְּעָמֶיהָ;</p>

<p>וְשָׁם מִפְּאַת יָם,</p>

<p>קַוִּים כַּדָּם,</p>

<p>תַּשְׁלִיךְ הַשּׁמֶשׁ עָלֶיהָ.
<br><br />
מֵאַחֹרֵי הַמִּטָּה הֹלֶכֶת</p>

<p>אִשָּׁה אֲבֵלָה וְנוּגָה,</p>

<p>פָּנֶיהָ יָפִיקוּ צַלְמָוֶת</p>

<p>וְעֵינֶיהָ דֹלְפוֹת מִתּוּגָה;</p>

<p>בְּגָדֶיהָ קְרוּעִים וּפְרוּמִים</p>

<p>כַּקְּרָעִים בְּלִבָּהּ פְּנִימָה,</p>

<p>וְשִׁבְעָה יְלָדִים עֲרֻמִּים</p>

<p>הֹלְכִים וּבֹכִים עִמָּהּ&#8230;</p>

<p>וְהַמְּשׁוֹרֵר הַמֵּת</p>

<p>בַּמִּטָּה הַנִּשֵּׂאת</p>

<p>מוּטָל עַל גַּבּוֹ בְּלִי נוֹעַ,</p>

<p>הַשֶּׁמֶשׁ שֹקַעַת</p>

<p>הָעֲנָנָה דֹמַעַת</p>

<p>וְרוּחַ נֹשֶׁבֶת מִגָּבֹהַּ&#8230;
<br><br />
רוּחַ מִמָּרוֹם נֹשֶׁבֶת</p>

<p>וּשְׂמִיכַת הַמְּשׁוֹרֵר תָּנִיעַ,</p>

<p>תְּגַלֶּה שׁוּלֶיהָ מֵעַל פָּנָיו</p>

<p>וְצַלְמוֹ הַחוּצָה יוֹפִיעַ.</p>

<p>שׁוּרוּ אֶל פָּנָיו הַדַּלִּים</p>

<p>עוֹד עֶדְנָה וָנֹעַר רָוָיוּ,</p>

<p>רְאוּ נָא קְוֻצּוֹתָיו תַּלְתַּלִים</p>

<p>טַל יַלְדוּת עוֹד בָּמוֹ תֶחֱזָיוּ!&#8230;</p>

<p>הַמְּשׁוֹרֵר הַמֵּת</p>

<p>קֻמַּט בְּלֹא עֵת</p>

<p>וּבְאִבּוֹ יוּבַל לִקְבָרוֹת,</p>

<p>הָרוּחַ הוֹמִיָּה,</p>

<p>הָעֲנָנָה בוֹכִיָּה,</p>

<p>טִפּוֹתֶיהָ נִגָּרוֹת, נִגָּרוֹת&#8230;
<br><br />
בַּעֲלוּמָיו גָּוַע הַמְּשׁוֹרֵר</p>

<p>בְאִבּוֹ יוּבָל לַקֶּבֶר,</p>

<p>לֹא מֵת בְּמִלְחֶמֶת בֵּינַיִם,</p>

<p>לֹא הֱמִיתוֹ חֵץ קִנְאַת גָּבֶר,</p>

<p>לֹא הִשְׁקַתְהוּ רַעַל יְפֵה פִיָּה</p>

<p>אֲהוּבַת סְגָנִים וְשָׂרִים,</p>

<p>לֹא הוֹרִידַתְהוּ בַאֲבִיבוֹ נְשִׁיָּה</p>

<p>יָד נֹצֵר צָו בַּמִּסְתָּרִים&#8230;</p>

<p>עִבְרִי מֵרֶחֶם</p>

<p>בְּלִי שִׂמְלָה וָלֶחֶם</p>

<p>הָיָה רְעֵנוּ הַמְּשׁוֹרֵר,</p>

<p>בִּכְלוּב, בְּבֵית סֹהַר –</p>

<p>תְּחוּם עַמּוֹ, מִנֹּעַר</p>

<p>יָשַׁב וְיִּרְעַב וַיְשׁוֹרֵר…
<br><br />
כַּשּׁוֹשָׁן מֵעַפְרוֹת הַקְּבָרוֹת</p>

<p>צָץ מִבֵּין קִבְרוֹת אֻמָּתוֹ,</p>

<p>פַּלְגֵי דִּמְעָתָהּ גִּדְּלֻהוּ,</p>

<p>וַיִפְרַח, וַתִפְרַח שִׁירָתוֹ,</p>

<p>וּלְאֻמָּתוֹ הָרְעֵבָה וְהַצְּמֵאָה</p>

<p>שָׁר שִׁירָיו עַל בֶּטֶן הָרֵקָה</p>

<p>וּבְשָּׂפָה אֻמְלָלָה כָמוֹהָ,</p>

<p>שָׁפַךְ דִּמְעוֹתָיו אֶל חֵיקָהּ&#8230;</p>

<p>וַיְקוֹנֵן הַמְּשׁוֹרֵר</p>

<p>וְקוֹל בּוֹכִים עוֹרֵר,</p>

<p>עַל שֶׁבֶר בַּת עַמּוֹ תַּמָּתוֹ,</p>

<p>וַיִּזְּלוּ כָל יָמָיו</p>

<p>מֵי רֹאשׁוֹ וְדָמָיו,</p>

<p>וַתִּקְרַב לַשַׁחַת חַיָּתוֹ&#8230;.
<br><br />
לֵךָ לִמְנוּחָתְךָ מְשׁוֹרֵר,</p>

<p>שָׁם מָרֵי נֶפֶשׁ יִשְׁלָיוּ!</p>

<p>לֹא רִאשׁוֹן בַּבֹּכִים הָיִיתָ</p>

<p>וְעוֹד רַבִּים כָּמוֹךָ יִבְכָּיוּ!&#8230;</p>

<p>הַשֶּׂבֶר, הָהּ, גָּדוֹל כַּיָּם,</p>

<p>דְּמָעוֹת עוֹד יִבְלַע כִּנְהָרִים,</p>

<p>עוֹד יִכָּתְבוּ, יִכָּתְבוּ בַּדָּם</p>

<p>חֶזְיוֹנוֹת חֳמָרִים חֳמָרִים!&#8230;</p>

<p>הַשֶּמֶשׁ שֹׁקַעַת</p>

<p>הָעֲנָנָה דֹמַעַת</p>

<p>הָאֹרְחָה תָּחוּשׁ לִקְבָרוֹת –</p>

<p>הָרוּחַ הֹמִיָּה,</p>

<p>הָאַלְמָנָה בֹּכִיָּה,</p>

<p>וְעֵינֵי הַיְתוֹמִים נִגָּרוֹת!&#8230;</p>
</blockquote>

<br>  

<p>ביום הזכרון למות סמאלענסקין</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/6861">https://benyehuda.org/read/6861</a></div></body></html>