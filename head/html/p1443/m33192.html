<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>לִי רִנֲנָה צִפּוֹר</title>
	<meta name="author" content="משלם בן שלמה דיפיארה"/>
</head>
<body>

<p>פנייה לאחד מידידיו</p>

<blockquote>
<p>לִי רִנֲנָה צִפּוֹר וְכִמְבַשֶּׂרֶת / שִׁיר אַהֲבָה תָעִיר וּמִתְעוֹרֶרֶת,</p>

<p>שִׁיר אַהֲבָה תָעִיר וּמִבֵּין צֶאֱלִים / קוֹל נָתְנָה אֵלַי וּמִצַּמֶּרֶת,</p>

<p>קוֹל נָתְנָה אֵלַי וְזִמְרָה תַחֲלִיף / כַּיּוֹדְעִים נַגֵּן וְכִמְזַמֶּרֶת,</p>

<p>כַּיּוֹדְעִים נַגֵּן מְשׁוֹרֶרֶת בְּרֹן / וּלְאַט בְּשִׁירָה עָרְבָה גוֹמֶרֶת,</p>

<p>וּלְאַט בְּשִׁירָה עָרְבָה תָּנוּד לְיוֹם / פֵּרוּד וְיַרְחֵי הַנְּדוֹד סוֹפֶרֶת.</p>

<p>צִפּוֹר מְעוֹפֶפֶת בְּעַנְפֵי הַהֲדַס / יוֹשְׁבָה בְצֵל שִׂיחִים וּמִתְגּוֹרֶרֶת,</p>

<p>יוֹשְׁבָה בְצֵל שִׂיחִים בְּצֵל עֵץ רַעֲנָן – / עַד אָן תְּהִי בַגַּן כְּמִסְתַּתֶּרֶת?</p>

<p>עַד אָן תְּהִי בַגַּן כְּמוּדַעַת לְאִישׁ / פַּעַם, וּפַעַם אַתְּ כְּמִתְנַכֶּרֶת?</p>

<p>הַרְפִּי כְנָפַיִךְ – וְנִרְאֶה הָעֲנָק, / הוּא הָעֲנָק לִוְיָה עֲלֵי גַרְגֶּרֶת.</p>

<p>שָׁם הַבְּדֹלַח – אוֹ מְגִלַּת הַיְדִיד / עַל צַוְּרוֹנֵךְ כַּחֲלִי נִקְשֶׁרֶת?</p>

<p>עַל צַוְּרוֹנַיִךְ חֲלָאִים מַעֲשֵׂה / אָמָּן וְלֹא רִקְמָה – אֲבָל אִגֶּרֶת,</p>

<p>מִכְתַּב יְדִידִים שָׁלְחוּ לֵאמֹר ״תְפֹשׂ / עוּגָב, תְּהִי שִׁירָתְךָ נִזְכֶּרֶת,</p>

<p>יֶהְמוּ נְבָלֶיךָ, וְהֶחָלִיל בְּקוֹל / תַּרְעֵם, וְהַכִּנּוֹר כְּיָם כִנֶּרֶת״.</p>
</blockquote>

<blockquote>
<p>דּוֹרְשֵׁי שְׁלוֹמִי יֹאמְרוּ אֵלַי ״צְלַח / וּרְכַב, בְּעוֹד מֶרְכַּבְתְּךָ דוֹהֶרֶת!״</p>
</blockquote>

<blockquote>
<p>לוּ יֶחֱזוּ אַחִים תְּמוּנָה נָעֲמָה / בִּפְאַת יְצוּעַי בַּחֲלוֹם עוֹבֶרֶת,</p>

<p>לוּ יִשְׁמְעוּ רֵעִים דְּמָמָה אַחֲרֵי / בַּמַּחֲזֶה לִי הָיְתָה חוֹדֶרֶת</p>

<p>וּבְחֵן שְׂפָתֶיהָ תְשִׂיחֵנִי וְאַט / אַהְבָה וְדִבְרֵי אַחֲוָה אוֹמֶרֶת –</p>

<p>״מֻכְתָּר בְּכַמָּה מַעֲלוֹת, תֵּן דַּרְכְּךָ / תָמִים וְשִׂים עַל רֹאשְׁךָ כוֹתֶרֶת!</p>

<p>סוּר מִבְּנוֹת הַחֵן, חֲדַל פֶּן תֶּחֱזֶה / בָהֶם, וְאִם לֹא עֵינְךָ עִוֶּרֶת?</p>

<p>הֲעוֹד יְעִירוּךָ עֲלָמוֹת תּוֹפֲפוֹת / אוֹ יַעֲלֶה בָּהּ מָר דְּרוֹר מֻקְטֶרֶת?</p>

<p>הֲעוֹד בְּקֶרֶן יוֹבְלִים תִּמְשֹׁךְ וְאִם / עוֹד תַּחֲזִיק בַּתֹּף וּבַחְצוֹצֶרֶת?</p>

<p>הָהּ עַל זְרוֹעוֹת כָּשְׁלוּ מֵהַחֲזִיק / עוּגָב וְיָדְךָ מִתְּמֹךְ נִגְעֶרֶת,</p>

<p>מַה לָּךְ לְהִמָּשֵׁךְ בְּיַלְדֵי יוֹם – וּמֵת / יַלְדוּת וְרוּחַ עִמְּךָ אַחֶרֶת!</p>

<p>נֶהְפַּךְ לְאִישׁ אַחֵר, הֲפֹךְ מִדַּעְתְּךָ, / לָמָה עֲצָתְךָ נַפְשְׁךָ עוֹכֶרֶת?</p>

<p>יַבְטִיחֲךָ חֵפֶץ לְבַבְךָ אֶל מְקוֹם / מִבְרָח וְיֵשׁ בִּשְׁאוֹל כְּמִין מַחְתֶּרֶת.</p>

<p>זַכֵּה עֲצַת נַפְשְׁךָ – וְתָשׁוּב רוּחֲךָ / רוּחַ מְטֹהָרָה וּמִתְבָּרֶרֶת.</p>

<p>מַה יָּקְרוֹ אוֹתוֹת יְמֵי זִקְנָה בְּרֹאשׁ / גֶּבֶר יְמוֹתֵת תַּאֲוָה גוֹבֶרֶת!</p>

<p>מַה נָּעֲמָה שֵׂיבָה בְּיִרְאַת חֵטְא וְעֵת / זֹקֶן אֲשֶׁר בַּמַּעֲשִׂים נֶהְדֶּרֶת!</p>

<p>זִקְנָה בְּאֵין עָווֹן – כְּמוֹ כֶתֶם חֲלִי, / כֶּתֶר בְּעֵין מִתְיַהֲדִים מֻכְתֶּרֶת.</p>

<p>עַד אָן תְּהִי נֶעְתָּר וּמִתְפַּלֵּל וְלֹא / תֵדַע סְפִירָה לַיְצוּר נֶעְתֶּרֶת?</p>

<p>תֶּעְתַּר בְּלֵב בַּהְמִי – וְלֹא תֵדַע לְמִי, / לֹא צוּר יְלָדְךָ דַּעְתְּךָ חוֹקֶרֶת.</p>

<p>יַחֵד אֱלֹהֶיךָ וְהִתְיַחֵד בְּסוֹד / וּדְרֹשׁ בְּמָסֹרֶת לְךָ נִמְסֶרֶת,</p>

<p>וּדְרֹשׁ וְהִדָּרֵשׁ עֲדֵי תֵדַע יְסוֹד / נֶפֶשׁ אֲשֶׁר מִן הַיְקָר נִגְזֶרֶת״.</p>

<p>הֵם הַדְּבָרִים דִּכְּאוּ נַפְשִׁי, וְשָׁב / רוּחַ גְּבֹהָה לִהְיוֹת נִשְׁבֶּרֶת,</p>

<p>עוֹלַם נְשָׁמוֹת שָׂם בְּנַפְשִׁי תָהֳלָה, / מִדַּאֲגַת הַדִּין כְּיָם סוֹעֶרֶת,</p>

<p>הֵרַךְ גְּאוֹן נַפְשִׁי, וְיֵרָאֶה דְמוּת / אֵימָה לְעֵין לִבִּי וּמִצְטַיֶּרֶת.</p>

<p>אָכֵן לְרֹב חֶמְלָה אֲשֶׁר אֶל פּוֹעֲלִי / יָלִין בְּנַפְשִׁי עֹז וּמִתְבַּשֶּׂרֶת,</p>

<p>כַּמָּה חֲטָאִים עִם תְּשׁוּבָה תַעֲבִיר / תִּמְחֶה עֲווֹן אַשְׁמָה וּמִתְכַּפֶּרֶת,</p>

<p>דּוֹרְשֵׁי רְשׁוּמוֹת שַׁאֲלוּ לִי, יוֹדְעַי, / לֹא בַעֲלַת הָאוֹב וְהַחוֹבֶרֶת,</p>

<p>לֹא בַעֲלַת הָאוֹב וְלִצְבוּעִים אֲשֶׁר / לִגְנֹב לְבָבוֹת יִלְבְּשׁוּ אַדֶּרֶת,</p>

<p>עִם הַשְּׁלֵמִים לִי שְׁלֵמוּת אַחֲוָה, / לִי הַשְּׁלֵמִים יַעֲלוּ מִקְטֶרֶת,</p>

<p>בִּמְתֵי מְעַט חִשְׁקִי וְדַי מִן הַזְּמָן / הַדַּר וְהַלֶּשֶׁם וְהַסּוֹחֶרֶת.</p>

<p>כַּמָּה אֲנִי שׂוֹנֵא נְפוּחֵי גַאֲוָה / מִתְנַכְּרִים אֶל מַעֲלָה נִכֶּרֶת!</p>

<p>אֶבְחַר בְּדַלּוּת מִבְּנֵי אָדָם – וְלֹא / חֶבְרָה בְּרוּם לֵבָב וּמִתְיַהֶרֶת,</p>

<p>אֶמְשֹׁךְ לְחֶבְרָתִי תְמִים דֵּעִים וְלֹא / אָחוּשׁ לְצִפֹּרֶן מְעַט חוֹגֶרֶת.</p>

<p>אֵהַב אֲשְֶׁר אֵהַב – אֲבָל לֹא אַחֲנִיף, / כִּי עִם לְבָבִי מַעֲלָה נִבְצֶרֶת,</p>

<p>לֹא אַחֲנִיף אָדָם, וְלֹא אֶרְדֹּף אֱנוֹשׁ, / כִּי כֵן בְּנַפְשִׁי גַאֲוָה נִגְדֶּרֶת,</p>

<p>הַצּוֹעֲקִים חָמָס עֲלֵי עֵינִי, אֲשֶׁר / תַּבִּיט לְבֶן־אָדָם כְּמִתְפָּאֶרֶת!</p>

<p>דֵּעָה מְזוּגָה עִם צְנִיעוּת לִי אֲנִי, / תַּכְתִּיר בְּכָל חֶבְרָה וּמִתְעַטֶּרֶת,</p>

<p>אַל יִבְטְחוּ בָנִים שְׁפָלִים בַּבְּרִית / בַּאְשֶׁר שְׂפָתִי תִהְיֶה נוֹדֶרֶת!</p>

<p>לֹא אֶחֱזֶה דֶלֶת מְקוֹם חֶבְרָה בְּאֵין / סוֹגֵר לְעֵינֵי הוֹלֲלִים נִסְגֶּרֶת.</p>

<p>אוֹקִיר שְׁפַל אִישִׁים וְיִשָּׁפֵל יְקָר? / אֶתֵּן אֱלֵי הַזּוֹלֲלִים תִּפְאֶרֶת?</p>

<p>עֵינִי לְבֶן־אָבוֹת – וְאִם מִשְׂרַת כְּבוֹד / הוֹרָיו בְּקִבְרֵי־יוֹלְדָיו נִקְבֶּרֶת,</p>

<p>קָשָׁה כְּנֵטֶל חוֹל יְדִידוּת פּוֹחֲזִים / עָלַי וְחֶבְרַת הַכְּסִיל עוֹפֶרֶת.</p>

<p>יוֹם נִסְפְּחוּ אֵלַי – דְּחִיתִים בֶּאֱמֹר / ״יָדִי בְעִסְקֵי הַזְְּּמָן סוֹחֶרֶת״,</p>

<p>עָסוּק לְלֹא דָבָר, וְעָלֵז – נֶעֱצָב, / בּוֹכֶה – וְלֹא עֵין הַבְּכִי נִגֶּרֶת,</p>

<p>לֹא תֶחֱסַר רֵעִים וְלֹא חֶבְרַת יְדִיד / נֶפֶשׁ לְכַמָּה מַעֲלוֹת חוֹבֶרֶת.</p>

<p>בֵּינִי וּבֵין עַצְמִי חֲדָשׁוֹת חֻדְּשׁוּ, / אַיְשִׁיר עֲצַת נַפְשִׁי וּמִתְיַשֶּׁרֶת.</p>

<p>הָאוֹמְרִים ״נִרְאֶה בְּהִתְלַבֵּן שְׂעַר / שֵׂיבָה – וְשֵׂיבָה תִהֲלַךְ קוֹדֶרֶת –</p>

<p>עַתָּה כְּאֶחָד מִזְּמַנּוֹ יִהְיֶה, / עַתָּה גְבוּרַת לֵב תְּהִי נֶעְדֶּרֶת״.</p>

<p>אִם שָׂב וְאִם יָשִׁישׁ – לְבָבִי יַחֲלִיף, / אִם שָׂב – וְנֶפֶשׁ גַּאֲוָה אוֹזֶרֶת.</p>

<p>עוּרָה, בְּרֹק בָּרָק וְהָאֵר הִלְּךָ, / כּוֹכָב, בְּעוֹד גַּחַלְתְּךָ בוֹעֶרֶת,</p>

<p>קוּמָה, מְשַׁח רֵאשִׁית שְׁמָנִים מִשְּׂפַת / מִזְרָק זְהָבֵינוּ וְהַצַּנְתֶּרֶת!</p>

<p>תֵּן הַחֲלִי עַל יַד מְאוֹר עֵינַי וְשִׂים / עַל צַוְּרוֹנֵי הַגְּבִיר שַׁרְשֶׁרֶת,</p>

<p>מִן הַגְּבִיר עַמְרָם שְׁלוֹמוֹת שֻׁלְּחוּ – / לִי רִנֲנָה צִפּוֹר וְכִמְבַשֶּׁרֶת.</p>
</blockquote>

<br />

<blockquote>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33192">https://benyehuda.org/read/33192</a></div></body></html>