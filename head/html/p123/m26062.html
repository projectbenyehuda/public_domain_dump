<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>10.2.1933</title>
	<meta name="author" content="ישעיהו קרניאל"/>
</head>
<body>

<p><strong>אמר עזמות</strong></p>

<p><strong>ולכבוד</strong> ראש השנה לאילנות, ט&quot;ו בשבט שחל להיות בשבת,
אספרה לכם בדבר <strong>ההתחרות</strong> היפה שהיתה בזמן האחרון בין ארבעה &#8220;בועזים&#8221;
ממושבות יהודה – מי מארבעתם יביא את התוצרת היותר יפה והיותר משובחה
ממושבתו ומעבודתו?</p>

<p>הפרדסן <strong>מרחובות</strong>, זו פנינת יהודה ומקום מושבו של
סמילנסקי, הביא מפרדסו ובמכוניתו תיבת אשכוליות ותיבת זהביות, ממבחר
האילנות והפירות – מעשה ידיו להתפאר.</p>

<p>הכורם <strong>מראשון־לציון</strong>, זו בעלת התעשיה של היין שגדל ערכה
ביחוד אחר ביטול &#8220;חוק היובש&#8221; באמריקה, צוה לשלח על חשבונו מ&#8220;כרמל המזרחי&#8221;
תריסר בקבוקי יין המשומר ושני רוטל שקדים עם כתובת בצדם: &#8220;ראשון־לציון הנה
הנם&#8221;&#8230;</p>

<p>ואם ראשון־לציון כך. – <strong>פתח־תקוה</strong>, אם־המושבות אעכו&#8220;כ?
הן היא קובעת לה מקום כבוד וגדולה במושבות יהודה – הלך היהודי מפ&#8221;ת לפרדסו
והביא אשכול גדול של בנאנות ושק מלא תפ&quot;ז וברך עליהם בקול רם ברכת &#8220;בורא
פרי העץ&#8221;&#8230;</p>

<p>ואחרון חביב – האכר <strong>העקרוני</strong>, ב&quot;כ של מזכרת־בתיה, הביא
עמו על הקרון למזכרת, לא יין ושקדים ולא בנאנות וזהביות, אלא את <strong>בנו</strong>,
בחור בעל־גוף ובריא־בשר, מהתוצרת <strong>שלו</strong>&#8230;</p>

<p>* * * *</p>

<p><strong>וכלל</strong> זה נקוט בידי תמיד:</p>

<p>כשאני פוגש ברחוב או בבית הקפה פקיד יהודי גבוה מהממשלה,
שהוא מקדים שלום לבריות ומחווה להם קידה בחיוך או שהוא עונה &#8220;שלום&#8221; כבן־אדם
בקול רם ולא בשפה רפה כמו בט&quot; באב, יודע אני כי סימן רע הוא לו: מסתמא עומד
הוא <strong>ערב פטורין</strong> במחילה וטעון הוא רחמים&#8230;</p>

<p>וכשקראתי בעתונים ע&#8220;א המסיבה שנערכה פתאום ע&#8221;י הנהלת
האוניברסיטה (מכללה בלע&quot;ז) ורואה אני כי הנגיד של המכללה פונה אל הקהל
ומבקש את קרבתו, חושב אני כי סימן רע הוא שאין הנגיד &#8220;נגיד&#8221;, ומשנכנס ערב
אדר כבר משמיעים על השקלים&#8230;</p>

<p>ועוד כלל אחד:</p>

<blockquote>
<br />
</blockquote>

<p>כש&#8220;האוטובוס&#8221; של המכללה עולה בבוקר אל הר־הצופים כלומר, אל
האוניברסיטה וגבר היטלר ומדברים <strong>בלשונו</strong>, וכאשר ישוב אל העיר וגבר ישראל
ומדברים גם עברית&#8230;</p>

<p>והא ראיה: בשבוע זה עליתי, כדרכי, במכונית הצבורית אל
בית־הספרים הלאומי – אגב, מוסד מסודר וראוי לשמו! – ולפני ישבה בחורה
בלונדינית ודברה לתאבון ובכל־פה גרמנית מלאה עם שכנה החביב הד&#8220;ר
ברבה־גרוסה. מתחילה חשבתי כי זוהי בת יונקרית שנשבתה לבין אחב&#8221;י, ואולם
ברדתה <strong>בחזרה</strong> מהמונית של המכללה והנהג דרש ממנה כסף, ענתה בעברית
צחה&#8230;</p>

<p>הוא אשר אמרתי: עולם הפוך אצלנו, ה&#8220;סטודנטיות&#8221; שלנו מדברות גרמנית והנציב העליון משתדל לדבר <strong>עברית!</strong></p>

<p>מעשה שהיה: בנשף שנערך בשבוע האחרון ע&quot;י &#8220;עזרת נשים&#8221; באולם
החם של &#8220;אדיסון&#8221; ישבה על יד הנציב בתו הפעוטה של אליעזר ילין ונכדתו של
בנטוביץ, ובראותה את אמה על הבמה בקשה לעלות אליה. פנה אליה שכנה הנציב
ושאל אותה <strong>בעברית</strong> שלו: &#8220;הולכה למעלה?&#8221;, כלומר: הרוצה את ללכת
למעלה?</p>

<p>במטוטא ממך, אדוני הקנצלר של המכללה, אולי ינסה כבודו לסדר
עוד מסיבה אחת, עוד שתים שלש מסיבות עבריות עם הצבור – ואז אולי תנסה סו&#8220;ס
ה&#8221;סטודנטית&quot; הגרמנית שלכם &#8220;לעלות למעלה&#8221; בעברית ולא למטה ביונקרית?</p>

<p>מעלין בקודש!&#8230;</p>

<p>* * * *</p>

<p><strong>והנה</strong>, שלשם בערב עם חשכה בא אלי זוג תיירים יהודים
גרמנים עם כתב המלצה מחו&#8220;ל ובקשו ממני להראות להם את &#8220;ירושלים&#8230; בלילה!&#8221;
ומכיון שאין מסרבין לתיירים וביחוד לצעירה, נעניתי להם מיד והחלטתי
להובילם, לאן? – הוה אומר: לבתי הקפה שלנו. ומחמת שאין &#8220;מוקדם ומאוחר&#8221;
בתורה זו החילונו את ה&#8221;הקפות&quot; מהמגרש הרוסי.</p>

<p>מצאנו שם את כל התאים מימין כשהם מלאים מבני עשרת השבטים עם נשיהם ובנותיהם מסובין כלם על כוס בירה ועל ארוחה שמנה.</p>

<p>– היש מוסיקה הערב? – שאלתי מאת המלצר שהופיע מיד על יד
שלחננו מן הצד, לאות של געגועים שלי לנגינתן היפה של &#8220;שלש הגראציות&#8221;
היהודיות&#8230;</p>

<p>– לא! – ענה המלצר בטוחות – הן היום הוא יום שני הכחול – &#8220;בלואר מאנטאג&#8221;?</p>

<p>והסברתי לשכנתי כי זהו מנהג המקום: ביום שני, יום שאין בו
&#8220;כי טוב&#8221; אין בנות ישראל עוסקות בכביסה ובחתונה ואין תיירים יהודים יוצאים
לדרך&#8230;</p>

<p>היא לא הבינה הרבה למילי – ראש גרמני! – וגם הוא לא הסתפק, כנראה בפרוש רש&quot;י שלי:</p>

<p>– הגם בליל שבת אין כאן מוסיקה? – שאל הוא מאת המלצר.</p>

<p>– כן&#8230; השיב השני בגמגום.</p>

<p>– ומדוע כך?</p>

<p>– מדוע?.,. מפני שזה לא <strong>מקום יהודי</strong>!&#8230; השיב המלצר ונעלם.</p>

<p>אף אנו קמנו ונעלמנו.</p>

<p>עד כאן הקפה א&quot;.</p>

<p>* * * *</p>

<p><strong>ומכיון</strong> שאנו עושים, כמו שאומרים הצרפתים בפאריז, את &#8220;סבובו של הדוכוס הגדול&#8221;, לא פסחנו כמובן על הקפה הגדול.</p>

<p>שני תנורים חמים באולם – חם בגוף, חם בלב וקר בכיס&#8230;</p>

<p>שני שלחנות מוקפים בחורים &#8220;בני בית&#8221; ובחורות המאזינות
ל&#8220;סירינדות&#8221; היפות של שני המזמרים השפנים&#8230; – למי יש צורך בשאליאפין? –
שני אנגלים וחצי, שנשכחו שם בפינה, כנראה, מנשף־הריקודים הקודם.,. בקצור
&#8220;יום השני הכחול־השחור&#8221;!</p>

<p>– היש לכם בירה טובה?&quot; – פתח בן־לויתי הגרמני.</p>

<p>– כן&#8230; אבל בבקבוקים! – התנצל המלצר בחולצתו הלבנה.</p>

<p>– אם יש תה נשתה! – החליטה הבחורה, ומיד הופיע על השלחן קומקום מבריק בלוית שני ביסקוויטים עלובים&#8230;</p>

<p>– האין לכם עוגות טובות?</p>

<p>– &#8220;במקרה&#8221; אין הערב&#8230; גמגם המלצר.</p>

<p>– אולי תלך להביא עוגות מהשכנים? – אמרתי לו באירוניה.</p>

<p>ואולם, כשהגיע סו&quot;ס המומנט הקשה לפרעון נפרע ממני המלצר. הגיש לי חשבון קטן ולבן ואמר לי בטון של נצחון ובלשון נסתר:</p>

<p>– אדון עזמות כתב לפני שבוע כי אצלנו העברית היא בסוף, ועיניו הרואות עכשיו כי לא כן: העברית היא דוקא באמצע&#8230;</p>

<p>הסתכלתי היטב אל הפתקא וראיתי את השם העברי העומד בתוך, בין האנגלית והערבית. כחתן בין שני השושבינין, ואמרתי לו למלצר:</p>

<p>– אמנם כן&#8230; אבל רוצה אני לדעת <strong>אימתי</strong> נדפסו הפתקאות
האלו? ועכ&#8220;פ, סובר אני שמוסד כה חשוב, שבעליו הם מאחב&#8221;י ורב מנין של
המרקדים והמשלמים הם משלנו, מהראוי שהשם <strong>העברי</strong> יופיע לא בסוף ולא באמצע
כי אם בראש, כמחותן הראשי&#8230;</p>

<p>* * * *</p>

<p><strong>ואחרון</strong> חביב הוא הקפה ה&#8220;וינאי&#8221;&#8230;</p>

<p>במרפקינו הבקענו לנו דרך בין השלחנות המלאים וב&#8220;סכנות
נפשות&#8221; ממש הגענו למחוז חפצנו על היציע העליונה וקנינו שביתה על המושבים
הרכים והמרופדים&#8230;</p>

<p>מוסיקה נפלאה! בחורות־חמד וקצף־בירה: לב עברי מה אתה חומד
עוד? ואולם אסור היהודי בהנאה שלמה. מרוב ה&#8220;הו־הא&#8221; והמהומה של הקהל,
אי־אפשר לשמע את הרעש של הנגינה&#8230; וכשאתה מסתכל סביבך – שהרי כאן באים
עפ&quot;ר לא לראות כי אם להראות (בנין נפעל) וביחוד להתראות&#8230; – נדמה לך רגע
כי אלפי אזנים צמחו לכתלים מסביב ואלפי עינים לטושות אליך מכל השלחנות
והחלונות&#8230;</p>

<p>ידידי הגרמני נטל מיד את העתון הברליני כשהוא קרוע ובלוע
מרוב שמוש, כ&#8220;סדור&#8221; ישן בבית המדרש. מציץ בו רגע ומניחו מן הצד: &quot;את הגליון
הזה, הוא אומר, אני מכיר מברלין וראיתיו עוד לפני חדש ימים, 5
ינואר&#8230;</p>

<p>אין מה לדבר זוהי &#8220;חתיכת אירופה&#8221; מזרחית בירושלם, אבל&#8230;
ידעתי כי בעלי הקפה הם תלמידי חכמים גמורים ובכ&#8220;ז אינם נזהרים <strong>כרבב</strong> זה
שיש לרבבות על הבד של המושבים הרכים העליונים – כנראה, שיירי הסעודות
והמכנסים של המבקרים – וגם נעלמה מה&#8221;וינאים&quot; שלנו הלכה מפורשת, שאין יהודי
כשר יכול לשתות מכלי פגום&#8230;</p>

<p>חכמים, הזהרו מפני ההתחרות!</p>

<p>* * * *</p>

<p><strong>ועכשיו</strong>, רבותי, צאו וחשבו מה שאפשר לו לאדם מישראל הגר בירושלים עיה&quot;ק לעשות ולהשיג במטבע קטן ונקוב של <strong>חצי גרוש</strong>!</p>

<p>את זה למדתי והשכלתי מאחד מתלמידי, וכדי לזכות את הרבים איני רוצה להעלים גם מכם, חביבי:</p>

<p>– &quot;עזמות, יקירי! – כך הוא כותב לי במכתבו האחרון – בזה
אני שולח לכבוד תורתו חומר טרי מן ההוי הירושלמי ומוכן ומזומן הנני להמציא
לו כהנה וכהנה אבל בתנאי אחד, שיחזיר לי את דמי המשלח&#8230; הן אמנם, אין
המשלוח עולה יותר <strong>מחמישה מיל</strong>, כלומר: חצי גרוש, אבל בסכום פעוט זה,
לכאורה, יכול אני לבלות בנעימים חצי יום בעיר הבירה שלנו!</p>

<p>דהיינו כיצד? – תא שמע: ראשית חכמה, נכנס אני לי לאיזה
מסעדה שאני רוצה ברחוב יפו או בזכרון משה ועם כניסתי אני <strong>מצוה</strong> מיד
לבחורה להגיש לי כוס תה, שתהיינה לו שלש מעלות אלו: חזק, טעים ומתוק, כמו –
נשיקה&#8230;</p>

<p>והשנית – בוחר ובורר אני לעצמי מקום נוח כלומר: המקום
היותר טוב שבמסעדה, וכשנכנס אדם לסעוד ארוחת הצהרים איני זז ממקומי, בחינת
&#8220;בל ינוע ובל יזוע&#8221;, שהרי שלמתי <strong>5 מיל</strong>, ובעד <strong>כספי</strong> ראשי וכדאי אני
לשבת במקומי כאות נשפי, לרוחתי ולישועתי!&#8230;</p>

<p>ואולם, לא זהו העיקר: כשאני מזמין כוס תה אני לוקח מיד את
העתון הראשון הבא לידי ובהגיעי לסוף הגליון, אני משגיח שלא לשתות יותר
מחמישית הכוס&#8230; אח&#8220;כ אני עושה חליפין עם שכני: אני מוסר לו את &#8220;דאר היום&#8221;
והוא נותן לי את העתון התל־אביבי: הנה כל &#8220;הארץ&#8221; לפניך, והכל בחשבון חצי
הגרוש! כשכליתי לשתות עוד חמשית הכוס אני מתחיל באותו &#8220;דבר&#8221;. ומהעתונים
היומיים אני עובר אל השבועונים: כל נע, מאזנים, מסחר ותעשיה ושאר ירקות,
מסתכל אני להתמונות וגומע לפי החשבון, חמשיות חמשיות, בהדרגה ובאופן
&#8220;הומיאופטי&#8221; כרפואה, להבדיל, ולעתים קרובות מזמין הקב&#8221;ה גם עתוני ורשה,
וכשאני גומר לקרא את כל העתונים על ראשם ועל קרבם ועל כרעיהם ומאמריהם, אני
גומר בדיוק לשתות את התה שלי&#8230; עכ&quot;ל.</p>

<p>ועדיין מתאוננים אצלנו על רמת החיים הגבוהה ועל היוקר בירושלים!</p>

<p>* * * *</p>

<p><strong>ולא</strong> לחנם מתפעלים העתונים האנגלים מן המצב בארץ. הם
מקנאים בנו ממש וכמה מהם הכתירו את א&#8220;י בשם &#8220;ארץ מאושרה&#8221;, &#8220;ארץ זבת חלב
ודבש ולירות&#8221;, כמה שנאמר ב&#8221;הבייבל&quot; – ואנחנו לא ידענו מרב אשרנו!&#8230;</p>

<p>ולא עוד אלא שאחד מהאריות שבחבורת־העתונים ה&#8220;ניו־יורק
איבנינג פוסט&#8221; מפליג בשבחה של ארצנו וכותב בפירוש: קשה למצוא בזמן הזה ארץ
שאינה סובלת מדכאון כלכלי. אבל ישנה <strong>ארץ אחת</strong>, כנראה, שהיא נמצאת בסימן
של עליה (מה אומר חיימסון לזה?) ופריחה וזריחה וזוהי פלשתינה (א&quot;י) –
<strong>ושאליאפין</strong> יוכיח!</p>

<p>* * * *</p>

<p>ועכשיו, שאנו עומדים ב&#8220;שבת שירה&#8221;, מהראוי ומההכרח לספר קצת
ביציאת מצרים של שאליאפין ולנגע, אגב אורחה, גם בענין ה&#8220;מחלה&#8221; המסוכנה ר&quot;ל
שלו&#8230;</p>

<p>פרופיסור אנגלי גדול לחקלאות חקר וגילה כי המוסיקה הקולית
משפיעה לטובה על הפרות (ביחוד ההולאנדיות!), שהן נותנות יותר חלב, ואולם
אין חכמה ואין זמרה מכנגד גימטריא שלי, והא ראיה: <strong>שש מאות</strong> הן בגימטריא
&#8220;סימן&#8221; &#8220;דלות&#8221; לצבור הא&quot;י, כמה שנאמר: <strong>תת</strong> (שמונה מאות) לא
יוכל&#8230;</p>

<p>וליכא מידא דלא רמיזא באורייתא ובפרשת השבוע: כשהגיעה
השמועה הנוראה ע&#8220;א ה&#8221;מחלה&quot; במצרים, &#8220;חיל אחז יושבי פלשתינה, נבהלו אלופי
ת&#8221;א אילי ירושלם&#8220;. האימפריסאריו ראה כי יש שבר בארץ וירד מצרימה, ושם שאל
משאליאפין &#8220;מה נשתנה?&#8221;, ואמר לו: והלילה הזה <strong>שתי</strong> פעמים, פעם
ב&#8221;ירוסאלים&quot; ופעם ב&#8220;איוורייסגי גורוד&#8221; (תל־אביב בלע&quot;ז), ואז נתפתחה ביניהם
&#8220;דואיטה&#8221; שלמה כמו באופרה.</p>

<p>האמפריסאריו בטינור לירי ועצוב: &#8220;עזי וזמרת יה, ויהי לי
לישועה!&#8221; ושאליאפין בה&#8220;בת קול&#8221; החזק שלו עונה לעומתו: &#8220;עזי וזמרת ניין&#8221;!
(לא, כי הזמר למד גם אידיש בניו־יורק&#8230;).</p>

<p>ובינתים, הנשף נדחה, וכיון שנדחה נדחה&#8230; וה&quot; ירחם!</p>

<blockquote>
<br />
</blockquote>

<p>אגב, פניתי לועד הלשון ולועד &#8220;לשוננו לעם&#8221; ולד&#8220;ר
טשרניחובסקי בבקשה להמציא שם עברי למחלה המתדבקת העוברת ר&#8221;ל בארצנו הקטנה
והידועה בשם &#8220;סנוביזם&#8221;?&#8230;</p>

<p>ילמדונו רבותינו!</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/26062">https://benyehuda.org/read/26062</a></div></body></html>