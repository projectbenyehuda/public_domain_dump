<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>דאר היום 29.01.1922 ובכן, ברוך מתיר אסורים!</title>
	<meta name="author" content="ישעיהו קרניאל"/>
</head>
<body>

<p>ובכן, ברוך מתיר אסורים! יתבשרו־נא כל אחינו הקרובים
והרחוקים בא&#8220;י ובגולה כי שלשת היהודים יצאו לחפשי, כל הנאשמים שלנו יצאו
ב&#8221;ה זכאים, ברוך השם!</p>

<p>ובזכות זה, גם שני הנאשמים <strong>שלהם</strong> שנתחיבו כ&quot;א ל 15 שנה, קבלו רק שנה וחצי שנה, &#8220;כי למה יאמרו הגויים?&#8221;&#8230;</p>

<p>ואני הלא אמרתי לכם מכבר: אינכם מכירים את &#8220;זונבול&#8221; אינכם
מכירים! הבחור הזה בקי היטב בכל ה&#8220;בייביל&#8221; שלנו וביחוד בענין של
&#8220;ויתרוצצו&#8221;, וע&#8220;כ הוא מניח לעשו וליעקב להתרוצץ ולפוצץ פעמים אחדות בשנה הן
ביפו והן בירושלם עיה&#8221;ק, ומיד הוא עורך עליהם מין פרטיכל ומאשים, כמובן, את
שני הצדדים, ורק <strong>הוא</strong> יוצא תמיד זכאי&#8230;</p>

<p>ואגב הוא משתמש לעשות טובות לחגי תרי צדדין: פעם הוא נתבע
לישראל ונוטל את כולם ואחר הוא נתבע לישמעאל ונועל דלת בפני ה&#8220;מופסים&#8221;
[מורים, פקידים וסופרים־הערת מגיה]&#8230; אדמת נור בבית־שאן להאי גיסא ומגרש
היונים לאידך גיסא, כנראה לשווי המשקל&#8230; היום קאזים ומחר ויצמן, לקיים מה
שנאמר: אחוז בזה וגם מזה אל תנח ידך! – בקצור, הוא הולך ונעשה ל&#8220;בעל־טובה&#8221;
לשניהם והכל, כמובן, מפני דרכי שלום&#8230;</p>

<p>* * *</p>

<p>ובשביל &#8220;שלום־בית&#8221;, מביאים משטרה גם מאירלנדיה. האנגלים
החליטו, כנראה, לעשות את ארץ־ישראל באפן גלוי ופתוח לאיירלנד (בז&#8217;רגון:
הארץ שלכם!) ואולם הצרפתים מוסיפים כדרכם נקודה מרובעת ושחורה בראש, – רמז
לPoint Carre שלהם – ואומרים פשוט אירלנד (כלומר,
הארץ שלה&#8230;). ואולם איך שיהיה, כלל זה נקוט בידי: כשלוחצים בזנב החתול,
מיד הוא צועק ומילל. <strong>וכשהם</strong> צועקים בעתוניהם ומתכוננים, כנראה, לצעק גם
<strong>בחוצות</strong> נגד ה&#8220;יד החזקה&#8221; של &#8220;אירלנד&#8221;, מסתמא לוחץ אותם דבר־מה וכואב
להם, ורוגזו של עשן סימן טוב הוא ליעקב&#8230;</p>

<p>גם אצלנו עושים &#8220;ויצעקו&#8221; ומיללים כחתולים בזמן האחרון נגד
&#8220;דאר־היום&#8221; בגלל המאמרים ע&#8220;א ה&#8221;משכורת השמנה&quot;; מסתמא לוחץ גם אותם דבר־מה
ומכאיב את <strong>ראשם</strong>&#8230; הן זוהי באמת מלחמת־הקיום בשבילם, ממש דררא־דממונא
יש כאן, ומה לא יעשה יהודי בשביל פרנסה? ומכל־שכן פרנסה שמנה
כזו?&#8230;</p>

<p>מספרים כי בהגיע המאמר הראשון בדאר היום ע&#8220;א המשכרות
השמנות, לידי אחדים הפקידים העליונים בועה&#8221;צ בא להם מיד רפיון־ידים וביחוד
&#8220;פיק&#8221;ברכים&#8230;</p>

<p>ומוזר הדבר באמת: קראתי את ה&#8220;קינות&#8221; שכתב ל. י. (ר&quot;ת מ
לא־יפה) עפ&#8220;י הזמנת אדונו בעתונו וגם את תשובת ההנהלה עצמה קראתי גם את
מכתבו של רבניצקי שפרסם, כנראה, בכונה בדאר־היום כדי <strong>לקיים</strong> את דברי
הסופר בן־עמי במכתבו נגד הבזבוז בטון של רוגז, כביכול. (אכן זהו <strong>חדוד</strong>
נפלא מצד מר רבניצקי!) וקראתי אפילו לכבוד שבת את גלגולה של &#8220;הבמה&#8221; הקטנה,
הזועק <strong>שבר</strong> במאמרו הראשון. הזדיינתי במשקפת גדולה וחדישה מהלבורטריום
הגדול שלי, חפשתי ובדקתי יפה יפה, יגעתי ומצאתי בה כל מיני חידקים וטפילים
למיניהם בדמות &#8220;כדורים&#8221; קטנים, אדמונים ושחורים השורצים שם לרוב. איך שרים
שם ב&#8221;אופירה&#8220;? – &#8220;עולם נבזה! עולם ארור!&#8221;, ואולם אחרי חופש מחופש לא מצאתי
בכ&#8221;ז את העיקר <strong>הכחשה</strong> כל שהיא על העובדות שהביא דאר־היום בדבר
המשכרות&#8230;</p>

<p>* * *</p>

<p>רצה הקב&#8220;ה לזכות את ראשי ה&#8221;מזרחי&quot; ונתן להם &#8220;תורה&#8221;, –
&#8220;ארץ־ישראל לעם ישראל עפ&#8221;י תורת ישראל&quot; – ומחמת רב טרדותיהם ב&#8220;דביר&#8221; קדשנו,
בשבת &#8220;תחכמוני&#8221; – לא זה שנתלה <strong>באילן</strong> גדול! – ב&#8220;פועל&#8221; המזרחי, ב&#8220;צעיר&#8221;
המזרחי וגם באגודת ה&#8220;נשים המזרחיות&#8221;, – הם לומדים את תורתם על רגל אחת,
דהיינו: ואהבת לרעך כמוך! ואומרים: מה אתה – 150 פונט לחדש, אף <strong>אני</strong>
כמוך! וכלם מקבלים &#8220;עליות&#8221; שמנות לתורה – מעלין בקדש ואין מורידין! – איש
איש עפ&#8220;י &#8220;התור&#8221; שלו וביחוד הרב הכהן הגדול היודע ב&#8221;ה לצוד &#8220;דגים&#8221; במים
עכורים, ואומרים כלם: זו תורה וזה שכרנו&#8230;</p>

<p>אגב זכרתי מעשה בכפרי אחד שהיה נדחק לכותל ה&#8220;מזרחי&#8221;, שפעם
בשמחת תורה בשעת ההקפות רקד וצהל, שלא כדרכו, חבק ולפף את התורה בכל מאמצי
כחו, וכששאלו אותו: לשמחה מה זו עושה? ענה ואמר: איך לא אשמח בתורה זו
שהצילה אותי כמה פעמים?&#8230; רק שבועה אחת קטנה והריני פטור מתשלום&#8230; זו
תורה וזה שכרי&#8230;</p>

<p>לפני גמרי את שעורי זה קבלתי מכתב מתלמידי בצפת:</p>

<p>לרבי ומורי מוהר&quot;ר עזמות שיחיה,</p>

<p>שלום וברכה!</p>

<p>הנני בא בזה להודיעו לטובת הכלל שמהיום והלאה יזהרו כל אלה
שיש להם חליפת מכתבים ומעונינים הם שכל מכתביהם יגיעו ביפשא&#8220;ק לצפת עיה&#8221;ק,
ויזכרו לכתב על המעטפה במקום צפת את המלה <strong>כאן</strong>, כי הנהלת הדאר במחוז
כנען הכירה, כנראה, את עירנו צפת תחת השם &#8220;כאן&#8221;, וכל הפקידים קבלו כבר
פקודה בנידן זה, וראיה לדבר: בשבוע שעבר נתקבלו פה מכתבים שנשלחו מחיפה
עפ&quot;י הכתבת:</p>

<p>ההנהלה הציונית</p>

<p><strong>כאן.</strong></p>

<p>והם באו ב&#8220;ה ישר לצפת ובהיות ששמעתי כי פקדו בדאר שלכם
בירושלם על הפקידים העברים לכתב באותיות לטיניות את כל הכתובות העבריות
ואמרו להם: Nobody wants your hebrew!&#8221;&quot; בטח יכתבו גם את המלה &#8220;כאן&#8221; בלטינית Cannes, והמכתבים לא ילכו
חלילה לצפת כי אם לעיר <strong>קן</strong> ויפלו, מי יודע? – בידי לויד־ג&#8217;ורג' או חלילה
פואנכרה?&#8230; כמו שנאמר: אל תסתכל ב&#8220;קנקן&#8221; אלא במה שיש בו&#8230;</p>

<p>וכבר קרה כאן בשבוע זה מקרה שכזה: צעירה אחת מצפת, נכדתו
של הממונה מזיטומיר, נסעה לאמריקה ושלחה משם מכתב מזכרת לידידה שנשאר בצפת
– אחד מתלתלי ראשה&#8230; והוסיפה, כמובן, כמה פסוקים משיר־השירים, כנהוג&#8230;
המכתב החביב התגלגל עד עיה&#8220;ק צפת על שם הבחור אליה ה__ת ואולם בהיות
שהפרונקא, כלומר מחלק־המכתבים, אינו מדקדק כחוט־<strong>השערה</strong>: עם הצדיקים בצפת
וביחוד עם מכתביהם, הלך ומסר את המכתב למי? – לא לאליה אלא לרבי אליעזר
מ__ת יהודי בטלן, חרד קיצוני שיש לו בן באמריקה חכה למכתבים ובשורה שנכדו
יהיה לבר־מצוה ויניח תפילין&#8230; פתח את המכתב ומצא בו את התלתל וחשב כי נכדו
קצץ את פאתו ר&#8221;ל ושלח לזקנו כדי להקניטו, ונתעלף. המכתב הזה מונח כאן עד
שיבוא אליה מ__ת, בעל המכתב האמתי.</p>

<p>* * *</p>

<p>ויודע אני מעשה שהיה בשלשה מפפקידינו העליונים שהיו מסובים
אל שלחן אחד ברעד־הצירים ודברו על הקדמה הגדולה שעשו בדבור השפה
העברית.</p>

<p>פתח הראשון ואמר: רצונכם אולי לדעת כיצד אומרים
Please בעברית? אני למדתי מלה זו בתל־אביב ובעל־פה: <strong>בבקשה</strong>!</p>

<p>– לא! לא! Mistake! קרא השני בגאון – אני שמעתי מפי הגברות ככה: ק&#8230;בבשה!</p>

<p>קפץ השלישי, ואמר:</p>

<p>– לא הא ולא הא! אני חזרתי היום בבקר יותר מחמשים פעם על המלה הזו למען אזכרנה! אומרים&#8230;? How do you say it&#8230; בקב&#8230; לא! בקקשה!&#8230;</p>

<p>כמובן שכל השיחה הזו נסבה על המלה הידועה: בבקשה&#8230;</p>

<p>ועוד מתאוננים כי שפתנו עזובה, עלובה ואין דורש לה בועד־הצירים&#8230;</p>

<p>* * *</p>

<p>ולסוף – מכתב קטן:</p>

<p>לכבוד מורי היקר עזמות, שלום!</p>

<p>קראתי בשעורו האחרון בהסתכלות בנוגע להדפסת המודעות של חבורת &#8220;קיש־קיש&#8221; <strong>בעברית</strong> ושל רב' לנדוי <strong>באנגלית</strong>&#8230;</p>

<p>ואני, תלמידו הותיק, שמצאתי את דבריו כנים, הנני להביא לו עוד עובדה אחת שבטח תענין אותו:</p>

<p>בעל הראינע הגדול &#8220;ירושלם&#8221;, הארמני, <strong>יוסף איסטיפאן</strong>,
מעסיק רק פועלים עברים ומציג בכל ימי השבוע, חוץ משבתות וימים טובים. והנה
הופיעו השבוע המודעות של &#8220;ראינע&#8221; חדש שנקרא בשם &#8220;בין־לאמי&#8221;, שבעליו הם
יהודים חרדים, ומעסיקים רק פועלים זרים, רק בכדי שיוכלו להציג בשבתות וימים
טובים, מפני שחושבים הם כי בזה יתרבו קופציו היהודים.</p>

<p>והנני תלמידו המקשיב מ. א.</p>

<p>עז־מות</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/26419">https://benyehuda.org/read/26419</a></div></body></html>