<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲהַלְלָה אֱלֹהַ</title>
	<meta name="author" content="יוסי בן יוסי"/>
</head>
<body>

<blockquote>
<br />
</blockquote>

<blockquote>
<p>אֲהַלְלָה אֱלֹהַי / אָשִׁירָה עֻזּוֹ / אֲסַפְּרָה כְבוֹדוֹ / אֲאַפְּדֶנּוּ מְלוּכָה</p>

<p>אֲשַׂגֵּב לְפוֹעֵל / אֲשֶׁר שָׂח וּפָעָל / אֲאַנְוֵיהוּ כִּי לוֹ / יָאֲתָה מְלוּכָה.</p>

<br />
</blockquote>

<blockquote>
<p>בְּעֻזּוֹ נֶצַח אֲשַׁנֵּן / כִּי צְבָאוֹ אָנִי / וְלוֹ נָאֶה שִׂיחַ / גֹּדֶל הַמְּלוּכָה</p>

<p>בְּקָהָל אֲבַשֵּׂר / בְּרָב עָם אֲהַלֵּל / לְמִי שְׂאֵת וְיֶתֶר עָז / וּלְמִי הַמְּלוּכָה.</p>

<br />
</blockquote>

<blockquote>
<p>גֹּשׁוּ גּוֹיִם / וּבוֹאוּ מַמְלָכוֹת / רְאוּ מַה נֶּהְדָּר / בְּמֵזַח הַמְּלוּכָה</p>

<p>גַּדְּלוּהוּ אִתִּי / וּנְרוֹמְמֶנְהוּ יָחַד / וְאַל תִּתְגָּאוּ / בְּנֵזֶר הַמְּלוּכָה.</p>

<br />
</blockquote>

<blockquote>
<p>דְּרָכִים בְּעֵת / נֶעֶשְׂתָּה מְצוּלָה / הִתְבּוֹנְנוּ יַחַד / לְמִי נִזְרְקָה מְלוּכָה</p>

<p>דָּרַךְ סוּס בַּיָּם / כְּנֶגֶד שֵׁשׁ מֵאוֹת רָכֶב / וּמַה-יּוֹעִיל גֶּבֶר / עוֹז בַּמְּלוּכָה.</p>

<br />
</blockquote>

<blockquote>
<p>הֶאֱזִינוּ רוֹזְנִים / אָז וַיִּרְגָּזוּ / הִבִּיטוּ חֲתַת / וּמָאֲסוּ מְלוּכָה</p>

<p>הִגִּידוּ כוֹחוֹ / לְאֻמִּים וְדִבֵּרוּ / לָזֶה יִכָּתֵב / שֵׁם הַמְּלוּכָה.</p>

<br />
</blockquote>

<blockquote>
<p>וְנִלְחַם רֵאשִׁית / גּוֹיִם וְאָבָד / כִּי נִשְׁבַּע חַי / בְּכִסֵּא מְלוּכָה</p>

<p>וְיֻלְעַג בְּכָל-דּוֹר / כִּי לֹא לָמַד / מִי נִלְחַם בַּיָּם / וְעָטָה מְלוּכָה.</p>

<br />
</blockquote>

<blockquote>
<p>זָד עַל אֲדוֹנָיו / עֶבֶד יֹשֵׁב נֶגֶב / בְּזֹאת תִּרְגַּז אֶרֶץ / בִּשְׂאֵת עֶבֶד מְלוּכָה</p>

<p>זֶרַע בְּרוּכִים / הֶחֱרִימוּ אֲרוּרִים / כִּי נָתְנוּ קוֹל / לְאַדִּיר בַּמְּלוּכָה.</p>

<br />
</blockquote>

<blockquote>
<p>חֶשְׁבּוֹן וּבָשָׁן / עוֹרְרוּ מִלְחָמֶת / בְּלִי לָתֵת דֶּרֶךְ / לְצִבְאוֹת מְלוּכָה</p>

<p>חֵילָם נִשְׁמַד / וְאַרְצָם חֻלָּקָה / וּמֵעַל זְרוֹעָם / נָפְלָה מְלוּכָה.</p>

<br />
</blockquote>

<blockquote>
<p>טָפְשׁוּ בְּנֵי כְנַעַן / כִּי נָכְרִים הֵם / בְּאַדְמַת בְּנֵי שֵׁם / זֶרַע הַמְּלוּכָה</p>

<p>טְבָחָם בִּן-נוּן / עַד יְפַנֶּה אֶרֶץ / לִפְנֵי אֲרוֹן הַבְּרִית / אֲדוֹן הַמְּלוּכָה.</p>

<br />
</blockquote>

<blockquote>
<p>יוֹשְׁבֵי חֲרוֹשֶׁת / אָז הִקְשָׁה לָחַץ / עֲזָרוּהוּ בְּלִי בֶצַע / אַפְסֵי מְלוּכָה</p>

<p>יָהּ הִלְּחִים בָּם / צָבָא בְּלִי בָצַע / כֵּן יֹאבְדוּ שְׁאָר / וְלָאֵל הַמְּלוּכָה.</p>

<br />
</blockquote>

<blockquote>
<p>כְּאֶרֶז בַּלְּבָנוֹן / אַשּׁוּר גָּדַל / וְחֵירֵף: אוֹרִיד / כַּבִּיר מְלוּכָה</p>

<p>כְּלִיל אֵשׁ הֲמָמָם / בְּלֵיל שִׁמּוּרִים / וְאָז יָדְעוּ הַכֹּל / כִּי לָאֵל הַמְּלוּכָה.</p>

<br />
</blockquote>

<blockquote>
<p>לַשַּׁחַת כָּרַע בֵּל / כְּחָשְׁבוֹ עֲלוֹת לַשָּׁחַק / וְסָר מֶנּוּ לְבַב אֱנוֹשׁ / וְרָד מִמְּלוּכָה</p>

<p>לְכַנּוֹ הוּשַׁב / וְכֹחַ אֵל הִכִּיר / לְמֵרִים וּמַשְׁפִּיל / הִשְׁלִים מְלוּכָה.</p>

<br />
</blockquote>

<blockquote>
<p>מֻגָּרָה צֹאן לַטֶּבַח / וְנִתְכְּנוּ עֲלִילוֹת / בִּלְבוּשׁ צָעִיר / רוֹדֵם הַמְּלוּכָה</p>

<p>מְכוּרֵי בְלֹא הוֹן / פְּדוּיֵי בְלֹא כֶסֶף / סוֹלוּ לְמַטֶּה כַמַּיִם / לֵב הַמְּלוּכָה.</p>

<br />
</blockquote>

<blockquote>
<p>נִמְכְּרוּ יוֹנִים / לִבְנֵי יְוָנִים / וְרִיחֲקוּם מֵעַל / גְבוּל מְלוּכָה</p>

<p>נִיאֲרוּ בְּרִית וָדָת / וְהִמְרוּ עָם בְּאֵל / וּמִגְּרוּם בְּלֹא כֹחַ / מְכַהֲנֵי מְלוּכָה.</p>

<br />
</blockquote>

<blockquote>
<p>שָׂעִיר הֶחֱנִיף / לְהוֹרֵיהוּ בְּצֵידוֹ / וַיִּירַשׁ בְּקוֹל בֶּכִי / חֶרֶב וּמְלוּכָה</p>

<p>סֻגַּב חָלָק / הֱיוֹת גְּבִיר לְאַחִים / וְעוֹד תִּיסוֹב / לִישׁוּרוּן מְלוּכָה.</p>

<br />
</blockquote>

<blockquote>
<p>עֲשֵׂה לְךָ בְּצִיּוֹן / שֵׁם נוֹרָאוֹת / כְּאָז תַּצְלִיחֶנָּה / בְּכִסֵּא מְלוּכָה</p>

<p>עוֹרֵר וְהָקֵץ / מְשׂוֹשׂ כָּל-הָאָרֶץ / וְכוֹנֵן כִּסְאֲךָ / בְּקִרְיַת מְלוּכָה.</p>

<br />
</blockquote>

<blockquote>
<p>פְּנֵי מְאוֹר לְבָנָה / וְחַמָּה תַּחְפִּיר / וְיֵבוֹשׁוּ עוֹבְדֵימוֹ / בִּשְׂאֵיתָךְ מְלוּכָה</p>

<p>פָּאֵר עִיר יוֹפִי / לְבָרָה כַּחַמָּה / וְגַלֵּה לְנֶגְדֵּינוּ / כְּבוֹד הַמְּלוּכָה.</p>

<br />
</blockquote>

<blockquote>
<p>צִבְאוֹת גְּאוּלֵי צֹעַן / שׁוֹרְרוּ בְּלֵיל חָג / וְהוּא לַיְלָה נִשְׁמָר / לְסַחֵף מְלוּכָה</p>

<p>צָעֲדוּ בְּמֵי שַׁעַל / צָפוּ בְּרוּחַ שֵׂכֶל / אָנָה יֻנְטָעוּ / וִיקַבְּלוּ מְלוּכָה.</p>

<br />
</blockquote>

<blockquote>
<p>קֻמְּטוּ שַׁעֲרֵי זְבוּל / בֵּית עוֹלָמִים / כִּי מִבֵּינֵימוֹ / שָׁבְתָה מְלוּכָה</p>

<p>קָדוֹשׁ יָבוֹא / בָם לְעוֹלָמִים / וְאָז יִשְּׂאוּ רֹאשׁ / בְּחַדְּשָׁךְ מְלוּכָה.</p>

<br />
</blockquote>

<blockquote>
<p>רָבְצָה עֲדִינָה / שָׁקְטָה מֵאַלְמוֹן / כִּי אָרַךְ לָהּ / קֵץ וּמְלוּכָה</p>

<p>רִיבוּ מוֹשִׁיעִים / שְׂאוּ אֶדֶר מֶאֱדוֹם / וְשִׁיתוּ עַל אָדוֹן / הוֹד הַמְּלוּכָה.</p>

<br />
</blockquote>

<blockquote>
<p>שָׁוְא שָׂנֵא אֵל / וְהוּא עַל לְשׁוֹנֵינוּ / בִּקֵּשׁ אֱמֶת וָאַיִן / וְרִיחֲקָה מְלוּכָה</p>

<p>שַׁדַּי הָסֵר / אָוֶן מִצְּבָאֶיךָ / וְיָרִיעוּ לְךָ / תְּרוּעַת מְלוּכָה.</p>

<br />
</blockquote>

<blockquote>
<p>תַּחְגּוֹר גֵּאוּת / תִּתְאַזָּר עוֹז / לְבַל יִשְׂתָּרֵר / זָר בִּמְלוּכָה</p>

<p>תִכּוֹן תֵּבֵל / כִּי יֻנְעַר רָשָׁע / וְשָׂם צֶדֶק לְרַגְלָיו / וְיֻצְנַף מְלוּכָה.</p>

<br />
</blockquote>

<blockquote>
<p>תִּקּוֹם גּוֹיִם / תּוֹכִיחַ לְאֻמִּים / תִּשְׁבֹּר מַטֵּה רֶשַׁע / מוֹשֵׁל בִּמְלוּכָה</p>

<p>תַּחֲלִיף אֱלִילִים / תֻּשְׂגַּב לְבַדֶּךָ / תִּקָּרֵא נֶצַח / יָחִיד בִּמְלוּכָה.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/33320">https://benyehuda.org/read/33320</a></div></body></html>