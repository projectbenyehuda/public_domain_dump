<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[יְרָא הָאֵל וְהַכֵּר אֶת־גְּמוּלָיו] (מתוך השיר&quot;יְסוֹד הַיִּרְאָה&quot;)</title>
	<meta name="author" content="אלמוני/ת"/>
</head>
<body>

<p>[כנראה חי באיטליה במאה הי&quot;ג]</p>

<blockquote>
<br />
</blockquote>

<blockquote>
<p><strong>יְסוֹד הַיִּרְאָה: שַׁעַר הַהַכָּרָה</strong></p>
</blockquote>

<p>̮̮ _ _ _ ̮ _ _ _ ̮̮ _ _</p>

<br />

<blockquote>
<p>יְרָא הָאֵל וְהַכֵּר אֶת-גְּמוּלָיו / אֲשֶׁר גּוֹמֵל לְבִרְיוֹתָיו וְטוּבוֹ</p>

<p>וְדַע כִּי לֹא יְהִי צָרִיךְ אֲלֵיהֶם / אֲבָל צָרְכֵי יְצוּרָיו נִמְצְאִים בּוֹ</p>

<p>וְכִי תֹאמַר עֲלֵי-מַה-זֶּה בְּרָאָם / לְהוֹדִיעָם גְּבוּרַת עֹז רְהָבוֹ.</p>

<br />
</blockquote>

<blockquote>
<p>פְּקַח עֵינֵי לְבָבֶךָ לְהַכִּיר / אֲשֶׁר תִּרְאֶה בְּעֵינֵי הַגְּוִיָּה</p>

<p>וְכַמָּה בָאֱנוֹשׁ עַיִן פְּקוּחָה / וְיַבִּיטוּ וְלֹא יִרְאוּ רְאִיָּה</p>

<p>וְיֶשׁ-עַיִן עֲצוּמָה תֶחֱזֶה כֹּל / וְגַם מַה-יֵּשׁ בְּמִסְתָּר לָהּ גְּלוּיָה.</p>

<br />
</blockquote>

<blockquote>
<p>אֱנוֹשׁ מַשְׂכִּיל לְהַכִּיר אֶת-מְקוֹמוֹ / וְכָל-מַעְשָׂיו כְּפִי יִרְאֶה בְּעַצְמוֹ</p>

<p>הֲכִי יִשְׁקֹט וְיִמְצָא אַחֲרִית טוֹב / בְּעוֹלָמוֹ כְּדֵי לֶכְתּוֹ לְתֻמּוֹ</p>

<p>וְאִם יֵט עַל-יְמִינוֹ אוֹ שְׂמֹאלוֹ / כְּבָר נָמַר וּפָג רֵיחוֹ וְטַעְמוֹ.</p>

<br />
</blockquote>

<blockquote>
<p>וּמַה-בֶּצַע בְּהַכִּיר הָאֱנוֹשׁ אִם / לְפִיהוּ לֹא יְיַשֵּׁר אֶת-פְּעָלָיו</p>

<p>הֲיִמָּלֵט אֱנוֹשׁ בֵּין הַסְּלָעִים / וּמִכְשׁוֹלִים וְאִם הוּא קַל בְּרַגְלָיו</p>

<p>וְאִם אֵין בּוֹ לְהַכִּיר טוֹב וְשׁוֹמֵר / פְּתָאִים יִשְׁמְרֵהוּ עַל-מְסִלָּיו.</p>

<br />
</blockquote>

<blockquote>
<p>אֱנוֹשׁ רוֹצֶה לְהַכְרִיחַ טְבָעָיו / לְהַכִּיר בַּאֲשֶׁר אֵין בּוֹ וְיוֹתֵר</p>

<p>פְּרָעֵהוּ וְאַל-נָא תַעֲבָר-בּוֹ / שְׂטֵה מֶנְהוּ וּמֵעָלָיו תְּנַתֵּר</p>

<p>כְּיוֹצֵא מִמְּסִלָּה הַיְשָׁרָה / וְתֵת דֶּרֶךְ בְּחַלָּמִישׁ יְחַתֵּר.</p>

<br />
</blockquote>

<blockquote>
<p>הֱיֵה מַשְׂכִּיל זְמָן הַבָּא לְהַכִּיר / בְּשֶׁעָבַר וּבִין אֶת-אַחֲרִיתוֹ</p>

<p>וְתַשִּׂיג אֶת-אֲשֶׁר לֹא בָא לְיָדְךָ / בְּמַה-שֶּׁבָּא לְיָדְךָ וַעֲבַרְתּוֹ</p>

<p>כְּאִישׁ צָד-צִפֳּרִים עָפוֹת בְּצִפּוֹר / אֲשֶׁר צָד מִתְּמוֹל שִׁלְשֹׁם בְּרִשְׁתּוֹ.</p>

<br />
</blockquote>

<blockquote>
<p>וְהַכֵּר בַּדְּבָרִים עַד-אֲשֶׁר לֹא / עֲשִׂיתָם אִם בְּמַעַשׂ אוֹ בְמִבְטָא</p>

<p>וּמַה-בֶּצַע בְּהַכֵּר אַחֲרֵי כִי / כְבָר נַעְשָׂה וּמַה-תּוֹעִיל חֲרָטָה</p>

<p>הֲתָשׁוּב עוֹד וְתָשׁוּר לַחֲזוֹת עֵין / אֱנוֹשׁ אַחַר תְּנֻקַּר בַּעֲלָטָה.</p>

<br />
</blockquote>

<blockquote>
<p>אֲשֶׁר יִרְאֶה וְיַכִּיר בָּאֲחֵרִים / וְאִם נִמְצָא פְּתִיל שֵׂעָר בְּעֵינָם</p>

<p>וְלֹא יַכִּיר בְּעַצְמוֹ אֶת-אֲשֶׁר בּוֹ / עֲלֵי מָה נִפְקְחוּ עֵינָיו וְאֵינָם</p>

<p>הֲלֹא טוֹב עֻצְּמוּ עֵינָיו וְיָקֵל / בְּעֹל זָרִים אֲשֶׁר נוֹשֵׂא לְחִנָּם.</p>

<br />
</blockquote>

<blockquote>
<br />

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38434">https://benyehuda.org/read/38434</a></div></body></html>