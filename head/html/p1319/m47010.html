<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּהִלָּה לָאֵל חָי</title>
	<meta name="author" content="אשר למל לוי"/>
</head>
<body>

<blockquote>
<br />
</blockquote>

<blockquote>
<p>תְּקוּפוֹת הַשָּׁנָה בַּחֲלִיפוֹתֵיהֶן</p>

<p>מַרְאוֹת אֱלֹהִים הֵמָּה</p>

<p>תַּהֲלוּכוֹתֶיהָ מָלְאוּ כְּבוֹדֶךָ:</p>

<p>בַּחֹדֶשׁ הָאָבִיב נִרְאֶה הֲדַר גְּאוֹנֶךָ</p>

<p>בְּחֶסֶד וּבְרַחֲמִים עַל־כֹּל:</p>

<p>יִתְאַדְּמוּ הָעֲמָקִים</p>

<p>וְהָרוּחוֹת בֹּשֶׂם יָרִיקוּ:</p>

<p>קוֹל הֵד הָרִים יִנְעַם לָאֹזֶן</p>

<p>יִשְׂחֲקוּ כָּל־עֲצֵי יַעַר מִסָּבִיב</p>

<p>וְכָל־לֵב וָנֶפֶשׁ אַךְ שְׂמָחוֹת וְגִיל יִשְׂבָּעוּ:</p>

<p>בַּקַּיִץ יֵרָאוּ פָנֶיךָ</p>

<p>בְּנֹגַהּ אֵשׁ לֶהָבָה:</p>

<p>הַשֶּׁמֶשׁ מְשָׁרְתְךָ</p>

<p>בְּחֻמּוֹ יִגְמֹל אֶת־הַשְָּׁנָה:</p>

<p>פַּעַם בְּרַעַם</p>

<p>נִשְׁמַע רֹגֶז קוֹלֶךָ:</p>

<p>פַּעַם בְּאוֹר הַבֹּקֶר</p>

<p>אוֹ בַצָהֳרָיִם</p>

<p>אוֹ כִי יִנָּטוּ צִלְלֵי עָרֶב:</p>

<p>אָז נִשְׁמַע הוֹד קוֹלֶךָ</p>

<p>בְּרוּחַ צַח הַמְרַחֶפֶת</p>

<p>עֲלֵי שְׂפַת הַנַּחַל</p>

<p>אוֹ אֵצֶל אֵלוֹנֵי חֹרֶשׁ:</p>

<p>בַּקָּצִיר אֵין חֵקֶר לְטוּבְךָ</p>

<p>אֲשֶׁר יוֹפִיעַ וְיִקְרָא חָג</p>

<p>לְכָל־אֲשֶׁר רוּחַ חַיִּים בְּאַפָּיו:</p>

<p>בַּחֹרֶף נוֹרָא אַתָּה מְאֹד</p>

<p>סַכּוֹתָ בְעָבֵי שְׁחָקִים לָךְ</p>

<p>וּסְבִיבְךָ נִשְׂעֲרָה מְאֹד:</p>

<p>תָּשִׁית עֲרָפֶל סִתְרְךָ</p>

<p>שׁוֹאָה וּמְשׁוֹאָה מַר יִצְרָחוּ:</p>

<p>וְתֵדֶא עַל־כַּנְפֵי רוּחַ</p>

<p>וְתִקְרָא מִשָּׁמַיִם</p>

<p>הִשְׁתַּחֲווּ כָל־הַגּוֹיִם:</p>

<p>וְתֵבֵל וּמְלֹאָהּ</p>

<p>בִּשְׂעָרָה תְּשׁוּפֶיהָ:</p>

<br />
</blockquote>

<blockquote>
<p>חוּג הַשָּׁמַיִם</p>

<p>מָלֵא חָכְמָה וְעֹז יָהּ</p>

<p>תַּעֲמֹד דּוּמָם</p>

<p>אֲבָל מָלֵא עֹנֶג:</p>

<p>בְּכִשְׁרוֹן וְדַעַת יֻסַּדְתָּ</p>

<p>בִּכְלִיל יוֹפִי וְרַב טוּב חֻבַּרְתָּ:</p>

<p>צֵל יָעוּף וְיַעֲלֶה בְצֵל</p>

<p>כָּל־חֵלֶק וְחֵלֶק בַּכֹּל יִתְאַחֵד</p>

<p>וַחֲדָשִׁים לַבְּקָרִים</p>

<p>יִתְחַדְּשׁוּ שְׂמָחוֹת:</p>

<p>בְּכָל־זֹאת לְעִתִּים רַבּוֹת</p>

<p>עֵין בָּשָׂר תְּשׁוּרְךָ מֵאֵין הִתְבְּוֹנֵן:</p>

<p>וְלֹא תֵרֶא כֹּחַ אֵל</p>

<p>אֲשֶׁר תָּמִיד כַּדּוּרֵי שָׁמַיִם יָנִיעַ:</p>

<p>וּבְחֵקֶר תְּהוֹם יִפְעַל</p>

<p>לְהוֹצִיא מִן הָאָרֶץ</p>

<p>שֹׂבַע נְעִימוֹת תִּפְאֶרֶת הָאָבִיב:</p>

<p>וְלֹא תָּבִּיט עֻזּוֹ</p>

<p>הַמּוֹצִיא מִשֶּׁמֶשׁ אוֹר יוֹם:</p>

<p>הַמַּשְׂבִּיעַ לְכָל־חָי</p>

<p>וְהַמֵּפִיץ שְׂעָרוֹתָיו:</p>

<p>וּבְעוֹד חֲלִיפוֹת הַשָּׁנָה</p>

<p>מַעֲבִיר עַל פְּנֵי הָאָרֶץ</p>

<p>יַרְוֶה שָׁרְשֵׁי הַחַיִּים</p>

<p>שׂבַע שְׂמָחוֹת:</p>

<br />
</blockquote>

<blockquote>
<p>מוֹסְדוֹת הַשְָּׁמַיִם הַאֲזִינוּ קוֹלִי</p>

<p>וְתִשְׁמַע הָאָרֶץ אִמְרָתִי:</p>

<p>כָּל־אֲשֶׁר נְשָׁמָה בְאַפָּיו בְּבֵית אֱלֹהִים</p>

<p>הַלְלוּ אִתִּי בְרִנָּה</p>

<p>לַשְׁמִיעַ בְּקוֹל תּוֹדָה</p>

<p>וּנְזַמֵּר לֵאלֹהֵינוּ:</p>

<p>הַלְלוּיָהּ רוּחוֹת שְׁפָיִם</p>

<p>נִשְׁמַת יָהּ תִּנְשֹׁף בָּכֶם:</p>

<p>הָפִיחוּ לוֹ תְהִלָּה בְּאֶרֶץ מַאְפֵּלְיָה</p>

<p>שָׁם הַלִּבְנֶה יַעַמֹד עֲרִירִי כְָּפוּף רֹאשׁוֹ</p>

<p>וְיִתֵּן חִתִּית בְּחֶשְׁכַּת לָילָה:</p>

<p>הַלְלוּיָהּ שְׂעָרוֹת חֲזָקוֹת</p>

<p>מֵרָחוֹק נִשְׁמַע רַעַד קוֹלְכֶם</p>

<p>וּמָלְאוּ פְנֵי תֵבֵל בַּלָּהוֹת:</p>

<p>שְׂאוּ כְקוֹל רַעַם בַּגַּלְגַּל</p>

<p>זִמְרַת קוֹלְכֶם הַשָּׁמָיִם:</p>

<p>הוֹדִיעוּ גְבוּרוֹתָיו</p>

<p>סַפְּרוּ עֻזּוֹ</p>

<p>מִמֶּנּוּ כֹחַ שַׁאֲגַתְכֶם:</p>

<p>הַלְלוּיָהּ כָּל־נַחֲלֵי מְנוּחוֹת וְכָל־מַעְיְנֵי נֹעַם</p>

<p>זַמְּרוּ לַיָי וְהַשְׁמִיעוּ לְאָזְנָי</p>

<p>וּמָלֵאתִי רוּחַ כָּמוֹנִי כָמוֹכֶם:</p>

<p>הַלְלוּיָהּ כָּל־פִּרְצֵי מַיִם וְכָל־נַהֲרֵי טֹהַר</p>

<p>אֲשֶׁר נִתְעוּ בָעֵמֶק</p>

<p>וְיִלָּפְתוּ אָרְחוֹת דַּרְכָּם:</p>

<p>וְזֶה הַיָּם הַגָּדוֹל</p>

<p>עוֹלָם תַּעֲלוּמוֹת נִפְלָאוֹת</p>

<p>יִשָּׂא אֶת־קוֹלוֹ</p>

<p>לָאֵל עוֹשֶׂה פֶלֶא:</p>

<p>הָאֹמֶר לַיְָּם וְיִתְגָּעֲשׁוּ מֵימָיו</p>

<p>וְיִגְעַר בּוֹ וְיִשְׁתֹּקוּ:</p>

<br />
</blockquote>

<blockquote>
<p>עֵשֶׂב הָאֲדָמָה וּפְרִי הָעֵץ</p>

<p>הַרְבּוּ הַעֲלוֹת לְבוֹנַתְכֶם שָׁמָיְמָה:</p>

<p>וְצִצֵּי תִפְאֶרֶת הַעֲלוּ רֵיחַ נִחֹחֲכֶם</p>

<p>בַּעֲתַר עֲנַן הַקְּטֹרֶת:</p>

<p>הָאֹמֵר לַשְֶּׁמֶשׁ וּתְגַדֵּל וְתַחֲנֹט אֶתְכֶם</p>

<p>וְנֵזֶר רֹאשְׁכֶם תְּלְבִּישׁ צֶבַע רִקְמָתָיִם:</p>

<p>הִשְׁתַּחֲווּ יְעָרוֹת</p>

<p>הִשְׁתַּחֲווּ אֲלֻמּוֹת</p>

<p>וְהָעִירוּ תוֹדָה בְּלֵב הַקֹּצֵר:</p>

<p>אֲשֶׁר בְּרִנָּה יֵלֵךְ לְבֵיתוֹ</p>

<p>עֵת כִּי יָרֵחַ יָקָר הֹלֵךְ:</p>

<br />
</blockquote>

<blockquote>
<p>הַשּׁוֹמְרִים בַּשְָּׁמַיִם</p>

<p>עֵת כִּי נִרְדְּמוּ יֹשְׁבֵי אָרֶץ:</p>

<p>כּוֹכְבֵי מַעַל יְפִי נָגְהֲכֶם תַּגִּיהוּ</p>

<p>וְקִרְאוּ לְמַלְאֲכֵי רוֹמָה</p>

<p>כִּי יַשְׁמִיעוּ זִמְרַת נִבְלֵיהֶם:</p>

<p>וְאַתְּ שֶׁמֶשׁ מְקוֹר חַיּים</p>

<p>אַתְּ יְצִיר כְּלִילַת יוֹפִי מִיֹּצְרֵךְ:</p>

<p>אֲשֶׁר לֹא יְכַזְּבוּ מֵימֵךְ</p>

<p>מֵהָפִיק חַיִּים מֵעוֹלָם וְעַד עוֹלָם:</p>

<p>חִצְבִי תְהִלַּת יָהּ בְּקַרְנֵי שַׁלְהַבְתֵּךְ</p>

<p>עֲלֵי מוֹסְדוֹת הָאָרֶץ:</p>

<p>קוֹל רַעַם בַּגַּלְגַּל</p>

<p>וְהַשְּׁאוֹל קָפְצָה פִיהָ</p>

<p>כִּי הַנְּשִׂאִים זֶה אֶל זֶה יִקְרְאוּ וִיזַמֵּרוּ:</p>

<p>שְׂאוּ קוֹלְכֶם גְּבָעוֹת יְרַקְרַקּוֹת</p>

<p>הָרִיעוּ סְלָעִים הַגְּבֹהִים בִּירַק דֶּשֶׁא</p>

<p>הָרִימוּ עֲמָקִים אֶת־קוֹל שְׁאוֹנֵכֶם</p>
</blockquote>

<blockquote>
<p>כִּי מֶלֶךְ גָּדוֹל מֹשֵׁל עַל־כָּל־הָאָרֶץ:</p>
</blockquote>

<blockquote>
<p>מְהֵרָה תָבֹא מַלְכוּתוֹ</p>

<p>וְכָל־יָגוֹן וָנֶגַע בְּרֶגַע יִכָּרֵתוּ:</p>

<p>הָקִיצוּ כָל־יְעָרוֹת כֻּלְּכֶם</p>

<p>וּמֵחֹרֶשׁ מֵצַל מִפִּי רִבּוֹ רִבּוֹתִָים</p>

<p>שִׁירֵי תְהִלּוֹת יַעֲלוּ:</p>

<p>עֵת כִּי נִכְבָּה מְאוֹר הַיּוֹם</p>

<p>וְתַרְדֵּמָה נָפְלָה עַל הַמִּשְׁפָּחוֹת</p>

<p>הַמְּצַפְצְפוֹת וְהַמַּהֲגוֹת:</p>

<p>אָז אַתְּ צִפּוֹר חוֹתָם תָּכְנִית</p>

<p>הַמַּנְעִימָה זֶמֶר מִכָּל־רֵעוֹתָיִךְ:</p>

<p>הָצִיקִי־נָא רוּחַ עַל־צִלְלֵי מַרְגּוֹעַ</p>

<p>בְּקֶסֶם שִׁירָיִךְ</p>

<p>וְלִמְדִי הַלַּיְלָה תְּהִלָּה לָאֵל חָי:</p>

<p>וְאַתֵָּה בֶן־אָדָם עַל־כֻּלָּמוֹ</p>

<p>אֲשֶׁר תֵּבֵל כֻּלָהּ לָךְ מְשַׂחֶקֶת:</p>

<p>אַתָּה רֹאשׁ גַּם לָשׁוֹן גַּם לֵב לַכֹּל</p>
</blockquote>

<blockquote>
<p>שִׂים־נָא נֵזֶר עַל־רֹאשׁ הַתְּהִלָּה:</p>
</blockquote>

<blockquote>
<p>אַתֶּם בְּנֵי אִישׁ</p>

<p>אֲשֶׁר בְּקִרְיוֹת מְלָכִים תֶּהֱמוּ</p>

<p>גְּדוֹלוֹת וְרַחֲבוֹת יָדָיִם:</p>

<p>הָרִימוּ אֶת־קוֹלְכֶם בְּצִלְצְלֵי תְרוּעָה</p>

<p>הָרִיעוּ בְקוֹל הֲמֻלָּה</p>

<p>כְּקוֹל רַעַשׁ אֵל:</p>

<p>אוֹר פָּנִים יָאִיר פְּנֵי רֵעֵהוּ</p>

<p>וּבְמַקְהֵלוֹת הַלְלוּיָהּ:</p>

<p>וְתַעֲלֶה שַׁלְהֶבֶת־יָהּ</p>

<p>עַד לֵב הַשְָׁמַיִם</p>

<p>בְּהַלֵּל וְתוֹדָה:</p>

<p>אַךְ אִם נְאוֹת רֹעִים</p>

<p>טוֹב לָכֶם מֵעֲלִיצוּת קִרְיָה:</p>

<p>אִם כָּל־יַעַר</p>

<p>לְבֵית־אֵל יֵחָשֵׁב:</p>

<p>אָז הָעַלְמָה בְשִׁירָתָהּ</p>

<p>וְהָרֹעֶה בַחֲלִילוֹ</p>

<p>וְהַמְּשׁוֹרֵר בְּכִנּוֹרוֹ</p>

<p>יזַמְּרוּ לַיָי צְבָאוֹת</p>

<p>הַמֹּשֵׁל עַל־עִתּוֹתֵי הַשָּׁנָה:</p>

<br />
</blockquote>

<blockquote>
<p>וְלִי אֲנִי עַבְדֶךָ</p>

<p>אִם אֶשְׁכַּח שִׁירִי:</p>

<p>עֵת כִּי הַנִּצָּנִים</p>

<p>יֵרָאוּ בָאָרֶץ:</p>

<p>עֵת מִקַּרְנֵי הַשֶּׁמֶשׁ</p>

<p>שְׁדֵמוֹת תִּכָּוֶינָה:</p>

<p>עֵת עַל־כָּל־בָּשָׂר</p>

<p>הַקָּצִיר יִשְׁפֹּךְ רוּחַ יְיָ:</p>

<p>עֵת בַּעֲלוֹת הַסְּתָיו</p>

<p>הֶעָבִים יִתְקַדָּרוּ:</p>

<p>תִּדְבַּק לְשׁוֹנִי לְחִכִּי</p>

<p>וּתְחֻבַּל רוּחִי נֶצַח</p>

<p>וְיָמוֹת לִבִּי בְקִרְבִּי מֵאֵין שִׂמְחָה</p>

<p>אִם לֹא אֶזְכָּרְךָ</p>

<p>מִבְחַר שִׁירוֹתָי:</p>

<br />
</blockquote>

<blockquote>
<p>אִם אַרְחִיק נְדוֹד</p>

<p>עַד קַצְוֵי אֶרֶץ וְיַמִּים רְחוֹקִים:</p>

<p>וְאִם אָשִׂים קִנִּי</p>

<p>בְּאַרְצוֹת נְשַׁמּוֹת מֵאֵין אָדָם</p>

<p>שָׁם לֹא יִשָּׁמַע קוֹל שִׁיר:</p>

<p>מְקוֹם אֲשֶׁר לֹא יָהֵל שָׁם הַשֶּׁמֶשׁ אוֹרוֹ:</p>

<p>עֵינֵי יְיָ בְּכָל־מָקוֹם</p>

<p>וְלֹא אֶחְסַר:</p>

<p>נִשְׁמַת שַׁדַּי בַּמִּדְבָּר וְצִיְָּה</p>

<p>כְּמוֹ בִשְׁאוֹן קִרְיָה:</p>

<p>וּבְכָל מָקוֹם אֲשֶׁר יְצַוֶּה בִרְכָתוֹ</p>

<p>שָׁם שׂבַע שְׂמָחוֹת:</p>

<br />
</blockquote>

<blockquote>
<p>גַּם כִּי תָבֹא עֵת מוֹתִי</p>

<p>וְהָרוּחַ מִמַּאְסָר יֵצֵא חָפְשִׁי</p>

<p>לַעֲלוֹת אֶל־הַכּוֹכָבִים</p>

<p>לֹא אִירָא וְלֹא אֶתְאֹנֵן:</p>

<p>וְשָׁמְָּה יִתְחַדְּשׁוּ תַעֲצֻמוֹתָי</p>

<p>וּמִנִּפְלָאוֹת חֲדָשׁוֹת</p>

<p>אָשִׁירָה עֲלֵי כִנּוֹרִי:</p>

<p>בַּאֲשֶׁר אֵלֵךְ</p>

<p>בְּכָל־מְקוֹמוֹת מֶמְשַׁלְתְּךָ</p>

<p>שָׁם אֲדוֹן־כֹּל חַסְדְּךָ סָבִיב עָלָי:</p>

<p>זֶה חַסְדְּךָ הַנּוֹשֵׂא עַל־אֶבְרָתוֹ</p>

<p>כּוֹכְבֵי הַשְָּׁמַיִם וּכְסִילֵיהֶם:</p>

<p>הַמּוֹצִיא טוֹב מִמְקוֹר מָשְׁחַת</p>

<p>מֵרַע הַנִּרְאֶה לָעֵינָיִם:</p>

<p>אֲבָל שַׁדַּי אֲשֶׁר כָּל־לָשׁוֹן לֹא יוֹמְרוּךָ</p>

<p>בְּאוֹר פָּנֶיךָ אֶשְׁכַּח נַפְשִׁי</p>

<p>בֹּאִי־נָא דוּמִיָּה</p>

<p>וּמִמֶּתֶק שְׂפָתַיִם</p>

<p>תֶּהְגִּי תְהִלָּה:</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/47010">https://benyehuda.org/read/47010</a></div></body></html>