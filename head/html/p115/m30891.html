<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>השלח והנהרות הגדולים (תרע&quot;א)</title>
	<meta name="author" content="מנחם מבש&quot;ן"/>
</head>
<body>

<blockquote>
<p>מֶה חָדֵל אֲנִי, קָרָא הַשִּׁלֹחַ,</p>

<p>בְּנָשְׂאוֹ עֵינָיו אֶל אֶחָיו רַבֵּי־מָיִם:</p>

<p>קָטֹן אֲנִי וָדָל, הֹלֵךְ בְּלֹא־כֹחַ,</p>

<p>וּמַהֲלָכִי – דֶרֶך יוֹם אוֹ יוֹמָיִם;</p>

<p>גְּבוּלִי צַר וּזְרֹעוֹת־שֶׁטֶף אַיִן,</p>

<p>גַּם קוֹלִי לֹא נִשְׁמַע עַל אֶרֶץ רַבָּה,</p>

<p>אֲשָׂרֵךְ דַּרְכִּי – וְלֹא אַאֲמִין בַּחַיִין,</p>

<p>אֶפְחַד וְלֹא אֶבְטַח מִפְּנֵי הַיּוֹם הַבָּא&#8230;</p>

<p>וְהַנְּהָרוֹת הָהֵם – כֻּלָם גְּדוֹלִים וְטוֹבִים,</p>

<p>גְּבוּלָם רַב וּכְבוֹדָם מָלֵא עוֹלָם,</p>

<p>אֲלֵיהֶם יִנְהֲרוּ נְחָלִים רְחוֹקִים וּקְרוֹבִים,</p>

<p>בְּרַעַשׁ יְגַמְּאוּ אֶרֶץ, יַרְעִימוּ בְּקוֹלָם,</p>

<p>וְגַלֵּיהֶם כְּהָרִים הָרִים יַעְתִּיקוּ</p>

<p>מִדֵּי הִשְׁתַּפְּכָם עַל פְּנֵי הָאָרֶץ,</p>

<p>וִיעָרִים יַחֲשׂפוּ וְצוּרִים יָדִיקוּ</p>

<p>וְיִפְרְצוּ מִסָּבִיב פֶּרֶץ עַל פָּרֶץ!</p>

<p>גַּם עָלַי כּוֹנְנוּ, סָלְלוּ אָרְחוֹת אֵידָם,</p>

<p>עַל פָּנַי צָפוּ, הִתְגָּעֲשׁוּ מֵימֵיהֶם,</p>

<p>דְּלָחוּנִי עֲכָרוּנִי – כִּמְעַט הָיִיתִי צֵידָם,</p>

<p>וְעוֹד הַיּוֹם נָשֹא אֶשָּׂא אֵימֵיהֶם&#8230; –</p>

<p>וַאֲנִי מָה? מִי יָחוּשׁ מִי יִסְפֹּר נוֹדִי?</p>

<p>מִי יָשִׂים אֵלַי לֵב בְּאָבְדִי אוֹ בְּעוֹדִי?</p>

<p>אֶסָּפֶה יוֹם אֶחָד – מִי יִפְקְדֵנִי?</p>

<p>אַאֲרִיך בְּעָנְיִי – מִי רוֹאֵנִי מִי יוֹדְעֵנִי?</p>

<p>מִי יִשָּׂא לִי שָׁלוֹם, בְּרָכָה, אַהֲבָה? –</p>

<p>וְלָמָּה זֶה, יוֹצֵר כָּל, יְצַרְתָּנִי לְרַאֲוָה?&#8230;</p>

<br />
</blockquote>

<blockquote>
<p>וְקוֹל בְּרָמָה נִשְׁמַע, מוֹכִיחַ וְאֹמֵר:</p>

<p>הוֹי רָב אֶת יוֹצְרוֹ, מִתְאוֹנֵן, שָׂם עֲלִילוֹת,</p>

<p>לְהַחֲשִׁיךְ עוֹלָמוֹ לַשָׁוְא שֹׁקֵד וְשֹׁמֵר,</p>

<p>כִּי אֵל דֵּעוֹת יְיָ וְלוֹ נִתְכְּנוּ עֲלִילוֹת.</p>

<p>אַל תֹּאמַר קָטֹנְתִּי, דַּלֹתִי מְאֹד:</p>

<p>לֹא לִגְדוֹלִים חֹסֶן, הַנֶּצַח וְהַהוֹד,</p>

<p>וְלֹא בְּרַעַש יְיָ וְלֹא לַאֲדִירִים רְצוֹנוֹ</p>

<p>וְאֵין יִתְרוֹן לְרַהַב עִם כָּל־הֲמוֹנוֹ וּשְׁאוֹנוֹ.</p>

<p>אִם קָטֹן אַתָּה – גְּדוֹתֶיךָ עֵמֶק־בְּרָכָה,</p>

<p>וּפִרְיְךָ תְּבַכֵּר אַתָּה, פְּרִי תִפְאָרָה, –</p>

<p>סֵמֶל הַקִּנְאָה לַאֲשֶׁר אֵין לָהֶם כָּכָה;</p>

<p>שׁהֵמָּה יַרְבּוּ שָׁאוֹן וּסְבִיבָם נִשְׂעָרָה –</p>

<p>אַךְ גְּבוּלָם צִיָּה, פְּרִי לֹא יַעֲשׂוּ בְּעִתָּם,</p>

<p>מַשְׁחִיתִים הֵמָּה, אַךְ הַפְרֵה אֵין אִתָּם;</p>

<p>אוּלַי יַעֲשׂוּ – וְנִסְחַף בִּגְאוֹן גַּלֵּיהֶם,</p>

<p>הַמְלַחֲכִים בְּזַעַם לְשׁוֹנָם כָּל־סְבִיבוֹתֵיהֶם. –</p>

<p>אִם קָטֹן אַתָּה – לְךָ אֹרֶךְ יָמִים</p>

<p>שְׁכֶם אֶחָד עַל כָּל־אַחֶיךָ הַגְּדוֹלִים,</p>

<p>שֶׁהֵמָּה בְּסֻלַּם הַבְּרִיאָה יוֹרְדִים וְעוֹלִים</p>

<p>עַד זְמַן וְעִדָּן, וְאַחַר יֹאבְדוּ לְעוֹלָמִים –</p>

<p>הֲלֹא רָאִיתָ בְּדוֹר דּוֹרִים שְׁנוֹתֶיךָ</p>

<p>כַּמָּה נַהֲרוֹת־אֵיתָן סָפוּ עַל פָּנֶיךָ –</p>

<p>רָעָתָם תְּיַסְּרֵם, מְשׁוּבוֹתָם – מוֹתָם,</p>

<p>אִישׁ אֶת אָחִיו יִבְלְעוּ עַד כְּלוֹתָם,</p>

<p>וּבַסְּעָרוֹת יְחוֹלְלוּ – יִצָּמְתוּ יַחַד</p>

<p>וְנִמְחוּ מִסֵּפֶר חַיִים אַחַד אַחַד.</p>

<p>אִם עָבְרוּ עַל פָּנֶיךָ וּדְלָחוּךָ,</p>

<p>כָּלָה לֹא עָשׂוּ, לֹא בְּלָעוּךָ. –</p>

<p>וְאַתָּה וּשְׁנוֹתֶיךָ לֹא יִתָּמוּ,</p>

<p>כִּי הֲלִיכוֹת עוֹלָם לָךְ, חֶלְקְךָ בַּחַיים,</p>

<p>וּפִרְיְךָ לֹא יֶחְדַּל וַאֲלֻמּוֹתֶיךָ קָמוּ,</p>

<p>וְשִׁמְעָם הֹלֵךְ תַּחַת כָּל־הַשָּׁמַיִם.</p>

<p>הֵרָגַע אֵפוֹא וָדֹם וּלְכָה בַּתֹּם</p>

<p>וְאַל תֵּפֶן אֶל רְהָבִים, וְאַל תְּהִי בְּאוֹרְרֵי יוֹם.</p>

<br />
</blockquote>

<blockquote>
<p>וַיִּיטַב לֵב הַשִּׁלֹחַ וַיִּצְהַל פָּנִים</p>

<p>אַף נַחֲלָת שָׁפְרָה לוֹ בִּגְבוּלֹו הַמְּעַט,</p>

<p>וְעַל פְּנֵי כָל־אֶחָיו הָאֵיתָנִים</p>

<p>מֵימָיו, מֵי מְנוּחוֹת, עוֹדָם הֹלְכִים לְאַט.</p>
</blockquote>

<p><strong>(תרע&quot;א)</strong></p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/30891">https://benyehuda.org/read/30891</a></div></body></html>