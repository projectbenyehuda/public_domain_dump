<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>עוֹטֶה עוֹר-הַנָּמֵר (פְּתִיחֶָה)</title>
	<meta name="author" content="שותא רוסתאוולי / שאול טשרניחובסקי"/>
</head>
<body>

<blockquote>
<br />
</blockquote>

<blockquote>
<p>צָר כָּל-הָעוֹלָם, בָּרָאתָ בְּכֹחֲךָ וּבְרֹב-אוֹנְךָ!</p>

<p>בַּחַיִּים נָפַחְתָּ רוּחַ מֵרָקִיעַ מִמְּעוֹנְךָ,</p>

<p>אֶרֶץ לְאָדָם קָבַעְתָּ בַּעֲדִי-גוֹן, כִּרְצוֹנְךָ;</p>

<p>וּנְסִיכִים יָצַרְתָּ בְּצֶלֶם וּמְלָכִים תַּבְנִית-גְּאוֹנְךָ.</p>

<br />
</blockquote>

<blockquote>
<p>אֵל יָחִיד! אַתָּה יָצַרְתָּ כָּל-צוּרוֹת הַחַי – כֻּלָּן.</p>

<p>לִי מָגֵן הֱיֵה, חָנֵּנִי כֹּחַ וְאֶגְבַּר עַל שָׂטָן,</p>

<p>שְׁמָר-לִי (עַד אֶרְאֶה הַמָּוֶת) לַהַב-אַהֲבָה אֵיתָן;</p>

<p>מָחֳלָן – סַלְחָן, מְחֵה פֶשַׁע, סֵבֶל לִי מֵאָז הוּכָן!</p>

<br />
</blockquote>

<blockquote>
<p>מֶלֶךְ-כְּפִיר הַשָּׂשׂ אֶל חֶרֶב, אֶל מָגֵן וְאֶל חֲנִית,</p>

<p>וּמַלְכָּה לָהּ לְחָיַיִם – אֹדֶם, שַׂעֲרָהּ – אַכְטִיס,</p>

<p>אֵיךְ אַרְהִיב נַפְשִׁי וְאָעַר שִׁיר לָהֶם בֹּו גִיל אַכְנִיס?</p>

<p>אַךְ הָאִישׁ בּוֹ הִתְבּוֹנָנוּ דְבַשׁ וְחָלָב יִטְעַם – יָשִׂישׂ.</p>

<br />
</blockquote>

<blockquote>
<p>עַל תָּמָר שִׁירָה נָעִירָה, הִיא לָעַד בְּעֵין-שׁוֹרָה,</p>

<p>וַאֲנִי כְבָר אִמְרֵי שֶׁפֶר, כְּלִיל נָתַתִּי בְּרֹאשׁ טְהוֹרָה.</p>

<p>קוּלְמוֹסִי-עֵטִי טָבַלְתִּי בָּאֲגַם עֵינָהּ שְׁחוֹרֶָה,</p>

<p>בֹּא, שִׁירִי, בְּכָל-לֵב כְּלַהַב מְמֹרָט יָפֶה, נוֹרָא!</p>

<br />
</blockquote>

<blockquote>
<p>לַמְַּלָּכה אָעִירָה זֶמֶר: לִי גוֹרָל קָשֶׁה חֻתָּךְ:</p>

<p>לְהַלֵּל לֵיל שְׁמוּרוֹתֶיהָ, עַפְעַפֶּיהָ, שַׂעַר רַךְ,</p>

<p>וּפְנִינֵי-חָלָב שִׁנֶּיהָ, שִׂפְתוֹתֶיהָ – אֹדֶם לַח;</p>

<p>אֶפֶס גַּם פַּטִּישׁ-עוֹפֶרֶת סֶלַע יְפוֹצֵץ כִּי יַךְ.</p>

<br />
</blockquote>

<blockquote>
<p>לִי נָחוּץ כָּל-אוֹן הָאֹמֶר, לֵב יוֹקֵד, כִּנּוֹר-רֹן רָב,</p>

<p>חִזָּיוֹן – וְתַרְעִים רַעַם אִמְרָתִי, תִּזַּל כַּצָּו,</p>

<p>אֲרוֹמֵם אֶת טָרִיאֵל<a href="#fn:1" id="fnref:1" title="see footnote" class="footnote"><sup>1</sup></a>, כִּי אוֹשִׁיבֶנּוּ בָּמֳתֵי-עָב.</p>
</blockquote>

<blockquote>
<p>גִּבּוֹרַי שְׁלֹשָׁה, וְדֶרֶךְ רַק אַחַת, אֶחָד הַקָּו.</p>

<br />
</blockquote>

<blockquote>
<p>נֵעָשֶׂה כֻּלָּנוּ אֶגֶד, נִבְכֶּה לוֹ לְטָרִיאֵל,</p>

<p>שֶׁיָּקַד בִּיקוֹד הָאַהַב, כְּאֵב הִסְתִּיר וְלֹא חִלֵּל;</p>

<p>וַאֲנִי מְטֹעַן חֵץ-צָעַר, רוּסְטְאָבֶלֵי הַמְשׁוֹרֵר,</p>

<p>אַגָּדוֹת עָלָיו סִפֵּרוּ חֲרַזְתִּין פְּנִינֵי-הַלֵּל.</p>

<br />
</blockquote>

<blockquote>
<p>תֶּאֱהַב – הוֹפַע כַּשֶּׁמֶשׁ רַב הַנֹּגַהּ, רַב הָאוֹר!</p>

<p>קוּם חֲזָק, אֱמָץ בְּתִפְאֶרֶת הוֹד כְּסֵמֶל דּוֹר וָדוֹר,</p>

<p>לֵב נָדִיב, חָכָם, רַב-סֵבֶל, הָרִאשׁוֹן בַּכֹּל, בַּתּוֹר;</p>

<p>אֶפֶס אִם כָּל זֶה חָסַרְתָּ, כְּלוּם אַתָּה אַבִּיר-גִּבּוֹר?</p>

<br />
</blockquote>

<blockquote>
<p>אַהֲבָה – סוֹד-הַסּוֹדוֹת אַתְּ! חֲלוֹמוֹ שֶׁל מְאֻשָּׁר!</p>

<p>קִרְבַת-נֶפֶשׁ הִיא אֵינֶנָּה אַךְ אַוָּה אוֹ לַהַב זָר!</p>

<p>אַהֲבָה יֵשׁ וְתַאֲוָה יֵשׁ; בֵּין הַשְׁתַּיִם תְּהוֹם נֻקָּר.</p>

<p>מַה בֵּין זוֹ לְזוֹ תָבִינָה, אִם אֶת אִמְרָתִי תִּשְׁמָר.</p>

<br />
</blockquote>

<blockquote>
<p>רִגְשְׁךָ קַיָּם כִּי יֶהִי, לֹא תָתוּר אַחַר אַוָּה,</p>

<p>אִם תִּרְחָק מִמֶּנָּה תוּכַל קוּם בַּלַּהַט לֹא כָבָה,</p>

<p>וּבֶאֱמוּנָה מַתְמֶדֶת לָהּ לָשֵׂאת בָּאַהֲבָה;</p>

<p>כִּי פִגּוּל גַּסּוּת-הַיֵּצֶר, מַדּוּחֵי אֵשׁ-תַּאֲוָה!</p>

<br />
</blockquote>

<blockquote>
<p>אַל תֹּאמַר בְּפֶה צָבוּעַ לָרְמִיָּה: זֶה רֶגֶשׁ רַךְ!</p>

<p>זוֹ הַיּוֹם, מָחָר אַחֶרֶת; אַךְ גַּם זוֹ סוֹפָהּ – תִּשְׁכָּח.</p>

<p>כָּךְ דַּרְכּוֹ מֵאָז שֶׁל נֹעַר, דּוֹר נָלוֹז וַהֲפַכְפָּךְ.</p>

<p>עֶבֶד נֶאֱמָן קָרָאנוּ לַמּוֹאֵס מַדּוּחַ-כְּרָךְ.</p>

<br />
</blockquote>

<blockquote>
<p>אִם אָהַבְתָּ, מַכְאוֹבֶיךָ תִּשָּׂאֵמוֹ עֵר בַּלֵּיל,</p>

<p>דְּמוּת אֲהוּבָתְךָ בְּלִבֶּךָ, בִּקְטַנּוּת יוֹם יוֹם תָּהֵל,</p>

<p>חֶרֶשׁ תִּתְהוֹלֵל, תֵּבְךְּ חֶרֶשׁ, כַּנִּרְדָּף בְּשַׁלְהֶבֶת-אֵל,</p>

<p>אַל תִּירָא מֵרוֹזְנֵי-אֶרֶץ – מִפָּנֶיהָ תִבָּהֵל.</p>

<br />
</blockquote>

<blockquote>
<p>אִם אָהַבְתָּ, אַנְחוֹתֶיךָ לֹא תָבֹאנָה בַּקָּהָל,</p>

<p>אֶת אַהֲבָתְךָ תַּסְתִּירָה וְלֹא יַכִּירוּ בְרֶמֶז-קַל,</p>

<p>וּמִלַּעַז הַצִּילֶנָּה, סִמָּנֶיהָ אַל תְּגַל,</p>

<p>כִּי תִתְגַּעְגַּע עָלֶיהָ, כְּאֶל מָשׂוֹשֹ אֶל כְּאֵב תִּצְהָל.</p>

<br />
</blockquote>

<blockquote>
<p>הַמְשׁוֹרֵר מִכְּפָר רוּסְטְאֶבַי לַמַּלְכָּה שׁוּב שִׁיר אֶבְרָא,</p>

<p>לַמְפַקֶּדֶת עַל רָב חַיִל בַּמְצָרֵי-שְׁאוֹל לָהּ אֶקְרָא,</p>

<p>כִּי נַפְשִׁי עָיְפָה, אֵין צֳרִי שֶׁל קְסָמִים לִי לְעֶזְרָה,</p>

<p>תְּנִי תְרוּפָה לִי וְנִרְפֵּאתִי, אוֹ שְׁנַת-עַד בְּקַרְקַע קָרָה.</p>

<br />
</blockquote>

<blockquote>
<p>אַגָּדוֹת אִירַאן, בִּגְרוּזְיָה יֵדָעוּן זָקֵן וָטָף,</p>

<p>וּפְנִינִים מִנֶּגֶב בָּאוּ, מַבְרִיקוֹת מִכַּף אֶל כָּף,</p>

<p>צְרַרְתִּין, קְבַעְתִּין בְּמִסְגֶּרֶת חֲרוּזִים טְבוּעִים עַל דַּף,</p>

<p>כְּדֵי שֶׁהֵמַּלְכָּה תָּקֵל לִי נֵטֶל צַעֲרִי הָרָב.</p>

<br />
</blockquote>

<blockquote>
<p>הֵן עֵינֶיהָ סִנְוְרוּנִי – תְּחָנֵּנִי בַּמֶּבָּט,</p>

<p>חוֹלֵה אַהֲבָה אֵתָעָה וּבַעֲרָבוֹת אֶדַּד,</p>

<p>יִשָּׂרֵף גּוּפִי לְאֵפֶר; וְלוּ רוּחִי בְּגִיל יִסְעַד.</p>

<p>גִּבּוֹרַי שְׁלשָׁה – בַּסֵּפֶר אִישׁ אִישׁ אֶל שִׁבְחוֹ יִחַדְּ.</p>

<br />
</blockquote>

<blockquote>
<p>נִגְזְרָה גְזֵרָה – קַבְּלֶנָּה בְּלִי תְלוּנָה, כִּי הִיא שׂוּמָה:</p>

<p>יַחֲרֹש אִכָּר שָׂדֵהוּ. רֵד, חַיָּל, בַּמִּלְחָמָה!</p>

<p>שְׂכַר אוֹהֵב לַהֶבֶת-רֶגֶשׁ, שִׁלּוּמֶיהָ – כָּל קִסְמָהּ.</p>

<p>רֶגֶשׁ זָר – יַעֲרִיכֶנּוּ; וְזֶה שֶׁלּוֹ קָדוֹשׁ – כִּשְׁמָהּ.</p>

<br />
</blockquote>

<blockquote>
<p>הַשִּׁירָה – מַתְּנַת שָׁמַיִם, וְחָכְמָה הִיא עֶלְיוֹנָה.</p>

<p>קֶסֶם מִסְתּוֹרִין בְּאֹמֶר-הַמְשׁוֹרֵר, בַּמַּנְגִּינָה.</p>

<p>אֹזֶן-עֵר נֶהֱנֵית מִקֶּצֶב זֶרֶם רָן, סָח בִּנְגִינָה,</p>

<p>רֹחַב שְׂעִפִּים בְּמִסְגֶּרֶת – זוֹ שִׁירָה וְזֶה חִנָּהּ.</p>

<br />
</blockquote>

<blockquote>
<p>בַּמֶּרְחָק זֶה יַעַבְרֶנּוּ יִבָּחֵן כֹּחוֹ שֶׁל סוּס.</p>

<p>בַּמִּשְׂחָק הוּא הַמְנַצֵּחַ שֶׁכִּוֵּן כַּדּוּר לָטוּס,</p>

<p>וְאַתָּה, נְבוֹן אִמְרֵי-שֶׁפֶר, בְּלֹם בָּתֶּיךָ כְּסוּס תָּפוּס,</p>

<p>אִם חַלָּשׁ הַשִּׁיר וְאֵין כֹּחַ לוֹ בָעֹל שֶׁל הֶחָרוּז.</p>

<br />
</blockquote>

<blockquote>
<p>צֵא וּרְאֵה פַּיְּטָן אִישׁ רוּחַ אִם כֹּחוֹ שֶׁלּוֹ כְּבָר תָּשׁ,</p>

<p>אֶגֶד חֲרוּזָיו צוֹלֵעַ, בַּמְּלִיצָה הוּא דַל וָרָשׁ,</p>

<p>יֶחְדַּל, יַפְסִיק הַשִּׁיר, וְלוּ יִתְנֶעָר, וּמֵחָדָשׁ,</p>

<p>כְּאוֹתוֹ כַּדּוּר פּוֹרֵחַ, אֶל הַמַּטָּרָה יִגַּשׁ.</p>

<br />
</blockquote>

<blockquote>
<p>כְּלוּם פַּיְּטָן מִי שֶׁהִצְלִיחַ וּבְמִקְרֶה פִּלֵּט חָרוּז?</p>

<p>[וּבַחֲלוֹמוֹ כַּפַּיִם לוֹ מֹחֲאִים, כָּבוֹד וּכְרוּז]</p>

<p>בְּחָרוּז נִלְעָג יָטִיחַ שְׁתֵּי שׁוּרוֹת, חִדְלוֹת עֱזוּז,</p>

<p>וּמַרְעִים: &#8220;הִנֵּה שִׁיר פֶּלֶא!&#8221; פֶּרֶד מִמְּקוֹמוֹ יָזוּז?</p>

<br />
</blockquote>

<blockquote>
<p>יֵש עוֹד מִין פַּיְּטָן – וְאֵלֶּה כִּשְׁרוֹנָם אֵינוֹ נוֹצֵץ,</p>

<p>אֹמֶר לָמוֹ וְלֹא יַכְרִיעַ לֵב-אָדָם כְּזֶה הַחֵץ,</p>

<p>הוּא צַיָּד וְלֹא צִמֵּחַ עוֹד שְׂפָמוֹ, וּבְתוֹךְ הָעֵץ</p>

<p>יִתְחַבֵּא מֵחַיַּת-פֶּרֶא, בְּצֵיד-פְּחַָדִים לִבּוֹ עָלֵץ.</p>

<br />
</blockquote>

<blockquote>
<p>מִין שְׁלִישִׁי – מַנְעִים בַּזֶּמֶר: הַקְדָּשׁוֹת לַבַּחוּרוֹת,</p>

<p>שִׁיר לִידִיד עַל מִשְׁתֵּה יָיִן, חִדּוּדוֹ עוֹקֵץ מָרוֹת,</p>

<p>שִׁיר נָעִים הוּא לָאָזְנַיִם בְּנִיב שָׁקוּף סָח בְּרוּרוֹת;</p>

<p>אַךְ רַק בְּסִפּוּר מְלֵא-הֶדֶר יִתְגַּלֶּה פַּיְּטַן-דּוֹרוֹת.</p>

<br />
</blockquote>

<blockquote>
<p>שְׂבַע מַכְאוֹב, אַךְ לֻמַּד-צַעַר רוּחַ לוֹ עֶלְיוֹן וָרָם,</p>

<p>יַעֲבֹד אֶת הַנִּבְחֶרֶת, לִקְטַנּוֹת לִבּוֹ לֹא שָׂם,</p>

<p>בַּתְּהִלָּה שֶׁלָּהּ וְשֶׁבַח צָר הוּא יְצִירוֹת עוֹלָם,</p>

<p>כָּל מֵיתְרֵי נִבְלוֹ יָרִיעוּ, יְרוֹמְמֶנָּה עַל כֻּלָּם.</p>

<br />
</blockquote>

<blockquote>
<p>מִי אֲנִי עַכְשָׁו תֵּדָעוּ: נֶאֱמָן לָהּ לָאַחַת,</p>

<p>וּמִפְעַל פַּיְּטָן בְּיָדַי הוּא, אֵין בּוֹ פְגָם וְאֵין חֲתַת.</p>

<p>כָּל חַיַּי שֶׁלִּי בְּיָדֶיהָ, וְהִיא כְפַנְתֵּר אַכְזָר תִּשְׁלַט,</p>

<p>אֶעֶנְדֶנָּה שִׁיר הַשֶּׁבַח וּתְהִלָּה לְעוֹלְמֵי עַד.</p>

<br />
</blockquote>

<blockquote>
<p>שִׁיר לָאַהֲבָה שִׁירִי לִי, לֵב-טְהוֹרִים לָהּ יֶחֱרָד.</p>

<p>אֵין מִלָּה אוֹתָהּ תַּבִּיעַ, אַךְ הַמַּנְגִּינָה בִּלְבָד.</p>

<p>מַה נִּפְלָא גוֹרַל פַּיְּטָן! הוּא יְרוֹמְמֶנּוּ בָּמֳתֵי-עַד,</p>

<p>אַךְ נָכוֹנוּ לוֹ גַם פֶּגַע רָע, וּמֵעֶלְבּוֹן יִפְחָד.</p>

<br />
</blockquote>

<blockquote>
<p>אַהֲבָה, מִי מַשִּׂיגָיִךְ? הָאוֹהֵב אַךְ הוּא יַשִּׂיג!</p>

<p>הֶחָכָם לְשׁוֹנוֹ אִלֶּמֶת, אֹזֶן יֵט וְלֹא יַסִּיק.</p>

<p>גַּם בְּטֻמְאָתוֹ שָׁקוּעַ, בַּעַל-תַּאֲוָה וָתִיק,</p>

<p>עַל אַהֲבָה טְהוֹרָה יִתְגַּעְגַּע כְּעַל חֲלוֹם רָחוֹק, עַתִּיק.</p>

<br />
</blockquote>

<blockquote>
<p>כִּי כָל הָאוֹהֵב מְטֹרָף הוּא! הוּא &#8220;מַגְ&#8217;נוּן&#8221; בִּלְשׁוֹן עֲרָב,</p>

<p>מַעֲרִיץ שֶׁלּאֹ הִצְלִיחַ: הוּא יִטֹּר יִשְׂטֹם יֶאֱיַב.</p>

<p>אִם אוֹהֵב אַתָּה, תָּקוּם שׁוּב רוּחֲךָ כִּי עָל תִּשְׁאַף,</p>

<p>אֶפֶס בָּאַוָּה שָׁקוּעַ יֵהָפֵךְ עָפָר מְתֹעָב.</p>

<br />
</blockquote>

<div class="footnotes">
<hr />
<ol>

<li id="fn:1">
<p>גיבור הפואמה. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13616">https://benyehuda.org/read/13616</a></div></body></html>