<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>יוֹסֵף הָאָבוּד</title>
	<meta name="author" content="חאפז / שאול טשרניחובסקי"/>
</head>
<body>

<blockquote>
<p><strong>(גָּזֶלָה)</strong></p>

<br />
</blockquote>

<blockquote>
<p>יוֹסֵף הָאָבוּד שׁוּב יַגִּיעַ</p>

<p>אֶל כְּנָעַן, רַק אַל תִּצְטָעֵר!</p>

<p>בֵּית הָאֲבֵלִים יְקַשְּׁטוּהוּ</p>

<p>וַרְדֵי-נוֹי, אַךְ אַל תִּצְטָעֵר!</p>

<p>לִבִּי הַנּוּגֶה, אַל תִּבְכָּיָה,</p>

<p>מַהֵר יַעַבְרוּ יְמֵי-דֶלֶף,</p>

<p>וְשָׂגְבָה הַחָכְמָה עַל כָּל שֶׁגַע</p>

<p>וְתִמְהוֹן-לֵב – אַל תִּצְטָעֵר!</p>

<p>וְיָקִים הַָאָבִיב עַל כָּרֶיךָ</p>

<p>כִּסְאוֹ בִּפְרִיחָה מְחֻדֶּשֶׁת,</p>

<p>בְּרֹאשְׁךָ, הַזָּמִיר, כְּלִיל הַוֶּרֶד</p>

<p>יָאִיר בְּאוֹר – אַל תִּצְטָעֵר!</p>

<p>קַוֵּה! כִּי הַסּוֹד, לֹא יָדַעְתָּ,</p>

<p>אוּלַי שָׁם, מֵעֵבֶר לַקֶּלַע,</p>

<p>אוֹצַר שְׂמָחוֹת לֹא חִכִּיתָ</p>

<p>יוֹפִיעַ לָךְ – אַל תִּצְטָעֵר!</p>

<p>הַיּוֹם אִם נֶהְפַּךְ לְפִגְעֵנוּ</p>

<p>גַּלְגַּל גּוֹרָלֵנוּ, הֵן הוּא</p>

<p>עוֹדֶנּוּ סוֹבֵב וְהוֹלֵךְ, וְאֵין</p>

<p>הֶפְסֵד נֶצַח – אַל תִּצְטָעֵר!</p>

<p>וּבַעֲלוֹתְךָ אֶל הַכַּעְבָּה,</p>

<p>חוֹצֶה הַמִּדְבַָּר, וּבַדֶּרֶךְ</p>

<p>יִפְצַע קוֹץ דּוֹקֵר אֶת רַגְלֶיךָ</p>

<p>לַכְאִיב מְאֹד – אַל תִּצְטָעֵר!</p>

<p>לִבִּי, אִם תַּהֲרֹס סוּפַת-תֹּהוּ</p>

<p>אָשְׁיוֹת הַחַיִּים בְּמוֹ רֶגַע –</p>

<p>אַל תִּירָא אוֹקְיָנוֹס, כִּי נֹחַ</p>

<p>קַבַּרְנִיטְךָ – אַל תִּצְטָעֵר!</p>

<p>רַבּוֹת סַכָּנוֹת עַל הַדֶּרֶךְ,</p>

<p>וְהַמַּטָּרָה בְּמוֹ אֹפֶל –</p>

<p>אַךְ אֵין שְׁבִיל לְלֹא סוֹף, וְיִמַּס גַּם</p>

<p>הָאֵד הַזֶּה – אַל תִּצְטָעֵר!</p>

<p>מְאֹד מַר לַנֶּפֶשׁ מֵעֹצֶר</p>

<p>פְּרִידָה וְהַקִּנְאָה הָאוֹכֶלֶת.</p>

<p>חוֹתֵךְ כָּל גּוֹרָל הֲפַכְפַּךְ הוּא</p>

<p>יוֹדֵעַ כֹּל – אַל תִּצְטָעֵר!</p>

<p>חַאפֶז, אִם אַתָּה בְּמוֹ עֶרֶב</p>

<p>עָגוּם בְּפִנָּה מְיֻתֶּמֶת</p>

<p>עוֹשֶׂה תְפִלָּתְךָ אוֹ שׁוֹקֵעַ</p>

<p>בְּקוּרְאַן-קֹדֶשׁ – אַל תִּצְטָעֵר!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/13624">https://benyehuda.org/read/13624</a></div></body></html>