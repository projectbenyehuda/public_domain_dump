<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>V עָלֵז אָנֹכִי וְנִלְהָב</title>
	<meta name="author" content="יוהאן וולפגנג פון גתה / שאול טשרניחובסקי"/>
</head>
<body>

<blockquote>
<p>עָלֵז אָנֹכִי וְנִלְהָב בִּכְנַף הָאֳמָנוּת הַקְּלָסִית.</p>

<p>קֶסֶם עוֹלָמוֹת-מִכְּבָר וְעוֹלָם-זֶה חִנָּם מָה רָב!</p>

<p>פֹּה אֲנִי שׁוֹמֵר עֲצַת הַקַּדְמוֹנִים וּמְדַפְדֵּף בְּסִפְרֵיהֶם</p>

<p>בְּיָד חָרוּצָה, וְשׁוּב נֶהֱנֶה וְנֶהֱנֶה יוֹם-יוֹם:</p>

<p>אוּלָם בְּמֶשֶׁךְ הַלַּיְלָה אַחֶרֶת אָמוֹר מַעֲסִיקֵנִי.</p>

<p>לְמֶחְצָה אִם אֶחְכַּם, אֲבָל מְאֻשָּׁר כִּפְלַיִם אֲנִי.</p>

<p>וְכִי לֹא אַשְׂכִּיל בְּסָקְרִי אֶת-צוּרַת הַחֵיק זֶה הַנֶּחְמָד,</p>

<p>יָדִי כִּי אַנְחֶה עַל-פְּנֵי זוּג יְרֵכֶיהָ לְאַט?</p>

<p>אָז אַךְ אָבִין אֶל-נָכוֹן הַשַּׁיִש, אֲהַרְהֵר, אֲדַמֶּה,</p>

<p>אֶחֱזֶה בְּעַיִן חָשָׁה, אָחוּשׁ בְּכַף-יָד רוֹאָה.</p>

<p>וְאִם גַּם גּוֹזֶלֶת יָפָתִי מִמֶּנִּי בַּיּוֹם מִסְפַּר שָׁעוֹת,</p>

<p>עִמָּהּ שִׁלּוּמִים וּגְמוּל נָכוֹן בְּשָׁעוֹת שֶׁל לֵיל.</p>

<p>כִּי לֹא לְעוֹלָם נְשׁוֹק, יֵשׁ עֵת גַּם לְשִׂיחָה נְבוֹנָה.</p>

<p>כִּי תִּתְקְפֶנָּה הַשְּׁנָת, אֶשְׁכְּבָה, אַעֲמִיק חֲקֹר.</p>

<p>כַּמָּה פְעָמִים גַּם שִׁירִים חִבַּרְתִּי כְּבָר בִּזְרוֹעוֹתֶיהָ,</p>

<p>בְּיָד מְנַגֶּנֶת לְאַט מִסְפָּר לְהֶכְּסָמֶטְרִים אָז</p>

<p>עַל פְּנֵי גַבָּהּ הוֹצֵאתִי, בְּנֹעַם תְּנוּמָתָהּ נוֹשֶׁמֶת,</p>

<p>וְהֶבֶל מִפִּיהָ יְפַךְ, יַלְהִיט אֶת-עִמְקֵי הַלֵֵּב.</p>

<p>וְאָמוֹר בֵּין-כָּךְ בָּא וּמוֹחֵט הַמְּנוֹרָה וְנִזְכָּר בְּיָמִים,</p>

<p>שִׁמֵּשׁ בָּם, כְּשַׁמְּשׁוֹ כַּיּוֹם, לַטְּרִיאוּמְבִירִים<a href="#fn:1" id="fnref:1" title="see footnote" class="footnote"><sup>1</sup></a> שֶׁלּוֹ.</p>
</blockquote>

<p>ירושלים, 9.9.32</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>שלושת משוררי האהבה המפורסמים. <a href="#fnref:1" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/28216">https://benyehuda.org/read/28216</a></div></body></html>