<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אבנג'לינה</title>
	<meta name="author" content="הנרי וודסוורת' לונגפלו / שאול טשרניחובסקי"/>
</head>
<body>

<h2 id="מאתעורךהספריה">מאת עורך הספריה</h2>

<p>כבר יודעים הקוראים מתוך הקדמתו של טשרניחובסקי לשירת
הַיְאַוַּתָּה, כי היופי שבשירה זו הוא שעורר את משוררנו לתרגמה לעברית. לא
למותר יהיה, איפוא, להגיד דברים אחדים גם על תולדות הופעתה של הפּואימה
&#8220;אֶבַנְגֶ&#8217;לִינָה&#8221;, ומתוך כך יעמדו הקוראים במקצת גם על תעודתה של הספריה
כולה.</p>

<p>לאחר שעבדתי את התכנית של הספריה החנוכית, שהוצאתה מתחילה
יוצאת עכשיו אל הפועל, פניתי לטשרניחובסקי בהצעה לתרגם לעברית את הפּואימה
&#8220;אבנג&#8217;לינה&#8221; שנכנסה בתכנית זו. אמרתי לו שמטרה חנוכית ישנה בדבר. &#8220;מטרה
חנוכית – התפלא משוררנו, – אני תרגמתי את &#8220;היאותּה&#8221; רק משום היופי שבה
בלבד! מטרה חנוכית זו שאתה מדבר עליה מה היא?&#8221;</p>

<p>משום הערך הכללי שיש לשאלה זו אמסור בזה את תמצית תשובתי עליה.</p>

<p>&#8220;תעודת הספריה – אמרתי – היא לתת את המזון הספרותי שיעזור
לחנך את האיש אשר חייו יהיו חיים של שֵׁרוּת, חיים של פעולה, חיים של הוד
שביצירה – את <strong>האזרח</strong>, אזרח עמו ואזרח העולם. בטוח אני כי כל המוכן
לעזור, יעזור קודם כל לעמו הוא; מי שיהיה לו כשרון הפעולה, ימצא שדה פעולתו
בעבודה <strong>בין</strong> עמו; ומי שירגיש את היופי אשר בחיי־יצירה ובנין, יהיה בבוני
הריסות עמו –המדינה העברית&#8221;.</p>

<blockquote>
<br />
</blockquote>

<p><strong>* * *</strong></p>

<blockquote>
<br />
</blockquote>

<p>יחד עם שירת &#8220;היאותּה&#8221; הכניס משוררנו לתוך גנזי ספרותנו את
שתי יצירותיו הכי־גדולות של המשורר האמריקאי – לוֹנגפילו, ובעצם ידו הקים,
איפוא, על אדמת ישראל מצבת עולם לחברו מעבר לים. אך עבודתו עוד טרם נגמרה.
יש עוד פנינים אחדות ביצירותיו של לונגפילו, ואזרח העתיד מחכה גם להן.
ביחוד יקרה תהיה לו הצוואה אשר השאיר לונגפילו לאנושיות כולה בשירו &#8220;מזמור
שיר לחיים&#8221;, כי רב ערכה וכחה המעודד בשביל אלה שרגלם תדרוך על נתיב בנין
עמנו וארצנו:</p>

<blockquote>
<p>נהיה עֵרִים וַעֲמֵלִים,</p>

<p>נחזק ונתחזק מאד –</p>

<p>נשאף, נשלים פָּעֳלֵנוּ,</p>

<p>נלמוד לחכות, לעבוד.<a href="#fn:1" id="fnref:1" title="see footnote" class="footnote"><sup>1</sup></a></p>

<p>ללמוד לעבוד ולחכות!</p>

<p>לחכות למדנו – לעבוד נלמד.</p>

<br />
</blockquote>

<p>־־־־־־־־־־־־־</p>

<p>לתועלת ההורים והמורים אעיר, כי שירת &#8220;היאותּה&#8221; משמשת
חומר־קריאה לילדים בתקופת הגבורה של התפתחותם הפסיכולוגית, כלומר משמונה עד
שתים־עשרה שנה לערך, והפּואימה &#8220;אבנג&#8217;לינה&#8221; – בתקופת הרומנטיזמוס הבאה אחרי
תקופת הגבורה, כלומר משתים־עשרה או שלש עשרה שנה לערך עד השנה השש
עשרה.<a href="#fn:2" id="fnref:2" title="see footnote" class="footnote"><sup>2</sup></a></p>

<blockquote>
<br />
</blockquote>

<blockquote>
<br />
</blockquote>

<h2 id="פתחדבר">פתח דבר</h2>

<p>בספרו &#8220;חיי לונגפילו&#8221; מספר לנו רובֶּרטסון שפעם אחת שמע
לונגפילו מפי מכרו ספור על נערה מנערות אקדיה, שהלכה בגולה יחד עם כל בני
עמה בשנת 1775. הנערה הזאת נפרדה שלא מרצונה מאהובה ותתע שנים רבות בחפשה
אחריו, עד שמצאה אותו בבית חולים אחד בשעת גסיסתו.</p>

<p>הספור הזה עשה רושם עמוק על לונגפילו והביא אותו לידי
יצירת הפּואימה &#8220;אבנג&#8217;לינה&#8221;. הספור על אבנג&#8217;לינה יש לו יסוד בהיסטוריה של
ארץ אקדיה. נמסור בזה ראשי פרקים מתולדות הארץ הזאת.</p>

<p>ארץ אקדיה, ששמה עכשיו נובה סקוטיה (Nova
Scotia), היא מקום לידתם של הרבה ספורים ומאורעות
בהיסטוריה, וזהו מה שעושה אותה גם למקום המחזה של ספור רומנטי כל כך כזה של
גלות אקדיה ופרידת אבנג&#8217;לינה מאהובה גבריאל. הספור הראשון המדבר על הארץ
הזאת מוצאו מלפני אלף שנה. והרבה אגדות נתפשטו על זה איך נגלתה הארץ הזאת
ללבנים. התייר הראשון, שרגליו דרכו באמת על אדמת אקדיה, היה החלוץ הגדול
צַ&#8217;פְּלֵיין (Champlain) ששרת בצבא מלך צרפת אַנרי הרביעי. הוא הפליג לנהר לוֹרֶנס הקדוש (Saint Lawrence) בשנת 1603. תיכף לזה נוסד באקדיה המושב הראשון של הצרפתים. אך
בשנת 1613 באה קבוצת אנגלים וגרשה משם את הצרפתים. לאחר זמן מה שבו הצרפתים
לאקדיה, אבל התגרות התכופות בין הצרפתים והאנגלים לא פסקו, והארץ עברה הרבה
פעמים מרשות לרשות עד שנכבשה כליל ע&quot;י האנגלים בשנת 1775. תושבי אקדיה קבלו
אז פקודה להשבע שבועת אמונים למלך אנגליה. אך הם סרבו להשבע מיראה פן
תכריחם שבועה זו בזמן מן הזמנים להלחם בבני ארצם ובחרו בגלות.</p>

<p>ואף כי תכופות היו המלחמות בין המתישבים הראשונים, הנה
הרבה עובדות מוכיחות שתושבי אקדיה היו אותם האנשים המאושרים, האמידים
ואוהבי־השלום, שלונגפילו מתאר בפואימה שלו.</p>

<p>אחד הבונים.</p>

<p>(על־פי ק. אֶדוּאַרדס).</p>

<p>לונדון, יום כ&#8220;ח לחדש האביב שׁנת כ&#8221;ו לקונגרס.</p>

<blockquote>
<br />
</blockquote>

<blockquote>
<br />
</blockquote>

<blockquote>
<p><strong>הִ</strong>נֵּה הֵם יַעֲרֵי בְרֵאשִׁית. אֲשׁוּחִים מִתְלַחֲשִׁים וָאֳרָנִים,</p>

<p>בְּאֵזוֹב דְּמוּת זָקָן, עֲדוּיִים יְרוֹקוֹת וּבְטִשְׁטוּשׁ דִּמְדּוּמִים;</p>

<p>עוֹמְדִים כְּאוֹתָם דְּרוּאִידִים וְקוֹלָם קוֹל נָבִיא, קוֹל קוֹדֵר,</p>

<p>עוֹמְדִים כַּפּוֹרְטִים עַל נֵבֶל וּזְקָנָם עַל פִּי מִדּוֹתָם,</p>

<p>אוֹמֵר הַיָּם שִׁיר זְוָעוֹתָיו מִמַּעֲרוֹת צוּרִים בַּמֶּרְחָק,</p>

<p>יִלְלַת יַעַר עֲצוּבָה חוֹזֶרֶת עַל דְּבָרָיו כְּבַת קוֹל.</p>

<br />
</blockquote>

<blockquote>
<p>הִנֵּה הֵם יַעֲרֵי בְרֵאשִׁית. אַךְ אַיָּם הַלְּבָבוֹת שֶׁפִּרְפְּרוּ</p>

<p>בְּצִלָּם כְּפַרְפֵּר הַצְּבִי, שֶׁשָּׁמַע קוֹל צַיָּד בַּחָרְשָׁה?</p>

<p>אַיָּם כָּל גַּגֵּי הַקַּשׁ בִּכְפַר הָאֲקַדִים הַשַּׁאֲנָן,</p>

<p>אֲשֶׁר חַיֵּיהֶם שָׁם חָלְפוּ כִּנְהָרִים הַמַּשְׁקִים יְעָרוֹת,</p>

<p>קוֹדְרִים מִצִּלְלֵי אֶרֶץ, מַחֲזִירִים פְּנֵי הַשָּׁמַיִם?</p>

<p>שַׁמּוּ אֲחֻזּוֹת הַחֵן, בַּעֲלֵיהֶן הָלְכוּ לְעוֹלָם,</p>

<br />
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcWlvIiwiZXhwIjpudWxsLCJwdXIiOiJibG9iX2lkIn19--f6d7107527fcb2e513ff5703c821dbbdb500151d/%D7%A7%D7%91%D7%95%D7%A6%D7%94%201%20%D7%AA%D7%9E%D7%95%D7%A0%D7%94%20(%D7%91%D7%A7%D7%95%D7%91%D7%A5%2010).png" alt="קבוצה 1 תמונה (בקובץ 10).png" />
<figcaption>קבוצה 1 תמונה (בקובץ 10).png</figcaption>
</figure>

<blockquote>
<br />
</blockquote>

<blockquote>
<p>כְּעָלִים נָפוֹצוּ וּכְאָבָק, עֵת תֹּאחַז בָּם סוּפַת מַרְחֶשְׁוָן</p>

<p>לְטַלְטְלָם טַלְטֵלַת מֶרְחַקִּים, וּתְפִיצֵם עַל פְּנֵי הָאוֹקְיָנוֹס;</p>

<p>וְנוֹתְרָה לָנוּ אַךְ מְסוֹרַת הַחַוָּה הַנָּאוָה כְּפַר &#8220;גְּרַן־פְּרֶה&#8221;.</p>

<br />
</blockquote>

<blockquote>
<p>אַתֶּם, כָּל הַמַּאֲמִינִים בְּאַהֲבָה, תִּקְוָה וְסַבְלָנוּת,</p>

<p>בְּכֹחוֹ שֶׁל יֹפִי וּגְבוּרַת נַפְשָׁהּ שֶׁל אִשָּׁה מְסוּרָה,</p>

<p>שִׁמְעוּ הַסִּפּוּר הֶעָצֵב, שֶׁשָּׁרוּ אֲשׁוּחֵי הַיָּעַר,</p>

<p>שִׁמְעוּ אֶת סִפּוּר הָאַהֲבָה בַּאֲקַדְיָה בְּנוֹף הַמְאֻשָּׁרִים.</p>

<br />
</blockquote>

<blockquote>
<br />
</blockquote>

<h2 id="חֵלֶקרִאשׁוֹן">חֵלֶק רִאשׁוֹן</h2>

<blockquote>
<br />
</blockquote>

<h3 id="i">I</h3>

<blockquote>
<br />
</blockquote>

<blockquote>
<p><strong>סָ</strong>מוּךְ לְחוֹפָיו שֶׁל מִינַס בְּאֶרֶץ אֲקַדְיָה הָרְחוֹקָה</p>

<p>עָמְדָה הַחַוָּה הַקְּטַנָּה הִיא &#8220;גְּרַן־פְּרֶה&#8221; בְּקֶרֶן בֶּן שָׁקֶט</p>

<p>בְּעֵמֶק בֶּן שָׁמֶן, מִקֶּדֶם לָהּ כָּרִים רַחֲבֵי יָדַיִם</p>

<p>וְקֹרָא בִשְׁמָם גַּם לַכְּפָר, שָׁם מִרְעֶה לַעֲדָרִים אֵין מִסְפָּר,</p>

<p>הָיוּ שָׁם שְׂכָרִים, שֶׁבָּנוּ יְדֵי בְנֵי הַכְּפָר הָעֲמֵלִים,</p>

<p>עוֹצְרִים בְּעַד שֶׁטֶף הַמָּיִם, וְשַׁעֲרֵי שֶׂכֶר נִפְתָּחִים</p>

<p>אַךְ בִּזְמַנָּם הַנָּכוֹן וּפָשְׁטוּ בַכָּר כְּאַוַּת נַפְשָׁם.</p>

<p>נֶגְבָּה וְיָמָּה הִשְׂתָּרְעוּ שְׂדֵה דָגָן וּפִשְׁתָּה וְגִנּוֹת,</p>

<p>זְרוּעִים עַל פְּנֵי כָל הַמִּישׁוֹר, בְּאֵין גָּדֵר; צָפוֹנָה הִתְרוֹמְמוּ</p>

<p>פִּסְגַּת בְּלוּמִידוֹן הָהָר וְהַיַּעַר הַזָּקֵן. וְעַל רָאשֵׁי</p>

<p>הַרְרֵי אֵל הֶאֱהִילוּ עַרְפְּלֵּי הַיָּם הָאַטְלַנְטִי.</p>

<p>אֵדָיו הִשְׁקִיפוּ בָּעֵמֶק הַמְאֻשָּׁר, אַךְ אֵלָיו לֹא יָרְדוּ.</p>

<p>שָׁמָּה בְאֶמְצַע הָעֵמֶק הִשְׂתָּרַע כְּפַר הָאֲקַדִים.</p>

<p>הָיוּ הַבָּתִּים בְּנוּיִים חֲזָקִים בַּאַלּוֹן וְאֲשׁוּחַ,</p>

<p>כַּאֲשֶׁר לִבְנוֹת הִסְכִּינוּ נוֹרְמַנְדִּים בִּימֵי בֵית &#8220;הָאַנְרִים&#8221;,</p>

<p>קְרוּעִים חַלּוֹנוֹת בַּגָּג וּבוֹלְטִים כְּלוֹנְסוֹת־מַעֲזִיבוֹת</p>

<p>לִהְיוֹת לְמַחֲסֶה מִשָּׁרָב, מַאֲפִילִים עַל פֶּתַח הַבָּיִת.</p>

<p>וְהָיָה בְעַרְבֵי הַקַּיִץ הַשְּׁקֵטִים עִם שֶׁמֶשׁ שׁוֹקֵעַ</p>

<p>שׁוֹפֵךְ אֶת אוֹרוֹ בָרְחֹבוֹת, נוֹסֵךְ הַפָּז עַל מַעֲשֵׁנוֹת,</p>

<p>יָשְׁבוּ הַנָּשִׁים וְהַנְּעָרוֹת בִּצְעִיפִים צְחוֹרִים וְסִנָּרֵי</p>

<p>תְּכֵלֶת, יְרוֹקִים, אֲדֻמִּים וְטָווּ אֶת פִּשְׁתַּן הַזָּהָב</p>

<p>לְנוּל אֲרִיגָתָן הַמְפַטְפֵּט עַל פִּתְחֵי הַבָּתִּים וּמְצָרֵף</p>
</blockquote>

<blockquote>
<p>זִמְזוּם כִּרְכָּרוֹ<a href="#fn:3" id="fnref:3" title="see footnote" class="footnote"><sup>3</sup></a> אֶל שְׁאוֹן הַגַּלְגַּלִּים וְאֶל שִׁירַת הַנְּעָרוֹת.</p>
</blockquote>

<blockquote>
<p>צָעַד בְּהָדָר הַכֹּמֶר לְאֹרֶךְ הָרְחוֹב, וְהַיְּלָדִים</p>

<p>עָמְדוּ מִשַּׂחֲקָם רֶגַע לְנַשֵּׁק לְיָדוֹ הַנְּטוּיָה.</p>

<p>הָלַךְ פּוֹסֵעַ בִּיקָר, וְקָמוּ הַנָּשִׁים וְהַנְּעָרוֹת</p>

<p>קִדְּמוּ פְנֵי קָרֵב לְאִטּוֹ בְאִמְרֵי נֹעַם וּבְרָכָה.</p>

<p>בָּאוּ מֵאַחַר הַשָּׂדֶה הָעוֹבְדִים, וּבְכָל הֲדַר גְּאוֹנָהּ</p>

<p>שָׁקְעָה הַחַמָּה, וְהָיוּ דִמְדּוּמִים, מִמְּרוֹמֵי הַמִּגְדָּל</p>

<p>צִלְצֵל הַפַּעֲמוֹן בִּתְפִלָּה, וְגֵאוּת הֶעָשָׁן הִתְאַבְּכוּ</p>

<p>כְּחֻלִּים מִגַּגֵּי הַחַוָּה, מִתַּמְרִים כְּעַנְנֵי לְבוֹנָה,</p>

<p>עָלוּ מִמֵּאָה מַעְשֵׁנוֹת עַל פִּנַּת הַשַּׁלְוָה וְהָאשֶׁר.</p>

<p>כָּכָה חָיוּ אֲקַדִים חַיֵּיהֶם הַפְּשׁוּטִים לֵב אֶחָד</p>

<p>לְאַהֲבָה אֶת אֲדֹנָי וְאִישׁ רֵעוֹ, לֹא יָדְעוּ כָּל פַּחַד</p>

<p>מַפִּיל לֵב עָרִיץ וְקִנְאָה אוֹכֶלֶת מְדִינָה וּמְתִים בָּהּ.</p>

<p>דַּלְתָּם לֹא נָעַל כָּל מַסְגֵּר וּשְׂבָכוֹת לַחַלּוֹן לֹא הָיוּ;</p>

<p>הָיוּ פְּתוּחִים מִשְׁכְּנוֹתָם בַּיּוֹם, וְכִלְבַב בַּעֲלֵיהֶם.</p>

<p>כָּל עֲשִׁירֵיהֶם עֲנִיִּים, וַעֲנִיֵּיהֶם אֲמִידִים.</p>

<br />
</blockquote>

<blockquote>
<p>בְּרִחוּק מְעָט מִן הַכְּפָר וְקָרוֹב לַאֲפִיקֵי הַמִּינַס</p>

<p>יָשַׁב עַל שְׂדֵי אֲחֻזָּתוֹ הֶעָשִׁיר בַּנְּכָסִים בֵּינֵיהֶם,</p>

<p>בֶּנֶדִיקְטְ בֶּלֶפוֹנְטֵין, וְאִתּוֹ צוֹפִיָּה עַל בֵּיתוֹ</p>

<p>בִּתּוֹ אֶבַנְגֶּ&#8217;לִינָה, תִּפְאֶרֶת בְּנוֹת כָּל הַחַוָּה.</p>

<p>זָקוּף וְכֹחַ בְּמָתְנָיו, וְאִם מִסְפַּר חֳרָפָיו כְּבָר שִׁבְעִים,</p>

<p>שָׁלֵם בְּגוּפוֹ וְלִבּוֹ כָּאַלּוֹן הַנֶּחְפָּה שֶׁלֶג,</p>

<p>צַחוּ מִשֶּׁלֶג תַּלְתַּלָּיו, לִלְחָיָיו עֵין טַרְפֵי הָאַלּוֹן.</p>

<p>הָיְתָה הִיא יְפַת מַרְאֶה, הַנַּעֲרָה בַּת שְׁבַע עֶשְׂרֵה קָיִץ,</p>

<p>שְׁחוֹרוֹת עֵינֶיהָ כְּעִנְּבֵי הַחֹחַ הַצָּץ לְיַד דְּרָכִים,</p>

<p>שְׁחוֹרוֹת, אַךְ רַכּוֹת מְאִירוֹת תַּחַת צֵל עַרְמוֹן צַמָּתָהּ.</p>

<p>לִבָּהּ עָדִין וְרַךְ כִּלְבַב הָרְחֵלִים בְּהַדָּבְרָן.</p>

<p>וְהָיָה בַּקָּצִיר בַּהֲבִיאָהּ לַקּוֹצְרִים בִּשְׁעַת צָהֳרַיִם</p>

<p>קַנְקַן הַמַּשְׁקֶה הֵכִינוּ בַּבַּיִת, מַה יָּפְתָה הַנַּעֲרָה!</p>

<p>הָיְתָה יוֹרֶדֶת בִּצְנִיף עָשׂוּי מִקְלָעוֹת וּפְתִילִים</p>

<p>כַּפָּה נוֹרְמַנְדִּית עַל רֹאשָׁהּ, סִנַּר הַתְּכֵלֶת, עֲגִילִים</p>

<p>עוֹד מִימוֹת קֶדֶם, מִצָּרְפַת הוּבָאוּ, מוֹרָשָׁה לְבָנִים;</p>

<p>אִמָּא מְסָרָהּ לְבִתָּהּ נַחֲלָה שֶׁל דּוֹרוֹת וְדוֹרוֹת.</p>

<p>הָיְתָה צוֹעֶדֶת הַבַּיְתָה וּבִרְכַת שָׁמַיִם עָלֶיהָ,</p>

<p>הָיְתָה פוֹסַעַת, וְנִדְמָה נִשֵּׂאת מַנְגִּינָה שֶׁל פְּלָאִים.</p>

<br />
</blockquote>

<blockquote>
<p>בֵּיתוֹ שֶׁל אוֹתוֹ הָאִכָּר – קוֹרוֹת אַלּוֹנִים וְחָזָק</p>

<p>עוֹמֵד עַל מוֹרַד שֶׁל גִּבְעָה, צוֹפֶה פְנֵי יָם וְלוֹ שִׁקְמָה</p>

<p>עָלְתָה עַל פֶּתַח הַבַּיִת, עֵץ מֵצַל וְנֶעֱטַר קִיסוֹס&#8230;</p>

<p>מָבֹא מְפֻתָּח לַבַּיִת, כִּסְאוֹת בַּמָּבוֹא; וּנְתִיבָה</p>

<p>תוֹעָה בְגִנַּת עֵץ פֶּרִי, הוֹלְכָה נֶעֱלָמָה בַכָּרִים.</p>

<p>אֵצֶל הַשִּׁקְמָה כַּוָּרוֹת, וּסְבָכָה סוֹכֶכֶת עֲלֵיהֶן.</p>

<p>הַרְחֵק לְרַגְלֵי הַגִּבְעָה הַבְּאֵר, אֲשֶׁר הֶעֱלָה אֵזוֹב,</p>

<p>דְּלִי עַל שַׁלְשֶׁלֶת בַּרְזִלּוֹ וְסָמוּךְ לוֹ שֹׁקֶת הַסּוּסִים.</p>

<p>מְגוּרַת הַשַּׁחַת וְהֶחָצֵר צָפוֹנָה כִּתְרִיס בִּפְנֵי סָעַר.</p>

<p>וְעָמְדוּ שָׁם אִתִּים, מַחְרֵשׁוֹת, עֲגָלוֹת וּקְרוֹנוֹת וְטֻרְבָּל.</p>

<p>שָׁם גַּם מִכְלְאוֹת הַצֹּאן, וְשָׁם בְּהַרְמוֹנוֹ – רַב נוֹצוֹת</p>

<p>תַּרְנְגוֹל הֹדּוּ מִתְהַלֵּךְ מִתְגָּאֶה, וְקוֹרֵא הַשֶּׂכְוִי.</p>

<p>מְגוּרוֹת נִרְחָבוֹת כִּכְפָר מְלֵאוֹת מִזַּן אֶל זָן שָׁחַת,</p>

<p>מְגוּרָה וּמְגוּרָה וְגַגָּהּ הָעוֹבֵר עַל כְּנַף מַעֲזִיבָה</p>

<p>מַעֲלוֹת עוֹלוֹת בְּצֵל דִּלְפָּה אֶל אָסְמֵי הַבָּר הָרֵיחָנִים.</p>

<p>הָיָה שָׁם שֹׁבֶךְ לְיוֹנִים עִם שׁוֹכְנָיו הָרַכִּים וְהַתְּמִימִים</p>

<p>הוֹגִים אַהֲבַת עוֹלָם, וְשַׁפְשָׁפוֹת נְתוּנוֹת בְּיַד רוּחוֹת</p>

<p>וְרוּחוֹת שָׁרְקוּ וְחָרְקוּ מִנַּבְּאִים לְשִׁנּוּי שֶׁל וֶסֶת.</p>

<br />
</blockquote>

<blockquote>
<p>כָּכָה חַי אוֹתוֹ הָאִכָּר יָשָׁר בְּעֵינֵי אֵל וְאָדָם</p>

<p>בַּאֲחֻזָּתוֹ רְוַת שֶׁמֶשׁ, וְאֶבַנְגֶּ&#8217;לִינָה הִיא עַל הַבָּיִת.</p>

<p>כַּמָּה בַחוּרִים צְעִירִים, בְּכָרְעָם עִם סִדּוּר בַּתְּפִלָּה,</p>

<p>נָשְׂאוּ אֵלֶיהָ עֵינֵיהֶם מַשְׂאַת נַפְשָׁמוֹ הַקְּדוֹשָׁה.</p>

<p>אַשְׁרֵי הָאִישׁ אֲשֶׁר נָגַע בְּכַפָּהּ אוֹ בְשֹׁבֶל שִׂמְלָתָהּ.</p>

<p>כַּמָּה אַבְרֵכִים מִשְׁתַּדְּכִים שָׁתוּ עַל דַּלְתָּה עִם אֹפֶל.</p>

<p>וְהָיָה בְּדָפְקוֹ עַל דַּלְתָּהּ וּמַאֲזִין לְקוֹל פְּסִיעוֹתֶיהָ,</p>

<p>מַבְחִין לֹא הָיָה מִי מַגְדִּיל לְהַכּוֹת: הַלֵּב אוֹ הַפַּטִּישׁ.</p>

<p>אוֹ בִימֵי שִׂמְחָה וָחָג, בְּשִׂמְחַת בֵּית תְּפִלַּת הַחַוָּה</p>

<p>הָיָה אִישׁ מֵעִיז בַּמָּחוֹל, לוֹחֵץ אֶת כַּפָּהּ וְלוֹחֵשׁ</p>

<p>אִמְרֵי אַהֲבָה עַל אָזְנָהּ מִצְטָרְפִים אֶל קוֹל הַמַּנְגִינָה.</p>

<p>אֶפֶס מִכָּל הַבַּחוּרִים הַטּוֹב בְּעֵינֶיהָ גַּבְרִיאֵל־</p>

<p>לָזֶ&#8217;נֶסֶה, הוּא בְּנוֹ שֶׁל בַּסִיל זֶה חָרַשׁ הַבַּרְזֶל,</p>

<p>אָדָם חָשׁוּב בַּכְּפָר וְנִכְבָּד עַל פְּנֵי כָּל הַבְּרִיּוֹת.</p>

<p>יַעַן מֵאָז וּמֵעוֹלָם בְּכָל דּוֹר וְדוֹר וְכָל אֻמָּה</p>

<p>כֹּחוֹ שֶׁל חָרַשׁ הַבַּרְזֶל גָּדוֹל בְּעֵינֵי הָעַמִּים.</p>

<p>הָיָה בַּסִיל זֶה עֲמִיתוֹ שֶׁל בֶּנֶדִיקְטְ, וְגַם בְּנֵיהֶם</p>

<p>גָּדְלוּ יַחְדָּו כְּאָח וּכְאָחוֹת! וְהַכֹּמֶר פֶלִסְיַן,</p>

<p>הוּא גַם הַמּוֹרֶה בַכְּפָר, לִמְּדָם גַּם שְׁנֵיהֶם קְרֹא מִקְרָא</p>

<p>יַחְדָּו, מִתּוֹךְ סֵפֶר אֶחָד, סֵפֶר הַתְּפִלָּה וְהָרִנָּה.</p>

<p>אַךְ כַּעֲשׂוֹתָם שִׁירָתָם וְהַשִּׁעוּר חֻקַּת יוֹם יוֹמָם,</p>

<p>נֶחְפְּזוּ שְׁנֵיהֶם, הִזְדָּרְזוּ אֶל פַּחַם בַּסִיל זֶה הַנַּפָּח</p>

<p>עָמְדוּ וְשָׁהוּ עַל פִּתְחוֹ, אֵלָיו הִשְׁתָּאוּ: מַה קַּל לוֹ</p>

<p>לִתְפּוֹס בְּפַעַם הַבַּרְזֶל וּלְתִתּוֹ בְּסִנַּר הָעוֹרוֹת,</p>

<p>לָתֵת אֶת נַעַל הַבַּרְזֶל עַל מְכוֹנוֹ, בְּעוֹד בַּרְזֶל חִשּׁוּקוֹ</p>

<p>רוֹבֵץ מְעֻקָּל כְּנָחָשׁ וּכְשָׂרָף בְּעִגּוּל גֶּחָלִים.</p>

<p>תְּכוּפוֹת בְּעוֹנַת הַחֹרֶף וּבְחֶשְׁכַת הַלַּיְלָה בָּרְחוֹבוֹת</p>

<p>נִרְאֶה הַפֶּחָם מְלֵא לַהַב שׁוֹפֵעַ מִסֶּדֶק וּבֶקַע,</p>

<p>הָיוּ מַאֲזִינִים עַל כּוּרוֹ לְקוֹל הַמַּפּוּחִים בְּנָשְׁבָם.</p>

<p>וְהָיוּ כִי עָמְדוּ מִנָּחוֹר וְנִיצוֹצוֹת גּוֹסְסִים בַּדֶּשֶׁן,</p>

<p>שָׂחֲקוּ מִטּוּב לֵב וְאָמְרוּ: הִנָּם מִזְדָּרְזִים לִבְרוֹחַ</p>
</blockquote>

<blockquote>
<p>תְּכוּפוֹת טָסוּ בַסְּתָו כַּנֶּשֶׁר גְּדָל אֵבֶר בְמַזְחֶלֶת<a href="#fn:4" id="fnref:4" title="see footnote" class="footnote"><sup>4</sup></a></p>
</blockquote>

<blockquote>
<p>יָרְדוּ בְמוֹרַד הַגִּבְעָה, נִשָּׂאִים עַד קְצֵה הָעֲרָבָה.</p>

<p>תְּכוּפוֹת טִפְּסוּ בַמְּגוּרָה עַד קִנֵּי בַעֲלֵי הַכָּנָף,</p>

<p>עֵינָם בּוֹחֶנֶת פֶּן תִּמְצָא אֶת אֶבֶן הַפְּלָאוֹת, יָבִיאוּ</p>

<br />
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcW1vIiwiZXhwIjpudWxsLCJwdXIiOiJibG9iX2lkIn19--bb885a363b0e74871b4472f5656976e9293c95ec/%D7%A7%D7%91%D7%95%D7%A6%D7%94%201%20%D7%AA%D7%9E%D7%95%D7%A0%D7%94%20(%D7%91%D7%A7%D7%95%D7%91%D7%A5%2018).png" alt="קבוצה 1 תמונה (בקובץ 18).png" />
<figcaption>קבוצה 1 תמונה (בקובץ 18).png</figcaption>
</figure>

<blockquote>
<br />
</blockquote>

<blockquote>
<p>סִיסִים מֵאַפְסֵי הַיָּם לְהַבְרִיא בָהּ עֵינֵי אֶפְרֹחִים,</p>

<p>אַשְׁרֵי הָאִישׁ אֲשֶׁר מָצָא אוֹתָהּ הָאֶבֶן בְּקַן סִיסִים!</p>

<p>וְיָמִים עָבְרוּ עַל יָמִים, וְהֵמָּה יְלָדִים כְּבָר אֵינָם;</p>

<p>הָיָה הוּא עֶלֶם אַמִּיץ, וּפָנָיו שׁוֹפְעִים כַּבֹּקֶר</p>

<p>שָׂשוֹן עַל פְּנֵי כָל הָאָרֶץ וּמְצָרְפִים מַעֲשֶׂה לְמַחֲשָׁבָה,</p>

<p>גָּדְלָה הִיא לְעַלְמָה וּלְבָבָהּ קַן תִּקְווֹת אִשָּׁה וַחֲלוֹמָהּ.</p>

<br />
</blockquote>

<h3 id="ii">II</h3>

<blockquote>
<br />
</blockquote>

<blockquote>
<p>שׁוּב בָּא הַסְּתָו, וְלֵילוֹתָיו הוֹלְכִים אֲרֻכִּים וְקָרִים,</p>

<p>וְשֶׁמֶשׁ יָגֵעַ כְּבָר נוֹטֶה וְנִכְנָס לְמַזַּל הָעַקְרָב,</p>

<p>נֶחְפְּזָה צִפּוֹר הַנּוֹד דֶּרֶךְ אֲוֵיר הָעוֹפֶרֶת</p>

<p>טָסוֹת מִשַּׁדְמוֹת הַצָּפוֹן אֶל אִיֵּי הַיָם בֵּין הַטְּרוֹפִּים.</p>

<p>נֶאֱסַף הַיְבוּל אֶל הָאָסָם, וְעִם סוּפוֹת מַרְחֶשְׁוָן הַזְּעוּמוֹת</p>

<p>נֶאֱבַק בַּיַּעַר הָעֵץ, כְּהֵאָבֵק יַעֲקֹב עִם מַלְאָךְ.</p>

<p>אוֹתוֹת חָשׁוּ עֲתִידוֹת לִימוֹת סְתָו קָר וּמְאֹד זוֹעֵם!</p>

<p>צָפוּ הַדְּבוֹרִים בְּרוּחַ נְבוּאָה לְמַלֵּא כַוַּרְתָּן</p>

<p>דְּבַשׁ עַל גְּדוֹתֵיהֶן, וְצַיָּדֵי שִׁבְטֵי הַהֹדִּים נִבְּאוּ</p>

<p>לְחֹרֶף שֶׁל קָרָה, כִּי כָּשָׂה עוֹר הַשּׁוּעָלִים הָשַׁתָּא.</p>

<p>כָּכָה תְּחִלַּת הַחֹרֶף. וְאַחֲרֶיהָ הוֹפִיעָה בַּהֲדָרָהּ</p>

<p>אוֹתָהּ תְּקוּפַת הַשָּׁנָה, לָהּ קֹרָא &#8220;קֵיץ כָּל הַקְּדוֹשִׁים&#8221;</p>

<p>בְּפִי הָאִכָּרִים, וְהָאֲוֵיר מָלֵא אוֹר חוֹלֵם וָקָסֶם.</p>

<p>נִמְתַּח הַכִּכָּר כִּבְיָמִים מִבְּרֵאשִׁית עוֹד רַעֲנָן זֶה נוֹלַד</p>

<p>מַעֲטֵה שָׁלוֹם עַל אֶרֶץ, וּלְבַב הָאוֹקְיָנוֹס הַפֶּרֶא</p>

<p>חָדַל מִזַּעֲפוֹ רָגַע, וּצְלִילִים הִצְטָרְפוּ לְהַרְמוֹנְיָה:</p>

<p>קוֹלוֹת יְלָדִים בְּשַׂחֲקָם וּקְרִיאוֹת הַגֶּבֶר בֶּחָצֵר,</p>

<p>מַשַּׁק כְּנָפַיִם בָּאֲוֵיר וְהֶגֶה הַיּוֹנִים בַּשֹּׁבֶךְ;</p>

<p>הָיוּ הַקּוֹלוֹת עֲמוּמִים וּכְלַחַשׁ אֲהָבִים; וְהַשֶּׁמֶשׁ</p>

<p>הִיא בִגְבוּרָתָהּ נִשְׁקֶפֶת מִבַּעַד אֵדֵי זָהָב מִסָּבִיב.</p>

<p>וְעָמְדוּ אִילָנֵי הַיַּעַר מַבְרִיקִים בִּרְסִיסֵי הַטְּלָלִים,</p>

<p>כֻּלָּם לוּטִים שִׂמְלוֹתָם אָמוּץ וְשָׁנִי וְכָתֹם,</p>

<p>כְּאוֹתוֹ הַתִּדְהָר שֶׁקִּשְּׁטוֹ הַפַּרְסִי צִבְעוֹנִין וּפְנִינִים,</p>

<p>שָׁבוּ וּפָרְחוּ מֵחָדָשׁ שַׁלְוָה וְשָׁלוֹם וְאַחֲוָה;</p>

<p>חָלְפוּ חֻמֵּי יוֹם יוֹם וְסִבְלוֹתָם, וּשְׁעַת בֵּין הַשְּׁמָשׁוֹת</p>

<p>תָּבִיא אֶת כּוֹכַב הָעֶרֶב שָׁמַיְמָה, וַעֲדָרִים לְרִפְתָּם</p>

<p>הָיוּ שָׁבִים צְפוּפִים, הוֹלְמִים הָאָרֶץ בְּפַרְסוֹתָם,</p>

<p>הָיוּ מְרִימִים נְחִירֵיהֶם, שׁוֹאֲפִים צִנַּת עֲרָבִים,</p>

<p>בְּרֹאשָׁם פָּרָתָהּ הַיָּפָה שֶׁל אֶבַנְגֶּ&#8217;לִינָה וְלָהּ פַּעֲמוֹן.</p>

<p>הִיא בְלֹבֶן שֵׂעָר מִתְגָּאָה, בַּפְּתִילִים הַיּוֹרְדִים מִצַּוָּאר</p>

<p>צָעֲדָה לְאִטָּהּ לָבֶטַח, כְּמַכִּירָה בְּחִבָּתוֹ שֶׁל אָדָם.</p>

<p>שָׁב גַּם הָרוֹעֶה עִם עֶדְרוֹ הַשּׁוֹרֵק מֵאַחַר שְׂפַת מָיִם,</p>

<p>אֲשֶׁר שָׁם מִרְעָם אָהָבוּ; וְאַחֲרָיו כַּלְבּוֹ הַשּׁוֹמֵר,</p>

<p>סַבְלָן צוֹעֵד בֶּהָדָר, מִתְגָּאֶה בְּעֶרְכּוֹ הַגָּדוֹל,</p>

<p>פּוֹנֶה אֶל יָמִין וְאֶל שְׂמֹאל, וְהוֹלֵךְ פּוֹסֵעַ בְּגָאוֹן,</p>

<p>מְנַפְנֵף בִּזְנָבוֹ הַשָּׂעִיר וְדוֹפֵק בִּרְחֵלִים מְפַגְּרוֹת,</p>

<p>הָיָה הַמּוֹשֵׁל בָּעֵדֶר כְּשֶׁיָּשַׁן הָרוֹעֶה, וּמָגֵן</p>

<p>בְּלֵילוֹת הַדְּמָמָה כְּבֹא צַעֲקָתָם שֶׁל זְאֵבִים מִיָּעַר.</p>

<p>בְּשָׁעָה מְאֻחֶרֶת עִם סַהַר שָׁבוּ קְרוֹנוֹת מֵאָחוּ</p>

<p>טְעוּנוֹת שַׁחַת מְלוּחָה וְרֵיחַ נִיחוֹחָהּ בָּא נוֹדֵף,</p>

<p>צָהֲלוּ סוּסִים בְּחֶדְוָה, טַל בִּשְׂעַר פַּרְסוֹתָם וְרַעֲמָתָם,</p>

<p>עָלָה בְרַק הָאֻכָּפִים עֲשׂוּיִים בָעֵץ עַל גַּבֵּיהֶם</p>

<p>בְּנֹגַהּ שְׁלַל צִבְעֵיהֶם וּגְדִילֵי אַרְגָמָן בָּם תְּלוּיִים,</p>

<p>כְּאוֹתָן תִּרְזוֹת הַוְּרָדִים הַכְּבֵדוֹת בַּפְּרָחִים בָּאָבִיב.</p>

<p>עָמְדוּ בְאֹרֶךְ אַפַּיִם הַפָּרוֹת וַעֲטִינוֹתֵיהֶן</p>

<p>בְּיַד מַחְלִיבוֹתֵיהֶן הִפְקִידוּ; וְזִרְמֵי הֶחָלָב נִתְקָלִים</p>

<p>בְדָלְיוֹת הַצִּלְצֵל, וְנוֹפְלִים טִפָּה טִפָּה לְסֵרוּגִין.</p>

<p>נַהַם בְּהֵמָה וּשְׂחוֹק, שׂחוֹק עֲלִיזִים בַּחֲלַל כָּל הֶחָצֵר.</p>

<p>עָנְתָה לוֹ בַת קוֹל בַּמְּגוּרָה; אַךְ קַל מְהֵרָה הָיְתָה הַדְּמָמָה.</p>

<p>נָתְנוּ צְרִיחָה מְשֻׁנָּה דַּלְתוֹת הַמְּגוּרָה הַכְּבֵדוֹת,</p>

<p>שָׁרְקוּ בְּרִיחֵי הַבַּרְזֶל, וְהַדְּמָמָה הָיְתָה מִסָּבִיב.</p>

<br />
</blockquote>

<blockquote>
<p>יָשַׁב הָאִכָּר בִּרְוָחָה עַל יַד הַקָּמִין רְחַב הַלּוֹעַ</p>

<p>בְּכִסֵּא אֲבוֹתָיו הַנּוֹשָׁן, מִסְתַּכֵּל בְתִימְרוֹת הֶעָשָׁן</p>

<p>פּוֹרְצוֹת וְנֶאֱבָקוֹת, כְּצָרִים בָּעִיר בִּשְׁעַת דְּלֵקָה, מֵאֲחוֹרָיו</p>

<p>צִלּוֹ עוֹשֶׂה הַעֲוָיוֹת עֲנָקִים מְשֻׁנּוֹת עַל גַבֵּי</p>

<p>כָּתְלֵי הַבַּיִת, וְהוֹלֵךְ וְאָפֵס בְּתוֹךְ הָאֲפֵלָה.</p>

<p>תַּבְנִית פַּרְצוּפִים חֲקוּקָה גַסּוֹת עַל מִסְעַד הַכִּסֵּא,</p>

<p>פּוֹעֲרִים פִּיהֶם בִּשְׂחוֹק לְנֹגַהּ הָאֵשׁ, וְהֶחְזִירוּ</p>

<p>טַסֵּי הַבְּדִיל אֶת הָאוֹר כְּהַחֲזִיר מָגִנִּים אוֹר שָׁמֶשׁ.</p>

<p>שָׁר לוֹ הַזָּקֵן מִפְּסוּקֵי דְזִמְרָא, מַנְגִּינוֹת חֲגָּאוֹת,</p>

<p>שִׁירִים שֶׁהָיוּ מוּשָׁרִים לְפָנִים בְּפִי כָל אֲבוֹתָיו,</p>

<p>כַּאֲשֶׁר שָׁרוּם בְּגַנֵּי נוֹרְמַנְדִּיָּה וְכַרְמֵי בֻּרְגֻּנְדִּיָה.</p>

<p>סְמוּכָה לְאָבִיהָ לְצִדּוֹ יָשְׁבָה אֶבַנְגֶּ&#8217;לִינָה בְּנֹעַם,</p>

<p>טָוְתָה הַפִּשְׁתָּה בִּשְׁבִיל הַפֶּלֶךְ הָעוֹמֵד בַּפִּנָּה,</p>
</blockquote>

<blockquote>
<p>יֵשׁ אֲשֶׁר נָדַם הַמִּדְרָךְ,<a href="#fn:5" id="fnref:5" title="see footnote" class="footnote"><sup>5</sup></a> הִרְגִּיעַ הַכִּרְכָּר הֶחָרוּץ</p>
</blockquote>

<blockquote>
<p>וְגַלְגַּל הוֹלֵךְ וּמְזַמְזֵם בְּזִמְזוּם חַדְגְּוָנִי כְנֵבֶל,</p>

<p>בָּא וּמִצְטָרֵף לְשִׁירַת הַזָּקֵן וּמְאַחֶה הַפְּסוּקִים</p>

<p>מָשָׁל לִפְסִיעוֹת הָעוֹלוֹת בְּבָתֵּי הַתְּפִלָּה אוֹ לְאִמְרֵי</p>

<p>כֹהֵן עַל יַד הַמִּזְבֵּחַ עִם הֶפְסֵק מַקְהֵלַת הַמְשׁוֹרְרִים,</p>

<p>כָּכָה עָלָה גַם קוֹל הַשָּׁעוֹן עִם הֶפְסֵק כָּל שִׁירָה.</p>

<br />
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcXFvIiwiZXhwIjpudWxsLCJwdXIiOiJibG9iX2lkIn19--b41747c158f68bfb5b19794591b42ac426d546f2/%D7%A7%D7%91%D7%95%D7%A6%D7%94%201%20%D7%AA%D7%9E%D7%95%D7%A0%D7%94%20(%D7%91%D7%A7%D7%95%D7%91%D7%A5%2023).png" alt="קבוצה 1 תמונה (בקובץ 23).png" />
<figcaption>קבוצה 1 תמונה (בקובץ 23).png</figcaption>
</figure>

<blockquote>
<br />
</blockquote>

<blockquote>
<p>הָיוּ כֹה יוֹשְׁבִים, וּפִתְאֹם עָלָה בְאָזְנֵיהֶם קוֹל צְעָדִים.</p>

<p>הִכִּיר בֶּנֶדִיקְטְ תֵּכֶף בְּנַעֲלֵי בַּסִיל הַמְסֻמָּרוֹת,</p>

<p>בְּהַלְמוּת לְבָבָהּ הִכִּירָה אֶבַנְגֶּ&#8217;לִינָה אֶת מְלַוֵּהוּ,</p>

<p>נִתְּרָה כַּף מַנְעוּל הָעֵץ, סָבְבָה הַדֶּלֶת עַל צִירָהּ.</p>

<p>&#8220;בְּרוּכִים הַבָּאִים!&#8221; כֵּן קִדְּמָם הָאִכָּר בְּפָתְחָם הַדָּלֶת.</p>

<p>&quot;בָּרוּךְ בּוֹאֲךָ, בַּסִיל, שְׁבָה עַל מְקוֹמְךָ עַל סַפְסָל</p>

<p>סָמוּךְ לִשְׂפַת הַקָּמִין, כִּי שָׁמוּר אַךְ לְךָ הוּא לְעוֹלָם.</p>

<p>קְחוּ לָכֶם אִישׁ אִישׁ מִקְטַרְתּוֹ מֵעַל הַכַּרְכֹּב וְהַטַּבַּק.</p>

<p>לְעוֹלָם אֵינְךָ מַה שֶּׁיֶּשְׁךָ אֶלָּא מִתּוֹךְ עַנְנֵי טַבַּק</p>

<p>אוֹ לְיַד הַסַּדָּן! פָּנֶיךָ הַנּוֹחִים לַבְּרִיוֹת מוֹפִיעִים</p>

<p>צְהֻבִּים כִּפְנֵי הַיָּרֵחַ בַּקָּצִיר בֵּין אֵדֵי הַבִּצוֹת&quot;.</p>

<p>חִיֵּךְ הַנַּפָּח בַּסִיל מִתּוֹךְ נַחַת רוּחַ וְתָפַס</p>

<p>מְקוֹמוֹ שֶׁל תָּמִיד כְּמִנְהָגוֹ עַל יַד הַכִּירַיִם, וַיַּעַן:</p>

<p>&quot;בֶּלֶפוֹנְטֵין, לְעוֹלָם פְּסוּקְךָ בְּפִיךָ וְחִדּוּדְךָ,</p>

<p>לִבְּךָ עָלֶיךָ אַךְ טוֹב, וּלְעוֹלָם, גַּם בָּהּ בְּשָׁעָה</p>

<p>אֲשֶׁר לֵב אַחֵר יָחוּשׁ עֲתִידוֹת לֹא טוֹבוֹת וְרָעוֹת.</p>

<p>מְאֻשָּׁר אַתָּה, וּכְאִלּוּ מָצָאתָ יוֹם יוֹם פַּרְסַת בַּרְזֶל&quot;.</p>

<p>שָׁתַק לְרֶגַע בּוֹ נָתְנָה אֶבַנְגֶּ&#8217;לִינָה לוֹ אֶת מִקְטַרְתּוֹ,</p>

<p>נָתַן עָלֶיהָ גֶחָלֶת, וְהִמְשִׁיךְ לְאִטּוֹ אֶת דְּבָרָיו:</p>

<p>&quot;הִנֵּה זֶה יָמִים אַרְבָּעָה אֳנִיּוֹת הָאַנְגְּלִים עַל עָגְנָן</p>

<p>נְחִתּוֹת בִּמְבוֹא גַסְפֵּירוֹ, מְכוֹנְנוֹת עָלֵינוּ תּוֹתְחֵיהֶן,</p>

<p>אֵין אִישׁ יוֹדֵעַ מַה חֶפְצָן, וְגַם בָּא הַצַּו לְהִתְאַסֵּף</p>

<p>מָחָר בְּבֵית תְּפִלָּתֵנוּ, וְשָׁם גַּם יִשָּׁמַע דְּבַר מֶלֶךְ –</p>

<p>חֻקָּה לָאָרֶץ; אֲהָהּ, כִּי בֵּינָתַיִם הֲלֹא אַךְ יֶחֶרְדוּ</p>

<p>לֶב כָּל הָעָם וּמִקָּצֶה, כִּי רָעָה נֶגֶד פָּנֵינוּ!&quot;</p>

<p>הֵשִׁיב אֲמָרָיו הָאִכָּר: &quot;וְאוּלַי אַךְ עִנְיַן יְדִידוּת</p>

<p>הֵבִיא אוֹתָן לְכַאן, וְאוּלַי יְבוּל אַנְגְּלִי אָבָד,</p>

<p>הָיְתָה בוֹ יַד הַשָּׁרָב אוֹ גְשָׁמִים בְּלֹא עִתָּם לְכַלּוֹתוֹ,</p>

<p>לַאֲסָמֵינוּ יְשַׂבֵּרוּ, שֶׁבֶר לַטָּף וְלַבְּהֵמָה&quot;.</p>

<p>– &quot;לֹא כֵן יְדַמּוּ בַּכְּפָר, עָנָה לוֹ בְחֻמּוֹ הַנַּפָּח,</p>

<p>נִעֲנַע בְּרֹאשׁוֹ אוֹת פִּקְפּוּק, נֶאֱנַח, הוֹסִיף ודִבֵּר:</p>

<p>&quot;לוּאֶסְבּוּרְגְּ עוֹד לֹא שָׁכַחְנוּ, גַּם בּוֹ־סֶז&#8217;וּר גַּם פּוֹרְטְ־רוֹיַל;</p>

<p>רַבִּים כְּבָר נָסוּ הַיַּעֲרָה, וְשָׁם בְּמַחֲבֹאוֹת הָחְבָּאוּ,</p>

<p>מְחַכִּים מִתּוֹךְ קֹצֶר רוּחַ לַחֲדָשׁוֹת מָחָר תִּצְמַחְנָה.</p>

<p>לֻקַּח מִמֶּנּוּ הַנֶּשֶׁק וְכַל אֲשֶׁר דְּמוּתוֹ כְּלִי לָחֶם.</p>

<p>נוֹתְרוּ מַקַּבְתּוֹ שֶׁל נַפָּח וְחֶרְמֵשׁ הַקּוֹצְרִים לְבַדָּם&quot;.</p>

<p>עָנָה לוֹ מִתּוֹךְ חִיּוּךְ הָאִכָּר הַנּוֹחַ לַבְּרִיּוֹת:</p>

<p>&quot;בֶּטַח נֵשְׁבָה בְּאֵין נֶשֶׁק בְּתוֹךְ עֲדָרִים וְשָׂדוֹת,</p>

<p>בֶּטַח בַּכִּכָּר בֶּן שֶׁקֶט וּמָגֵן לָנוּ אוֹקְיָנוֹס</p>

<p>גַּם מִשֶּׁהָיוּ בְטוּחִים הָאָבוֹת בַמְּצוּדוֹת בַּמָּצוֹר.</p>

<p>רָעָה אַל תִּירָא, יְדִידִי; אַל תָּעִיב הַלַּיְלָה כָל דְּאָגָה</p>

<p>אוֹתוֹ הַבַּיִת וְהָאָח, כִּי תְנָאִים הַיּוֹם לְבָנֵינוּ.</p>

<p>נָכוֹן הַבַּיִת וְהָאָסָם, בַּחוּרֵי הַכְּפָר הָעַלִּיזִים</p>

<p>יָפֶה בָנוּהוּ וְחָזָק, וְסָבִיב לוֹ עִבְּדוּ הַקַּרְקַע,</p>

<p>מִלְאוּ הֶאָסָם הַשַּׁחַת וְהַבַּיִת מַכֹּלֶת דֵּי שָׁנָה,</p>

<p>תֵּכֶף יָבֹא לֶבְּלַן הוּא וּנְיָרוֹתָיו וְקוֹלְמָסוֹ.</p>

<p>אֵיכָה לֹא יָגִיל לִבֵּנוּ וְלֹא נִשְׂמַח בְּשִׂמְחַת בָּנֵינוּ?&quot;</p>

<p>עָמְדָה אֶבַנְגֶּ&#8217;לִינָה לְיַד הַחַלּוֹן וְכַפָּהּ בְּיַד יְדִידָהּ,</p>

<p>אָדְמוּ פָנֶיהָ בְּדַבֵּר אָבִיהָ אֶת כָּל אֲשֶׁר דִּבֵּר.</p>

<p>הוּא עַל לְשׁוֹנוֹ מִלָּתוֹ – וְהִנֵּה בָּא הַנּוֹטַרְיָן.</p>

<br />
</blockquote>

<h3 id="iii">III</h3>

<blockquote>
<br />
</blockquote>

<blockquote>
<p>כְּמַרְאֵה הַמָּשׁוֹט הַנִּתְקָל בְּמֵי הָאוֹקְיָנוֹס, כֵּן מַרְאֵה</p>

<p>פְנֵי הַנּוֹטַרְיָן, כְּבָר כָּפוּף מִזִּקְנָה, אֲבָל לֹא הָשְׁבַּר,</p>

<p>קְוֻצּוֹת צְהַבְהַבּוֹת כִּקְוֻצּוֹת הָאֹרֶז הָרַךְ לוֹ, וּתְלוּיוֹת</p>

<p>יוֹרְדוֹת עַל כְּתֵפָיו, וּמִצְחוֹ גָבוֹהַּ, וּמִשְׁקְפֵי קֶרֶן</p>

<p>יוֹשְׁבוֹת עַל אַפּוֹ מְרֻכָּב, וְחָכְמָה מְאִירָה אֶת פָּנָיו.</p>

<p>עֶשְׂרִים בָּנִים לוֹ יֻלְּדוּ וּנְכָדָיו יוֹתֵר מִמֵּאָה,</p>

<p>רוֹכְבִים עַל בִּרְכָּיו בְּנֵי בָנִים מַאֲזִינִים לְהַלְמוּת שְׁעוֹן כִּיסוֹ.</p>

<p>שָׁנִים אַרְבַּע שְׁנוֹת שִׁבְיוֹ רָאָה גַם עֳנִי גַם מָצוֹק</p>

<p>בְּאַחַת הַמְּצוּדוֹת בְּצָרְפַת, כִּי נֶחְשַׁב עַל אוֹהֲבֵי אַנְגְּלִים.</p>

<p>עַתָּה הָיָה כְבָר מָתוּן, אַךְ רָחוֹק מִתְּכָכִים וְעָרְמָה,</p>

<p>לִבּוֹ מָלֵא חָכְמָה, אִישׁ פָּשׁוּט וְאֶרֶךְ אַפָּיִם,</p>

<p>חָבִיב עַל כָּל בְּנֵי עַמּוֹ, וּבְיוֹתֵר עַל כָּל הַפְּעוּטִים.</p>

<p>הָיָה מְסַפֵּר לָהֶם מַעֲשֶׂה בִזְאֵבִים בַּיָּעַר,</p>

<p>מַעֲשֶׂה בְאֶצְבָּעִים הַבָּאִים לְהַשְׁקוֹת הַסּוּסִים בַּלַּיְלָה,</p>

<p>מַעֲשֶׂה בְלִילִית, בְּרוּחַ שֶׁל יַלְדָּה וְשֵׁם לָהּ לֹא קֹרָא,</p>

<p>מֵתָה וְנִדּוֹנָה לָנוּעַ עַל חַדְרֵי יְלָדִים יְשֵׁנִים;</p>

<p>אֵיךְ שֶׁמְּסַפְּרִים הַשְּׁוָרִים בְּעַרְבֵי &#8220;לֵיל נִיטְלְ&#8221; בְּרִפְתָּם,</p>

<p>כֵּיצַד מְרַפְּאִים קַדַּחַת בִּשְׂמָמִית חֲבוּשָׁה בְּזַג אֱגוֹז,</p>

<p>כַּמָּה כֹּחוֹת טְמִירִין בְּאַרְבַּעַת עֲלֵי אַסְפֶּסֶת</p>

<p>וְכַמָּה וְכַמָּה אַגָּדוֹת מֵחַיֵּי הַכְּפָר וְכַדּוֹמֶה.</p>

<p>קָם הַנַּפָּח בַּסִיל מִמּוֹשָׁבוֹ עַל יַד הַכִּירָיִם,</p>

<p>חָבַט מִקְטַרְתּוֹ לְדַשְּׁנָהּ, פָּשַׁט יְמִינוֹ וַיַּעַן:</p>

<p>&quot;אָבִי לֶבְּלָן, הֲלֹא וַדַּאי שָׁמַעְתָּ הָרִנָּה בַּחַוָּה,</p>

<p>אוּלַי תְּסַפֵּר חֲדָשׁוֹת עַל דְּבַר הָאֳנִיּוֹת בַּנָּמָל?&quot;</p>

<p>עָנָה לוֹ בָּעֲנָוָה נוֹטַרְיַן הַקְּהִלָּה וַיֹּאמַר:</p>

<p>&quot;רַבִּים הֲבָלִים שָׁמַעְתִּי, וְחָכְמָה בְּכָל זֹאת לֹא הוֹסַפְתִּי.</p>

<p>מַה מְּגַמָּתָם לֹא אֵיטִיב לָדַעַת מִיֶּתֶר הַבְּרִיּוֹת,</p>

<p>אֶפֶס אֵינֶנִּי מֵאֵלֶּה הֶחָשִׁים כִּי רָעָה יָזֹמּוּ.</p>

<p>שָׁלוֹם לָנוּ עִמָּהֶם, וְלָמָּה זֶה לָנוּ יָרֵעוּ?&quot;</p>

<p>– &quot;הָאֱלֹהִים! אָז הֵרִיעַ הַנַּפָּח הָרַתְחָן בְּמִקְצָת,</p>

<p>אָטוּ לְעוֹלָם יָרַדְנוּ לְעֻמְקָם שֶׁל &#8220;לָמָּה&#8221; וְ&#8220;כֵיצַד&#8221;?</p>

<p>יוֹם לְיוֹם דַּעַת יְחַוֶּה: כֹּחוֹ – זֶה צִדְקוֹ שֶׁל אַלִּים&quot;.</p>

<p>אֶפֶס לֹא שָׁעָה אֶל רִתְחוֹ נוֹטַרְיַן הַקְּהִלָּה, וַיַּעַן:</p>

<p>&quot;כָּל הָאָדָם רָשָׁע, אֱלֹהִים הוּא הַצַּדִּיק, וּלְעוֹלָם</p>

<p>יִגְבַּר הַצֶּדֶק סוֹף סוֹף; וּזְכוּרַנִי בְמַעֲשֶׂה, וְאָנֹכִי</p>

<p>שָׁבוּי בְּפוֹרְטְ־רוֹיַל בַּמְּצוּדָה, וְהָיְתָה הִיא נֶחָמָתִי&quot;.</p>

<p>(הָיָה סִפּוּרוֹ הֶחָבִיב לַזָּקֵן, וְחָזַר וְסִפְּרוֹ</p>

<p>בְּאָזְנֵי הַשְּׁכֵנִים כְּשֶׁהָיוּ מַלִּינִים עַל עָוֶל שֶׁנַּעֲשָׂה).</p>

<p>הָיָה לְפָנִים בְּעִיר אַחַת – וְאֵינֶנִּי נִזְכָּר אֵיךְ נִקְרֵאת –</p>

<p>עַמּוּד שֶׁל בְּרוֹנְזָה, וּנְתוּנָה עָלָיו אַנְדַּרְטָא– דְּמוּת צֶדֶק:</p>

<p>עָמְדָה בְּאֶמְצַע הַכִּכָּר וּמֹאזְנֵי הַצֶּדֶק בִּשְׂמֹאלָהּ,</p>

<p>חֶרֶב בִּימִינָהּ, כְּסֵמֶל: אַךְ צֶדֶק יִמְשׁוֹל בְּחֻקֵּי</p>

<p>אוֹתָהּ הָאָרֶץ וּמְתִים בָּהּ, בִּלְבַב אִישׁ וָאִישׁ וְעַם הָאָרֶץ,</p>

<p>בָּאוּ צִפֳּרִים וְקִנְנוּ בְּתוֹךְ כַּפּוֹת אוֹתָן מֹאזְנַיִם,</p>

<p>וְאֵימַת חֶרֶב מַבְרֶקֶת בְּאוֹר שֶׁמֶשׁ עֲלֵיהֶן לֹא הָיְתָה.</p>

<p>אוּלָם בִּרְבוֹת הַיָּמִים נִשְׁחֲתוּ חֻקֵּי הָאָרֶץ,</p>

<p>מִשְׂפָּח תַּחַת הַמִּשְׁפָּט, חַלָּשִׁים נִתְּנוּ בְּיַד עַזִּים</p>

<p>בְּאֶגְרוֹף בַּרְזֶל יָשׂרוּ, וְקָרָה וְנִפְקְדוּ פְנִינִים</p>

<p>בְּאַרְמוֹן אַחַד הַשָּׂרִים, וְחָשְׁדוּ עַל אוֹתָהּ גְּנֵבָה</p>

<p>בְּאַחַת רִיבָה יְתוֹמָה, הַשִּׁפְחָה בְּאוֹתוֹ הַבָּיִת,</p>

<p>יָצָא גְזַר דִּינָהּ וְנִדּוֹנָה לַעֲלוֹת עַל גַּבֵּי הַגַּרְדּוֹם.</p>

<p>וְעָלְתָה בְרוּחַ שְׁקֵטָה לְרַגְלֵי אַנְדַּרְטָא שֶׁל צֶדֶק.</p>

<p>אֶפֶס אַךְ עָלְתָה נִשְׁמָתָהּ בְּתֹם אֶל אָבִיהָ בַשָּׁמָיִם,</p>

<p>וְהִנֵּה קָמָה סְעָרָה בָּעִיר, וַיְנַפְּצוּ הָרְעָמִים</p>

<p>אוֹתָהּ אַנְדַּרְטָא שֶׁל בְּרוֹנְזָה, וְקָרְעוּ בְשִׁצְפָּם מִשְּׂמֹאלָהּ</p>

<p>מֹאזְנֵי הַצֶּדֶק וּזְרָקוּם עַל פְּנֵי הַמַּרְצֶפֶת לָאָרֶץ.</p>

<p>בְּאַחַת כַּף שֶׁל מֹאזְנַיִם וּבְקַן אֶחָד קִפּוֹז אָז מָצְאוּ</p>

<p>שֵׁרַת הַפְּנִינִים הַשּׂוּמָה בַּטִּיט, אֲשֶׁר שִׁמֵּשׁ כְּתָלָיו&quot;.</p>

<p>הֶחֱשָׁה הַנַּפָּח, וְאִם כִּי לֹא מָצָא כָּל רְאָיָה בַּמַּעֲשֶׂה</p>

<p>עָמַד כָּאָדָם הָרוֹצֶה לְדַבֵּר וּבְפִיו מִלִּים אָיִן.</p>

<p>קָפְאוּ כָּל רַעֲיוֹנָיו עַל פָּנָיו לְקַוִּים, כְּאוֹתָם</p>

<p>קַוֵּי הַפְּלָאוֹת הַנִּהְיִים עַל שִׁמְשׁוֹת הַחַלּוֹן בַּחֹרֶף.</p>

<br />
</blockquote>

<blockquote>
<p>בָּאָה אֶבַנְגֶּ&#8217;לִינָה, הִדְלִיקָה מְנוֹרָה עַל שֻׁלְחָן,</p>

<p>מִלְאָה אֶת קִתּוֹן הַבְּדִיל עַד שְׂפוֹתָיו הַשֵּׁכָר הַכָּתֹם</p>

<p>עָשׂוּ בְּבֵיתָם בְּעַצְמָם, וְנוֹדַע לְשֶׁבַח בְּכָל גְּרַן־פְּרֶה.</p>

<p>הוֹצִיא אֲזַי הַנּוֹטַרְיָן מִכִּיסוֹ נְיָר וּמִדְיֶוֶת,</p>

<p>רָשַׁם בְּיָדוֹ הַחֲזָקָה אֶת שֵׁם שְׁנֵי הַצְּדָדִים וְיוֹם חָל בּוֹ</p>

<p>יוֹם הָאֵרוּסִין, וּמִכְסַת הַנֵּדֶה: הַצֹּאן וְהַבָּקָר;</p>

<p>דָּבָר דָּבָר עַל אָפְנוֹ כַּדָּת וְכַדִּין וְכַמִּנְהָג.</p>

<p>חָתַם בְּחֹתֶמֶת הַשְּׂרָרָה – וְהוֹפִיעָה כְשֶׁמֶשׁ בַּזָּוִית.</p>

<p>הוֹצִיא הָאִכָּר מִכִּיסוֹ וְזָרַק עַל גַּבֵּי הַשֻּׁלְחָן</p>

<p>שְׂכַר אוֹתוֹ זָקֵן –פִּי שְׁלוֹשָׁה –בִּכְתָרִים שֶׁל כֶּסֶף מוּצָקִים</p>

<p>קָם וַיִּתְיַצֵּב הַזָּקֵן וּבֵרַךְ חָתָן וְכַלָּה,</p>

<p>הֵנִיף לְמַעְלָה אֶת קִתּוֹן הַשֵּׁכָר וְשָׁתָה לִשְׁלוֹמָם.</p>

<p>מָחָה אֵת פִּיו אֶת הַקֶּצֶף, הִשְׁתַּחֲוָה בְכָבוֹד וְיָצָא.</p>

<p>וְנִשְׁאֲרוּ יוֹשְׁבִים עַל יַד הַקָּמִין וּשְׁקוּעִים בְּמַחֲשָׁבוֹת,</p>

<p>עַד שֶׁהֵבִיאָה הַנַּעֲרָה אֶת לוּחַ־הַשְׂחוֹק מִן הַזָּוִית.</p>

<p>תֵּכֶף הֵחֵלּוּ בַשְּׂחוֹק. וּשְׁנַיִם הַזְּקֵנִים מְאֹד נֶהֱנִים,</p>

<p>שׂוֹחֲקִים עַל כָּל טַכְסִיס חָרִיף, עַל מַהֲלָךָ אִם לֹא הִצְלִיחַ,</p>

<p>שָׂחֲקוּ עֵת נֶעֱטַר הָאֶחָד אוֹ שׁוּרַת הַמֶּלֶךְ הָבְקָעָה.</p>

<p>אַךְ בִּשְׁקַעֲרוּרִית הַחַלּוֹן יָשְׁבוּ שְׁנֵי הַנֶּאֱהָבִים</p>

<p>שָׁם בְּאֹפֶל הַדִּמְדּוּמִים, מְשׂוֹחֲחִים מִסְתַּכְּלִים בְּאוֹר סַהַר</p>

<p>עוֹלֶה עַל פְּנֵי הָאֲגָם וְעַל אֵדֵי הַכָּר הַמַּכְסִיפִים.</p>

<p>חָרֶשׁ אִישׁ עַל יַד אָחִיו עַל פְּנֵי כָּל מֶרְחֲבֵי רָקִיעַ</p>

<p>פָּרְחוּ כוֹכָבִים בִּנְעִימוּת הֵם פִּרְחֵי זִכְרִינִי לַשְּׂרָפִים.</p>

<br />
</blockquote>

<blockquote>
<p>כָּכָה חָלַף הָעֶרֶב, וְהִכְרִיז פַּעֲמוֹן הַמִּגְדָּל</p>

<p>עַל הַמַּרְגּוֹעַ, הִגִּיעָה הַשָּׁעָה הַתְּשִׁיעִית, וְתֵכֶף</p>

<p>קָמוּ הָאוֹרְחִים וְהָלְכוּ, הָיְתָה הַדְּמָמָה בַבָּיִת.</p>

<p>כַּמָּה וְכַמָּה בְרָכוֹת: &#8220;הֲיִי שָׁלוֹם&#8221; &#8220;וְעַרְבָּא לָךְ טָבָא&#8221;</p>

<p>צִלְצְלוּ בְּלֵב אֶבַנְגֶּ&#8217;לִינָה מִלְאוּהָ שָׂשׂוֹן וְשִׂמְחָה.</p>

<p>יָרְדָה וְכִסְּתָה עַל פְּנֵי הַגֶּחָלִים הַיּוֹקְדוֹת בַּכִּירָה,</p>

<p>צָלְלוּ וְנֶאֶלְמוּ פְסִיעוֹת הָאִכָּר עַל מַעֲלוֹת אַלּוֹנִים</p>

<p>תֵּכֶף בָּאוּ אַחֲרֵיהֶן חֶרֶשׁ גַּם צַעֲדֵי הַנַּעֲרָה.</p>

<p>חָלַף בְּדֶרֶךְ הַמַּעֲלוֹת אוֹר נֹגַהּ אֶל חֶשְׁכַת הַלַּיְלָה,</p>

<p>אֲבָל אוֹרִים פָּנֶיהָ הֵאִירוּ מֵאוֹרוֹ שֶׁל פַּנָּס;</p>

<p>חֶרֶשׁ עָבְרָה בָּאוּלָם, אֶל עֲלִיָּתָה נִכְנָסָה,</p>

<p>חַדְרָהּ פָּשׁוּט וּמְקֻשָּׁט וִילוֹנִים לְבָנִים, מֶלְתָּחָה</p>

<p>גְבוֹהָה וּרְחָבָה וּמְלֵאָה גִלּוּמֵי הַבַּד וְהַצֶּמֶר,</p>

<p>יְדֵי אֶבַנְגֶּ&#8217;לִינָה הֵכִינוּ, נְתוּנִים בְּסֵדֶר עַל דַּפִּים.</p>

<p>יָקַר הַנֵּדֶה הַלָּז אִתָּהּ תָּבִיא לְבֵית אִישָׁהּ</p>

<p>מִנִּי כָל עֶדְרֵי הַצֹּאן, – אוֹת נֶאֱמָן לְאֵשֶׁת הֶחָיִל.</p>

<p>תֵּכֶף כִּבְּתָה הַמְּנוֹרָה, כִּי אוֹר הַיָּרֵחַ הַנָּעִים</p>

<p>חָדַר דֶּרֶךְ הַחַלּוֹנוֹת לְהָאִיר הֶחָדֶר; וְחָרַד</p>

<p>לֶב אֶבַנְגֶּ&#8217;לִינָה לִקְסָמָיו – כְּרֶטֶט גַלֵּי אוֹקְיָנוֹס.</p>

<p>וְיָפְתָה הַנַּעֲרָה מְאֹד בְּשָׁעָה זוֹ בְּעָמְדָהּ יְחֵפָה:</p>

<p>צַחוֹת רַגְלֶיהָ מִשָּׁלֶג, עַל רִצְפַּת הַחֶדֶר הָאוֹרָה.</p>

<p>אֶפֶס לֹא עָלָה עַל דַּעְתָּהּ, כִּי שָׁם בֵּין הָעֵצִים בַּגִּנָּה</p>

<p>עוֹמֵד אֲהוּבָהּ מִסְתַּכֵּל בְּצִלָּהּ שֶׁלָּהּ וּבַמְּנוֹרָה.</p>

<p>אוּלָם נִזְכְּרָה גַם בּוֹ וְיֵשׁ אֲשֶׁר עָבַר עַל נַפְשָׁהּ</p>

<p>רֶגֶשׁ שֶׁל תּוּגָה חוֹלֶפֶת, כְּעָבִים מְצִלִּים פְּנֵי רִצְפָּה</p>

<p>בְּלֵילוֹת יָרֵחַ בְּהִירִים מְעִיבִים הַחֶדֶר לְרָגַע.</p>

<p>וּכְשֶׁהִבִּיטָה בַחַלּוֹן רָאֲתָה סַהַר בָּא בָהִיר,</p>

<p>יוֹצֵא מִתּוֹךְ עַב הֶעָנָן וְכוֹכָב קָטָן חָשׁ אַחֲרָיו,</p>

<p>דּוֹמִים לְהָגָר וְיִשְׁמָעֵאל בְּצֵאתָם מֵאֹהֶל אַבְרָהָם.</p>

<br />
</blockquote>

<h3 id="iv">IV</h3>

<blockquote>
<br />
</blockquote>

<blockquote>
<p>בְּנֹעַם זָרַח הַשֶּׁמֶשׁ לְמָחֳרַת הַיּוֹם עַל פְּנֵי גְּרַן־פְּרֶה</p>

<p>מָלֵא נֹעַם הוֹפִיעַ גַּם נְמַל מִינַס בָּאֲוֵיר</p>

<p>וְכָל הָאֳנִיּוֹת וְצִלֵּיהֶן הַנָּעוֹת עֲלֵי עָגְנֵיהֶן.</p>

<p>חַיֵּי הַכְּפָר כְּבָר נֵעוֹרוּ, עֲמַל יוֹם יוֹם רוֹעֵשׁ וְסוֹאֵן</p>

<p>הִכָּה בְמֵאוֹת יָדַיִם עַל פִּתְחֵי הַבֹּקֶר הַמָּזְהָב</p>

<p>וְכָל הָאִכָּרִים מִסָּבִיב אֲשֶׁר בְּאַקַדְיָה, בַּחַוּוֹת</p>

<p>אֲשֶׁר בַּצְּרִיפִים הַשְּׁכֵנִים, בָּאוּ בְּבִגְדֵי שַׁבַּתָּם,</p>

<p>יַעַן פְּרִישׂוֹת שֶׁל שָׁלוֹם, שְׂחוֹק בְּנֵי הַנְּעוּרִים, מַהֲתַלּוֹת</p>

<p>צִלְצְלוּ בָאֲוֵיר הָעַלִּיז וְעָלַז עוֹד יוֹתֵר; בַּכָּרִים</p>

<p>חַסְרֵי כָּל נָתִיב מִלְּבַד עִקְבוֹת אוֹפַנִּים בֶּחָצִיר</p>

<p>קְבוּצוֹת קְבוּצוֹת הוֹפִיעוּ הִתְלַכְּדוּ, אוֹ עָבָרוּ.</p>

<p>הַרְבֵּה קֹדֶם צָהֳרַיִם הִשְׁתַּתְּקוּ כָּל קוֹלוֹת עֲבוֹדָה,</p>

<p>נִמְלְאוּ רְחוֹבוֹת עַם שׁוֹקֵק וּקְבוּצוֹת הוֹמִיּוֹת עַל פְּתָחִים</p>

<p>יָשְׁבוּ בְּחֻמּוֹ שֶׁל שֶׁמֶשׁ עַלִּיזִים מְשׂוֹחֲחִים יַחְדָּו.</p>

<p>הָיָה כָל בַּיִת אַכְסַנְיָה מַסְבִּירָה פָנֶיהָ לָאוֹרְחִים,</p>

<p>יַעַן כֵּן דֶּרֶךְ הָעָם בָּהּ, וּכְשֶׁבֶת אַחִים גַּם יָחַד,</p>

<p>הַכֹּל הָיָה בְשֻׁתָּפוּת, קִנְיַן הַכְּלָל קִנְיַן אֶחָד.</p>

<p>אֶפֶס בְּבֵית בֶּנֶדִיקְטְ רָבְתָה הַתְּכוּנָה בְּיוֹתֵר,</p>

<p>יַעַן כִּי אֶבַנְגֶּ&#8217;לִינָה עוֹמֶדֶת בְּקֶרֶב הָאוֹרְחִים,</p>

<p>בַּת שְׂחוֹק עַל מְלֹא כָל פָּנֶיהָ וְדִבְרֵי שָׁלוֹם וְחֶדְוָה</p>

<p>עַל שִׂפְתוֹתֶיהָ הַיָּפוֹת, וּבְרוּכָה הַכּוֹס שֶׁהִגִּישָׁה,</p>

<p>תַּחַת כִּפַּת שָׁמַיִם וּבְרֵיחַ נִיחֹחַ הַגִּנָּה</p>

<p>נְטוּלַת פְּרִי זְהָבָהּ שָׁם יָשְׁבוּ וְעָרְכוּ הַשֻּׁלְחָן לַסְּעוּדָה</p>

<p>יָשְׁבוּ בְצֵל קוֹרַת הָאוּלָם נוֹטַרְיַן הַקָּהָל וְהַכֹּמֶר,</p>

<p>יָשַׁב גַּם בֶּנֶדִיקְטְ וְרֵעוֹ בַּסִיל הוּא הַנַּפָּח.</p>
</blockquote>

<blockquote>
<p>אֶפֶס לֹא רָחוֹק מֵהֶם עַל יַד הַכַּוָּרוֹת וְהַמֶּמֶל<a href="#fn:6" id="fnref:6" title="see footnote" class="footnote"><sup>6</sup></a></p>
</blockquote>

<blockquote>
<p>יָשַׁב לוֹ מִיכְלְ הַכַּנָּר וְלָהֲטוּ מִקְטָרְנוֹ<a href="#fn:7" id="fnref:7" title="see footnote" class="footnote"><sup>7</sup></a> וְנַפְשׁוֹ</p>
</blockquote>

<blockquote>
<p>הָיוּ צִלְלֵי הֶעָלִים וְהָאוֹרוֹת בָּאִים חֲלִיפוֹת</p>

<p>לִשְׂחוֹק עַל שֶׁלֶג קְוֻצּוֹתָיו, וּפָנָיו עַלִּיזִים וְלוֹהֲטִים.</p>

<p>כְּאוֹתָהּ גַּחֶלֶת אַךְ חַיָּה, כִּי נֻפַּח מִמֶּנָּהּ הָאֵפֶר.</p>

<p>הָיָה שָׁר בְשָׂשׂוֹן, וּמְצָרֵף אֶת קוֹלוֹ לַכִּנּוֹר הָרוֹעֵד:</p>
</blockquote>

<blockquote>
<p>Tout les bourgeois de Charter</p>
</blockquote>

<blockquote>
<p>וְאֵת Le corillon de Dunquerque</p>
</blockquote>

<blockquote>
<p>לֵאמוֹר &#8220;כָּל יוֹשְׁבֵי עִיר שַׁרְטֶר&#8221; וְ&#8220;הַפַּעֲמוֹנִים בְּדוֹנְקֶרְקְ&#8221;</p>

<p>מַכִּישׁ בְּנַעֲלֵי עֵצוֹ זֶה בָּזֶה בְּמִשְׁקַל הַנְּגִינָה.</p>

<p>בְּשִׂמְחָה וְשָׂשׂוֹן הִסְתּוֹבְבוּ הַיּוֹצְאִים בִמְחוֹלוֹת עַלִּיזִים</p>

<p>תַּחַת הָעֵצִים בַּגִּנָּה בַּנְּתִיבָה הַפּוֹנָה לַכָּרִים,</p>

<p>זְקֵנִים וּנְעָרִים גַּם יָחַד וִילָדִים מִתְלַבְּטִים בֵּינֵיהֶם.</p>

<p>אוּלָם בַּת בֶּנֶדִיקְטְ – הַיָּפָה בִּבְנוֹת כָּל הַחַוָּה,</p>

<p>בְּנוֹ שֶׁל הַנַּפָּח בַּסִיל –גַּבְרִיאֵל – הַנֶּחְמָד בַּבָּנִים.</p>

<br />
</blockquote>

<blockquote>
<p>כָּכָה עָבַר הַבֹּקֶר. וּפִתְאוֹם נִשְׁמַע קוֹל צִלְצוּל</p>

<p>פַּעֲמוֹן הַמִּגְדָל הָרָם וְרַעַם הַטַּמְבּוּר בַּכָּרִים.</p>

<p>נִמְלָא הַבַּיִת הַגְּבָרִים, מִחוּץ לוֹ נִקְבְּצוּ הַנָּשִׁים</p>

<p>עָמְדוּ לְיַד מַצְּבוֹת הָאֶבֶן, וְעָנְדוּ עֲטָרוֹת לָאָבֶן:</p>
</blockquote>

<blockquote>
<p>עֲלֵי הַחֹרֶף וְ&#8220;אַלְמוּתְיָה&#8221;<a href="#fn:8" id="fnref:8" title="see footnote" class="footnote"><sup>8</sup></a> זֶה אַךְ נִקְטְפוּ בַיָּעַר,</p>
</blockquote>

<blockquote>
<p>אַחֲרֵי כֵן בָּא הַמִּשְׁמָר מֵאֵצֶל הַסְּפִינוֹת וּבְגָאוֹן</p>

<p>נִכְנַס בְּפִילוֹן־הַקֹּדֶשׁ, וּלְרַעַשׁ טַנְבּוּרֵי הַבְּרוֹנְזָה</p>

<p>עָנְתָה בַּת קוֹל הַבָּאָה מֵרַעֲפֵי גַג וְאֶשְׁנַבִּים,</p>

<p>עָנְתָה אַךְ רָגַע. וּלְאִטּוֹ נִסְגַּר הַפִּילוֹן הַגָּדוֹל:</p>

<p>עָמְדוּ מַחֲשִׁים הָעֵדָה, מְחַכִּים לְמִצְוַת הַצָּבָא.</p>

<p>אַחֲרֵי כֵן קָם מְפַקְּדָּם וַיְדַבֵּר מִמַּעֲלוֹת הַבִּימָה;</p>

<p>הֵרִים אֶת יָדוֹ, וּבְכַפּוֹ מַאֲמַר הַמֶּלֶךְ וְחוֹתָמוֹ.</p>

<p>&quot;בְּמִצְוַת הַמֶּלֶךְ הָזְעַקְתֶּם כֻּלְּכֶם הַיּוֹם – כָּכָה הֵחֵל –</p>

<p>חַסְדּוֹ וְרַחֲמָיו עֲלֵיכֶם, וְאַתֶּם מָה אַתֶּם פְּעַלְתֶּם?</p>

<p>יַעַן בָּכֶם לִבְּכֶם אַתֶּם, צַר לִי מְאֹד וְנַפְשִׁי תִדְאַב,</p>

<p>קָשֶׁה הַמּוּטָל עָלַי: – יָדַעְתִּי מַר יֵמַר לְכֻלְּכֶם;</p>

<p>אֶפֶס עָלַי לְהִכָּנַע וּלְהַגִּיד רְצוֹנוֹ שֶׁל מַלְכְּכֶם:</p>

<p>הוֹנְכֶם, כָּל אֲשֶׁר לָכֶם: שְׂדוֹתֵיכֶם, בָּתֵּיכֶם וּבְעִירְכֶם</p>

<p>יָחֳרַם לְגִנְזֵי הַמַּלְכוּת, וְאַתֶּם הִגָּלֶה תִּגָּלוּ,</p>

<p>לְאֶרֶץ אַחֶרֶת תָּבֹאוּ. וְיִתֵּן לָכֶם אֱלֹהֵינוּ</p>

<p>תִּרְאוּ שָׁם חַיִּים וְשָׁלוֹם, בָּנִים נֶאֱמָנִים לַמֶּלֶךְ.</p>

<p>אַתֶּם כֻּלְכֶם לִי שְׁבוּיִים, זֶה מַאֲמַר הַמֶּלֶךְ וּרְצוֹנוֹ&quot;.</p>

<p>כְּסוּפָה שֶׁבָּאָה מִמְּזָרִים לְפִתְאוֹם וְקוֹר בִּכְנָפֶיהָ</p>

<p>בְשַׁלְהֵי הַקַּיִץ, וְהָאֲוֵיר מָלֵא אוֹרָה, וְהַבָּרָד</p>

<p>יוֹרֵד וּמְכַלֶּה אֶת קָמַת הָאִכָּר וּמְפוֹצֵץ חַלוֹנוֹת,</p>

<p>תָּלִיט פְּנֵי שֶׁמֶשׁ וּמְכַסָּה אֶת פְּנֵי הָאֲדָמָה קַשׁ־גַּגִּים;</p>

<p>נָסִים עֲדָרִים בִשְׁרִיקָה כִּמְעַט וִינַתְּצוּ מִכְלְאוֹתָם,</p>

<p>כָּכָה יָרְדוּ גַם דִּבְרֵי הַמַּגִּיד עַל לֵב כָּל שׁוֹמְעֵיהֶם.</p>

<p>רֶגַע עָמְדוּ בְּאֵין אֹמֶר, מִשְׁתָּאִים נֶאֶלְמוּ דוּמִיָּה,</p>

<p>אַחֲרֵי כֵן הָלְכוּ וְעָלוּ קוֹלוֹת הַצַּעַר וְהַזָּעַם.</p>

<p>פִּתְאֹם הִתְפָּרְצוּ בַּעְיָם כַּעֲסָם אֶל פֶּתַח הַבָּיִת;</p>

<p>אֶפֶס שָׁוְא אָמְרוּ לְהתְחַמֵּק, וְדִבְרֵי נְאָצָה וּקְלָלָה,</p>

<p>עָלוּ הֵרִיעוּ בַּחֲלַל כָּל בֵּית הַתְּפִלָּה; מִשִּׁכְמוֹ</p>

<p>וָמַעְלָה עַל כָּל הָעָם וְכַפָּיו פְּרוּשׂוֹת שָׁמָיְמָה</p>

<p>עָמַד הַנַּפָּח כְּחוֹמַת הַסֶּכֶר בְּמִשְׁבְּרֵי מָיִם.</p>

<p>פָּנָיו אָדְמוּ, הִתְעַוְּתוּ מִקֶּצֶף, וַיַּרְעֵם קוֹל פֶּרֶא:</p>

<p>&quot;הָלְאָה עָרִיצֵי הָאַנְגְּלִים! לָהֶם לֹא נִשְׁבַּעְנוּ לְעוֹלָם.</p>

<p>מָוֶת לְחֵיל בְּנֵי הַנֵּכָר עוֹשְׁקֵי בָּתֵּינוּ וְטוּבֵנוּ..!&quot;</p>

<p>וְהָיָה עוֹד מוֹסִיף וְאוֹמֵר, אִלְמָלֵא לֹא סָטְרָה לְפִתְאֹם</p>

<p>אוֹתוֹ יַד אֶחָד חַיָּל וַיַּפִּילֵהוּ לָאָרֶץ.</p>

<br />
</blockquote>

<blockquote>
<p>פִּתְאֹם בְּתוֹךְ אוֹתוֹ שָׁאוֹן וְהַהֲמֻלָּה נִפְתְּחָה</p>

<p>דֶּלֶת מְבוֹא הַמַּקְהֵלָה, הוֹפִיעַ הַכֹּמֶר פֶלִסְיַאן,</p>

<p>נִכְנַס וּבְכֹבֶד רֹאשׁוֹ, וַיַּעַל בְּמַעֲלוֹת הַבִּימָה.</p>

<p>הֵרִים אֶת יָדוֹ הַכְּבוּדָה וַיַּהַס אֶת כָּל הַהֲמֻלָּה,</p>

<p>חָדְלוּ הַשָּׁאוֹן וְהַקּוֹלוֹת, וְכָכָה דִבֵּר בַּקָּהָל;</p>

<p>דְּבָרִים יוֹצְאִים מִלֵּב, מְצַלְצְלִים בְּרוּרוֹת וְנוּגוֹת,</p>

<p>כְּקוֹלוֹ שֶׁל שָׁעוֹן מְצַלְצֵל כַּחֲדוֹל קוֹל פַּעֲמוֹנֵי סַכָּנָה:</p>

<p>&quot;בָּנַי, מָה אַתֶּם עוֹשִׂים, וּמָה הַשִּׁגָּעוֹן עֲבַרְכֶם?</p>

<p>הִנֵּה שָׁנִים אַרְבָּעִים הָיִיתִי אִתְּכֶם לְהוֹרוֹתְכֶם</p>

<p>לֶאֱהוֹב אִישׁ לְרֵעֵהוּ, לֹא בְאִמְרֵי פֶה אַךְ בּמַעֲשֶׂה.</p>

<p>אֵלֶּה הֵם פְּרִי כָּל עֲמָלִי, סִבְלוֹתַי, תְּפִלּוֹתַי הַחַמּוֹת?</p>

<p>פִּתְאֹם שְׁכַחְתֶּם תּוֹרָתִי תּוֹרַת אַהֲבָה וְכַפָּרָה.&quot;</p>

<p>בַּיִת זֶה בֵּית שַׂר שְׁלוֹם עַד וְאַתֶּם אֲמַרְתֶּם לְחַלְלוֹ</p>

<p>בְּמַעֲשֵׂי חָמָס וָשֹׁד וּבְלֵב מָלֵא שִׂנְאָה נִצַּחַת;</p>

<p>פִּתְאֹם שְׁכַחְתֶּם תּוֹרָתִי תּוֹרַת אַהֲבָה וְכַפָּרָה.&quot;</p>

<p>דְּבָרָיו הָיוּ מְעַטִּים, אַךְ חָדְרוּ לְעָמְקֵי לְבָבָם.</p>

<p>אַנְחַת נֶחָמָה הֵרִיעָה אַחֲרֵי הִתְלַקַּח הַזָּעַם,</p>

<p>בְּחָזְרוֹ עַל דְּבָרָיו גַּם חָזְרוּ: &#8220;כַּפֶּר לָהֶם, כִּי חָטָאוּ&#8221;.</p>

<p>שְׁעַת תְּפִלַּת עֶרֶב הִגִּיעָה וְדָלְקוּ הַנֵּרוֹת עַל עַמּוּד,</p>

<p>וְקוֹלוֹ רוֹעֵד וָחָם בִּתְפִלָּתוֹ, וְהַקָּהָל לוֹ עוֹנֶה.</p>

<p>לֹא רַק שִׂפְתֵיהֶם שֶׁנָּעוֹת, כִּי לִבָּם לוֹ עָנָה בַתְּפִלָּה:</p>

<p>כָּרְעוּ הִשְׁתַּחֲווּ וַתַּעַל נִשְׁמָתָם עַל כַּנְפֵי הַתְּפִלָּה</p>

<p>מַעְלָה שָׁמַיְמָה, כַּעֲלוֹת אֵלִיָּהוּ הַנָּבִיא בִּשְׁעָתוֹ.</p>

<br />
</blockquote>

<blockquote>
<p>אוּלָם כְּבָר עָבְרָה בַּכְּפָר הָרִנָּה וְנוֹדַע הָאָסוֹן.</p>

<p>נָדוּ הַנָּשִׁים וְהַיְּלָדִים מִבַּיִת אֶל בַּיִת בִּילָלָה,</p>

<p>עָמְדָה עַל פֶּתַח הַבַּיִת אֶבַנְגֶ&#8217;לִינָה, עָמְדָה שָׁם שׁוֹהָה,</p>

<br />
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcStvIiwiZXhwIjpudWxsLCJwdXIiOiJibG9iX2lkIn19--3dc1fc31f4d37aa758d7deabdc7cad7527557ef5/%D7%A7%D7%91%D7%A6%D7%94%201%20%D7%AA%D7%9E%D7%95%D7%A0%D7%94%20(%D7%91%D7%A7%D7%95%D7%91%D7%A5%2038).png" alt="קבצה 1 תמונה (בקובץ 38).png" />
<figcaption>קבצה 1 תמונה (בקובץ 38).png</figcaption>
</figure>

<blockquote>
<br />
</blockquote>

<blockquote>
<p>סָכָה בִימִינָהּ עַל פְּנֵי עֵינֶיהָ מִקַּרְנֵי הַשֶּׁמֶשׁ</p>

<p>נוֹטֶה לַעֲרוֹב וּמְמַלֵּא רַחֲבוֹת הַכְּפָר אוֹר מִסְתּוֹרִין,</p>

<p>סוֹפֵן אֶת גַּגֵּי הַבָּתִּים בַּזָּהָב הַטּוֹב וּמֵפִיז</p>

<p>כָּל חַלּוֹנוֹתָיו. זֶה כְּבָר שְׁטִיחַ מְכַסֶּה הַשֻּׁלְחָן,</p>

<p>עָמַד שָׁם לֶחֶם הַסֹּלֶת וּדְבַשׁ נוֹדֵף רֵיחַ שֶׁל פְּרָחִים,</p>

<p>קַנְקַן מָלֵא מֵי דְבַשׁ וּגְבִינָה אַךְ בָּאָה מִמַּחֲלֵב.</p>

<p>סָמוּךְ לַשֻּׁלְחָן וּבְרֹאשׁוֹ זֶה כִּסֵּא הָאִכָּר הַגָּדוֹל.</p>

<p>כָּכָה עָמְדָה מְחַכָּה אֶבַנְגֶ&#8217;לִינָה אֵצֶל הַדָּלֶת</p>

<p>עַד שֶׁשָּׁקְעָה הַחַמָּה וְהֶאֱרִיכָה כָּל צִלְלֵי הָעֵצִים.</p>

<p>הָהּ גַּם עַל לִבָּה הֶאֱפִילוּ צִלְלֵי תוּגָה עֲכוּרִים,</p>

<p>רֵיחַ נִיחֹחַ נִשְׁמָתָהּ עָלָה שָׁמַיְמָה בְטָהֳרוֹ,</p>

<p>עַנְוָה, אַהֲבָה וְתִקְוָה, וּסְלִיחָה וְאֹרֶךְ אַפָּיִם.</p>

<p>שָׁכְחָה מְרִי עָצְבָּה שֶׁלָּהּ, הִתְהַלְּכָה בַּחַוָּה מְנַחֶמֶת</p>

<p>בְּדִבְרֵי נִחוּמִים וּמֶבָּט לֵב כָּל הַנָּשִׁים בְאֶבְלָן,</p>

<p>יַעַן כִּי שָׁבוּ בַשָּׂדוֹת בַחֲשֵׁכָה וְרַגְלֵיהֶן מְפַגְּרוֹת,</p>

<p>צָרְכֵי הַבַּיִת דְּחָקוּן, וּבִרְכֵּי הַיְּלָדִים כִּי עָיְּפוּ.</p>

<p>שָׁקְעָה הַחַמָּה הַגְּדוֹלָה, הֵלִיטָה בְּעַרְפְּלֵי זָהָב</p>

<p>פָּנִים, וְקַרְנַיִם מִידֵיהֶם כִּנְבִיא אֵל הַיּוֹרֵד מִסִּינַי.</p>

<p>רַכּוֹת צִלְצֵל הַפַּעֲמוֹן בַשְּׁלִישִׁית עַל פְּנֵי כָּל הַחַוָּה.</p>

<br />
</blockquote>

<blockquote>
<p>עָמְדָה אֶבַנְגֶ&#8217;לִינָה דוֹם עַל יַד בֵּית הַתְּפִלָּה בּמוֹ אֹפֶל,</p>

<p>הָיְתָה דוּמִיָּה בַּבָּיִת. לַשָּׁוְא הֶאֱזִינָה בַּפֶּתַח,</p>

<p>עָמְדָה עַל יַד הַחַלּוֹנוֹת וְעֵינֶיהָ נְשׂוּאוֹת אֲלֵיהֶם,</p>

<p>קָרְאָה בְקוֹל רָם; אַךְ קוֹל רוֹעֵד: &quot;גַּבְרִיאֵל! לֹא עָנוּ לָהּ דָּבָר</p>

<p>קִבְרֵי הַמֵּתִים גַּם קִבְרֵי הַחַיִּים הַנּוּגִים מֵאֵלֶּה.</p>

<p>לְאִטָּהּ שָׁבָה אֲזַי אֶל בֵּית אֲבוֹתֶיהָ הַשָּׁמֵם,</p>

<p>הָיָה הָאָח עוֹדוֹ מְהַבְהֵב וְהַסְּעוּדָה עוֹדֶנָּה עַל עָמְדָהּ,</p>

<p>נוּגֶה וְשָׁמֵם כָּל חֶדֶר וִיצִירֵי בַלָּהוֹת בַּחֲלָלוֹ.</p>

<p>צָלְלוּ צְעָדֶיהָ עֲצוּבוֹת בַּמַּעֲלוֹת וְרִצְפַּת הַקֻּבָּהּ.</p>

<p>אָזְנָהּ קָלְטָה בְחֶשְׁכַת הַלַּיְלָה הַמָּטָר הַדּוֹלֵף,</p>

<p>מְתוֹפֵף עַל כְּמִישַׁת כָּל עֲלֵי הַשִּׁקְמָה הַסְּמוּכָה לַחַלּוֹן.</p>

<p>בָּרַק הַבָּרָק בְּלַהַב, וְהָרַעַם בַגַּלְגַל לָהּ הִגִּיד:</p>

<p>&#8220;יֶשְׁנוֹ עוֹד אֵל בַשָּׁמַיִם הַנּוֹהֵג עוֹלָמוֹ זוּ יָצַר&#8221;,</p>

<p>נִזְכְּרָה בְּסִפּוּר הַמַּעֲשֶׂה עַל צֶדֶק נִשְׁקַף מִמָּרוֹם,</p>

<p>וְנַפְשָׁהּ הַנְּבוֹכָה הִרְגִּיעָה וַתַּמְתֵּק אֶת שְׁנָתָהּ עַד בֹּקֶר.</p>

<br />
</blockquote>

<h3 id="v">V</h3>

<blockquote>
<br />
</blockquote>

<blockquote>
<p>אַרְבַּע פְּעָמִים הוֹפִיעָה וְשָׁקְעָה הַחַמָּה. – בַחֲמִישִׁי</p>

<p>קָרָא הַתַּרְנְגוֹל בְּחֶדְוָה לָאָמוֹת הַיְשֵׁנוֹת בַּבָּיִת.</p>

<p>וְהִנֵּה בְאוֹרְחָה חֲרִישִׁית עֲצוּבָה בַּשָּׂדוֹת הַכְּתֻמִּים</p>

<p>בָּאוּ הַנָּשִׁים, מִתְכַּנְּסוֹת מִצְּרִיפִים וְחַיּוֹת בִּשְׁכֵנוּת,</p>

<p>נוֹהֲגוֹת בַּצַּבִּים הַכְּבֵדִים בְּמִטַּלְטְלִים אֶל שְׂפַת הָאוֹקְיָנוֹס,</p>

<p>עוֹמְדוֹת וּמַפְנוֹת אֶת פְּנֵיהֶן לִרְאוֹת עוֹד פַּעַם נְוֵיהֶן</p>

<p>עַד שֶׁנֶּעֶלְמוּ מֵעֵינָן בֶּעָקֹב וְאִילָנוֹת הַיָּעַר.</p>

<p>סְמוּכִים לְצִדָּן הֵישִׁירוּ הַיְּלָדִים הַדּוֹפְקִים בַּשְּׁוָרִים,</p>

<p>יָדָם הַקְּטַנָּה תּוֹפֶסֶת בִּכְלֵי שַׁעֲשׁוּעִים מְצַלְצְלִים.</p>

<br />
</blockquote>

<blockquote>
<p>כָּכָה יָרְדוּ בַמּוֹרָד לְבֹא גַסְפֵירוֹ, וּבַנָּמָל</p>

<p>הָיוּ מֻנָּחִים מִטַּלְטְלֵי כָּל הָאִכָּרִים בְּאִי סֵדֶר.</p>

<p>כָּל הַיּוֹם נָעוּ הַסִּירוֹת בֵּין חוֹפֵי הַיָּם וְהַסְּפִינוֹת;</p>

<p>כָּל הַיּוֹם הָלְכוּ קְרוֹנוֹת מֵאֵצֶל הַכְּפָר אֶל הַנָּמָל.</p>

<p>בְּשָׁעָה מְאֻחֶרֶת בַּיּוֹם, וְהַשֶּׁמֶשׁ כְּבָר אָמְרָה וְנוֹטָה,</p>

<p>פִּתְאֹם הֵרִיעַ בַּשָּׂדוֹת קוֹל טַמְבּוּר מֵאֵצֶל הַמִּסְגֵּד,</p>

<p>נֶחְפְּזוּ שָׁמָּה הַנָּשִׁים וְהַיְּלָדִים, נִפְתְּחוּ פִּתְאֹם</p>

<p>דַּלְתוֹת הַבַּיִת, הוֹפִיעַ הַמִּשְׁמָר, וּבְשׁוּרָה עֲצוּבָה</p>

<p>יָצְאוּ אִכָּרֵי אַקַדְיָה כָּל אֵלֶּה שֶׁהָיוּ אֲסוּרִים.</p>

<p>כְּאוֹתָם הַהֲלָכִים הַנָּדִים הַרְחֵק מִבֵּיתָם וְאַרְצָם</p>

<p>קוֹלָם יָרִימוּ בְּשִׁיר וְיִשְׁכְּחוּ עֶצֶב וִיגִיעָה,</p>

<p>כָּכָה יָרְדוּ גַּם יוֹשְׁבֵי אַקַדְיָה וְשִׁירָה בְּפִיהֶם</p>

<p>וְרָצוּ מֵאֵצֶל הַמִּסְגֵּד לַנָּמָל הַטַּף וְהַנָּשִׁים,</p>

<p>הָלְכוּ הַצְּעִירִים בְּרֹאשׁ וְיַחְדָּו קוֹלָם הֵרִיעַ</p>

<p>הוֹלְכִים וְשָׁרִים, וְרַעַד שִׂפְתֵיהֶם בְּמַנְגִּינַת קַתּוֹלִים.</p>

<p>עָנוּ לָהֶם גַּם הַזְּקֵנִים וְהַנָּשִׁים לְצִדֵּי הַדֶּרֶךְ,</p>

<p>שָׁרוּ גַם הֵן אֶת הַתְּפִלָּה, וְעָנוּ לָהֶן הַצִּפֳּרִים,</p>

<p>אֲשֶׁר עֲלֵיהֶן בְּאוֹר שֶׁמֶשׁ, כְּקוֹל נִשְׁמוֹת אָדָם נִפְטָרוּ.</p>

<p>בְּאֶמְצַע הַדֶּרֶךְ שׁוֹתֶקֶת אֶבַנְגֶ&#8217;לִינָה עָמְדָה וְחִכְּתָה</p>

<p>עָצְבָּהּ לֹא תָקַף עָלֶיהָ, בַּצַּר לָהּ לִבָּהּ לֹא נָפָל.</p>

<p>עָמְדָה שׁוֹתֶקֶת, עֲצוּבָה עַד קָרְבָה אֵלֶיהָ הָאוֹרְחָה.</p>

<p>רָאֲתָה אָז אֶת גַּבְרִיאֵל וּפָנָיו הַחִוְּרִים בִּיגוֹנוֹ,</p>

<p>נֶחְפְּזָה רָצָה לִקְרָאתוֹ וּדְמָעוֹת מָלְאוּ עֵינֶיהָ.</p>

<p>תָּפְסָה אֶת יָדָיו, הִנִּיחָה אֶת רֹאשָׁה עַל שִׁכְמוֹ לוֹחָשֶׁת:</p>

<p>&quot;אָנָא, גַּבְרִיאֵל, הִתְעוֹדֵד, כִּי אִם נֶאֱהַב אִישׁ אֶת רֵעֵהוּ</p>

<p>אֵין דָּבָר נִירָא מִמֶּנּוּ, וִיהִי אֲשֶׁר יִהְיֶה הָאָסוֹן&quot;.</p>

<p>אָמְרָה וְחִיֵּכָה, וְאוּלָם פִּתְאֹם פָּסָקָה. אָבִיהָ</p>

<p>רָאֲתָה צוֹעֵד לְאִטּוֹ, אֲהָהּ מַרְאֵהוּ מַה שֻּׁנָּה:</p>

<p>אֹדֶם לְחָיָיו אֵינֶנּוּ, חָמְקָה אֵשׁ עֵינָיו, פְּסִיעוֹתָיו</p>

<p>נִרְאוּ כִּי כָבְדוּ מִתַּחַת סֻבֳּלוֹ שֶׁל לִבּוֹ בְחֻבּוֹ.</p>

<p>אֶפֶס בְּחִיּוּךְ חִבְּקַתּוּ, יָדָהּ עַל עָרְפּוֹ, נֶאֱנָחָה,</p>

<p>דִּבְּרָה אֵלָיו תַּנְחוּמוֹת; אֲבָל לַשָּׁוְא כָּל דְּבָרֶיהָ:</p>

<p>כָּכָה קָרְבָה הָאוֹרְחָה הַנּוּגָה עַד חוֹפֵי גַסְפֵירוֹ.</p>

<br />
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcXVvIiwiZXhwIjpudWxsLCJwdXIiOiJibG9iX2lkIn19--8b004182fe7226af4b343aab9c61a8ab2289d6b4/%D7%A7%D7%91%D7%95%D7%A6%D7%94%201%20%D7%AA%D7%9E%D7%95%D7%A0%D7%94%20(%D7%91%D7%A7%D7%95%D7%91%D7%A5%2043).png" alt="קבוצה 1 תמונה (בקובץ 43).png" />
<figcaption>קבוצה 1 תמונה (בקובץ 43).png</figcaption>
</figure>

<blockquote>
<br />
</blockquote>

<blockquote>
<p>שָׁאוֹן וּמְהוּמָה בַּחוֹף, אִי סֵדֶר בִּטְעִינַת הַסְּפִינוֹת,</p>

<p>הָיוּ הַסִּירוֹת נֶחְפָּזוֹת טְעוּנוֹת, בַּמְבוּכָה הִפְרִידוּ</p>

<p>בֵּין הָאֲנָשִׁים וּנְשֵׁיהֶם, הִשְׁגִּיחוּ אִמָּהוֹת לַיְּלָדִים</p>

<p>וְהִנֵּה נִשְׁאֲרוּ בַחוֹף, וְהֵן פּוֹרְשׂוֹת כַּפֵּיהֶן בִּצְעָקָה.</p>

<p>כָּכָה הִפְרִידוּ גַם בֵּין בַּסִיל וּבְנוֹ גַבְרִיאֵל.</p>

<p>וְאֶבַנְגֶ&#8217;לִינָה עוֹדֶנָּה בַנָּמָל גַּם הִיא גַּם אָבִיהָ,</p>

<p>טֶרֶם הָשְׁלְמָה מַחֲצִיתָהּ שֶׁל הָעֲבוֹדָה, וְהַשֶּׁמֶשׁ</p>

<p>שָׁקְעָה וְדִמְדּוּמִים הֶאֱפִילוּ עַל פְּנֵי הַסְּבִיבָה וְנֶחְפַּז</p>

<p>נָסוֹג הַיָּם מִן הַחוֹף, וְהִשְּׁאִיר בַּחוֹלוֹת אֶת פְּלֵטַת</p>

<p>גֵּאוּת הַיָּם: אַךְ טִיט יָוֵן וְשִׂיחַ הַמַּיִם הֶחָלָק.</p>

<p>אוּלָם אִכָּרֵי אַקַדְיָה נְטוּלֵי בָּתֵּיהֶם נְחִתִּים</p>

<p>בְתוֹךְ הַקְּרוֹנוֹת וּבֵינוֹת כָּל מִטַּלְטְלֵיהֶם הָרַבִּים,</p>

<p>דּוֹמִים לְצוֹעֲנִים בְּמַחֲנֶה, לַנְּצוּרִים אַחֲרֵי הַקָּטֶל;</p>

<p>מָנוֹס לֹא הָיָה, כִּי סָגְרוּ עֲלֵיהֶם הַיָּם וְהַנּוֹטְרִים.</p>

<p>הִרְעִים וְנָסוֹג הַיָּם אֶל עָמְקֵי תְהוֹמוֹתָיו הָרַבִּים,</p>

<p>גּוֹרֵף אַחֲרָיו בְּמוֹרַד הַחוֹפִים הֶחָצָץ הַסּוֹאֵן,</p>

<p>הַרְחֵק הִזְנִיחַ כָּל סִירוֹת הַחוֹבְלִים בְּתוֹךְ הֶחָרָבָה;</p>

<p>שָׁבוּ מֵאַחַר הַדָּבְרָם עִם תְּחִלַּת הַלַּיְלָה עֲדָרִים</p>

<p>וְרֵיחַ הֶחָלָב בָּא נוֹדֵף בָּאֲוֵיר מִכָּל עֲטִינֵיהֶם,</p>

<p>הִרְבּוּ עָמְדוּ וְגָעוּ אֵצֶל הָרְפָתִים בַּחֲצֵרוֹת,</p>

<p>עָמְדוּ מְצַפִּים לַשָּׁוְא לְקוֹל הַמַּחֲלִיבוֹת וּלְיָדָן.</p>

<p>הָיוּ הָרְחוֹבוֹת שׁוֹמֵמִים מַחֲשִׁים, נֶאֱלַם הַצְּרִיחַ,</p>

<p>עָשָׁן לֹא עָלָה בַגָּג וְאֵין אוֹרוֹת בְּשִׁמְשׁוֹת הַבָּתִּים.</p>

<br />
</blockquote>

<blockquote>
<p>אֶפֶס בֵּינָתַיִם הוֹעֲלוּ מְדוּרוֹת־הָעֶרֶב בַּנָּמָל,</p>

<p>קוֹשְׁשׁוּ עֵצִים בַּחוֹלוֹת מִפְּלֵטַת אֳנִיּוֹת שֶׁנִּטְרְפוּ:</p>

<p>יָשְׁבוּ מַקִּיפִים הַמְדוּרוֹת פָּנִים פְּנֵי צַעַר וִיגוֹנִים,</p>

<p>קוֹלוֹת שֶׁל נָשִׁים הֵרִיעוּ, קוֹל גְּבָרִים וּבְכִיָּה שֶׁל קְטַנִּים,</p>

<p>הָלַךְ מִמּוֹקֵד אֶל מוֹקֵד, וּכְלֶכְתּוֹ מִבַּית אֶל בָּיִת</p>

<p>כֹּמֶר הַכְּפָר בִּקְּהִלָּתוֹ בִּבְרָכָה וְדִבְרֵי נִחוּמִים,</p>

<p>כָּכָה קָרַב עַד מוֹשַׁב אֶבַנְגֶ&#8217;לִינָה וְאָבִיהָ,</p>

<p>לְנֹגַהּ הַלַּבָּה הִתְבּוֹנֵן לִפְנֵי בֶּנֶדִיקְטְ שְׂבַע הַיָּמִים:</p>

<p>רָזִים וְחִוְרִים, וְעֵינָיו נִבָּטוֹת חַסְרוֹת כָּל רַעֲיוֹן,</p>

<p>דּוֹמִים לְלוּחַ שֶׁל שָׁעוֹן שֶׁנִּטַּל מִמֶנּוּ הַמּוֹרֶה,</p>

<p>שָׁוְא הִכְבִּירָה עָלָיו הַנַּעֲרָה מִלִּים וְחִבָּה,</p>

<p>שָׁוְא לוֹ הִגִּישָׁה כָּל מַאֲכָל: לֹא הִבִּיט, לֹא זָז וְלֹא דִבֵּר.</p>

<p>עֵינָיו נִתְרוֹקְנוּ מַשְׁקִיפוֹת אֶל תּוֹךְ הַלֶּהָבָה בְּיָקְדָּהּ.</p>

<p>&#8220;בֶּנֶדִיצִיטֶה!&#8221; בִּלְחִישָׁה שָׂח לוֹ הַכֹּהֵן וּבְחֶמְלָה,</p>

<p>רוֹצֶה לוֹמַר לוֹ יוֹתֵר, אַךְ לִבּוֹ מָלֵא עַל גְּדוֹתָיו.</p>

<p>עָמְדוּ מִלָּיו וְנִתְקְעוּ בִּשְׂפָתָיו כִילָדִים בַפֶּתַח,</p>

<p>נִתְּקוּ מִלִּים מִפִּיו לְמַרְאֵה הַצַּעַר הַגָּדוֹל</p>

<p>חֶרֶשׁ הִנִּיחַ אֶת כַּפּוֹ עַל רֹאשׁ הַנֶּחְמָדָה הַנַּעֲרָה,</p>

<p>נָשָׂא אֶת עֵינָיו הַמְּלֵאוֹת דְּמָעוֹת אֶל כּוֹכְבֵי שָׁמַיִם</p>

<p>הוֹלְכִים וְנוֹסְעִים: מַה לָּמוֹ וּלְצַעַר בְּנֵי תְמוּתָה וְחַטֹּאתָם?</p>

<p>יָשַׁב עַל צִדָּהּ גַּם הוּא וּבָכוּ בְלַחַשׁ הַשְּׁנָיִם.</p>

<br />
</blockquote>

<blockquote>
<p>פִּתְאֹם נִרְאָה בְדָּרוֹם נֹגַהּ אוֹר, כַּאֲשֶׁר יִהְיוּ</p>

<p>פְּנֵי הַיָּרֵחַ בַּחֹרֶף אֲדֻמִּים כַּדָּם בָּרָקִיעַ,</p>

<p>פּוֹרֵשׂ מֵאוֹת כַּפַּיִם עַל פְּנֵי כָּל הַכָּרִים וְהֶהָרִים,</p>

<p>מַעֲרִים בְּכַפוֹת עֲנָקִים עַב־צְלָלִים עַל צוּרִים וּנְהָרִים,</p>

<p>הָלַךְ הָלוֹךְ וְהַזְהֵר מִמַּעַל לְגַגֵּי הַחַוָּה,</p>

<p>נֹגַהּ מִיָּדָיו עַל פְּנֵי הַיָּם, הָרָקִיעַ וְהַסְּפִינוֹת,</p>

<p>עָשָׁן מְנַצְנֵץ מִתַּמֵר וּלְשׁוֹנוֹת שֶׁל אֵשׁ בּוֹ מְפַרְכְּסוֹת</p>

<p>בְּפִרְכּוּס בֵּין עָבִים וּצְלָלִים, כִּידֵי מוֹסְרֵי נַפְשָׁם לַּתַּלְיָן.</p>

<p>פִּתְאֹם תָּפְסָה הָרוּחַ בְּגַגֵּי הַבָּתִּים הַיּוֹקְדִים,</p>

<p>מַעְלָה נְשָׂאָתַם, טִלְטְלָתַם; מִתּוֹךְ מֵאוֹת בָּתִּים בְּבַת אַחַת</p>

<p>פָּרְצוּ גֵאוּת הֶעָשָׁן וּלְשׁוֹנוֹת הָאֵשׁ הַמְפַרְכָּסֶת.</p>

<p>רָאָה הַקָּהָל הַנִּצָב עַל יַד חוֹף הַיָּם וּבַסְּפִינוֹת,</p>

<p>עָמְדוּ נֶאֶלְמוּ דוּמִיָה, וּפִתְאֹם הֵרִיעוּ בַּמֵצָר:</p>

<p>&#8220;לְעוֹלָם לֹא נָשׁוּב וְנִרְאֶה בָּתֵּינוּ בַּחַוָּה בִּגְרַן־פְּרֶה!&#8221;</p>

<p>פִּתְאֹם הִתְחִילוּ קוֹרְאִים הַתַּרְנְגוֹלִים בַחֲצֵרוֹת,</p>

<p>סָבְרוּ כִּי הֵאִיר הַיּוֹם. וּבְכַנְפֵיהֶן הֵבִיאוּ</p>

<p>רוּחוֹת עַרְבַּיִם אֶת גֵּאוּת הַמִּקְנֶה וְצַעֲקַת הַכְּלָבִים.</p>

<p>וְאַחַר – יְלָלָה אֲיֻמָּה, כִּילֵל הָאֲיֻמּוֹת הַמְעוֹרֵר</p>

<p>יְשֵׁנִים בְּעַרְבוֹת הַמַּעֲרָב וִיעָרוֹת עַל גְּבוּלוֹת נֶבְּרַסְקָה</p>

<p>קוֹל סוּסִים פְּרָאִים בְּנוּסָם עַל נַפְשָׁם מִפַּחַד בַּסּוּפָה</p>

<p>אוֹ כִּגְעוֹת עֶדְרֵי רְאֵמִים הַשׁוֹקְקִים אֶל נַחֲלֵי מָיִם.</p>

<p>כָּכָה הֵרִיעַ קוֹל אָיֹם בַּלַּיְלָה, בִּפְרוֹץ בְּעִיר הַחַוָּה</p>

<p>דֶּרֶךְ בַּגְדֵרוֹת וּרְפָתִים נִמְלָטִים בְּשִׁגְעוֹנָם לַכָּרִים,</p>

<p>עָמְדוּ מִשְׁתָּאִים לַמַּרְאֶה הָאָיֹם הַנִּהְיָה לִפְנֵיהֶם.</p>

<p>נִתְּקוּ מִלִּים מִפִּי הַנַּעֲרָה וְהַכֹּמֶר – נָמוֹגוּ.</p>

<p>אוּלָם כְּשֶׁהִפְנוּ אֶת רֹאשָׁם לְדַבֵּר אֶל בֶּן לִוְיָתָם,</p>

<p>הִנֵּה הַלָּז נוֹפֵל מֵת, הִשְׂתָּרַע עַל גַּב חוֹל הַנָּמָל,</p>

<p>רֶגֶשׁ לֹא הָיָה בַּגְּוִיָּהּ, נִשְׁמָתָהּ חָלְפָהּ אֵינֶנָּה.</p>

<p>חֶרֶשׁ הֵרִים הַכֹּמֶר אֶת רֹאשׁ הָאִישׁ נְטוּל הַחַיִּים.</p>

<p>כָּרְעָה עַל יָדוֹ הַנַּעֲרָה, וַתִּשָּׂא אֶת קוֹלָהּ וַתָּמֶר</p>

<p>עַד שֶׁהִתְעַלְּפָה בְּלִי כֹחַ וְרֹאשָׁהּ עַל חֲזֵה אַבָּא.</p>

<p>כָּכָה שָׁכְבָה כָל אוֹתוֹ הַלַיְּלָה בְּתַרְדֵמָה עֲמֻקָּה</p>

<p>עַד שֶׁנֵעוֹרָה בַּבֹּקֶר, וְרַבִּים כְּבָר שָׁתִים עָלֶיהָ.</p>

<p>רָאֲתָה פְנֵי יְדִידֶיהָ מַבִּיטִים עָלֶיהָ בְּעֶצֶב,</p>

<p>חִוְרִים וְדִמְעָתָם בְּעֵינֵיהֶם וּבְחֶמְלָה רַבָּה נִשְׁקָפִים,</p>

<p>וְזֹהַר הַחַוָּה הַיוֹקְדָה עוֹד מֵאִיר מִסָּבִיב הַכִּכָּר,</p>

<p>מַאֲדִים פְּנֵי הַשָּׁמַיִם וּפְנֵי הַנֶּאֱסָפִים עָלֶיהָ;</p>

<p>נִרְאֶה לָהּ: בָּא יוֹם הַדִּין, מִבִּלְבּוּל עֶשְׁתּוֹנוֹתֶיהָ.</p>

<p>אַחֲרֵי כֵן בָּא עָדֶיהָ קוֹל נָעִים הַמְדַבֵּר לָעֵדָה:</p>

<p>&quot;נִקְבְּרָה נָא אוֹתוֹ אַךְ פֹּה עַל יַד זֶה הַיָּם, וְאִם נִזְכֶּה</p>

<p>לְיָמִים טוֹבִים מֵאֵלֶּה וְנָשׁוּב לְאַרְצֵנוּ מִגּוֹלָה,</p>

<p>נָבִיא עֲפָרוֹ הַקָּדוֹשׁ לִקְבָרוֹת בַּחֲצַר בֵּית הַתְּפִלָּה&quot;.</p>

<p>אֵלֶּה דִבְרֵי הַכֹּמֶר. וַיִּקְבְּרוּ אוֹתוֹ בְּחָפְזָה</p>

<p>בְּתִלֵּי הַחוֹל עַל הַיָּם, לֹא הִתְפַּלְלוּ לוֹ וְלֹא צִלְצֵלוּ.</p>

<p>לַבּוֹת הַדְּלֵקָה בַּכְּפָר תַּחַת מַשּׁוּאוֹת בְּהִקָּבְרוֹ;</p>

<p>אֶפֶס אַךְ הֵחֵל הַכֹּמֶר אֶת דִבְרֵי עֲבוֹדַת הַיָּגוֹן,</p>

<p>עָנְתָה לוֹ גַעֲרַת הַיָּם כְּקוֹל הֲמוֹן עָם, קָהָל גָּדוֹל.</p>

<p>הוֹסִיף הַיָּם אֶת אַנְחָתוֹ עַל שִׁירַת הָעֶצֶב הַנּוּגֶה,</p>

<p>מִשְׁבְּרֵי גֵאוּת הַיָּם, הַשָּׁב עַל עֲקֵבוֹ וְנֶחְפָּז</p>

<p>אֶל הֶחָרָבָה מֵאַחַר מִדְבְּרֵי יַם הָאוֹקְיָנוֹס.</p>

<p>תֵּכֶף עִם הָנֵץ הַיּוֹם, שׁוּב קָמוּ הֲמֻלָּה וְשָׁאוֹן</p>

<p>וְגַלֵּי הַיָּם בְּהִסּוֹגוֹ הִסִּיעוּ מִנְּמָלָן הַסְּפִינוֹת,</p>

<p>נוֹתַר לְבַדּוֹ הַמֵּת וְהַחַוָּה עַל שׁוֹמְמוֹתֶיהָ.</p>

<br />
</blockquote>

<blockquote>
<br />
</blockquote>

<h2 id="חֵלֶקשֵׁנִי">חֵלֶק שֵׁנִי</h2>

<blockquote>
<br />
</blockquote>

<h3 id="i">I</h3>

<blockquote>
<br />
</blockquote>

<blockquote>
<p>וְיָמִים עַל שָׁנִים חָלָפוּ, מִיּוֹם הַדְּלֵקָה בִּגְרַן־פְּרֶה</p>

<p>וְהַפְלֵג עַל גֵּאוּת מִשְׁבְּרֵי הַיָּם כָּל הַסְּפִינוֹת הַטְּעוּנוֹת,</p>

<p>אֻמָּה עִם כָּל מִטַּלְטְלֶיהָ לַהֲבִיאָם אֶל אֶרֶץ גָּלוּתָם,</p>

<p>גָּלוּת לֹא הָיָה לָהּ סוֹף, לֹא נִשְׁמַע כָּמוֹהָ בָּאָרֶץ.</p>

<p>יָרְדוּ בְּשׁוֹנוֹת מְדִינוֹת הַרְחֵק אִישׁ מֵרֵעֵהוּ,</p>

<p>כְּפִתִּים שֶׁל שֶׁלֶג נִשָּׂאִים עַל כַּנְפֵי צְפוֹנִית־מִזְרָחִית</p>

<p>דֶּרֶךְ עַרְפִלִּים מְכַסִּים שִׁרְטוֹנוֹת אִיֵּי נְיוּפוֹנְדְּלֶנְדְּ.</p>

<p>בְּאֶפֶס תִּקְוָה וְרֵעִים נָדוּ מֵעִיר אֶל עֲיָרָה,</p>

<p>מִן הָאֲגַמִּים בַּצָּפוֹן עַד פְּנֵי הַסַּוַנוֹת בַּנֶגֶב,</p>

<p>מִנִּי חוֹפֵי הַיָּם וְעַד נוֹף בּוֹ אֲבִי כָּל הַמַּיִם</p>

<p>תּוֹפֵס בְּיָדָיו הַגְּבָעוֹת לְגָרְפָם עַד מֵי הָאוֹקְיָנוֹס</p>

<p>לִקְבּוֹר עָמֹק בַּחוֹלוֹת עַצְמוֹת שֶׁנְהַבֵּי בְרֵאשִׁית.</p>

<p>דָּרְשׁוּ לְרֵעִים וְנַחֲלָה, וְרַבִּים לִבָּם כִּי נָפַל</p>

<p>הֵמָּה דָרְשׁוּ אַךְ קֶבֶר, נוֹאָשִׁים מִבַּיִת וְרֵעִים.</p>

<p>דִּבְרֵי יְמֵיהֶם חֲרוּתִים בְּחֶרֶט בְּאַבְנֵי בֵית עָלְמִין.</p>

<p>הַרְבֵּה שָׁהֲתָה אִתָּם נַעֲרָה נָעָה וְנָדָה,</p>

<p>צְנוּעָה עֲנָוָה וְסוֹבֶלֶת הַכֹּל בְּאֹרֶךְ אַפָּיִם,</p>

<p>טוֹבַת מַרְאֶה וּצְעִירָה וּמִדְבַּר הַחַיִּים לְפָנֶיהָ</p>

<p>נוּגֶה נִרְחָב וְדוֹמֵם, וְנָתִיב בַּיְּשִׁימוֹן וְסִמָּנָיו:</p>

<p>קִבְרֵי כָּל אֵלֶּה שֶׁסָּבְלוּ וְנִצְטַעֲרוּ בוֹ לְפָנֶיהָ,</p>

<p>אַהֲבָה אֲשֶׁר נִכְזָבָה, וְתִקְווֹת נִכְזָבוֹת וּמֵתוֹת.</p>

<p>כְּאוֹתָהּ דֶּרֶךְ הַנּוֹדְדִים בְּמִדְבָּרִיּוֹת־יָם סִמָּנֶיהָ</p>

<p>מוֹקְדוֹת נִדְעֲכוּ זֶה כְּבָר, עֲצָמוֹת הִלְבִּינָה הַשֶּׁמֶשׁ,</p>

<p>דָּבָר הָיָה בְחַיֶּיהָ, לֹא בָא לִידֵי גְמָר, טֶרֶם נִשְׁלָם,</p>

<p>כְּאוֹתוֹ בֹקֶר שֶׁל סִיוָן הַמָּלֵא אוֹר שֶׁמֶשׁ וּנְגִינוֹת,</p>

<p>פִּתְאוֹם עָמַד בַּשְׁחָקִים, וְנָבַל וְנָטָה לְאִטּוֹ</p>

<p>כְּלַפֵּי פַאֲתֵי מִזְרָח, אֲשֶׁר מִשָּׁם זֶה אַךְ עָלָה.</p>

<p>יֵשׁ שֶׁשָּׁהֲתָה בְּעִיר עַד תֵּעוֹר בָּהּ שׁוּב זוּ קַדַּחְתָּהּ,</p>

<p>רַעֲבוֹן נַפְשָׁהּ וְצִמְאוֹנָהּ לָלֶכֶת וּלְהַתְחִיל מֵחָדָשׁ</p>

<p>כָּל נְדוּדֶיהָ בָּאָרֶץ וּלְחַפֵּשׂ אֶת אֲשֶׁר תְּחַפֵּשׂ.</p>

<br />
</blockquote>

<blockquote>
<p>יֵשׁ אֲשֶׁר הָיְתָה מִתְהַלְּכָה בְּבָתֵּי הָעָלְמִין מִתְבּוֹנְנָה</p>

<p>בְּאֶבֶן מַצֵּבָה לְלֹא כְתֹבֶת וְהִרְהֵרָה: אוּלַי הַלָּז פֹּה</p>

<p>בְּחֵיק אוֹתָהּ שׁוּחָה? מֶה חָפְצָה לִהְיוֹת שׁוֹכֶבֶת גַּם הִיא שָׁם!</p>

<p>וְיֵשׁ אֲשֶׁר בָּאָה הָרִנָּה אוֹ שְׁמוּעָה אוֹ לַחַשׁ לֹא בָרוּר</p>

<p>לְרֶמֶז עַל דַּרְכָּהּ בְּיַד־רוּחוֹת, לַנְחוֹתָהּ הָלְאָה וָהָלְאָה.</p>

<p>יֵשׁ אֲשֶׁר דִּבְּרָה עַל אוֹדוֹת אֲהוּבָהּ עִם מִי שֶׁרָאָהוּ;</p>

<p>אֶפֶס מֵאָז עָבְרוּ יָמִים בִּמְדִינוֹת רְחוֹקוֹת וְשָׁכָחוּ.</p>

<p>&quot;כֵּן, גַּבְרִיאֵל לַזֵ&#8217;נֵיס – אָמְרוּ – אֲנַחְנוּ רְאִינוּהוּ,</p>

<p>אוֹתוֹ וְאֶת אָבִיו הַנַּפָּח! וְגַם יָרְדוּ אֶל הָעֲרָבָה</p>

<p>הֵם נוֹדְדֵי יָעַר, צַיָּדִים נוֹדָעִים וּפוֹרְשֵׂי רְשָׁתוֹת&quot;.</p>

<p>&quot;כֵּן, גַּבְרִיאֵל לַזֵ&#8217;נֵיס – עָנוּ אֲחֵרִים – רְאִינוּהוּ</p>

<p>סוֹחֵר נוֹסֵעַ הִנֵּהוּ בִּמְדִינוֹת לוּאִיזִיַנָה&quot;.</p>

<p>הָיוּ מוֹסִיפִים: &quot;הוֹי יַלְדָּה, לָמָּה תִּתְגַּעְגְּעִי לוֹ, תְּחַכִּי,</p>

<p>שֶׁמָּא אָפְסוּ בַּחוּרִים יָפִים כְּגַבְרִיאֵל וְלִבָּם</p>

<p>לֵב רַךְ בְּחֻבָּם וְנֶאֱמָנִים, וּתְמִימֵי דֶרֶךְ כָּמֹהוּ?</p>

<p>הִנֵּה בֶן הַנּוֹטַרְיָן – בַפְטִיסְטָה לֶבְּלַן וְהוּא אֲהֵבֵךְ</p>

<p>כַּמָּה שָׁנִים שְׁנוֹת רָעָה, הֲיִי לוֹ וְהָיִית מְאֻשָּׁרֶת.</p>
</blockquote>

<blockquote>
<p>יוֹתֵר מִדַּי יָפְיָפִית לְסַלְסֵל שַׂעֲרוֹת סַן־קַטְרַין&quot;,<a href="#fn:9" id="fnref:9" title="see footnote" class="footnote"><sup>9</sup></a></p>
</blockquote>

<blockquote>
<p>הָיְתָה אֶבַנְגֶּ&#8217;לִינָה עוֹנָה בְנַחַת אַךְ בְּאֹמֶץ: &quot;לֹא אוּכָל,</p>

<p>אֶל אֲשֶׁר הָלַךְ לְבָבִי תֵּלֵךְ גַּם יָדִי, וְלֹא תָסוּר,</p>

<p>יַעַן כִּי דוֹמֶה הַלֵּב לִמְנוֹרָה מְאִירָה הַדָּרֶךְ,</p>

<p>לְהָאִיר עַל כַּמָּה דְבָרִים הַלָּנִים בְּסֵתֶר מַאְפֵּלְיָה&quot;.</p>

<p>הָיָה לָהּ עוֹנֶה הַכֹּמֶר, יְדִידָהּ וּמְנַחֲמָהּ בַּצָּרָה,</p>

<p>שְׂחוֹק קַל עַל שְׂפָתָיו: &quot;הוֹי, בִּתִּי, אֶת דְּבָרָיו בְּפִיךְ שָׂם אֵל חַיִּים.</p>

<p>מֵתָה הָאַהֲבָה אַל תֹּאמֵרִי, אַהֲבָה לְעוֹלָם לֹא מֵתָה.</p>

<p>אִם לֹא הֶעֱשִׁירָה לֵב שֵׁנִי, לְעוֹלָם מֵימֶיהָ הֵן שָׁבִים</p>

<p>כְּמֵימֵי הַגְּשָׁמִים לִמְקוֹרָם לְהָשִׁיב הַנֶּפֶשׁ וּלְחַדְּשָׁהּ;</p>

<p>כָּל אֲשֶׁר שָׁלַח הַמַּעְיָן הוֹלֵךְ וָשָׁב אֶל הַמַּעְיָן.</p>

<p>סִבְלִי, עֲשִׂי עֲבוֹדָתֵךְ וּמַלְאִי אֶת פֹּעַל אַהֲבָתֵךְ;</p>

<p>גְּדוֹלִים צַעַר וּבְדִידוּת, וְסַבְלָנוּת מַדְרֵגָה גְבוֹהָה,</p>

<p>לָכֵן מַלְאִי אֶת פֹּעַל אַהֲבָתֵךְ, עַד לִבֵּךְ יִתְרוֹמֵם,</p>

<p>יֶחֱזַק וְיִמָּרֵק וִישֻׁכְלַל, וְיִקְרַב אֶל שְׁמֵי הַשָּׁמָיִם&quot;.</p>

<p>דְּבָרָיו נִחֲמוּ אוֹתָהּ, וַיֶּאֱמַץ לִבָּהּ וְחִכְּתָה.</p>

<br />
</blockquote>

<blockquote>
<p>לְעוֹלָם בְּלִבָּהּ מְצַלְצֵל קוֹל הָאוֹקְיָנוֹס כְּשִׁיר קְבָרוֹת,</p>

<p>אֶפֶס יֵשׁ עָלָיו נִלְוֶה גַם שִׂיחַ: נוֹאָשׁ אַל תֹּאמֵרִי!</p>

<p>כָּכָה נָדְדָה נַפְשָׁהּ בְּצַעַר וּבְמָצוֹק אֲמוּלָה,</p>

<p>יְחֵפָה וְדָמִים שׁוֹתֶתֶת עַל חוֹחִים בְּדֶרֶךְ הַחַיִּים.</p>

<p>תֵּנָּה לִי, &#8220;מוּזוֹת&#8221;, אֲנַסֶּה וְאֵצֵא בְּעִקְבוֹת הַתּוֹעָה;</p>

<p>לֹא בְכָל עָקֹב בַּדֶּרֶךְ בַּחֲלִיפוֹת שָׁנָה וְשָׁנָה,</p>

<p>אֶלָּא כַּנּוֹדֵד הַיּוֹצֵא בְּעִקְבוֹת מַבּוּעַ בַּנָּחַל;</p>

<p>יֵשׁ אֲשֶׁר יִרְחַק מֵאָפִיק, יָשׁוּר אֵת מֵימָיו וְלֹא קָרֵב,</p>

<p>יַחַז בּוֹ בְמַחֲשׂוֹפִים יֵשׁ כַּאן וְיֵשׁ כַּאן, אַךְ לְעִתִּים;</p>

<p>וְיֵשׁ אֲשֶׁר יִקְרַב אֶל חוֹפָיו מִבֵּין צֵל צַמֶּרֶת אִילָנוֹת,</p>

<p>יִשְׁמַע מִלְמוּלוֹ מֵרָחוֹק, הַגַם לֹא יִרְאֶנּוּ בְּעֵינָיו,</p>

<p>אַשְׁרָיו אִם יִמְצָא סוֹף סוֹף הַמָּקוֹם אֵלָיו זֶה שׁוֹפֵךְ.</p>

<br />
</blockquote>

<h3 id="ii">II</h3>

<blockquote>
<br />
</blockquote>

<blockquote>
<p>תּוֹר יְמֵי אִיָּר בָּאָרֶץ, וְסִירָה מַפְלִיגָה בִּכְבֵדוּת</p>

<p>בְּמֵימֵי הַנָּהָר הַנֶּהֱדָר, עוֹבֶרֶת עַל חוֹפֵי יְאוֹר אוֹהִיָּה.</p>

<p>עָבְרָה עַל שֶׁפֶךְ הַוַּבַּשׁ וּבְמֵי מִיסִיסִפִּי הָעַזִּים,</p>

<p>שֶׁטֶף הַזָּהָב הַטּוֹב, אַקַדִיִּים סַפָּנִים בָּהּ נוֹהֲגִים.</p>

<p>קְבוּצָה שֶׁל גּוֹלִים, אַךְ פְּלֵטַת הָעָם אֲשֶׁר נִטְרְפָה סְפִינָתוֹ,</p>

<p>בָּנָיו נִפְזְרוּ עַל כָּל מְדִינוֹת הַיָּם – וַיִּתְאֶחָדוּ,</p>

<p>אַחִים כֻּלָּם לְצָרָה וְאַחִים לַתִּקְוָה הָאֶחָת,</p>

<p>גְּבָרִים, נָשִׁים וָטָף. שְׁמוּעָה אוֹ תִקְוָה נְהָגָתַם</p>

<p>לִדְרוֹשׁ יְדִידִים וּקְרוֹבִים בֵּין הָאִכָּרִים הַדַּלִּים</p>

<p>בְּחוֹפֵי הַיָּם וְעַל עַרְבוֹת כְּנַף אוֹפֶלוּזָה הַנָּאוָה,</p>

<p>בָּאָה אִתָּם אֶבַנְגֶּ&#8217;לִינָה וִידִידָהּ פֶלִיסְיַאן הַכֹּמֶר;</p>

<p>עָשׂוּ דַרְכָּם יוֹם יוֹם עַל גַּבֵּי הַחוֹלוֹת הַשְּׁקוּעִים</p>

<p>בְּמַיִם עַזִּים וְדֶרֶךְ יַעֲרֵי־עַד עוֹמְדִים קוֹדְרִים.</p>

<p>לַיְלָה לַיְלָה יַחֲנוּ עַל יַד מְדוּרוֹתָם עַל חוֹפֵי</p>

<p>דֶרֶךְ מַעְבְּרוֹת רוֹעֲשׁוֹת, עוֹבְרִים עַל אִיִּים מוֹרִיקִים,</p>

<p>בָּם עֲצֵי צֶמֶר מְנַפְנְפִים אָמִיר כְּצִיצָה שֶׁל נוֹצוֹת;</p>

<p>יָרְדוּ בַאֲגַמִּים רְחָבִים וּבְעָמְקָם שִׁרְטוֹנוֹת חוֹל כֶּסֶף</p>

<p>שְׁקוּעִים בַּשֶּׁטֶף, וּלְאֹרֶךְ כָּל עַקְמוּמִיּוֹת חוֹפֵיהֶם</p>

<p>סִיעוֹת גְּדוֹלוֹת שֶׁל קָאָת מַבְרִיקוֹת בְּנוֹצוֹת לִבְנוֹת שָׁלֶג.</p>

<p>הָלַךְ הַכִּכָּר וְשָׁפֵל; וּלְאֹרֶךְ הַנָּהָר וְהַחוֹפִים</p>

<p>לוּטֵי צִלְלֵי אִילָנוֹת וּבְתוֹךְ גַּנּוֹת חֶמֶד וּבִיתָן</p>

<p>עָמְדוּ הֵיכְלֵי &#8220;הַנּוֹטְעִים&#8221;, צְרִיפֵי הַכּוּשִׁים וּשְׁבָכִים.</p>

<p>הָלְכוּ וְקָרְבוּ הַמְּדִינוֹת שָׁם שׂוֹרֵר הַקַּיִץ עוֹלָמִים,</p>

<p>מְקוֹם שָׁם יִפְנֶה הַנָּהָר אֲפִיקָיו בְּהוֹד־מַלְכוּת מַעֲרָבָה</p>

<p>דֶּרֶךְ חוֹפֵי הַזָּהָב וְחָרְשׁוֹת לִימוֹנִים וְאֶתְרוֹגִים.</p>

<p>אָבְדוּ הַנּוֹדְדִים דַּרְכָּם בְּשֶׁפֶךְ יְאוֹר פְּלַקֶמִינֶה</p>

<p>בְּאַלְפֵי עַקְמוּמִיּוֹת טִיט יָוֵן וְנַפְתּוּלֵי הַמַּיִם הָרַבִּים,</p>

<p>אֲשֶׁר סָגְרוּ עֲלֵיהֶם כְּרֶשֶׁת פְּלָדוֹת מִסָּבִיב.</p>

<p>עֲצֵי בְרוֹשׁ רָמִים כִּצְרִיחִים פָּרְשׂוּ עַל רֹאשָׁם כַּפּוֹתָם,</p>

<p>קוֹדְרִים מַאֲהִילִים עֲלֵיהֶם, מִקְלָעוֹת שֶׁל אֵזוֹב בָּם תְּלוּיוֹת</p>

<p>נָעִים כַּדְּגָלִים הַתְּלוּיִים בְּבָתֵּי תְפִלָּה עַתִּיקִים.</p>

<p>דְּמָמָה – דּוּמִיַּת הַמָּוֶת; אַךְ קוֹל הָאֲנָפָה הֵרִיעַ</p>

<p>בְּשׁוּבָהּ עִם שְׁקִיעַת הַחַמָּה אֶל קִנָּהּ בְּרָאשֵׁי אֲרָזִים,</p>

<p>אוֹ שֶׁצָּחַק הַיַּנְשׁוּף צְחוֹק אָיֹם בְּקַדְּמוֹ פְנֵי סָהַר.</p>

<p>שָׁפַךְ יָרֵחַ בְּנֹעַם אֶת אוֹרוֹ עַל מַיִם מִתְנוֹצְצִים,</p>

<p>עַל פְּנֵי אֲרָזִים וּבְרוֹשִׁים הַמְקָרִים אֹהָלִים בַּיָּעַר,</p>

<p>פּוֹרֵץ מִבַּעַד קַשְׁתוֹתֵיהֶם כִּבְעַד סִדְקֵי כָּתְלֵי חֳרָבוֹת.</p>

<p>הָיָה הַכֹּל כֹּה מוּזָר, מְטֻשְׁטָשׁ כַּחֲלוֹם חֶזְיוֹן לָיִל,</p>

<p>תָּקַף אֶת נַפְשָׁם רֶגֶשׁ שֶׁל פִּלְאֵי פְלָאִים וְעֶצֶב,</p>

<p>חָשׁוּ עֲתִידוֹת לֹא טוֹבוֹת טֶרֶם תָּבֹאנָה וְאֵין מִפְלָט.</p>

<p>מָשָׁל לְאוֹתָהּ מִימוֹזָה מִתְכַּוְּצָה, הַסּוֹגְרָה עָלֶיהָ</p>

<p>לְשַׁעֲטַת סוּס דּוֹהֵר בְּעִשְׁבֵּי עֲרָבוֹת וּבְטֶרֶם עוֹד יִקְרַב, –</p>

<p>כָּכָה יִסָּגֵר הַלֵּב יִתְכַּוֵּץ לְשַׁעֲטוֹת הַגְּזֵרָה</p>

<p>בְּחוּשׁוֹ בְעֶצֶב עֲתִידוֹת לֹא טוֹבוֹת וּבְטֶרֶם תָּבֹאנָה.</p>

<p>רַק אֶבַנְגֶּ&#8217;לִינָה לִבָּהּ הִתְעוֹדֵד וּמַרְאֵה חִזָּיוֹן</p>

<p>הָיָה לָהּ לִפְנֵי עֵינֶיהָ וְנַעֲנָה לָהּ בְּאוֹר הַיָּרֵחַ</p>

<p>צֶלֶם בָּרָא לָהּ מֹחָהּ וּדְמוּתוֹ מֵהִרְהוּרֶיהָ.</p>

<p>חָלַף הֵיכָלָיו הַמְצִלִּים, הָלַךְ גַּבְרִיאֵל לְפָנֶיהָ</p>

<p>וְכַאֲשֶׁר יִמְחַץ הַמָּשׁוֹט כֵּן הָלַךְ וְקָרַב אֵלֶיהָ.</p>

<br />
</blockquote>

<blockquote>
<p>עָמַד עַל רֹאשׁ הָאֳנִיָּה אַחַד הַחוֹבְלִים וְתָקַע</p>

<p>תְּקִיעָה גְדוֹלָה בְשׁוֹפָר, פֶּן יִשְׁמַע תְּקִיעָתוֹ נוֹסֵעַ</p>

<p>תּוֹעֶה כְּמוֹתָם בְּאוֹתָהּ הַדֶּרֶךְ עִם חשֶׁךְ וָלָיְלָה.</p>

<p>פְּרָאוֹת הֵרִיעַ הַקּוֹל בְּאוּלַמֵּי הַיַּעַר וְעַמּוּדָיו,</p>

<br />
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcXlvIiwiZXhwIjpudWxsLCJwdXIiOiJibG9iX2lkIn19--ed39c8dda1cb3a4a9f81cc48dd05316c9e33d094/%D7%A7%D7%91%D7%95%D7%A6%D7%94%202%20%D7%AA%D7%9E%D7%95%D7%A0%D7%94%20(%D7%91%D7%A7%D7%95%D7%91%D7%A5%208).png" alt="קבוצה 2 תמונה (בקובץ 8).png" />
<figcaption>קבוצה 2 תמונה (בקובץ 8).png</figcaption>
</figure>

<blockquote>
<br />
</blockquote>

<blockquote>
<p>שָׁבַר חוֹתֶמֶת הַדְּמָמָה, וַיִּתֵּן קוֹל לָשׁוֹן לַיָּעַר,</p>

<p>חֶרֶשׁ נָעוּ לַנְּגִינָה דִּגְלֵי הָאֵזוֹב הַתְּלוּיִים,</p>

<p>אַלְפֵי הֵדִים נֵעוֹרוּ וּמֵתוּ בְּרִחוּק מֶרְחַקִּים</p>

<p>עַל פְּנֵי מֶרְחֲבֵי מַיִם וְתַחַת דָּלִיּוֹת מִזְדַּעְזְעוֹת,</p>

<p>אֲבָל קוֹל עוֹנֶה לֹא בָא, וּתְשׁוּבָה לֹא הָיְתָה בַמַּחְשָׁךְ.</p>

<p>וְאַחֲרֵי הִפָּסֵק הַהֵדִים הָיְתָה הַדּוּמָה עֲצוּבָה,</p>

<p>נָמָה אֶבַנְגֶּ&#8217;לִינָה שְׁנָתָהּ; אַךְ הַסַּפָּנִים הֵם חוֹתְרִים.</p>

<p>יֵשׁ אֲשֶׁר מַחֲשִׁים חָתְרוּ, וְיֵשׁ שָׁרִים שִׁירֵי קַנַדָה,</p>

<p>נִגּוּן סַפָּנִים שֶׁשָּׁרוּ לְפָנִים עַל נַהֲרוֹת אַקַדְיָה</p>

<p>לַיְלָה מַאֲזִינִים אֶל קוֹלוֹת מִסְתּוֹרִין מֵאַפְסֵי מִדְבָּרִיּוֹת,</p>

<p>קוֹל בַּמֶּרְחַקִּים מְטֻשְׁטָשׁ, כִּילֵל רוּחַ תּוֹעָה בַּיַּעַר</p>
</blockquote>

<blockquote>
<p>בְּיַחַד עִם צִוְחַת הֶעָגוּר וּתְרוּעַת הַתִּמְסָח<a href="#fn:10" id="fnref:10" title="see footnote" class="footnote"><sup>10</sup></a> הָאָיֹם.</p>

<br />
</blockquote>

<blockquote>
<p>אֶפֶס לְמָחֳרַת הַיּוֹם כְּצֵאתָם מִתַּחַת לַצְּלָלִים</p>

<p>וְהִנֵּה יָם אַצַ&#8217;פַלַיָה טוֹבֵעַ בִּזְהָבוֹ שֶׁל שָׁמֶש.</p>

<p>רִבְבוֹת חֲבַצָּלוֹת שֶׁל מַיִם מִתְנוֹעֲעוֹת בְּזֶרֶם לְמַחַץ</p>

<p>מָשׁוֹט עוֹבֵר עֲלֵיהֶן, וּפִרְחֵי לוֹט בְּנֹעַם תִּפְאַרְתּוֹ</p>

<p>מְנַפְנֵף כּוֹתֶרֶת זְהָבוֹ מִמַּעַל לְרָאשֵׁי סַפָּנִים.</p>

<p>הָיָה מַחֲנִיק הָאֲוֵיר מֵרֵיחוֹת מַגְנוֹלִיָּה רֵיחָנִית</p>

<p>וְחֻמָּהּ שֶׁל שָׁמֶשׁ; וְאִיֵּי יָם מַעֲלִים יְעָרוֹת וְרַבִּים</p>

<p>נוֹדְפִים רֵיחָם הַמַּשְׁכִּיר מִפִּרְחֵי וַרְדִּינוֹת עַל חוֹפָיו,</p>

<p>קוֹרְאִים מַזְמִינִים לְשֵׁנָה כָּל עוֹבְרִים עֲלֵיהֶם בְּסִירָה,</p>

<p>תֵּכֶף נָמוּ הַמְּשׁוֹטִים עַל אַחַד הָאִיִּים הַיָּפִים</p>

<p>תַּחַת דָּלִיּוֹת צַפְצָפָה סְמוּכָה לְחוֹפֵי הַנָּהָר,</p>

<p>וְעָמְדָה הַסִּירָה בַטוּחוֹת, וּנְחִתִּים עַל פְּנֵי כָל הַכִּכָּר</p>

<p>שְׁנָתָם הִמְתִּיקוּ הָעוֹבְדִים יְגֵעִים מִלֵּיל עֲבוֹדָתָם;</p>

<p>אֶרֶז מְתַמֵּר צַמַּרְתּוֹ נִמְתַּח עֲלֵיהֶם בִּמְרוֹמִים,</p>

<p>אַשְׁכְּלוֹת גֶּפֶן וּפִרְחֵי־חֲצוֹצְרָה הוֹרִידוּ כַפֵּיהֶם,</p>

<p>כְּאוֹתָם סֻלָּמִים שֶׁרָאָה יַעֲקֹב אָבִינוּ בַּחֲלוֹמוֹ:</p>

<p>וְהִנֵּה מַלְאֲכֵי אֱלֹהִים עוֹלִים וְיוֹרְדִים בַּמַּעֲלוֹת.</p>
</blockquote>

<blockquote>
<p>צִפְצְפוּ עֲלֵיהֶם קוֹלִבְּרִים<a href="#fn:11" id="fnref:11" title="see footnote" class="footnote"><sup>11</sup></a> מוּעָפִים מִפֶּרַח עַל פָּרַח, –</p>
</blockquote>

<blockquote>
<p>הִנֵּה הַמַּחֲזֶה שֶׁרָאֲתָה אֶבַנְגֶּ&#8217;לִינָה בַּחֲלוֹמָהּ</p>

<p>לִבָּהּ מָלֵא הָאַהֲבָה, נִפְתְּחוּ לָהּ הַשָּׁמָיִם,</p>

<p>נָסְכוּ עָלֶיהָ בַחֲלוֹמָהּ מִזֹּהַר רְקִיעַ שָׁמָיִם.</p>

<br />
</blockquote>

<blockquote>
<p>דֶּרֶךְ הָאִיִּים הָרַבִּים שָׁם סִירָה הוֹלֶכֶת וּקְרֵבָה,</p>

<p>סִירָה קַלָּה וְנִשֵּׂאת נֶחְפָּזָה עַל מֶרְחֲבֵי מָיִם,</p>

<p>תּוֹפְשֵׂי מְשׁוֹטֶיהָ צַיָּדִים וּפוֹרְשֵׂי רְשָׁתוֹת בָּהּ נוֹהֲגִים,</p>

<p>עוֹשִׂים דַּרְכָּם צָפוֹנָה לִמְדִינַת הַבִּבְּרִים וְהָרְאֵמִים.</p>

<p>נַעַר תָּפַס הַהֶגֶה שָׁקוּעַ בִּיגוֹנוֹ וַהֲגִיגוֹ,</p>

<p>שְׁחוֹרִים תַּלְתַּלָּיו פְּרוּעִים, נוֹפְלִים עַל מִצְחוֹ, וְצַעַר</p>

<p>גָּדוֹל מֵעֵרֶךְ כָּל שְׁנוֹתָיו חָרוּת עַל פָּנָיו הַיָּפִים;</p>

<p>הָיָה גַּבְרִיאֵל הַלָּז. שָׁוְא אָמַר לִשְׁכֹּחַ מְרִי עָצְבּוֹ</p>

<p>בְּמִדְבְּרוֹת מַעֲרָב, וְלֹא יָדַע מָנוֹחַ וָאשֶׁר בְּתוֹחַלְתּוֹ.</p>

<p>מִהֲרוּ בְדַרְכָּם נֶחְפָּזִים עַל יַד חוֹף הָאִי וּמְאֹד סְמוּכִים;</p>

<p>אֶפֶס מֵעֵבֶר לַשִּׁרְטוֹן וּבְחֶבְיוֹן תְּמָרִים נַנָּסִים,</p>

<p>וְאוֹתָהּ הַסִּירָה לֹא רָאוּ הַצְּפוּנָה בְשֹׁבֶךְ צַפְצָפוֹת,</p>

<p>הָיוּ הַיְשֵׁנִים יְשֵׁנִים, לֹא קָמוּ אֶל רַעַשׁ הַמְּשׁוֹטִים,</p>

<p>מַלְאַךְ אֶלֹהִים לֹא בָא לְהָעִיר הַנַּעֲרָה הַנָּמָה.</p>

<p>מִהֲרוּ אֵלֶּה כְּצִלּוֹ שֶׁל עָנָן עַל פְּנֵי הָעֲרָבָה;</p>

<p>אַךְ כְּשֶׁפָּסַק בַּמֶּרְחָק גַּם קוֹל מְשׁוֹטֵיהֶם עַל יְתֵדָם,</p>

<p>פִּתְאֹם נֵעוֹרוּ הַיְשֵׁנִים מִשְׁנַת הָאַשָּׁפִים, וְהַנַּעֲרָה</p>

<p>נָשְׂאָה אֶת קוֹלָהּ בַּאֲנָחָה, הִבִּיעָה לַכֹּמֶר: &quot;הוֹי, אָבִי,</p>

<p>הִנֵּה בְלִבִּי קוֹל אוֹמֵר: קָרֵב אֵלֵינוּ גַבְרִיאֵל,</p>

<p>אוּלַי אַךְ חֲלוֹם שָׁוְא וּמִקְסַם טְפֵלָה אֱמוּנָה</p>

<p>וְאוּלַי חָלַף עָלַי הַמַּלְאָךְ וְגִלָּה דְבַר אֱמֶת?&quot;</p>

<p>אַחֲרֵי כֵן אָדְמוּ פָנֶיהָ וַתּוֹסֵף: &quot;אַךְ הֶבֶל הֲגִיגִי,</p>

<p>וּמָה אֲיַגַּע אָזְנֶיךָ בִּדְבָרִים אֵין בָּהֶם שָׁחַר?&quot;</p>

<p>אֶפֶס הַגֶּבֶר הַנִּכְבָּד עָנָה לַנַּעֲרָה וְחִיֵּךְ:</p>

<p>בִּתִּי, לֹא שָׁוְא זֶה הֲגִיגֵךְ, דְּבָרַיִךְ יֵשׁ בָּהֶם שָׁחַר.</p>

<p>עָמֹק הָרֶגֶשׁ וְדוֹמֵם; הַמִּלָּה הַצָּפָה מִמַּעַל</p>
</blockquote>

<blockquote>
<p>אֵינָהּ אֶלָּא הַמָּצוֹף<a href="#fn:12" id="fnref:12" title="see footnote" class="footnote"><sup>12</sup></a> לְצַיֵּן אֶת מַחְבֹּא הָעֹגֶן,</p>
</blockquote>

<blockquote>
<p>לָכֵן הַאֲמִינִי לְלִבֵּךְ וְלָ&#8220;רֶגֶשׁ&#8221;, כִּדְאַמְרֵי בְנֵי אָדָם.</p>

<p>אָכֵן, קָרוֹב גַּבְרִיאֵל, לֹא רָחוֹק מִכַּאן לִפְאַת דָרוֹם</p>

<p>שָׁם עַל שִׁרְטוֹנוֹת יָם טֶצֶיָה הֶעָרִים סַן־מוֹר וְסַן־מֶרְטֶן,</p>

<p>שָׁם שׁוּב יְקַדֵּם הַכַּלָּה הַנָּעָה וְנָדָה זֶה כַּמָה,</p>

<p>יָשׁוּב אֵֶל עֶדְרוֹ וַעֲדָתוֹ הַכֹּמֶר שֶׁרָחַק זֶה כַּמָּה.</p>

<p>וְיָפָה הָאָרֶץ בָּהּ יַעֲרוֹת עֵץ עוֹשֶׂה פֶּרִי וַעֲרָבוֹת,</p>

<p>תְּכֶלְתָּם מָתְחוּ שָׁמַיִם עַל פְּנֵי קַרְקַע פְּרָחִים וְצִיצִים,</p>

<p>קְרוּאָה בְּפִי יוֹשְׁבֵי הַמָּקוֹם &#8220;עֵדֶן לוּאִיזִיַנָה&#8221;.</p>

<br />
</blockquote>

<blockquote>
<p>אַחֲרֵי דַבְּרוֹ נִחוּמִים, קָמוּ וְעָשׂוּ אֶת דַּרְכָּם.</p>

<p>קָרַב הָעֶרֶב בְּנֹעַם, וְשֶׁמֶשׁ שֶׁל מַעֲרָב נָטָה</p>

<p>מַטֵּה זְהָבוֹ, כְּמַעֲשֵׂה חַרְטֹם עַל פְּנֵי כָל הַכִּכָּר.</p>

<p>קָמוּ אֵדִים מִתְנוֹצְצִים, וּבְמַגַּע הַמַּטֶּה הִתְלַקְּחוּ;</p>

<p>מַיִם, שָׁמַיִם וִיעָרוֹת נִתְּכוּ וְהִתְמַזְּגוּ לְאֶחָד.</p>

<p>הָיְתָה הַסִּירָה מְרַחֶפֶת בִּמְשׁוֹטִים עַל מַיִם בְּלִי נוֹעַ</p>

<p>כְּעָב אֲשֶׁר שְׂפוֹתָיו לוֹ כֶסֶף הַנִּתְלֶה בֵּין שְׁחָקִים וּשְׁחָקִים.</p>

<p>וְלֵב אֶבַנְגֶּ&#8217;לִינָה מָלֵא מְתִיקוֹת אֵין לְהַבִּיעַ,</p>

<p>נָגְעוּ בוֹ קַרְנֵי הַקְּסָמִים וּמַעְיְנוֹת רִגְשָׁהּ הַקְּדוֹשִׁים</p>

<p>אוֹרוּ הִבְרִיקוּ בְּאוֹר אַהֲבָה כַּמַּיִם וְכַשְּׁחָקִים לָהּ סָבִיב.</p>
</blockquote>

<blockquote>
<p>פִּתְאֹם נֵעוֹר בַּשֹּׁבֶךְ הַטֶּרֶד<a href="#fn:13" id="fnref:13" title="see footnote" class="footnote"><sup>13</sup></a> הַמְשֻׁגָּע בַּשָּׁרִים</p>
</blockquote>

<blockquote>
<p>קָפַץ וְעָלָה בֶּעָנָף הַתָּלוּי מִמַּעַל לַמָּיִם,</p>

<p>זוֹרֵק מִגְּרוֹנוֹ הַקָּטָן זֶרֶם מַנְגִּינוֹת שִׁגָּעוֹן.</p>

<p>נִדְמֶה: מַאֲזִינִים לוֹ עָמְדוּ גַלִּים, אִילָנוֹת וַאֲוֵיר.</p>

<p>תְּחִלָּה הָיוּ כְעֵין קִינָה, וּפִתְאֹם הֻכּוּ בְשִׁגָּעוֹן</p>
</blockquote>

<blockquote>
<p>כְּאִלּוּ הֵרִיעוּ מַכְרִיזִים לִמְחוֹלוֹת בַּכְּכַנְטִים<a href="#fn:14" id="fnref:14" title="see footnote" class="footnote"><sup>14</sup></a> מְטֹרָפִים,</p>
</blockquote>

<blockquote>
<p>אַחֲרֵי כֵן נִכְנְסוּ צְלִילִים עֲצוּבִים מְקוֹנְנִים חֶרֶשׁ,</p>

<p>עַד שֶׁבִּלְבְּלָם כֻּלָּם וְהִשְׁלִיכָם מִלְּפָנָיו בְּלָעַג.</p>

<p>מָשָׁל לְרוּחַ שֶׁפָּרְצָה אֶל בֵּין הָאִילָנוֹת כְּתֹם סוּפָה</p>

<p>לְנַעֵר כִרְבִיבִים עַל דֶּשֶׁא אֶת אֶגְלֵי הַמָּטָר עַל פֹּארוֹת.</p>

<p>אוֹתָהּ שִׁירָה קִדְּמָתַם, וּבְלִבּוֹת דּוֹפְקִים מֵרֶגֶשׁ</p>

<p>נִכְנְסוּ בְמֵימֵי הַטֶּצֶיָה הָעוֹבֵר בִּשְׂדֵי אוֹפֶלוּזָה.</p>

<p>נִרְאוּ עַמּוּדֵי הֶעָשָׁן מִתְאַבְּכִים עַל בָּתִּים בִּשְׁכֵנוּת</p>

<p>דֶּרֶךְ אֲוֵיר הָעִנְבָּר מֵעַל לְכַרְבּוֹלוֹת הַיְּעָרוֹת,</p>

<p>שָׁמְעוּ קוֹל שׁוֹפְרוֹת רוֹעִים וּגְעוֹת הָעֲדָרִים בַּמֶרְחָק.</p>

<br />
</blockquote>

<h3 id="iii">III</h3>

<blockquote>
<br />
</blockquote>

<blockquote>
<p>סָמוּךְ לְחוֹפֵי הַנָּהָר וּבְצֶאֱלֵי אַלּוֹת בָּם תְּלוּיִים</p>

<p>מִקְלְעוֹת אֵזוֹב סְפַרְדִּי פִּרְחֵי מִסְטוֹרִין הִבְרִיקוּ</p>

<p>עָמַד בּוֹדֵד וְשׁוֹקֵט בֵּיתוֹ שֶׁל רוֹעֶה, וְגִנָּה</p>

<p>סוֹבְבָה אוֹתוֹ עַל סְבִיבָיו בִּכְלִיל פִּרְחֵי דָרוֹם נֶהְדָּרִים,</p>

<p>מִלְאָה הָאֲוֵיר נִיחוֹחָהּ, וְהַבַּיִת עָשׂוּי מִקּוֹרוֹת</p>

<p>עֲצֵי בְרוֹשִׁים מְהֻדָּקוֹת יָפֶה אַחַת לְאֶחָת.</p>

<p>גַּגּוֹ רָחַב אַךְ שָׁפֵל, עַל רַבִּים עַמּוּדִים יִשָּׁעֵן</p>

<p>לִהְיוֹת מִרְפֶּסֶת נִרְחָבָה בְּחֶבְיוֹן גְּפָנִים וּוְרָדִים.</p>

<p>מָקוֹם זֶה חָמְדוּ קוֹלִבְּרִים לְשַׂחֵק וּדְבוֹרִים בְּזִמְזוּם.</p>

<p>וְעָמְדוּ בֵּינוֹת לַפְּרָחִים מִקָּצֶה מִזֶּה, וּבְקָצֵהוּ</p>

<p>שֹׁבָךְ שֶׁל יוֹנִים, כְּסֵמֶל אַהֲבַת עוֹלָם וְרַבָּה.</p>

<p>מַרְאֵה אֲהָבִים בּוֹ נִרְאוּ וְקִנְאָה חֲלִיפוֹת חֲלִיפוֹת.</p>

<p>קֶרֶן בֶּן שֶׁקֶט, וּגְבוּל בֵּין צֵל וּבֵין שֶׁמֶשׁ שָׁם עוֹבֵר,</p>

<p>עוֹלֶה בְרָאשֵׁי הָעֵצִים וְהַבַּיִת כֻּלּוֹ בִּצְלָלִים.</p>

<p>עָשָׁן מִתַּמֵּר וְעוֹלֶה מִתּוֹךְ הַמַּשְׁעֵנָה הַגְּבוֹהָה,</p>

<p>דּוֹמֶה לְעַמּוּד כְּחַלְחַל הַנִּדָּף בַּאֲוֵיר בֵּין עַרְבָּיִם.</p>

<p>נָתִיב עוֹבֵר מֵאַחַר גֶּדֶר הַגָּן וּמִתְפַּתֵּל</p>

<p>דֶּרֶךְ חָרְשׁוֹת אַלּוֹנִים אֶל מֶרְחַב אֵין סוֹף לָעֲרָבָה</p>

<p>לְיָם פְּרָחֶיהָ הַקּוֹלֵט לְתוֹכוֹ פְנֵי חַמָּה שׁוֹקָעַת.</p>

<p>עָמְדָה קְבוּצָה שֶׁל עֵצִים וּתְלוּיִים בָּם אַשְׁכְּלוֹת גֶּפֶן</p>

<p>מְלֵאִים נְגֹהוֹת הַשֶּׁמֶשׁ, כִּסְפִינוֹת עוֹמְדוֹת עַל עָמְדָן</p>

<p>בְּאַרְצוֹת הַטְּרוֹפִּים וְנִסֵּיהֶן תְּלוּיִים רְפוּיִים מְצִלִּים.</p>

<p>סָמוּךְ לִמְקוֹם בּוֹ חֻבְּרוּ יְעָרוֹת בְּפִרְחֵי עֲרָבָה</p>

<p>רָכוּב בָּא אַחַד הָרוֹעִים בְּאֻכָּף סְפַרְדִּי וּרְכוּבָה,</p>

<p>בְּגָדָיו עָלָיו וּנְעָלָיו עֲשׂוּיִים כֻּלָּם עוֹר אַיָּל,</p>

<p>פָּנָיו שְׁזוּפוֹת מִשֶּׁמֶשׁ, נִבָּטִים מִתַּחַת לַכּוֹבַע</p>

<p>תַּבְנִית סוֹמְבְּרֶרוֹ סְפַרְדִּי וְאוֹמְרִים הַדְרַת שַׁלִּיטִים,</p>

<p>מַשְׁקִיף בַּכִּכָּר הַשָּׁלֵו, וְסָבִיב לוֹ פָּרוֹת אֵין מִסְפָּר</p>

<p>רוֹעוֹת בַּכָּרִים וְנוֹשְׁמוֹת וְרָווֹת הָאֲוֵיר הָרַעֲנָן,</p>

<p>וּבְהֵעָלוֹתוֹ מֵחוֹפֵי הַנָּהָר וְנָפוֹץ בַּכִּכָּר.</p>

<p>נָטַל לְאִטּוֹ שׁוֹפָרוֹ הַתָּלוּי לְצִדּוֹ וְהִרְחִיב</p>

<p>חָזוֹ הָאַדִּיר, וְתָקַע הַתְּקִיעָה הַגְּדוֹלָה. הֵרִיעָה</p>

<p>תְרוּעָה פְרָאִית וּנְעִימָה בַּחֲלַל אֲוֵיר בֵּין עַרְבָּיִם.</p>

<p>פִּתְאֹם הִתְרוֹמְמוּ קַרְנַיִם לְבָנוֹת מַיְשִׁירוֹת עַל רֹאשָׁם,</p>

<p>דּוֹמוֹת לִרְסִיסֵי הַקֶּצֶף עַל זִרְמֵי הַיָּם בְּהִפָּגְשָׁם;</p>

<p>מַחֲשִׁים עָמְדוּ זְמַן מָה, אַחַר הִתְפָּרְצוּ בִגְעִיָּה</p>

<p>דֶרֶךְ כָּל הָעֲרָבָה הֲמוֹנִים כִּצְלָלִים וַעֲנָנִים.</p>

<p>אַךְ כְּשֶׁקָּרַב עַד בֵּיתוֹ, הִתְבּוֹנֵן הָרוֹעֶה בְּגֶדֶר</p>

<p>גַּנּוֹ וְהִנֵּה לִקְרָאתוֹ בָאִים הַכֹּהֵן וְהַנַּעֲרָה.</p>

<p>חָשׁ וְנָפַל מִסּוּסוֹ, מִשְׁתָּאֶה לַמַּרְאֶה, וְנֶחְפָּז,</p>

<p>פְּתוּחוֹת זְרוֹעוֹתָיו אֲלֵיהֶם, מֵרִיעַ לִקְרָאתָם בְּתִמְהוֹנוֹ.</p>

<p>וּכְשֶׁהִתְבּוֹנְנוּ בְּפָנָיו הִכִּירוּ בּוֹ אֶת הַנַּפָּח.</p>

<p>קִדֵּם אֶת פְּנֵיהֶם בִּידִידוּת, הִכְנִיס אֶת אוֹרְחָיו לְגַנּוֹ,</p>

<p>שָׁמָּה בְּחֶבְיוֹן הַוְּרָדִים נִדְבְּרוּ אִישׁ אֶל רֵעֵהוּ,</p>

<p>גִלּוּ אִישׁ אִישׁ אֶת לִבּוֹ וְשָׁבוּ וְחִבְּקוּ אִישׁ לְאָחִיו,</p>

<p>מְשוֹחֲחִים, יֵשׁ בּוֹכִים חֲלִיפוֹת אוֹ מַחֲשִׁים יָשְׁבוּ מְהַרְהֲרִים,</p>

<p>יַעַן כִּי בוֹשֵׁשׁ גַּבְרִיאֵל וְלֹא נִכְנָס; וְהַנַּעֲרָה אֶת לִבָּהּ</p>

<p>תָקְפוּ פִּקְפּוּקִים. בַּסִּיל גַם הוּא כְּאִישׁ בָּא בִּמְבוּכָה.</p>

<p>פָּסַק הַדְּמָמָה: &quot;הֲלֹא מֵאַטְשַׁפַלַיָה תָּבֹאוּ</p>

<p>וְאֵיךְ זֶה לֹא פְגַשְׁתֶּם בְּסִירַת גַּבְרִיאֵל בְּנִי בְּדַרְכּוֹ בַּנָּהָר?&quot;</p>

<p>חָלַף צֵל קוֹדֵר עַל פְּנֵי אֶבַנְגֶּ&#8217;לִינָה וְעָבָר,</p>

<p>מִלֵּא דְמָעוֹת עֵינֶיהָ וּבְקוֹל רוֹעֵד פָּתְחָה וְאָמָרָה:</p>

<p>&#8220;הָלַךְ גַּבְרִיאֵל וְאֵינֶנּוּ!&#8221; וְרֹאשָׁהּ שַׁח אֶל כְּתֵפֶיהָ,</p>

<p>נָפַל לִבָּה בְקִרְבָּה וַתַּרְבֶּה תַּאֲנִיָּה וַאֲנִיָּה.</p>

<p>עָנָה הַנַּפָּח בַּסִּיל וּבְקוֹלוֹ מַהֲתַלּוֹת בְּדַבְּרוֹ:</p>

<p>&quot;חִזְקִי וְאִמְצִי יַלְדָּתִי, כִּי רַק לְיוֹם אֶחָד הֵן הָלַךְ,</p>

<p>נַעַר פּוֹתֶה וְאֵין לֵב – עֲזָבַנִי עִם מִקְנִי וְסוּסִי,</p>

<p>יַעַן כִּי לִבּוֹ הַזּוֹעֵף אֲשֶׁר לֹא יָדַע מָנוֹחַ</p>

<p>הָיָה מַשִּׁיאוֹ, וּלְטֹרַח עָלָיו כָּל שֶׁקֶט הַחַיִּים.</p>

<p>כָּל מַעְיָנָיו אַךְ בְּעַצְמוֹ, זָעֵף וָסַר כָּל הַיָּמִים;</p>

<p>שׁוֹתֵק, וְאִם הָיָה מְדַבֵּר לֹא דִבֵּר אַךְ עַל יְגוֹנוֹ.</p>

<p>עַד שֶׁבְּסוֹפוֹ הָיָה לְמַשָּׂא לִגְבָרִים וְנָשִׁים,</p>

<p>לְמַשָּׂא עָלַי, וְסוֹף סוֹף, הִרְהַרְתִּי וָאֲשַׁלְחֵהוּ</p>

<p>עִירָה אַדֶיֶס לִקְנוֹת פְּרָדִים מֵאֵת הַסְּפַרְדִּים,</p>

<p>אַחֲרֵי כֵן יַעֲלֶה בְדֶרֶךְ הַהֹדִּים לְהַרְרֵי אוֹזַרְקְ</p>

<p>לָצוּד צֵיד עוֹרוֹת בַּיַּעַר וְלֶאֱרֹב לְבִּבְּרִים בַּנְּהָרוֹת.</p>

<p>לָכֵן חִזְקִי וְאִמְצִי, כִּי נֵצֵא בְּעִקְבוֹת חֲתָנֵךְ,</p>

<p>יַעַן לֹא רָחַק בְּדַרְכּוֹ, מַזָּלוֹ וּנְהָרוֹת לוֹ לְשָׂטָן.</p>

<p>מָחָר נַשְׁכִּימָה וְנִדְלוֹק עִם טְלָלִים אֲדֻמִּים וָשָׁחַר</p>

<p>גַּם נַדְבִּיקֶנּוּ, וְתָשׁוּב הַצִּפּוֹר אֶל כִּלְאָהּ מֵחָדָשׁ&quot;.</p>

<br />
</blockquote>

<blockquote>
<p>פִּתְאוֹם עָלָה קוֹל שָׂשׂוֹן מֵאֵצֶל שִׁרְטוֹנוֹת הַנָּחַל:</p>

<p>מִיכְלְ הַכַּנָּר בָּא נִשָּׂא בִזְּרוֹעוֹת רֵעָיו עֲמִיתָיו.</p>

<p>כְּאַחַד הָאֵלִים בְּאוֹלִימְפּוּס הָיָה חַי בְּבֵיתוֹ שֶׁל בַּסִיל</p>

<p>דָּבָר לֹא יָדַע הַלָּז בִּלְתִּי לְנַגֵּן לַבְּרִיוֹת,</p>

<p>נִכְבָּד בְּעֵינֵי הָעָם עַל כֶּסֶף תַּלְתַּלָּיו וְכִנּוֹרוֹ.</p>

<p>&#8220;יִחְיֶה וְיִנּוֹן מִיכְלְ הַכַּנָּר נְעִים זְמִירוֹת אַקַדְיָה&#8221;,</p>

<p>קִדְּמוֹ בְאַהֲבָה הַכֹּהֵן גַּם אֶבַנְגֶּ&#8217;לִינָה קִדְּמַתּוּ,</p>

<p>זָכְרוּ יָמִים עָבָרוּ, וְהַנַּפָּח בַּסִּיל מְאֹד הִתְפָּעֵל,</p>

<p>מְקַבֵּל בְּסֵבֶר פָּנִים מַכִּירָיו מִקֶּדֶם וּשְׁכֵנָיו,</p>

<p>פּוֹרֵץ בִּשְׂחוֹק וְאֵינוֹ פוֹסֵק, מְחַבֵּק אִמָּהוֹת וּבְנוֹתָן.</p>

<p>הַרְבֵּה הִשְׁתָּאוּ לְמַרְאֵה כָּל עשֶׁר הַנַּפָּח – לְשֶׁעָבַר,</p>

<p>חָסְנוֹ, עֲדָרָיו וּמַעֲמַד בֵּיתוֹ כְמִנְהַג הָאָבוֹת,</p>

<p>הָיוּ מִשְׁתָּאִים לְשֵׁמַע טִיב אוֹתוֹ קַרְקַע וּמִזְגּוֹ.</p>

<p>סִפֵּר עַל דְּבַר הָעֲרָבוֹת וְעֶדְרֵי הַהֶפְקֵר עֲלֵיהֶן,</p>

<p>שָׁמְעוּ וְאָמְרוּ בְלִבָּם גַּם יַעֲלוּ וְיִזְכּוּ בָאֵלֶּה.</p>

<p>עָלוּ בְמַעֲלוֹת וְעָבְרוּ אֶת הַמִּרְפָּסוֹת הָרְחָבוֹת,</p>

<p>נִכְנְסוּ לְאוּלַם הַבַּיִת, וְשָׁם כְּבָר נָכוֹנָה אֲרוּחַת</p>

<p>עַרְבּוֹ שֶׁל בַּסִּיל, מְחַכָּה לְשׁוּבוֹ, וַיֹּאכְלוּ בְּיָחַד.</p>

<br />
</blockquote>

<blockquote>
<p>יָרַד הַלַּיְלָה הַמָּהִיר עַל זֶבַח הַבַּיִת הָעַלִּיז.</p>

<p>דְּמָמָה, בַּחוּץ הָשְׁלַךְ הָס, סַהַר וְרִבְבוֹת כּוֹכָבִים</p>

<p>בָּאוּ מַכְסִיפִים הַכִּכָּר הָרוֹחֵץ בַּטָּל; אַךְ בַּבַּיִת</p>

<p>לְנֹגַהּ הַמְּנוֹרָה הֵאִירוּ עוֹד יוֹתֵר פְּנֵי כָל הַיְדִידִים.</p>

<p>יָשַׁב בְּרֹאשׁ כָּל הַמְסֻבִּים בְּכִסְאוֹ הָרוֹעֶה לַשֻּׁלְחָן</p>

<p>פָּתַח בְּשָׂשׂוֹן אֶת לִבּוֹ וְגַם אֶת בַּקְבּוּקָיו וְלֹא חָדַּל;</p>

<p>הִבְעִיר מִקְטַרְתּוֹ הַמְּלֵאָה טַבַּק מִנַטְשִׁיטוֹטְשֶׁס,</p>

<p>דִבֵּר לְאוֹרְחָיו, וְהֵמָּה הֶאֱזִינוּ לוֹ מִתּוֹךְ חִיּוּךְ.</p>

<p>&quot;שׁוּב אֲבָרֶכְכֶם בְּאֶרֶץ טוֹבָה מִזּוֹ אֲשֶׁר הָיָתָה,</p>

<p>אֵין פֹּה סְתָו רָעֵב, שֶׁיָּבֹא לְהַקְפִּיא דְמֵיכֶם כַּנְּהָרִים,</p>

<p>אֵין קַרְקַע אֶבֶן לְהַעֲלוֹת חֲמָתוֹ שֶׁל אִכָּר בְּחָרְשׁוֹ,</p>

<p>רַכּוֹת תְּפַלַּח הָאֵת הַקַּרְקַע, כַּסְּפִינָה הַמָּיִם;</p>
</blockquote>

<blockquote>
<p>שָׁנָה תְמִימָה יִפְרְחוּ עֲצֵי סִינִיּוֹת<a href="#fn:15" id="fnref:15" title="see footnote" class="footnote"><sup>15</sup></a>; בִּן לַיְלָה</p>
</blockquote>

<blockquote>
<p>תַּדְשִׁיא הָאָרֶץ דֶּשֶׁא יוֹתֵר מִבְּקַיִץ בְּאַקַדְיָה.</p>

<p>רִבְבוֹת פְּרָאִים עֲדָרִים לְלֹא אָדוֹן לָמוֹ בַּשָּׂדֶה,</p>

<p>אִישׁ כְּאַוַּת נַפְשׁוֹ לוֹ יִקַּח אֲדָמָה, וְעֵצִים לוֹ לִבְנוֹת</p>

<p>יִנְסוֹר לוֹ כָּל הַנּוֹסֵר הַבָּא אֶל הַיַּעַר בְּקַרְדֹּם.</p>

<p>וְהָיָה כִּי תִבְנוּ בָתֵּיכֶם וְלָבְשׁוּ שְׂדוֹתֵיכֶם כְּתֻמּוֹת,</p>

<p>אֵין לְךָ מֶלֶךְ גֶּאוֹרְגְּ לְנַשֵּׁל אֶתְכֶם מֵאֲחֻזָּה,</p>

<p>לִשְׂרוֹף עֲלֵיכֶם בָּתֵּיכֶם וְלִגְזוֹל חַוַּתְכֶם וּבְעִירְכֶם&quot;.</p>

<p>דִבֵּר וְהוֹצִיא מִנְּחִירָיו עַנְנֵי עָשָׁן בְּאַפּוֹ,</p>

<p>הָלַם בְּיָדוֹ הַחֲזָקָה עַל גַבֵּי הַשֻּׁלְחָן בְּכֹחַ,</p>

<p>נִבְהֲלוּ מְסֻבָּיו כֻּלָמוֹ וְהַכֹּהֵן פֶלִיסְיַאן הוּא קָפָא</p>

<p>אוֹחֵז טַבַּק לְהָרִיחַ בְּאֶמְצַע דֶּרֶךְ אֶל נְחִירָיו.</p>

<p>אוּלָם בַּסִיל בָּא וּמוֹסִיף, אַךְ דְבָרָיו רַכִּים עַלִּיזִים:</p>

<p>&quot;וְאֶת הַקַּדַּחַת תִּירְאוּ יְדִידַי, אַךְ הַקַּדָּחַת!</p>

<p>יַעַן כִּי אֵינָהּ קַדַּחַת אֶרֶץ אַקַדְיָה הַקָּרָה,</p>

<p>אֲשֶׁר יֵשׁ לְרַפֹּאותָהּ בִּשְׂמָמִית חֲבוּשָׁה בְּזַג אֱגוֹז&#8230;&quot;</p>

<p>פִּתְאוֹם נִשְׁמְעוּ קוֹלוֹת אֵצֶל הַדֶּלֶת קוֹל צְעָדִים</p>

<p>עוֹלִים בְּמַעֲלוֹת וְעַל גַּב הַמִּרְפֶּסֶת הָרְחָבָה,</p>

<p>וְהִנֵּה נַטָּעִים וּשְׁכֵנִים קְרֵאוֹלִים, שֶׁבָּאוּ לְקַבֵּל</p>

<p>פְּנֵי אוֹתוֹ נַפָּח בְּבֵיתוֹ – פְּנֵי בַּסִיל בַּעַל הָעֵדֶר.</p>

<p>הָיְתָה הַפְּגִישָׁה עַלִּיזָה, בִּפְגוֹשׁ שָׁכֵן אֶחָד בַּשֵּׁנִי,</p>

<p>חִבְּקוּ רֵעִים לְרֵעִים, וְגַם אֵלֶּה הַזָּרִים אִישׁ לְאָחִיו</p>

<p>לְאַחַר שֶׁנִפְגְּשׁוּ בַנֵּכָר שָׂשׂוּ אִישׁ עַל רֵעֵהוּ.</p>

<br />
</blockquote>

<blockquote>
<p>פִּתְאוֹם הֵרִיעָה מַנְגִינָה בָּאוּלָם הַסָּמוּךְ לָרִאשׁוֹן,</p>

<p>נִתְּקָה מִנִּימֵי כִּנּוֹרוֹ הַנָּעִים בְּיָדָיו שֶׁל מִיכְלְ</p>

<p>נִפְסְקוּ שִׂיחַ וָשִׂיג, וּכְאוֹתָם יְלָדִים עַלִּיזִים</p>

<p>שָׁכְחוּ מָרֵי הַנֶּפֶשׁ הַכֹּל, וַיֵּצְאוּ בְּמָחוֹל.</p>

<p>הָיוּ נִשָּׂאִים בְּסַעַר, נִשְׁמָעִים לְקוֹל הַמַּנְגִּינָה</p>

<p>וְאוֹרוֹת עֵינֵיהֶם כְּחוֹלְמִים לְרַעַשׁ רִפְרוּף הַשְּׂמָלוֹת.</p>

<br />
</blockquote>

<blockquote>
<p>הָיוּ יוֹשְׁבִים בֵּינָתַיִם הָרוֹעֶה וְהַכֹּמֶר בַּפִּנָּה,</p>

<p>נִדְבָּרִים אִישׁ אֶל רֵעֵהוּ עַל הֹוֶה, עַל עָבַר וְעַל עָתִיד.</p>

<p>נִצְּבָה אֶבַנְגֶּ&#8217;לִינָה כִקְסוּמָה, מִתּוֹךְ קוֹל הַכִּנּוֹר</p>

<p>עָלוּ הִתְיַצְּבוּ לְנֶגְדָהּ זִכְרוֹנוֹת נִשְׁכָּחִים מִקֶּדֶם.</p>

<p>שָׁמְעָה קוֹל גַּעֲרַת הַיָּם, וְיָגוֹן אֵין לַעֲמוֹד בְּפָנָיו</p>

<p>תָּקַף אֶת לִבָּה בַּשֶּׁלִי, הִתְחַמְּקָה וַתֵּצֵא הַגִּנָּהּ.</p>

<p>לַיְלָה כְלִיל יֹפִי בַּחוּץ. מֵעֵבֶר לַיַּעַר הַקּוֹדֵר</p>

<p>עָלָה יָרֵחַ וְנוֹטֵף כֶּסֶף עַל אָמִיר וְאָמִיר;</p>

<p>יֵשׁ אֲשֶׁר נָפַל בַּנָהָר אוֹר רוֹעֵד מִנֹּגַהּ הַסַּהַר.</p>

<p>כְּאוֹתָם הֲגִיגֵי אֲהָבִים בְּנֶפֶשׁ תּוֹעָה וּקְדוּרָה,</p>

<p>סָבִיב לָהּ נָדְפוּ אֶת נַפְשָׁם הַפְּרָחִים בְּרֵיחַ נִיחוֹחָם</p>

<p>לְתוֹךְ לֵיל הָרָזִים בַּלָּט, כִּתְפִלָּה חֲשָׁאִית וְזַכָּה,</p>

<p>כְּוִדוּי; הַלַּיְלָה הָעוֹבֵר וְחוֹלֵף וּמַחְשֶׁה כְּנָזִיר.</p>

<p>אֶפֶס הַנַּעֲרָה לִבָּהּ נִיחוֹחוֹ רַב מִנִּיחוֹחָם,</p>

<p>כָּבֵד מֵהֶם בְּצֵל וּטְלָלִים, שֶׁקֶט וְקִסְמֵי אוֹר סַהַר</p>

<p>נָסְכוּ עַל נַפְשָׁהּ, מִלְּאוּהָ גַעֲגוּעִים אֵין קֵץ וְלֹא בְרוּרִים,</p>

<p>כַּאֲשֶׁר צָעֲדָה דֶרֶךְ פֶּתַח הַגָּן בְּצֵל אַלּוֹנִים,</p>

<p>עוֹלֶה בַנָּתִיב עַד קְצֵה גְבוּל הָעֲרָבָה הַגְּדוֹלָה,</p>

<p>אֲשֶׁר הִשְׂתָּרְעָה שָׁם מַחֲשָׁה בְּעַרְפְּלֵי כֶסֶף, וְגַחֲלִיּוֹת</p>

<p>נוֹצְצוֹת עָלֶיהָ, מוּעָפוֹת הֲמוֹנִים הֲמוֹנִים עַלִּיזִים.</p>

<p>רַבִּים כּוֹכָבִים מִמַּעַל – שַׂרְעַפָּיו שֶׁל רִבּוֹן הָעוֹלָם,</p>

<p>תְּלוּיִים מַשְׁקִיפִים עַל אָדָם שֶׁחָדַל מֵעָבְדָם וְהַעֲרִיצָם,</p>

<p>בִּלְתִּי אִם בְּהוֹפִיעַ כּוֹכַב שָׁבִיט בִּשְׁחָקִים</p>

<p>דּוֹמֶה לְפַס יָד כּוֹתֶבֶת &#8220;מְנֵא מְנֵא תְּקֵל וּפַרְסִין&#8221;,</p>

<p>הָיְתָה הַנַּעֲרָה לְבַדָּהּ תּוֹעָה בֵּין כָּל הַגַּחֲלִיּוֹת</p>

<p>בֵּין הַכּוֹכָבִים מִמַּעַל, וַתִּקְרָא בְּמַר נַפְשָׁהּ: &quot;גַּבְרִיאֵל!</p>

<p>קָרוֹב לִי אָתָּה; וְאוּלָם בְּעֵינַי לֹא אוּכַל וְאֶרְאֶךָּ,</p>

<p>קָרוֹב לִי אָתָּה, וְאוּלָם קוֹלְךָ לֹא אוּכַל וְאֶשְׁמָע.</p>

<p>כַּמָּה וְכַמָּה פְעָמִים דָּרְכוּ רַגְלֶיךָ בִשְׁבִיל זֶה!</p>

<p>כַּמָּה פְעָמִים הִסְתַּכְּלוּ עֵינֶיךָ בַיְּעָרוֹת עַל סְבִיבָי,</p>

<p>כַּמָּה וְכַמָּה פְעָמִים נַחְתָּ תַּחַת הָאַלּוֹן</p>

<p>עָיֵף מֵעָמָל, יָגֵעַ, חָלַמְתָּ עָלַי בַּחֲלוֹמֶךָ!</p>

<p>מָתַי אָשׁוּב וְאֶרְאֶךָּ, מָתַי אֲחַבֵּק לְךָ דוֹדִי?&quot;</p>

<p>פִּתְאוֹם נִשְׁמַע מִקָּרוֹב קוֹל דְרוֹר הַלַּיְלָה מֵרִיעַ,</p>

<p>דּוֹמֶה לֶחָלִיל בַּיַּעַר, קוֹל הוֹלִךְ וְגוֹסֵס בַּמֶּרְחָק:</p>

<p>&#8220;אֶרֶךְ אַפָּיִם!&#8221; לָהּ לָאַט הָאַלּוֹן מֵחַדְרֵי מַחְשַׁכִּים.</p>

<p>עָנָה לָהּ לַחַשׁ הַכָּר הַנֶּחְפָּה אוֹר סַהַר: &#8220;אַךְ מָחָר!&#8221;</p>

<br />
</blockquote>

<blockquote>
<p>לְמָחֳרַת הַיּוֹם קָם הַשֶּׁמֶשׁ מְאוֹד בָּהִיר; וּפִרְחֵי הַגִּנָּה</p>

<p>טָבְלוּ רַגְלֵיהֶם בִּדְמָעוֹת וְסָכוּ אֶת כָּל תַּלְתַּלֵּיהֶם</p>

<p>בֹּשֶׂם יְקָרוֹת הַצָּבוּר בְּתוֹךְ כַּפְתּוֹרֵיהֶם שֶׁל גָּבִישׁ.</p>

<p>&#8220;צֵאתְכֶם לְשָׁלוֹם&#8221;, בֵּרְכָם הַכֹּהֵן עַל הַמִּפְתָּן הַמֵּצַל,</p>

<p>&quot;רְאוּ וַהֲבֵאתֶם אֵלֵינוּ בֵּן זֶה הַנּוֹדֵד בְּעָנְיוֹ</p>

<p>וְגַם אֶת הַנַּעֲרָה הַפְּתִיָּה שֶׁיָּשְׁנָה בְעֵת בֹּא הֶחָתָן&quot;.</p>

<p>&#8220;שָׁלוֹם לְךָ שָׁלוֹם&#8221;, לוֹ עָנְתָה הַנַּעֲרָה וְיָרְדָה עִם בַּסִיל</p>

<p>אֶל חוֹף הַיְּאוֹר, שֶׁשָּׁם כְּבָר חִכּוּ לָהֶם הַשַׁיָּטִים.</p>

<p>כָּכָה יָצְאוּ לְדַרְכָּם עִם שֶׁמֶשׁ הַבֹּקֶר בְּשִׂמְחָה,</p>

<p>מְמַהֲרִים דּוֹלְקִים אַחֲרֵי הַגֶּבֶר הַנָּס מִלִּפְנֵיהֶם</p>

<p>נִשָּׂא בַגְּזֵרָה כְּעָלֶה נוֹבֵל בְּרוּחַ עֲרָבוֹת.</p>

<p>הָלְכוּ יוֹם וְעוֹד יוֹם, וְהָלְכוּ יוֹם שְׁלִישִׁי, וְלֹא מָצְאוּ</p>

<p>רשָׁם מִמֶּנּוּ בַּיַּעַר, גַּם בָּאֲגָם, גַּם בַּנָּהָר.</p>

<p>וְיָמִים עַל יָמִים חָלָפוּ, וְאֵינֶנּוּ; אַךְ שָׁמְעוּ שְׁמוּעוֹת</p>

<p>וְהֵמָּה נְהָגוּם אֶל אֶרֶץ רְחוֹקָה וּשְׁמָמָה וִישִׁימוֹן,</p>

<p>עַד שֶׁהִגִּיעוּ לְאַכְסַנְיָה קְטַנָּה בְאַדֵיאֶס סְפַרְדִּים</p>

<p>יְגֵעִים עֲיֵפִים, וְסִפֵּר לָהֶם שָׁם פַטְפְּטָן פֻּנְדָּקִי</p>

<p>לֵאמוֹר: אַךְ יוֹם אֶחָד קֹדֶם יָצָא גַבְרִיאֵל הַחַוָּה,</p>

<p>אִתּוֹ חֲבֵרִים וּמוֹרֵי דֶרֶךְ, וַיִּפֶן לַפְּרֵרִיּוֹת.</p>

<br />
</blockquote>

<h3 id="iv">IV</h3>

<blockquote>
<br />
</blockquote>

<blockquote>
<p>הַרְחֵק בִּמְדִינוֹת הַמַּעֲרָב – אֶרֶץ שְׁמָמָה, הָרֶיהָ</p>

<p>יִשְׂאוּ רָאשֵׁיהֶם הַמְכֻסִּים שֶׁלֶג עוֹלָמִים שָׁמָיְמָה,</p>

<p>נְקָרוֹת עֲמֻקּוֹת בֵּין שִׁנֵּי הַסְּלָעִים דּוֹמוֹת לִפְתָחִים</p>

<p>דֶּרֶךְ בָּם נָתִיב מִתְעַקֵּל – וּשְׁבִיל לְכִרְכְּרוֹת הַנּוֹדְדִים,</p>

<p>מֵימֵי יְאוֹר אוֹרֵיגוֹן וְאוֹוִיהִי נוֹטִים מַעֲרָבָה,</p>
</blockquote>

<blockquote>
<p>קֵדְמָה תְּשָׂרֵךְ אֶת דַּרְכָּהּ נֶבְּרַסְקָה<a href="#fn:16" id="fnref:16" title="see footnote" class="footnote"><sup>16</sup></a> מִתְפַּתְּלָה בְדַרְכָּהּ</p>
</blockquote>

<blockquote>
<p>הַרְרֵי נַחַל הָרוּחוֹת וּבִקְעוֹת הַמַּיִם הַמְּתוּקִים</p>

<p>נֶגְבָּה מִסְּיֵרַת סְפַרְדִּים וּמֵימֵי פוֹנְטֵינֵי־קִי־בּוּ</p>

<p>שָׁפְכוּ הַיָּמָּה בְרַעַם רִבְבוֹת זְרָמִים, כְּמֻרְדָּפִים</p>

<p>כֻּלָּם מֵרוּחוֹת הַמִּדְבָּר נִלְחָמִים בְשִׁרְטוֹנוֹת וּסְלָעִים,</p>

<p>כְּנִימֵי נֵבֶל עֲנָק בְּזַעֲזוּעֵי צִלְצֵל וְהָדָר.</p>

<p>בֵּינוֹת לַזְּרָמִים הָאֵלֶּה נִמְתְּחוּ עַרְבוֹת תִּפְאָרָה,</p>

<p>אַגְמֵי דְשָׁאִים בָּם סוֹעֲרִים בְּאוֹרוֹת שֶׁמֶשׁ וּצְלָלִים</p>
</blockquote>

<blockquote>
<p>סֻבְּכוּ וַרְדִּינוֹת מַבְרִיקוֹת וְאַרְגְּמַן פִּרְחֵי אַמוֹרְפוֹת<a href="#fn:17" id="fnref:17" title="see footnote" class="footnote"><sup>17</sup></a>,</p>
</blockquote>

<blockquote>
<p>עֶדְרֵי רֵמִים וְאַיָּלִים וְאֵילֵי הַקֶּרַח בָּם רוֹעִים,</p>

<p>זְאֵבֵי עֲרָבוֹת בָּם נָדִים וְעֶדְרֵי הַסּוּסִים הַפְּרָאִים;</p>

<p>יֵשׁ אֲשֶׁר אָכְלָה בָּם אֵשׁ וְרוּחוֹת יְגֵעוֹת שָׁם נָפָחוּ,</p>

<p>וּבָעֲרָבָה בָּהּ נוֹדְדִים שִׁבְטֵי יִשְׁמָעֵאל נְפוֹצִים,</p>

<p>צוֹבְעֵי יְשִׁימוֹן בְּדָם – מִמַּעַל לִשְׁבִילָם הָאָיֹם</p>

<p>בָּאָה מוּעָפָה בְעִגּוּל עַל אֶבְרוֹת עֲנָקִים הַדַּיָה,</p>

<p>דּוֹמָה לְנַפְשׁוֹ שֶׁל נָשִׂיא, שֶׁנָפַל בַקֶּטֶל וְלֹא נֻקָּם;</p>

<p>יֵשׁ אֲשֶׁר עָשָׁן יִתְאַבֵּךְ מִמַחֲנֵה שִׁבְטֵי הַפְּרָאִים,</p>

<p>יֵשׁ אֲשֶׁר חָרְשָׁה תּוֹפִיעַ עַל חוֹפֵי יְאוֹר מַיִם עַזִּים,</p>

<p>דֹּב־הָר שַׁתְקָנִי, מִתְבּוֹדֵד כִּנְזִירֵי הַמִּדְבָּר, מְטַפֵּס</p>

<p>בְּחַגְוֵי מַחְשַׁכִּים, בָּא לַחְפּוֹר עִקָּרִים עַד אֵצֶל אֲגַמִּים.</p>

<p>אֹהֶל שָׁמַיִם עֲלֵיהֶם, רְקִיעַ צַחְצָחוֹת כְּגָבִישׁ,</p>

<p>כְּכַף יַד אֱלֹהִים נִמְתַּחַת מִמַּעַל לְהָגֵן עַל כֻּלָּם.</p>

<br />
</blockquote>

<blockquote>
<p>שָׁמָּה אֶל אֶרֶץ הַפְּלָאוֹת אֶל רַגְלֵי הַרְרֵי אוֹזַרְקְ</p>

<p>פָּנָה גַבְרִיאֵל זֶה כְּבָר, הוּא וְהַצַּיָּדִים שֶׁאִתּוֹ.</p>

<p>שָׁמָּה נִכְנְסוּ עַתָּה בַּסִיל וְהַנַּעֲרָה, וְהַהֹדִּים</p>

<p>מוֹרֵי הַדֶּרֶךְ, בְּעִקְבוֹתָיו, בְּתִקְוָה עוֹד מְעַט וְיַשִּׂיגוּהוּ.</p>

<p>יֵשׁ אֲשֶׁר רָאוּ אוֹ נִדְמָה לָהֶם וְהֵם רוֹאִים הֶעָשָׁן</p>

<p>עוֹלֶה בַבֹּקֶר בְּמַחֲנֵהוּ הַרְחֵק בַּשָּׂדֶה, וָעָרֶב</p>

<p>וְהֵם עִם הַמָּקוֹם וְהִנֵּה אַךְ אֵפֶר וְזִיקִים לִפְנֵיהֶם.</p>

<p>אַף כִּי נֶעֶצְבוּ לְלִבָּם וְגוּפָם יָגֵעַ מֵעָמָל,</p>
</blockquote>

<blockquote>
<p>שָׁמָּה נְהָגָתַן תִּקְוָתָם, כְּאוֹתָהּ פַטָה מוֹרְגַנָה<a href="#fn:18" id="fnref:18" title="see footnote" class="footnote"><sup>18</sup></a>,</p>
</blockquote>

<blockquote>
<p>אֲשֶׁר תַּרְאֶה יָם אוֹרוֹת מֵרָחוֹק וְנֶעֱלַם מֵעָיִן.</p>

<br />
</blockquote>

<blockquote>
<p>פַּעַם וְהֵמָּה נֶאֱסָפִים עַל יַד מְדוּרַת עֶרֶב, וּמַחֲשָׁה</p>

<p>סָרָה אֶל מַחְנָם הַקָּטָן אִשָּׁה בַּת הֹדִּים; פָּנֶיהָ</p>

<p>הֵמָּה הֵעִידוּ עַל צַעֲרָהּ, וְסַבְלָנוּת גְּדוֹלָה כְצַעֲרָהּ.</p>
</blockquote>

<blockquote>
<p>אִשָּׁה מִשֵּׁבֶט הַשּׁוֹנִים<a href="#fn:19" id="fnref:19" title="see footnote" class="footnote"><sup>19</sup></a> הַשָּׁבָה אֶל אָהֳלֵי עַמָּהּ</p>
</blockquote>

<blockquote>
<p>הַרְחֵק מִשַּׁדְמוֹת הַצַּיִד בְּנוֹף הַקּוֹמַנְצִ&#8217;ים<a href="#fn:20" id="fnref:20" title="see footnote" class="footnote"><sup>20</sup></a> הָרְשָׁעִים</p>
</blockquote>

<blockquote>
<p>אֲשֶׁר הָרְגוּ אֶת אִישָׁהּ אִישׁ מִקַּנַּדָה שְׁכַן יָעַר,</p>

<p>נָגְעוּ עַד לִבָּם דְבָרֶיהָ וּבְסֵבֶר פָּנִים יָפוֹת</p>

<p>קִבְּלוּ אוֹתָהּ, וּבְדִבְרֵי נִחוּמִים, וְאִתָּם אָכָלָה.</p>

<p>אֶפֶס אַחֲרֵי כַלּוֹתָם אֲרוּחַת סְעוּדָתָם, וְהַנַפָּח</p>

<p>וְרֵעָיו הִמְתִּיקוּ אֶת שְׁנָתָם עֲיֵפִים מִצֵידָם וְדַרְכָּם,</p>

<p>שָׁכְבוּ עַל פְּנֵי הָאֲדָמָה כְּרוּכִים בִּשְׂמִיכוֹת, וְהַלַּבָּה</p>

<p>נָסְכָה מֵאוֹרָהּ עַל לֶחְיָם שְׁזוּפַת שֶׁמֶשׁ עֲרָבוֹת.</p>

<p>יָשְׁבָה עַל פֶּתַח אֹהֶל אֶבַנְגֶּ&#8217;לִינָה – וּבְלַחַשׁ</p>

<p>חָזְרָה, וְרַכּוֹת דִּבּוּרָהּ מְלֵא קֶסֶם מִבְטָא הַהֹדִּים,</p>

<p>דְּבַר אַהֲבָתָהּ בַּחֲלִיפוֹת צַעֲרָהּ וּמַנְעַמֶּיהָ.</p>

<p>בָּכְתָה אֶבַנְגֶּ&#8217;לִינָה כְּשָׁמְעָהּ כָּל מוֹצְאוֹת הָאִשָּׁה וְדִבְרֵי</p>

<p>אַהֲבַת לֵב שֵׁנִי לֵב אֻמְלָל וְאֵיךְ שֶׁנִּכְזְבָה תִקְוָתָהּ.</p>

<p>חָדְרוּ דְבָרֶיהָ עַד עָמְקֵי נַפְשָׁהּ; וְרַחֲמֵי אִשָּׁה</p>

<p>נִכְמְרוּ עָלֶיהָ; אַךְ טוֹב לָהּ, כִּי קָרוֹב לָהּ לֵב אֲשֶׁר סָבָל.</p>

<p>סִפְּרָה גַם הִיא אַהֲבָתָהּ וְאֶת כָּל אֲשֶׁר עָבַר עָלֶיהָ.</p>

<p>מַחְשָׁה יָשְׁבָה הִשְׁתָּאֲתָה הָאִשָּׁה, וְאַחֲרֵי כַלּוֹתָהּ</p>

<p>עוֹדָהּ מַחְשָׁה; וְאוּלָם אַחֲרֵי כֵן רַעַד מִסְטוֹרִין</p>

<p>עָבַר וְחָלַף אֶת נַפְשָׁהּ, וַתְּסַפֵּר לָהּ עַל דְּבַר מוֹבִיס.</p>
</blockquote>

<blockquote>
<p>מוֹבִיס אִישׁ שֶׁלֶג<a href="#fn:21" id="fnref:21" title="see footnote" class="footnote"><sup>21</sup></a>, הוּא סִבֵּב וְנָשָׂא לוֹ לְאִשָּׁה הַנַּעֲרָה,</p>
</blockquote>

<blockquote>
<p>אוּלָם בַּבֹּקֶר, וַיָּקָם וַיַּעֲזוֹב אָהֳלָהּ לָלָכֶת,</p>

<p>הָלַךְ וְנָמַס עַד נֶעְלַם וְאֵינוֹ בְנֹגַהּ הַחַמָּה.</p>

<p>שׁוּב לֹא רָאַתְהוּ הַנַּעֲרָה בַיַּעַר וְאִם לֶכֶת הוֹסִיפָה.</p>

<p>אֶפֶס הָאִשָּׁה הוֹסִיפָה וְסִפְּרָה, וְקוֹלָהּ קוֹל שִׁירָה,</p>
</blockquote>

<blockquote>
<p>סִפּוּר אַהֲבַת לִילִינָה<a href="#fn:22" id="fnref:22" title="see footnote" class="footnote"><sup>22</sup></a> הַיָּפָה בַּנָּשִׁים, שֶׁאָהַב</p>
</blockquote>

<blockquote>
<p>אֶחָד שֵׁד, אֲשֶׁר הָיָה מֵשִׂיחַ לָהּ דִּבְרֵי אֲהָבִים</p>

<p>לְעֵת בֵּין הַשְּׁמָשׁוֹת מִבֵּינוֹת עֲצֵי הָאֹרֶן הַסְּמוּכִים</p>

<p>לְאֹהֶל אָבִיהָ, וּדְבָרָיו כְּשִׂיחַ שֶׁל רוּחוֹת עַרְבָּיִם.</p>

<p>הָלְכָה אַחֲרָיו הַיַּעֲרָה בְעִקְבוֹת נִצּוֹתָיו הַיְּרוֹקוֹת,</p>

<p>שׁוּב עַל עֲקֵבָהּ לֹא שָׁבָה וְלֹא נִרְאֲתָה בֵּין בְּנוֹת עַמָּהּ.</p>

<p>יָשְׁבָה אֶבַנְגֶּ&#8217;לִינָה, הִטְּתָה אָזְנָהּ מִשְׁתָּאָה</p>

<p>לְדִבְרֵי הַלַּחַשׁ וְהַקֶּסֶם, עַד נִדְמָה לָהּ וְכָל הַכִּכָּר</p>

<p>אֵינוֹ אַךְ אֶרֶץ קְסָמִים וְהָאִשָּׁה הַשְּׁחוֹרָה מְכַשֵּׁפָה.</p>

<p>שֶׁפִי עָלָה יָרֵחַ מִמַּעַל לְהַרְרֵי אוֹזַרְקְ</p>

<p>מֵאִיר הָאֹהֶל הַקָּטָן וּמַזֶּה נְגוֹהוֹת מִסְטוֹרִין</p>

<p>עַל פְּנֵי הֶעָלִים הַשְּׁחוֹרִים, וְצִלְצְלֵי נֹעַם מְמַלְאִים</p>

<p>חַדְרֵי הָעֶרֶב וּבָאִים מֵאֵצֶל הָאֶשֶׁד, עֲנָפִים</p>

<p>שָׁחִים אֲנָחוֹת חֲרִישׁוֹת וּבְלַחַשׁ נִשְׁמַע בְּדֵי עָמָל.</p>

<p>וְלֵב אֶבַנְגֶּ&#8217;לִינָה מָלֵא אַהֲבָה; אֶפֶס</p>

<p>רֶגֶשׁ אֲנִינִי שֶׁל פַּחַד וְשֶׁל צַעַר חָדַר אֶל לִבָּהּ,</p>

<p>כְּאוֹתוֹ הַנָּחָשׁ הָאַרְסִי הַקַּר, אֲשֶׁר יַחְדּוֹר קַן סְנוּנִית,</p>

<p>אֵינָהּ יִרְאָה בַּת אָרֶץ. נִדְמֶה לָהּ כְּאִלּוּ מְרַחֶפֶת</p>

<p>נְשָׁמָה מֵאֶרֶץ הָרוּחוֹת בַּחֲלַל אוֹתוֹ לָיְלָה. לִרְגָעִים</p>

<p>נִדְמָה לָהּ, כִּי גַם הִיא חֲזוֹן תַּעְתּוּעִים רוֹדֶפֶת</p>

<p>כְּאוֹתָהּ הַנַּעֲרָה הַהֹדִּית – וַתִּישַׁן וּפַחְדָּהּ חָלָף.</p>

<p>לְמָחֳרָת בַּבֹּקֶר שׁוּב נָסְעוּ, וְהָאִשָּׁה הַהֹדִּית לָהּ אָמְרָה</p>

<p>טֶרֶם תִּפָּרֵד מֵהֶם: עַל כֶּתֶף הָהָר מַעֲרָבָה</p>

<br />
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcTJvIiwiZXhwIjpudWxsLCJwdXIiOiJibG9iX2lkIn19--f559568aff987082502045b04613d83304e06e83/%D7%A7%D7%91%D7%95%D7%A6%D7%94%202%20%D7%AA%D7%9E%D7%95%D7%A0%D7%94%20(%D7%91%D7%A7%D7%95%D7%91%D7%A5%2028).png" alt="קבוצה 2 תמונה (בקובץ 28).png" />
<figcaption>קבוצה 2 תמונה (בקובץ 28).png</figcaption>
</figure>

<blockquote>
<br />
</blockquote>

<blockquote>
<p>יוֹשֵׁב בַּחַוָּה הַקְּטַנָּה הָרֹאשׁ לְבוּשׁ־הַשְּׁחוֹרִים וַעֲדָתוֹ</p>

<p>מוֹרֶה לָעָם וּמוֹכִיחָם, מַטִּיף לָעָם לָאֱמוּנָה.</p>

<p>לִבָּם יָגִיל מְאֹד אוֹ בוֹכֶה מִצַּעַר בְּדַבְּרוֹ.</p>

<p>פָּתְחָה אֶבַנְגֶּ&#8217;לִינָה וְאָמְרָה מִתּוֹךְ רֶגֶשׁ נִסְתָּר פִּתְאוֹמִי:</p>

<p>&#8220;נֵלְכָה עַד אוֹתוֹ הַכֹּהֵן וּבְשׂוֹרוֹת טוֹבוֹת שָׁם נִשְׁמָע.&#8221;</p>

<p>שָׁמָּה הִטּוּ סוּסֵיהֶם אֶל עֵבֶר לְכֶתֶף הֶהָרִים.</p>

<p>פִּתְאוֹם עִם שֶׁמֶשׁ שׁוֹקַעַת שָׁמְעוּ קוֹל עָם קוֹל הֲמֻלָּה</p>

<p>אֵצֶל שִׁרְטוֹנוֹת הַנַּחַל עַל כָּר מְאֹד נִרְחָב וּמוֹרִיק;</p>
</blockquote>

<blockquote>
<p>רָאוּ אֶת צְרִיפֵי הַנּוֹצְרִים, צְרִיפֵי מַלְאֲכוּת יֵשׁוּעִים<a href="#fn:23" id="fnref:23" title="see footnote" class="footnote"><sup>23</sup></a></p>
</blockquote>

<blockquote>
<p>תַּחַת אַלּוֹן רָם אָמִיר מִתַּמֵּר בְּאֶמְצַע הַחַוָּה.</p>

<p>כָּרַע הָרֹאשׁ לְבוּשׁ הַשְּׁחוֹרִים הוּא וַעֲדָתוֹ מִתְפַּלְּלִים.</p>

<p>קָרְבוּ עוֹבְרֵי הָאֹרַח מַחְשִׁים גַּם הֵמָּה לַקָּהָל,</p>

<p>כָּרְעוּ גַם הֵם עַל הַקַּרְקַע הָאָפוּר וְהִתְפַּלְלוּ בְּקָהָל.</p>

<p>אֶפֶס כְּכַלּוֹת הָעֲבוֹדָה וְהַכֹּהֵן בֵּרְכָם בְּכַפָּיו</p>

<p>נִגַּשׁ לְאִטּוֹ לַנָּכְרִים וַיְּבָרֶךְ אֶת כֻּלָּם בְּשָׁלוֹם.</p>

<p>וּכְשֶׁהֵשִׁיבוּ לוֹ שָׁלוֹם אוֹרוּ גַם פָּנָיו מֵשִׂמְחָה,</p>

<p>יַעַן כִּי שָׁמַע לְפִתְאוֹם בַּיַּעַר צִלְצֵל שְׂפַת אִמּוֹ.</p>

<p>דִּבֵּר דִּבְרֵי יְדִידוּת וְהִכְנִיסָם לְאָהֳלוֹ הַקָּטָן,</p>

<p>יָשְׁבוּ עַל גַּבֵּי מַחְצְלָאוֹת וְעוֹרוֹת, וְאָכְלוּ הָאֹרֶז,</p>

<p>שָׁבְרוּ צִמְאוֹנָם בְּמַיִם מֵחֵמֶת הַדְּלוּעַ לַכֹּהֵן.</p>

<p>לֹא הֶאֱרִיכוּ בִדְבָרִים. וַיַּעַן הַכֹּהֵן בֶּהָדָר:</p>

<p>&quot;עוֹד לֹא שָׁקְעָה הַשֶּׁמֶש וְלֹא עָלְתָה שֵׁשׁ פְּעָמִים</p>

<p>לְמִן הַיּוֹם אֲשֶׁר יָשַׁב גַּבְרִיאֵל פֹּה עַל מַחְצַלְתִּי.</p>

<p>וְאוֹתָם דְּבָרִים לִי סִפֵּר, וַיָּקָם וַיֵּלֶךְ לְדַרְכּוֹ.&quot;</p>

<p>רַכּוֹת דִּבֵּר הַכֹּהֵן וּדְבָרָיו יָצְאוּ מִלִּבּוֹ;</p>

<p>אֶפֶס עַל לֵב אֶבַנְגֶּ&#8217;לִינָה יָרְדוּ כְּפִתֵּי הַשֶּׁלֶג,</p>

<p>אֲשֶׁר יִפְּלוּ בַּסְּתָו לְתוֹךְ קַן צִפֳּרִים הַנֶּעֱזָב.</p>

<p>הוֹסִיף: &quot;יָמָּה־צָפוֹנָה וְרָחוֹק פָּנָה הַנָּעַר,</p>

<p>אוּלַי בְּשׁוּבוֹ מִצֵּידוֹ הֵנָּה יָסוּר בַּחֹרֶף&quot;.</p>

<p>פָּתְחָה אֶבַנְגֶּ&#8217;לִינָה וְקוֹלָהּ מָלֵא הַכְנָעָה:</p>

<p>&#8220;אָנָא עָזְבֵנִי פֹה, אָבִי, כִּי נַפְשִׁי עֲצוּבָה נֶעְכָּרֶת&#8221;.</p>

<p>יָשְׁרוּ בְעֵינֵי כֻּלָּם דְּבָרֶיהָ, וּלְמָחֳרָת בַּבֹּקֶר</p>

<p>פָּנָה הַנַּפָּח לְבֵיתוֹ עִם סוּסָיו וּמְלַוָּיו הַהֹדִּים</p>

<p>מוֹרֵי הַדֶּרֶךְ, וְאֵצֶל הַכֹּהֵן הַנַּעֲרָה נִשְׁאָרָה.</p>

<br />
</blockquote>

<blockquote>
<p>לְאִטָּם, לְאִטָּם וּלְאִטָּם יָמִים עַל יָמִים חָלָפוּ;</p>

<p>יָמִים, שָׁבוּעוֹת וִירָחִים, וְשַׁדְמוֹת הָאֹרֶז שֶׁהָיוּ</p>

<p>אָבִיב מוֹרִיקִים בְּבוֹאָהּ, עַתָּה כְּבָר גָּאוּ עָלֶיהָ.</p>

<p>צָצוּ קְנֵיהֶם הַגְּמִישִׁים, מְכֻסִּים עָלִים –וְנַעֲשׂוּ</p>

<p>בָתֵּי מִנְזָר לְעוֹרְבִים עֲנִיִּים וַאֲסָמִים לִסְנָאִי.</p>

<p>בְּעוֹנַת הַזָּהָב הֵסִירוּ חִתּוּלָיו – וְאָדְמוּ פְנֵי נְעָרוֹת</p>

<p>מוֹצְאוֹת מְלִילָה אֲדֻמָּה – זֶה סִמָּן לֶחָתָן, – וְאוּלָם</p>
</blockquote>

<blockquote>
<p>לְמוֹצְאָה הַמְלִילָה הַכְּפוּפָה: &#8220;הוֹי גַנָּב בַּשְּׁדֵמָה&#8221; קָרָאוּ<a href="#fn:24" id="fnref:24" title="see footnote" class="footnote"><sup>24</sup></a>.</p>
</blockquote>

<blockquote>
<p>אַךְ עִם הַמְּלִילָה שֶׁאָדְמָה לֹא נִכְנַס חֲתַן אֶבַנְגֶּ&#8217;לִינָה</p>

<p>&#8220;אֶרֶךְ אַפַּיִם&#8221;&#8230; לָהּ לָאַט הַכֹּהֵן – תְּפִלָּתֵךְ תִּשָּׁמַע,</p>

<p>צְאִי וּרְאִי אֶת הַצֶּמַח הַנָּאוֶה הַצָּץ בָּעֲרָבָה,</p>

<p>עָלָיו נִבָּטִים וּכְמַגְנִיט פּוֹנִים תָּמִיד צָפוֹנָה,</p>

<p>הוּא הוּא פֶּרַח הַקּוֹמְפַּס, אֶצְבַּע הָאֵל אוֹתוֹ נָטְעָה</p>

<p>לִהְיוֹת לְמוֹרֵה הַדֶּרֶךְ לַנּוֹדֵד בִּישִׁימוֹן לֹא אָדָם,</p>

<p>מֶרְחַב אֵין סוֹף וְאֵין דֶּרֶךְ וְגָדוֹל כְּיָם הָאוֹקְיָנוֹס,</p>

<p>כָּכָה אֱמוּנָה לַנָּפֶשׁ. כָּל פִּרְחֵי הַתַּאֲווֹת נֶחְמָדִים,</p>

<p>כְּלִילֵי תִפְאָרָה הֵם כֻּלָּם, גַּם רֵיחַ נִיחוֹחָם מַה יָפֶה;</p>

<p>אֶפֶס שֶׁהֵמָּה יַתְעוּנוּ מִדֶּרֶךְ וְנִיחוֹחָם סַם מָוֶת.</p>

<p>רַק אוֹתוֹ פֶרַח צָנוּעַ הוּא יְנַהֲלֵנוּ, וּלְעָתִיד</p>

<p>יַעְטוֹר לְרָאשֵׁינוּ צִיץ זָהָב שֶׁרֻטַּב מִטַּלְלֵי נֶחָמָה&quot;.</p>

<br />
</blockquote>

<blockquote>
<p>כָּכָה הִגִּיעַ הַסְּתָו וְעָבַר, וְחֹרֶף בָּא – וְגַבְרִיאֵל</p>

<p>טֶרֶם שָׁב; נִכְנַס הָאָבִיב וְשִׁירֵי יַרְגַּז וְאַדְמוֹנְיָה</p>

<p>צִלְצְלוּ בְשָׂדֶה וָיָעַר; וְאוּלָם גַּבְרִיאֵל אֵינֶנּוּ.</p>

<p>אֲבָל בָּאָה בְשׂוֹרָה עַל כַּנְפֵי רוּחוֹת הַקַּיִץ</p>

<p>נְעִימָה מִשִּׁירַת צִפֳּרִים מֵרֵיחַ נִיחֹחַ שֶׁל פְּרָחִים:</p>

<p>הַרְחֵק קֵדְמָה צָפוֹנָה בְּיַעֲרוֹת תְּחוּם מִיצִיגַן, שָׁם</p>

<p>נָטָה גַבְרִיאֵל אָהֳלוֹ –אֵצֶל שִׁרְטוֹנוֹת סַגֵּינוֹ.</p>

<p>יָצְאָה אֶבַנְגֶּ&#8217;לִינָה בִּקְהַל מוֹרֵי דֶרֶךְ, שֶׁשָּׁבוּ</p>

<p>לְיַמֵּי סַן לוֹרֶנְסְ – וַתֹּאמֶר שָׁלוֹם בְּנֶפֶשׁ עֲצוּבָה.</p>

<p>אַךְ כְּשֶׁהִגִּיעָה עַד יַעֲרוֹת נוֹף מִצִיגַן הַמְרֻחָקִים,</p>

<p>דֶּרֶךְ רְחוֹקָה וְקָשָׁה וּמְלֵאָה סַכָּנַת נְפָשׁוֹת,</p>

<p>מָצְאָה אֶת אֹהֶל הַצַּיָּד שָׁמֵם עַל תֵּל הֶחֳרָבוֹת.</p>

<br />
</blockquote>

<blockquote>
<p>יָמִים עַל שָׁנִים חָלָפוּ, בִּמְקוֹמוֹת שׁוֹנִים וּזְמַנִּים</p>

<p>אֶפְשָׁר לִרְאוֹת הָעַלְמָה הַנָּדָה בְּדֶרֶךְ הַיְגוֹנִים:</p>
</blockquote>

<blockquote>
<p>פַּעַם בְּאָהֳלֵי חֶסֶד שֶׁבָּנוּ אַחִים מוֹרַוִים,<a href="#fn:25" id="fnref:25" title="see footnote" class="footnote"><sup>25</sup></a></p>
</blockquote>

<blockquote>
<p>פַּעַם בִּתְשׁוּאוֹת הַקְּרָב וּמַחֲנֵה הַצָּבָא הַסּוֹאֵן,</p>

<p>פַּעַם בִּכְפָרִים נִדָּחִים וּפַעַם בְּעָרִים הוֹמִיּוֹת.</p>

<p>בָּאָה וְנִגְלֵית כְּרוּחַ תּוֹעָה – וְחָלְפָה וְנִשְׁכָּחָה.</p>

<p>נָאוָה הָיְתָה וּצְעִירָה בְּצֵאתָהּ לַדֶּרֶךְ בְּתִקְוָתָהּ,</p>

<p>זְקֵנָה וּכְמוּשָׁה הִגִּיעָה עַד קֵץ שְׁבִיל נוּדָהּ וְנוֹאָשָׁה.</p>

<p>שָׁנָה וְשָׁנָה בְּלֶכְתָּהּ גָּזְלָה דְבַר מָה מִנְּעוּרֶיהָ,</p>

<p>זָנְחָה צְלָלִים וָאֹפֶל עוֹד יוֹתֵר רְחָבִים עֲמֻקִּים,</p>

<p>זָרְקָה הַשֵּׂיבָה בְּמִצְחָהּ, הָלְכָה וְרָבְתָה, כִּנְגוֹהוֹת</p>

<p>חַיִּים חֲדָשִׁים הַקְּרֵבִים אֶל חַיֵּי אֲדָמוֹת שֶׁחָיְתָה,</p>

<p>כְּאוֹתָם שָׁמַיִם הַהוֹלְכִים וְאוֹרִים עִם שַׁחַר מוֹפִיעַ.</p>

<br />
</blockquote>

<h3 id="v">V</h3>

<blockquote>
<br />
</blockquote>

<blockquote>
<p>בְּאֶרֶץ כְּלִילַת הַיֹּפִי שֶׁמֵּימֵי דֵילַבַר יַשְׁקוּהָ,</p>
</blockquote>

<blockquote>
<p>בְּצִלְלֵי יַעֲרוֹתֶיהָ יִזָּכֶר שֵׁם פֶּן<a href="#fn:26" id="fnref:26" title="see footnote" class="footnote"><sup>26</sup></a> עוֹד לִבְרָכָה,</p>
</blockquote>

<blockquote>
<p>יֶשְׁנָהּ עִיר בְּנוּיהָ עַל חוֹפֵי הַנָּהָר הַיָּפֶה שֶׁבָּנָה.</p>

<p>אֲוֵיר הָאָרֶץ מְלֵא רֵיחַ אֲפַרְסְקִים – סֵמֶל הַיֹּפִי.</p>

<p>חוּצוֹת הַבִּירָה עֲלֵיהֶן שֵׁם כָּל אִילָנוֹת הַיַּעַר</p>
</blockquote>

<blockquote>
<p>כְּאִלּוּ לְכַפֵּר אֶת פְּנֵי הַדְּרִיאַדוֹת<a href="#fn:27" id="fnref:27" title="see footnote" class="footnote"><sup>27</sup></a> שֶׁחִלְלוּ נָוָן.</p>
</blockquote>

<blockquote>
<p>שָׁמָּה הִגִּיעָה בְדַרְכָּהּ גַּם אֶבַנְגֶּ&#8217;לִינָה בְּנוּדָהּ,</p>

<p>שָׁם בֵּין תַּלְמִידָיו שֶׁל פֶּן גַּם מָצְאָה מָנוֹחַ וָבָיִת.</p>

<p>שָׁם נָפַח נַפְשׁוֹ רֶנֵי לֶבְלַן הַנּוֹטַרְיָן, וּבְמוֹתוֹ</p>

<p>אֶחָד מִנְּכָדָיו עַל יָדוֹ מִכָּל מְאַת נִינָיו שֶׁהֵקִים.</p>

<p>הָיָה דָבָר שֶׁיָּקַר לְנַפְשָׁה בְּחוּצוֹת הַבִּירָה,</p>

<p>דָּבָר מְדַבֵּר לְלִּבָּהּ, וְלֹא הָיְתָה נָכְרִיָּה כִּהְיוֹתָהּ.</p>
</blockquote>

<blockquote>
<p>נָעַם לְאָזְנֶיהָ כְּשֶׁקָלְטָה דִבְרֵי הַקְּוֶקֶר<a href="#fn:28" id="fnref:28" title="see footnote" class="footnote"><sup>28</sup></a> לְשׁוֹן &#8220;אַתָּה&#8221;,</p>
</blockquote>

<blockquote>
<p>יַעַן זֶה הִזְכִּיר לָהּ יָמִים מִקֶּדֶם, אֶת אַדְמַת אַקַדְיָה.</p>

<p>שָׁווּ בָהּ כָּל הַבְּרִיוֹת וְכָל בְּנֵי אָדָם בָּהּ אַחִים,</p>

<p>שָׁמָּה חָדְלָה מִלִּדְרוֹשׁ וְשָׁם כָּלוּ כָּל תִּקְווֹתֶיהָ,</p>

<p>שׁוּב לֹא הוֹסִיפָה לְבַקֵּשׁ, לֹא קָבְלָה, לֹא הִתְאוֹנָנָה.</p>

<p>מַעֲיָנֶיהָ צְעָדֶיהָ לְשָׁם, כְּעָלִים אֶל שָׁמֶשׁ.</p>

<p>מָשָׁל לְעַרְפְּלֵי בֹקֶר הַגּוֹלְשִׁים מֵעַל פְּנֵי הֶהָרִים,</p>

<p>פִּתְאוֹם וְעֵינֵינוּ תֶחְזֶינָה הַכִּכָּר מִתַּחַת רַגְלֵינוּ</p>

<p>בְּנֹגַהּ הַחַמָּה, וּכְפָרִים וְעָרִים וּנְהָרִים מַזְּהִירִים, –</p>

<p>כָּכָה סָר הָעֲרָפֶל מִנַּפְשָׁהּ, וְרָאֲתָה תַחְתָּהּ</p>

<p>פְּנֵי כָל הָעוֹלָם וְלֹא קָדָר! אַךְ אוֹר מֵאַהֲבָה, וְדַרְכָּהּ</p>

<p>אֲשֶׁר בָּה הָלְכָה – כְּבָר נָאוָה רְחוֹקָה וְהָלְאָה מִמֶּנָּה.</p>

<p>גַּם אֶת גַּבְרִיאֵל לֹא שָׁכְחָה, בְּלִבָּהּ צָפוּן מַרְאֵהוּ.</p>

<p>נָאוֶה בַּהֲדַר אַהֲבָתוֹ וַעֲלוּמָיו כִּהְיוֹתוֹ לְפָנִים</p>

<p>אָז בָּאַחֲרוֹנָה וְעוֹד יָפֶה מִהְיוֹתוֹ כֹּה רָחוֹק מִמֶנָּה.</p>

<p>כַּנְפֵי זְמָן פָּסְחוּ עַל לִבָּהּ וּכְאִלּוּ לֹא הָיוּ בָּעוֹלָם.</p>

<p>לוֹ לֹא יָכוֹל הַזְּמָן, לֹא הָפַךְ וְלֹא שֻׁנָּה מַרְאֵהוּ.</p>

<p>הָיָה לָהּ כְאִלּוּ כְבָר מֵת! וְאוּלָם מִלִּבָּהּ לֹא נִמְחָה.</p>

<p>אֹרֶךְ אַפַּיִם וּמְסִירַת הַנֶּפֶשׁ וְאַהֲבָה לַאֲחֵרִים</p>

<p>אֵלֶּה לִמְדוּהָ הַחַיִּים הַצָּרוֹת הַמְּצוּקוֹת וְהַדְּאָגָה.</p>

<p>כָּכָה נוֹדֶפֶת אַהֲבָתָה, כְּאוֹתוֹ נִיחוֹחַ שֶׁל תְּבָלִין</p>

<p>מְמַלֵּא הָאֲוֵיר מִסָּבִיב וְהֵם אֵינָם כָּלִים נֶאֱסָפִים.</p>

<p>כָּכָה חָיְתָה חַיֶּיהָ, הָיְתָה אָחוֹת רַחְמָנִיָּה,</p>

<p>הָיְתָה מְבַקֶּרֶת בִּצְרִיפֵי עֲנִיֵּי הָעִיר הָאֻמְלָלִים</p>

<br />
</blockquote>

<figure>
<img src="/rails/active_storage/blobs/eyJfcmFpbHMiOnsibWVzc2FnZSI6IkJBaHBBcTZvIiwiZXhwIjpudWxsLCJwdXIiOiJibG9iX2lkIn19--8e6f208430208c4ff2261fa96a0dca561c7cba98/%D7%A7%D7%91%D7%95%D7%A6%D7%94%202%20%D7%AA%D7%9E%D7%95%D7%A0%D7%94%20(%D7%91%D7%A7%D7%95%D7%91%D7%A5%2035).png" alt="קבוצה 2 תמונה (בקובץ 35).png" />
<figcaption>קבוצה 2 תמונה (בקובץ 35).png</figcaption>
</figure>

<blockquote>
<br />
</blockquote>

<blockquote>
<p>מְקוֹם שָׁם יִסָּתְרוּ עֲנִיּוּת וּדְחָק מֵעֵין שֶׁמֶשׁ וְרוֹאִים,</p>

<p>אֲשֶׁר לַשָּׁוְא שָׁם יִתְגַּעְגְּעוּ לִישׁוּעָה גַּם חֳלִי גַּם צָעַר.</p>

<p>לַיְלָה לַיְלָה וְהַיְּקוּם כְּבָר יָשֵׁן אֶת שְׁנָתוֹ, וְהַנּוֹטֵר</p>

<p>עוֹבֵר בְּחוּצוֹת הוֹמִיּוֹת וּמַכְרִיז כִּי שָׁלוֹם בַּקָּרֶת,</p>

<p>הָיָה רוֹאֶה בַחַלוֹן אוֹר בּוֹדֵד כִּי יָהֵל בַּמָּרוֹם.</p>

<p>יוֹם יוֹם פָּגַשׁ בָּה הַשְׁכֵּם בְּדִמְדּוּמֵי אוֹר אִכָּר גֶּרְמַנִי</p>

<p>בְּלֶכְתּוֹ הָעִירָה וּבְצַבּוֹ פְרָחִים וּפֵירוֹת מִמְכַּרְתּוֹ,</p>

<p>פָּנִים חִוְרִים, פְּנֵי אִשָּׁה הַשָּׁבָה מִלֵּיל מִשְׁמַרְתָּה.</p>

<br />
</blockquote>

<blockquote>
<p>קָרָה הַמִּקְרֶה וּפָרַץ דֶּבֶר בָּעִיר – וְנִבְּאוּהוּ</p>

<p>אוֹתוֹת וּמוֹפְתִים, וְסִיעוֹת יוֹנֵי הַשָּׂדֶה שֶׁפָּשְׁטוּ,</p>

<p>כִּסּוּ פְּנֵי שֶׁמֶשׁ בִּמְעוּפָן וְזִפְקָן מָלֵא אַלְמוֹנִים.</p>

<p>כַּאֲשֶׁר יִגְאוּ מֵי יַמִּים בְּחֹדֶשׁ מַרְחֶשְׁוָן וּזְרָמִים</p>

<p>נִמְלְאוּ מַיִם וְרָחֲבוּ וְהָיוּ אֲגַמִּים בַּשָּׂדֶה, –</p>

<p>כָּכָה עָלָה הַמָּוֶת וַיְּצַף אֶת אֲפִיקָיו וַיִּגְדַּל,</p>

<p>גּוֹרֵף בְּאוֹנוֹ הַחַיִּים – הָיָה הַמַּעְיָן יָם גָּדוֹל.</p>

<p>דָּבָר לֹא עָמַד בְּפָנָיו, גַּם קֶסֶם הַיֹּפִי גַם עשֶׁר,</p>

<p>כֻּלָּם תַּמּוּ לִגְוֹעַ בְּעֶבְרָתוֹ בַחֲרוֹן אַפּוֹ.</p>

<p>אַךְ הָעֲנִיִּים הֵם זָחֲלוּ בְּאֵין עוֹזֵר לָהֶם וּבְאֵין רֵעַ</p>

<p>לָמוּת לְבָתֵּי הַמַחְסֶה – אֶרֶץ מְחֻסְּרֵי הָאָרֶץ.</p>

<p>עָמַד הַבַּיִת בְּפַרְבַּר הָעִיר בֵּין הַכָּר וְהַיָּעַר,</p>

<p>עַתָּה מִסָּבִיב לוֹ עִיר; אַךְ פִּתְחֵי חוֹמוֹתָיו גַּם עַתָּה</p>

<p>צְנוּעִים עוֹמְדִים בִּתְחוּם כָּל הַתִּפְאֶרֶת וְהֶהָדָר,</p>

<p>כְּאִלּוּ חֶרֶשׁ יַבִּיעוּ: עָנִי וְאֶבְיוֹן אַל תִּשְׁכָּח!</p>

<p>שָׁמָּה הוֹפִיעָה הָאָחוֹת גַּם יוֹמָם גַּם לַיְלָה; וְהַגּוֹסֵס</p>

<p>רָאֹה יִרְאֶנָּה וְנִדְמֶה לוֹ שֶׁהוּא רוֹאֶה בֶאֱמֶת</p>

<p>נֹגַהּ שָׁמַיִם הָעוֹטֵר סָבִיב לְרֹאשָׁהּ מִנָּגְהוֹ.</p>

<p>נִדְמֶה לָהֶם אוֹר אֱלֹהִים מוֹפִיעַ מֵרְחוֹקִים שָׁמַיִם,</p>

<p>שֶׁבְּשַׁעֲרֵיהֶם הָאוֹרִים עוֹד מְעַט וְיִכָּנְסוּ גַּם הֵמָּה.</p>

<br />
</blockquote>

<blockquote>
<p>פַּעַם בְּשַׁבָּת, וְהָאִשָּׁה בָאָה לְאִטָּהּ בַּבֹּקֶר</p>

<p>דֶּרֶךְ רְחוֹבוֹת שׁוֹמֵמִים וְסָרָה לְבֵית מַחֲסֵה הַדַּלִּים,</p>

<p>רֵיחַ הַפְּרָחִים הַנָּעִים בָּא נוֹדֵף מִתּוֹךְ גַן וְגִנָּה,</p>

<p>עָמְדָה וְקָטְפָה הַיָּפִים לַעֲשׂוֹת מִקְלָעוֹת לַחוֹלִים,</p>

<p>לְמַעַן יִיטַב לַמֵּתִים עוֹד פַּעַם בְּיָפְיָם וְנִיחוֹחָם.</p>

<p>הָיְתָה עוֹלָה בְמַעֲלוֹת הַמִּסְדְּרוֹן בּוֹ רוּחַ יָם יִפַּח,</p>

<p>עָלָה בְאָזְנֶיהָ מֵרָחוֹק קוֹל צִלְצֵל פַּעֲמוֹנִים בַּמִּקְדָּשׁ</p>

<p>בְּיַחַד עִם מִזְמוֹרֵי תְהִלִּים שֶׁשָּׁרוּ בְּנֵי שְׁוֵדִיָּה בַקָּהָל.</p>

<p>פִּתְאוֹם תָּקְפָה אֶת לִבָּה שַׁלְוַת הַמָּקוֹם וְהַשָּׁעָה,</p>

<p>קוֹל בִּלְתִּי נוֹדַע לָהּ לָאַט: קֵץ לִיגוֹנַיִךְ הִגִּיעַ.</p>

<p>נִכְנְסָה וְאוֹרוֹת עֵינֶיהָ לְאוּלַם הַחוֹלִים; מַשְׁגִּיחִים</p>

<p>זָעִים וְקוֹלָם לֹא נִשְׁמָע, שׁוֹקְדִים עַל מִשְׁמְרוֹתֵיהֶם</p>

<p>לְצַנֵּן צוֹרְבוֹת שְׂפָתַיִם וּמֵצַח מִתּוֹךְ חֹם קַדָּחַת,</p>

<p>לְעַצֵּם עֵינַיִם שֶׁל גּוֹסֵס. לוּטֵי פְנֵיהֶם שָׁם שָׁכְבוּ</p>

<p>עַל פְּנֵי מַחְצְלָאוֹת הַקַּשׁ כַּעֲרֵמוֹת שֶׁלֶג לְצַד דְּרָכִים;</p>

<p>רָאשִׁים הִתְרוֹמְמוּ לִקְרַאת אֶבַנְגֶּ&#8217;לִינָה בְּבוֹאָהּ</p>

<p>כְּדֵי לְהִסְתַּכֵּל בְּפָנֶיהָ, כִּי מִדֵּי רְאוֹתָם פָּנֶיהָ</p>

<p>אוֹר לָמוֹ בְלִבָּם, כְּשֶׁאוֹרִים כָּתְלֵי הַצִּינוֹק מִשָּׁמֶשׁ.</p>

<p>הָיְתָה נִבֶּטֶת עַל סְבִיבָהּ, רָאֲתָה וְהִנֵּה יַד מָוֶת</p>

<p>נָחָה עַל כַּמָּה וְכַמָּה לְרַפְּאָם הָרְפוּאָה הַשְּׁלֵמָה,</p>

<p>כַּמָּה פָנִים יְדוּעִים לָהּ – נֶעֶלְמוּ בִּן לָיְלָה;</p>

<p>יֵשׁ עוֹד מְקוֹמָם לֹא נִתְפָּס, וְיֵשׁ שֶׁכְּבָר שָׁכְבוּ בוֹ זָרִים.</p>

<br />
</blockquote>

<blockquote>
<p>פִּתְאוֹם נֶעֶצְרָה בְלֶכְתָּהּ מִתִּגְרַת יַד יִרְאָה אוֹ פֶלֶא,</p>

<p>עָמְדָה עַל עָמְדָהּ וּפְתוּחוֹת שְׂפָתֶיהָ הַחִוְרוֹת לְאֵין דָמִים,</p>

<p>אָחֲזָה אוֹתָהּ חַלְחָלָה, נָפְלוּ הַפְּרָחִים מִכַּפָּהּ.</p>

<p>פִּתְאוֹם פָּנָה אוֹר בֹּקֶר מֵעַל לְחָיֶיהָ וְעֵינֶיהָ,</p>

<p>צְעָקָה אֲיֻמָּה הִתְמַלְּטָה מִפִּיהָ, קוֹל אָיֹם וְנוֹרָא;</p>

<p>לְקוֹלָהּ הִתְרוֹמְמוּ מֵעַל מִטּוֹתֵיהֶם הַגּוֹסְסִים. הָיָה</p>

<p>זָקֵן מוּטָל לְפָנֶיהָ עַל גַבֵּי מַחְצֶלֶת שֶׁל קָנִים;</p>

<p>הָיוּ תַלְתַּלָּיו הַדַּקִּים מַכְסִיפִים וְעוֹטְרִים לְרַקּוֹתָיו.</p>

<p>אֶפֶס בִּהְיוֹתוֹ שָׁם מוּטָל בִּנְגוֹהוֹת הַבֹּקֶר, – וְנִדְמֶה</p>

<p>כְּאִלּוּ שָׁבוּ אֵלָיו מֵחָדָשׁ נְעוּרָיו כְּקֶדֶם.</p>

<p>כַּאֲשֶׁר יִהְיוּ לְעִתִּים פְּנֵי כָל הַנּוֹטִים לְמוֹתָם,</p>

<p>אָדְמוּ וָחַמּוּ שִׂפְתוֹתָיו מִתּוֹךְ אֵשׁ קַדַּחַת תְּקָפַתּוּ;</p>

<p>כְּאִלּוּ נָתְנוּ הַחַיִּים, כְּיִשְׂרָאֵל בִּשְׁעָתוֹ עַל מְזוּזוֹת</p>

<p>דָּמִים, וְרָאָה הַמָּוֶת הַדָּם וּפָסַח עֲלֵיהֶם.</p>

<p>הָיָה מוּטָל לְלֹא רֶגֶשׁ וְעֶשְׁתּוֹנוֹת, – כְּבָר גּוֹסֵס, וְנִדְמֶה</p>

<p>רוּחוֹ הוֹלֵךְ וְיוֹרֵד בִּתְהוֹמוֹת מָוֶת וְשֵׁנָה;</p>

<p>אֶפֶס מִתּוֹךְ הַצַּלְמָוֶת יִשָּׁמַע לְפִתְאוֹם קוֹל צָעַר,</p>

<p>וְאַחֲרֵי הַקּוֹל וְהַדּוּמִיָּה לַחַשׁ מָה רַךְ כְּשִׂיחַ קְדוֹשִׁים:</p>

<br />
</blockquote>

<blockquote>
<p>&#8220;הוֹי, גַּבְרִיאֵל בְּחִיר נַפְשִׁי&#8221;! וְהָלַךְ וּמֵת בַּדּוּמִיָה.</p>

<p>אָז בַּחֲלוֹם בַּחִזָּיוֹן רָאָה שׁוּב אֶרֶץ יַלְדוּתוֹ,</p>

<p>שַׁדְמוֹת אַקַדְיָה הַיְּרוֹקִים וִיעָרוֹת מְרֻבֵּי אִילָנוֹת,</p>

<p>כְּפָרִים וְהָרִים וִיעָרוֹת, וּבְחֶבְיוֹן צִלְלֵיהֶם הוֹפִיעָה</p>

<p>אֶבַנְגֶּ&#8217;לִינָה כְּקֶדֶם כִּהְיוֹתָהּ בִּיפִי נְעוּרֶיהָ;</p>

<p>נִמְלְאוּ עֵינָיו דְּמָעוֹת, וְכַאֲשֶׁר פָּתַח שְׁמוּרוֹתָיו</p>

<p>חָלַף חֶזְיוֹנוֹ. – כָּרְעָה אֶבַנְגֶּ&#8217;לִינָה עַל יָדוֹ.</p>

<p>שָׁוְא חָגַר כֹּחוֹ וְהוֹצִיא שְׁמָהּ מִבֵּין שְׂפָתָיו, הַקּוֹלוֹת</p>

<p>מֵתוּ עַל שְׂפָתָיו, הֵעִידוּ מֶה חָמְדָה לְשׁוֹנוֹ לְהַגִּיד.</p>

<p>שָׁוְא חָגַר אוֹן לְהִתְרוֹמֵם. אֶבַנְגֶּ&#8217;לִינָה כָרָעָה;</p>

<p>נָשְׁקָה לְשִׂפְתֵי הַמֵּת, וַתָּשֶׂם אֶת רֹאשׁוֹ עַל לִבָּהּ,</p>

<p>רַכּוֹת עֵינֶיהָ הִבְרִיקוּ; אַךְ פִּתְאוֹם כָּבוּ וְקָדְרוּ,</p>

<p>כַּאֲשֶׁר יִכְבֶּה הַנֵּר בִּנְשָׁב־בּוֹ רוּחַ תְּזִיזָה.</p>

<br />
</blockquote>

<blockquote>
<p>עַתָּה הֵקִיץ הַקֵּץ עַל תִּקְוָה, פַּחַד וָצָעַר,</p>

<p>עַל כָּל יִסּוּרֵי הַלֵּב, גַּעְגּוּעִים וְתִקְווֹת לֹא בָאוּ,</p>

<p>עַל כָּל הַדְּאָגָה וְהַיָּגוֹן וְעִנּוּיִים בְּאֹרֶךְ אַפָּיִם.</p>

<p>שׁוּב הִתְנֶעָרָה, לָחֲצָה אֶת רֹאשׁ הַמֵּת אֶל לִבָּתָהּ,</p>

<p>כָּפְפָה רֹאשָׁהּ בְּהַכְנָעָה וַתִּלְחָשׁ: מָה אוֹדֶה לְךָ, אָבִי.</p>

<br />
</blockquote>

<p>־־־־־־־־־־־־־־</p>

<blockquote>
<br />
</blockquote>

<blockquote>
<p>יַעֲרֵי בְרֵאשִׁית עוֹד עוֹמְדִים; אַךְ הַרְחֵק מִתַּחַת צִלְלֵיהֶם</p>

<p>נָחוּ שְׁנֵי הַנֶּאֱהָבִים, וּכְתֹבֶת עַל קִבְרָם לֹא הָיָתָה,</p>

<p>תַּחַת הַחוֹמָה הַנְּמוּכָה מִסָּבִיב לְבֵית עָלְמִין קָטָן</p>

<p>בְּאֶמְצַע הָעִיר, וְלֹא יָדַע אִישׁ אֶת קְבוּרָתָם וְגַם אוֹתָם.</p>

<p>יוֹמָם יָשֹׁקּוּ שָׁם גַּלֵּי הַחַיִּים: עֲלִיָּה וִירִידָה,</p>

<p>אַלְפֵי לְבָבוֹת שָׁם הוֹלְמִים – וּלְבָבָם יַרְגִּיעַ לְעוֹלָם,</p>

<p>אַלְפֵי מֹחוֹת כּוֹאֲבִים – וָהֵמָּה לֹא יָדְעוּ דְאָגָה,</p>

<p>אַלְפֵי יָדַיִם יְגֵעוֹת – וָהֵמָּה כְּבָר חָדְלוּ מֵעָמָל,</p>

<p>אַלְפֵי בִרְכַּיִם עֲיֵפוֹת – וָהֵמָּה כְּבָר כִּלּוּ אֶת דַּרְכָּם.</p>

<br />
</blockquote>

<blockquote>
<p>יַעֲרֵי בְרֵאשִׁית עוֹד עוֹמְדִים; וְאוּלָם בְּצֵל סַרְעַפֵּיהֶם</p>

<p>יוֹשֵׁב דּוֹר חָדָשׁ, וְשׁוֹנוֹת דַּרְכֵי חַיֵּיהֶם וּלְשׁוֹנוֹ.</p>

<p>אֶפֶס עַל חוֹפֵי הַיָּם הָאַטְלַנְטִי הַלּוּטֶה עֲרָפֶל</p>

<p>יוֹשְׁבִים עוֹד מִסְפַּר אִכָּרֵי אַקַדְיָה, שֶׁאֲבוֹתֵיהֶם</p>

<p>שָׁבוּ מֵאֶרֶץ גָּלוּתָם לָמוּת בְחֵיק אֶרֶץ מוֹלַדְתָּם,</p>

<p>טְרוּדִים בִּצְרִיפֵי דַיָּגִים נוּל־הָאֲרִיגָה וְאוֹפַנִּים,</p>

<p>נְעָרוֹת בְּכַפּוֹת נוֹרְמַנְדִּים וְסִנָּרִים מַעֲשֵׂה כַפָּן</p>

<p>עֶרֶב מַאֲזִינוֹת לְסִפּוּר הַקּוֹרוֹת אֶת אֶבַנְגֶּ&#8217;לִינָה;</p>

<p>וְאוֹמֵר הַיָּם שִׁירַת זְוָעוֹת מִמַּעֲרוֹת צוּרִים בַּמֶּרְחָק,</p>

<p>יִלְלַת יַעַר עֲצוּבָה חוֹזֶרֶת עַל דְּבָרָיו כְּבַת קוֹל.</p>

<br />
</blockquote>

<p><strong>ברלין</strong> תרפ&quot;ג.</p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>בתרגומו של טשרניחובסקי. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>חמר חשוב, בשאלת חלוקת ספרי־הקריאה לפי הגילים
השונים, ימצא המתענין בספרה של קֵיתֶּר &#8220;החנוך ע&#8221;י ספורי־מעשיות&quot;,
ההולך ונדפס. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>כִּרְכָּרוֹ:  Weberlade,набилки <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>מַזְּחֶלֶת: сани, Schlitten, siedges <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>הַמִּדְרָךְ: Tritt, treadle <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>מֶמֶל: אבן שבה עוטנים את הענבים; Давильньій  камень, Weinpresse, cider־press <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>מִקְטֹרֶן: חזיה; жилет, Weste, waistcoat <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>אַלְמותְיָה: שם פרח; evergreen <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>&#8220;לְסַלְסֵל שַׂעֲרוֹת סַן־קַטְרַין&#8221;: כלומר להיות  נזירה <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>תִּמְסָח: аллигатор, Alligator <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>קוֹלִיבְּרִים: колибри <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>מָצוֹף: буй, buoy <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>טֶרֶד: переспвшник, mockingbird,
Spottdrossel <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>בַּכְּכַנְטִים: вакхантьі, Bacchanten <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>עֲצֵי סִינִיּוֹת: עצי תפוח־הזהב <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>נֶבְרַסְקָה: שם נהר <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>אַמוֹרְפוֹת: מין פרחים <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>פַטָה מוֹרְגַנָה: מראה מתעה הנראה בים  ובמדבר <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>הַשּׁוֹנִים: שם שבט של הודים <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>קוֹמַנְצִ'ים: שם שבט של הודים <a href="#fnref:20" title="return to body" class="reversefootnote">&#160;&#8617;</a></p>
</li>

<li id="fn:21">
<p>מוֹבִיס אִישׁ שֶׁלֶג: מאגדות ההודים <a href="#fnref:21" title="return to body" class="reversefootnote">&#160;&#8617;</a></p>
</li>

<li id="fn:22">
<p>אַהֲבַת לִילִינָה: מאגדות ההודים <a href="#fnref:22" title="return to body" class="reversefootnote">&#160;&#8617;</a></p>
</li>

<li id="fn:23">
<p>יֵשׁוּעִים: כת של נזירים <a href="#fnref:23" title="return to body" class="reversefootnote">&#160;&#8617;</a></p>
</li>

<li id="fn:24">
<p>&#8220;הוֹי גַנָּב בַשְׁדֵמָה&#8221; קָרָאוּ: עיין שירת  הַיְאַוַּתָּה <a href="#fnref:24" title="return to body" class="reversefootnote">&#160;&#8617;</a></p>
</li>

<li id="fn:25">
<p>אַחִים מוֹרַוִים: שמה של כת אחת <a href="#fnref:25" title="return to body" class="reversefootnote">&#160;&#8617;</a></p>
</li>

<li id="fn:26">
<p>פֶּן: אחד מראשיה של כת ידועה <a href="#fnref:26" title="return to body" class="reversefootnote">&#160;&#8617;</a></p>
</li>

<li id="fn:27">
<p>הַדְּרִיאַדוֹת: במיתולוגיה היונית – אלילות שוכנות  באילנות <a href="#fnref:27" title="return to body" class="reversefootnote">&#160;&#8617;</a></p>
</li>

<li id="fn:28">
<p>הַקְּוֶקֶר: אחת הכתות באמריקא <a href="#fnref:28" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/29914">https://benyehuda.org/read/29914</a></div></body></html>