<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>נַפְשֵׁנוּ כַּצִּפּוֹר</title>
	<meta name="author" content="יהודה ליב גורדון"/>
</head>
<body>

<p>(שלוח לתלמידי כמ״ר <strong>נטע</strong>&#8230; ביום קחתו לו לאשה את העלמה <strong>דבורה</strong>&#8230;)</p>

<blockquote>
<br />
</blockquote>

<blockquote>
<p>״צַהֲלִי קוֹלֵךְ וָרֹנִּי!״ פָּקַד נַעַר</p>

<p>עַל צִפּוֹר אַחַת שֶׁצָּדָה בַּיָּעַר.</p>

<p>כִּי כָלָה הַקַּיִץ וַיֵּאַת הַחֹרֶף,</p>

<p>הַצִּפֳּרִים קָמוּ וַיִּתְּנוּ הָעֹרֶף</p>

<p>וַיַּעַבְרוּ בַּסָּךְ אַרְצָה הַנֶּגֶב</p>

<p>– אֶרֶץ חֹם־תָּמִיד וַאֲבִיבָהּ לֹא יֶרֶף</p>

<p>מֵהַלְבִּישׁ רִקְמָה וָפֶרַח</p>

<p>כָּל גַּיא וָתֶלֶם,</p>

<p>כָּל גּוּשׁ וָרֶגֶב,</p>

<p>וּבְדֹלַח הַפֶּלֶג</p>

<p>לֹא יֵדַע שֶׁלֶג</p>

<p>וּבַעֲבִי הַקֶּרַח</p>

<p>מֵעֵין רֹאֶה לֹא יֵעָלֶם. –</p>

<p>אַךְ צִפּוֹר אַחַת לֹא עָצָרָה</p>

<p>עִם אַחְיוֹתֶיהָ הַנֶּגְבָּה לִנְסוֹעַ,</p>

<p>וַיִּתְקְפֶהָ הַסְּתָיו, הָשְׁבְּרָה קָדָרָה,</p>

<p>אֵין קַו אוֹר לַחְמָם, אֵין יָרָק לִשְׂבּוֹעַ,</p>

<p>וַתְּצַפְצֵף וַתֶּהְגֶּה וַתָּנֶד כָּנָף,</p>

<p>וַתְּנַתֵּר וַתְּקַפֵּץ מֵעָנָף לֶעָנָף,</p>

<p>וַיִּרְאֶהָ נַעַר וַיִּקָּחֶהָ</p>

<p>וּבַעֲלִיצוּת לִבּוֹ פָּקַד עָלֶיהָ:</p>

<p>״צַהֲלִי קוֹלֵךְ וָרֹנִּי!״</p>

<p>הָהּ אֵיכָה אָרֹן – בִּנְהִי מִּתְיַפָּחַת –</p>

<p>וַאֲנִי עָיְפָה נַפְשִׁי קָרְבָה לַשָּׁחַת</p>

<p>מֵחֹסֶר מִכָּפָן, מִקֹּר וָעֹנִי!</p>

<p>הָשִׁיבָה לִי אֲבִיבִי, שַׂבְּעֵנִי, יַחְמֵנִי,</p>

<p>אָז תֵּדַע כִּי אֲנִי הוּא הַמְּזַמֵּר הִנֵּנִי.</p>

<br />
</blockquote>

<blockquote>
<p>״שִׁירָה לִי מִשִּׁיר צִיּוֹן!״ אֵיךְ אָשִׁירָה</p>

<p>וַאֲנִי נִמְכָּר לִצְמִיתוּת כִּשְׁבוּי־חֶרֶב</p>

<p>עָמוּם מַתְּלָאָה מִבֹּקֶר עַד עֶרֶב;</p>

<p>כָּל רִגְעֵי יוֹמִי עַל פָּנַי אַעֲבִירָה</p>

<p>אִישׁ אִישׁ תַּחַת נִטְלוֹ יִדְכֶּה יָשֹׁחַ,</p>

<p>אֵין רֶגַע לָשִׁיר, אֵין לִמְצֹא מָנוֹחַ.</p>

<p>הָיָה הַיּוֹם וַאֲנִי שַׁרְתִּי שׁוֹרַרְתִּי,</p>

<p>תָּפַשְׂתִּי כִּנּוֹרִי, נִבְלִי עוֹרַרְתִּי –</p>

<p>הַיּוֹם הַהוּא עָבַר וּנְעוּרַי תַּמוּ</p>

<p>וּבְנוֹת הַשִּׁיר שַׁחוּ, נֶאֶלְמוּ נָדַמּוּ,</p>

<p>רוּחִי חֻבָּלָה, מוֹרָשַׁי נָמֹגוּ,</p>

<p>קוּרֵי עַכָּבִישׁ עַל נִבְלִי יֶאֱרֹגוּ,</p>

<p>נִסְתַּם הֶחָזוֹן, נַעֲלֶה סוֹד אֱלֹהַּ,</p>

<p>וּכְרוּב זִמְרָתִי רֻתָּק בַּנְּחֻשְׁתַּיִם,</p>

<p>הִשְׁפִּיל גַּאֲוָתוֹ וִישָׂרֵךְ הַכְּנָפַיִם,</p>

<p>לֹא יַמְרִיא מָרוֹם, לֹא יֵדֶא גָּבֹהַּ.</p>

<br />
</blockquote>

<blockquote>
<p>״שִׁירָה לִי מִשִּׁיר צִיּוֹן״ – מָה אָשִׁירָה</p>

<p>אִם אֶת הָאַהֲבָה בִּלְבָבְךָ אָעִירָה –</p>

<p>יָדַעְתִּי כִּי תֶאֱהַב בִּלְעָדָי;</p>

<p>אִם אֶשְׁכָּר לָךְ אַקְרִיבָה –</p>

<p>יָדַעְתָּ כִּי רֵקוֹת יָדָי;</p>

<p>אוֹ אִם צִיּוּן אַהֲבָה לָךְ אַצִּיבָה –</p>

<p>יָדַעְתִּי כִּי יָדַעְתָּ כִּי מִיּוֹם יְדַעְתִּיךָ</p>

<p>כֶּאֱהוֹב אִישׁ רֵעֵהוּ כֵּן אֲהַבְתִּיךָ.</p>

<p>אַךְ אֶת פָּנֶיךָ רֵיקָם לֹא אָשִׁיבָה</p>

<p>וּבְיוֹם שִׂמְחָתְךָ רוּחֲךָ לֹא אַעֲצִיבָה,</p>

<p>עַל כֵּן אֵלֵךְ הַיּוֹם לִקְרַאת נְחָשִׁים,</p>

<p>כַּאֲשֶׁר תַּעֲשֶׂינָה הַנָּשִׁים הַבָּלוֹת,</p>

<p>אַף כִּי לֹא אַאֲמִין בִּבְרָכוֹת וּקְלָלוֹת</p>

<p>וּבְמִסְתְּרֵי הַנֶּפֶשׁ וְהַלְּחָשִׁים,</p>

<p>וּבִרְכַּת מוֹרֶה לְרֹאשְׁךָ אָשִׂים:</p>

<p>הֱיֵה עִם אִשְׁתְּךָ כָּל יָמֶיךָ צוֹלֵח</p>

<p>שַׁאֲנָן, רַעֲנָן, טוֹב לֵב, שָׂמֵחַ;</p>

<p>וֶהְיֵה אַתָּה <strong>נֶטַע</strong> רָטֹב פֹּרֵחַ –</p>

<p>מִמֶּנּוּ תָּמֹץ <strong>הַדְּבוֹרָה</strong> מֶתֶק וָלֵחַ</p>

<p>וִישַׂמַּחַ דִּבְשְׁכֶם אֱלֹהִים וַאֲנָשִׁים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23519">https://benyehuda.org/read/23519</a></div></body></html>