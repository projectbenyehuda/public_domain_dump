<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>א. חֻצְפָּא מְהַנֵּי</title>
	<meta name="author" content="יהודה ליב גורדון"/>
</head>
<body>

<blockquote>
<br />
</blockquote>

<p>(שיחה בין שני בני הנביאים בימי אחאב מלך ישראל)</p>

<blockquote>
<br />
</blockquote>

<blockquote>
<p>אָחִי וָרֹאשׁ! הַגִּידָה</p>

<p>נָא לִי פִּתְרוֹן הַחִידָה,</p>

<p>– שָׁאַל אֶחָד מִבְּנֵי־הַנְּבִיאִים, נַעַר תָּמִים,</p>

<p>אֶת רֵעֵהוּ הַזָּקֵן מִמֶּנּוּ לְיָמִים –</p>

<p>הֵן עַמֵּנוּ כֻּלָּם חֲכָמִים,</p>

<p>כֻּלָּם נְבוֹנִים,</p>

<p>אֹהֲבִים לִדְרוֹשׁ וּלְדַרְיוֹשׁ וּלְהַעֲמִיק חֵקֶר,</p>

<p>וּמַדּוּעַ הִנָּם תָּמִיד נְכוֹנִים</p>

<p>קַל מְהֵרָה לְהִמָּכֵר לְעֵקֶר,</p>

<p>וּכְיוֹנָה פוֹתָה אֵין־לֵב הֵם זֹנִים</p>

<p>אַחֲרֵי כָל רוֹפֵא אֱלִיל טֹפֵל שֶׁקֶר?</p>

<p>רְאֵה, הַדָּבָר בָּרוּר פָּרוּשׂ כַּשִּׂמְלָה</p>

<p>כִּי מִיכָיְהוּ בֶּן יִמְלָה</p>

<p>נְבִיא אֱמֶת הוּא, צִיר אֵל מִמַּעַל,</p>

<p>וּבֶן־כְּנַעֲנָה נְבִיא הַבַּעַל</p>

<p>פִּיהוּ שָׁוְא וּדְבַר כָּזָב נִמְלָא,</p>

<p>אַף דַּבֵּר כֵּן בִּשְׂפָתֵנוּ לֹא יֵדָע –</p>

<p>וּבְכָל יוֹם וָיוֹם בְּתוֹךְ קָהָל וְעֵדָה</p>

<p>בִּשְׂפַת פַּתְרֻסִים אוֹ כַּסְלֻחִים</p>

<p>יָפִיחַ כְּזָבִים וְנֹאדוֹת נְפוּחִים</p>

<p>יֶחֱזֶה־לָּנוּ מַשְׂאוֹת שָׁוְא וּמַדּוּחִים,</p>

<p>וְעַם יְיָ יֵרֵד לַשְּׁעָרִים</p>

<p>כָּעַיִט עַל הַפְּגָרִים</p>

<p>לִשְׁמֹעַ כְּזָבָיו <strong>וּדְבָרָיו</strong> הַנִּבְעָרִים. –</p>

<p>בַּגֹּרֶן פֶּתַח הַשַּׁעַר הָיִיתִי</p>

<p>וּבְעֵינַי רָאִיתִי</p>

<p>כִּי הֵעֵז אִישׁ רָשָׁע זֶה בְּפָנָיו</p>

<p>וַיַּךְ עַל הַלֶּחִי אֶת מִיכָיְהוּ הֶעָנָו</p>

<p>וְלֹא הָיָה פֹּצֶה פֶה וְנֹדֵד כָּנָף;</p>

<p>וְעוֹד יִגְדַּל הַפֶּלֶא</p>

<p>כִּי אֶת הַמֻּכֶּה שָׂמוּ בֵּית־הַכֶּלֶא</p>

<p><strong>וּבְצִדְקִיָּהוּ</strong></p>

<p>אֲשֶׁר הִכָּהוּ</p>

<p>הַסָּרִיסִים לֹא נָגָעוּ.</p>

<p>לַמְּדֵנִי אֵפוֹא טוּב טַעַם וָדַעַת,</p>

<p>בַּמֶּה גָּדוֹל כֹּחַ נְבִיא הַשֶּׁקֶר</p>

<p>כִּי רַבִּים אַחֲרָיו יִנָּהוּ</p>

<p>וּמִבְּלִי חֲקֹר חֵקֶר</p>

<p>יִתְּנוּ לִכְזָבָיו אֹזֶן שׁוֹמָעַת.</p>

<br />
</blockquote>

<blockquote>
<p>אָחִי! – הַנִּשְׁאָל עָנָהוּ</p>

<p>הִנֵּה הַחִידָה</p>

<p>פִּתְרוֹנָהּ בְּצִדָּהּ:</p>

<p>מִיכָיְהוּ אִישׁ צַדִּיק, נֶפֶשׁ נַעֲנָה,</p>

<p>מִתְנַהֵג בִּצְנִיעוּת וּבִקְדֻשָּׁה,</p>

<p>וּלְצִדְקִיָּהוּ בֶּן־כְּנַעֲנָה</p>

<p>קַרְנֵי בַרְזֶל וּמֵצַח נְחוּשָׁה.</p>

<p>יוֹדֵע הַשֶּׁקֶר כִּי אֵין לוֹ רַגְלַיִם,</p>

<p>וּלְמַלְאוֹת חֶסְרוֹנוֹ לִסְגֹּר הַפָּרֶץ</p>

<p>יִקַּח לוֹ קַרְנַיִם</p>

<p>לְנַקֵּר בָּם עֵינַיִם</p>

<p>וּלְנַגַּח יַחְדָּו אַפְסֵי אָרֶץ.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/23524">https://benyehuda.org/read/23524</a></div></body></html>