<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מַעֲשֶׂה עָצוּב בְּיוֹסִי'לִי וּבְגֹרֶן</title>
	<meta name="author" content="צבי זוירי"/>
</head>
<body>

<blockquote>
<p>שֶׁלֹּא כְּכָל הַיְלָדִים הָיָה יוֹסִי&#8217;לִי.</p>

<p>הוּא לֹא הָיָה חָצוּף, הוּא לֹא הָיָה שׁוֹבָב, כִּי אִם יָשַׁב
בְּפִנָתוֹ וְהִסְתַּכֵּל. בְּשָׁעָה שֶׁדָּנִי וַאֲבִישַׁי וְאִיתַי
וְרוּתִי קָפְצוּ מֵעַל עֲרֵמַת הַקַּשׁ, וְאַמְנוֹן וְאוּרִי טִפְּסוּ
עָלֶיהָ, עָמַד יוֹסִי&#8217;לִי מִן הַצַּד וְלֹא לָקַח חֵלֶק בַּשִּׂמְחָה.</p>

<p>הַיְלָדִים קְרָאוּהוּ יוֹסִי&#8217;לִי מִן הַפְּלִיטִים. וּכְבָר בַּשֵּׁם
הָיָה מַשֶּׁהוּ שֶׁלֹּא מִן הָרָגִיל. לְרוּתִי קָרְאוּ רוּתִי שְׁטוּתִי.
לְדָנִי קָרְאוּ דִּין דִּין דָּנִי. אוּרִי הָיָה אוּרִי בּוּרִי מוּרִי.
וְרַק יוֹסִי&#8217;לִי הָיָה יוֹסִי&#8217;לִי מִן הַפְּלִיטִים. שֵׁם עָצוּב
וּרְצִינִי.</p>

<p>וְנָכוֹן — יוֹסִי&#8217;לִי הָיָה מִן הַפְּלִיטִים. כַּאֲשֶׁר בָּאָה שַׁיֶּרֶת
הַפְּלִיטִים וְהִשְׁתַּכְּנָה בַּבָּתִים שֶׁנִבְנוּ לְמַעֲנָהּ בִּקְצֵה
הַכְּפָר, הָיָה יוֹסִי&#8217;לִי הַיֶּלֶד הַיָחִיד בֵּין כָּל אֵלֶּה
שֶׁבָּאוּ. כֻּלָּם הָיוּ מְבֻגָּרִים. רֻבָּם חוֹלִים. אָבִיו וְאִמוֹ
שֶׁל יוֹסִי&#8217;לִי נִרְאוּ זְקֵנִים מְאֹד, וַאֲבִישַׁי שָׁמַע בְּמוֹ
אָזְנָיו שֶׁבֶּאֱמֶת צְעִירִים הֵם עֲדַיִן, אֶלָּא שֶׁבַּמַחֲנוֹת עִנּוּ
אוֹתָם וְלָכֵן הִזְקִינוּ.</p>

<p>וְכָךְ בָּא יוֹסִי&#8217;לִי לַכִּתָּה חִוֵּר, צָנוּם וְשָׁקֵט. בַּהַפְסָקָה
הִתְאַסְּפוּ הַיְלָדִים וְהֶחְלִיטוּ בֵּינֵיהֶם שֶׁלֹּא לְהַרְגִיז אֶת
יוֹסִי&#8217;לִי, לֹא לְקָרְאוֹ בִּשְׁמוֹת גְּנַאי, לֹא לַעֲשׂוֹת אִתּוֹ
קוּנְצִים, וּבִכְלָל&#8230;</p>

<p>הֵם גַם הֶחְלִיטוּ לְשַׁתְּפוֹ בַּאֲרֻחוֹתֵיהֶם וְעָשׂוּ &#8220;קֻפָּה
מְשֻׁתֶּפֶת&#8221;: כָּל בֹּקֶר שָׂמוּ אֶת פְּרוּסוֹתֵיהֶם לְתוֹךְ סַפְסָל
אֶחָד וּבַהַפְסָקוֹת נָטְלוּ מִכָּל הַבָּא אֶל הַיָּד. אֶלָּא
שיוֹסִי&#8217;לִי מִעֵט לֶאֱכֹל. הוּא הָיָה קָטָן וְרָזֶה וְלֹא אָכַל.
הַיְלָדִים קְרָאוּהוּ לִרְאוֹת אֶת הַגּוּרִים שֶׁל אִיתַי, אַךְ
יוֹסִי&#8217;לִי אָמַר שֶׁהוּא מְפַחֵד מִפְּנֵי כְּלָבִים.</p>

<p>&#8220;בַּמַחֲנֶה,&#8221; אָמַר, &#8220;הָיוּ כְּלָבִים שֶׁנָּשְׁכוּ.&#8221;</p>

<p>&#8220;וּמֶה עֲשִׂיתֶם?&#8221; שָׁאֲלָה רוּתִי.</p>

<p>&#8220;הִסְתַּתַּרְנוּ,&#8221; עָנָה יוֹסִי&#8217;לִי.</p>

<p>גַּם אֶל הַחֻרְשָׁה שֶׁמֵעֵבֶר לַשָּׂדוֹת לֹא רָצָה יוֹסִי&#8217;לִי לָלֶכֶת.</p>

<p>&#8220;יֵשׁ שָׁם גּוֹיִים,&#8221; אָמַר.</p>

<p>&#8220;אֵין גּוֹיִים בְּאֶרֶץ יִשְׂרָאֵל,&#8221; אָמַר אַמְנוֹן. &#8220;וְאֵין אָנוּ
מְפַחֲדִים מִפְּנֵי גּוֹיִים.&#8221;</p>

<p>&#8220;אֲבָל הַגּוֹיִים רָצוּ לִשְׂרֹף אוֹתָנוּ,&#8221; עָָנָה יוֹסִי&#8217;לִי.</p>

<p>&#8220;וּמֶה עֲשִׂיתֶם?&#8221; שָׁאֲלָה רוּתִי.</p>

<p>תָּמִיד רָצְתָה רוּתִי לָדַעַת מֶה עָשׂוּ, וְלִשְׁאֵלוֹתֶיהָ לֹא הָיָה
סוֹף.</p>

<p>&#8220;בָּרַחְנוּ,&#8221; עָָנָה יוֹסִי&#8217;לִי. &#8220;אוּלָם רַבִּים נִשְׂרְפוּ וַאֲנַחְנוּ
רָאִינוּ מִן הַיַּעַר אֶת הָאֵשׁ וְאֶת הֶעָשָׁן.&#8221;</p>

<p>&#8220;כָּל הַלַּיְלָה יָשַׁבְנוּ בְּתוֹךְ הַיַּעַר,&#8221; הוֹסִיף יוֹסִי&#8217;לִי
לְסַפֵּר. &#8220;הָיָה קַר וּזְאֵבִים יִלְלוּ מֵעֲבָרִים. וְכַאֲשֶׁר
הִסְתַּכַּלְנוּ בֵּין הָעֵצִים רָאִינוּ אֶת לְשׁוֹנוֹת הָאֵשׁ
הַקּוֹפְצוֹת וְאֶת עַנְנֵי הֶעָשָׁן. כָּל הַשָּׁמַיִם הָיוּ
אֲדֻמִּים&#8230;&#8221;</p>

<p>עֵינָיו שֶׁל יוֹסִי&#8217;לִי הָיוּ גְדֹולֹות וּשְׁחוֹרוֹת, וּבְדַבְּרוֹ
גָדְלוּ עֵינָיו עוֹד יוֹתֵר.</p>

<p>דָּנִי, אֲבִישַׁי, אִיתַי, רוּתִי וְאַמְנוֹן, שֶׁעָמְדוּ סְבִיבוֹ,
נִשְׁתַּתְּקוּ לְשֵׁמַע דְּבָרָיו.</p>

<p>&#8220;בּוֹא, יוֹסִי,&#8221; אָמְרָה פִּתְאֹם רוּתִי. &#8220;לֹא נֵלֵךְ לַחֻרְשָׁה כִּי
אִם נֵשֵׁב בְּצֵל הַגֹּרֶן אֲשֶׁר בַּשָּׂדֶה וּתְסַפֵּר לָנוּ כֵּיצַד
קָרָה הַדָּבָר.&#8221;</p>

<p>יוֹסִי&#8217;לִי הִתְחִיל לָלֶכֶת וְהַיְלָדִים אַחֲרָיו.</p>

<p>לְאַחַר שָׁעָה קַלָּה יָשְׁבוּ כֻּלָּם מִתַּחַת לַגֹּרֶן וְשָׁתְקוּ.</p>

<p>&#8220;וּבְכֵן, סַפֵּר, יוֹסִי,&#8221; פָּנְתָה אֵלָיו רוּתִי.</p>

<p>&#8220;סַפֵּר, יוֹסִי,&#8221; אָמַר אֲבִישַׁי.</p>

<p>בָּאנוּ לִכְפָר עָזוּב,&quot; פָּתַח יוֹסִי&#8217;לִי לְסַפֵּר, &quot;בַּלַּיְלָה.
יָשַׁבְנוּ בְּאַחַד הָאֲסָמִים. פִּתְאֹם שָׁמַעְנוּ קוֹלוֹת שֶׁל
גּוֹיִים מִתְקָרְבִים. הַגּוֹיִים הֵם אֲנָשִׁים רָעִים מְאֹד.</p>

<p>אַבָּא תָּפַס אוֹתִי וְאִמָּא תָּפְסָה אֶת חַנָה&#8217;לִי אֲחוֹתִי. יַעֲקֹב
הַפַּרְטִיזָן שֶׁהָיָה אִתָּנוּ צָעַק פִּתְאֹם: יְהוּדִים! נָגֵן עַל
עַצְמֵנוּ!&quot; קָם רַעַשׁ גָּדוֹל וְכֻלָּם צָעֲקוּ. הָיָה חשֶׁךְ. פִּתְאֹם
רָאִינוּ סְמַרְטוּטִים בּוֹעֲרִים עָפִים בָּאֲוִיר. עָשָׁן הֵחֵל
לְהַחֲנִיקֵנוּ. אַבָּא רָץ אִתִּי.</p>

<p>בַּיַּעַר שָׁאַל אַבָּא אֶת אִמִּי הֵיכָן חַנָה&#8217;לִי.</p>

<p>אִמָּא בָּכְתָה. חַנָה&#8217;לִי לֹא הָיְתָה אִתָּנוּ.</p>

<p>בֵּין הָעֵצִים רָאִינוּ אֶת לְשׁוֹנוֹת הָאֵשׁ הַקּוֹפְצוֹת וְכָל
הַשָּׁמַיִם הָיוּ אֲדֻמִּים־אֲדֻמִּים.&quot;</p>

<p>&#8220;אַתֶּם רוֹצִים לִרְאוֹת?&#8221; שָׁאַל פִּתְאֹם יוֹסִי&#8217;לִי.</p>

<p>וְעוֹד טֶרֶם הִסְפִּיקוּ הַיְלָדִים לְעָצְרוֹ הוֹצִיא יוֹסִי&#8217;לִי מִכִּיס
מִכְנָסָיו קֻפְסַת גַּפְרוּרִים, הִדְלִיק אֶחָד מֵהֶם וְהִגִּישׁוֹ
לַגֹּרֶן.</p>

<p>לְשׁוֹן אֵשׁ קְטַנָה הֶחֱלִיקָה עַל הַשִּׁבֳּלִים הָרִאשׁוֹנוֹת,
וּכְהֶרֶף עַיִן הִתְאַבֵּךְ מִתּוֹךְ הָעֲרֵמָה הַגְּדוֹלָה עָשָׁן
סָמִיךְ וְשָׁחוֹר.</p>

<p>&#8220;מֶה עָשִׂיתָ, יוֹסִי&#8217;לִי!?&#8221; צָעֲקוּ הַיְלָדִים הַנִּבְהָלִים.</p>

<p>&#8220;אוֹיָה!&#8221; צָעַק אַמְנוֹן. &#8220;הֲרֵי זוֹ הַגֹּרֶן שֶׁלָּנוּ!&#8221;</p>

<p>&quot; הַגֹּרֶן שֶׁלָּנוּ! הַגֹּרֶן שֶׁלָּנוּ!!&quot;</p>

<p>דְּמָעוֹת נִקְווּ בְּעֵינֵיהֶם.</p>

<p>כַּאֲשֶׁר בָּאוּ הָאִכָּרִים הַמְבֹהָלִים מִכָּל הָעֲבָרִים, מִי
בָּרֶגֶל וּמִי בִּרְכִיבָה וּמִי בַּעֲגָלָה, מָצְאוּ אֶת הַגֹרֶן
אֲחוּזָה לַהֲבוֹת אֵשׁ. בְּמֶרְחַק־מָה עָמְדוּ הַיְלָדִים רוֹעֲדִים
וּבוֹכִים.</p>

<p>רַק יוֹסִי&#8217;לִי עָמַד כְּשֶׁעֵינָיו פְּקוּחוֹת וּמַזְהִירוֹת וּפִיו
אֵינוֹ פּוֹסֵק מִלְמַלְמֵל:</p>

<p>&#8220;חַנָה&#8217;לִי לֹא הָיְתָה&#8230;כָּל הַשָּׁמַיִם הָיוּ אֲדֻמִּים&#8230;&#8221;</p>

<p>לְמָחֳרַת הַבֹּקֶר נִלְקַח יוֹסִי&#8217;לִי לְבֵית־הַחוֹלִים. בַּכְּפָר
סִפְּרוּ שֶׁהוּא חוֹלֶה מְאֹד.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/11771">https://benyehuda.org/read/11771</a></div></body></html>