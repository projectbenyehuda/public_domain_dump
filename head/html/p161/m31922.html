<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲשַׁחֵר עֲדָתִי</title>
	<meta name="author" content="יהודה הלוי"/>
</head>
<body>

<p>קינה על החורבן (לראש חודש אב)</p>

<blockquote>
<br />
</blockquote>

<blockquote>
<p>אֲשַׁחֵר עֲדָתִי – / וְלִמְאֹד עֲנִיָּה, / וְאֶפְקֹד נְוָתִי – / וְרַבָּה שְׁאִיָּה,</p>
</blockquote>

<blockquote>
<p>גְּדֵרוֹת דְּחוּיוֹת / וְקִירוֹת נְטוּיוֹת / וְעֵיפָה וְאֹפֶל / וְעָיֵף וְצִיָּה.</p>
</blockquote>

<blockquote>
<p>וְקִפּוֹז תְּקַנֵּן / וְעוֹרֵב יְקוֹנֵן / וְיַעְנוֹת וְתַנּוֹת / מְתַנּוֹת אֲנִיָּה,</p>
</blockquote>

<blockquote>
<p>לְטָאָה וְחַיָּה / וְאַיָה וְדַיָּה / וּמִסְפֵּד וְאֵבֶל / וְקוֹל תַּאְנִיָּה.</p>
</blockquote>

<p>שְׁאִלְתִּים: ״וְאַיֵּה / עֳפָרִים, צְבָיֵי / חֲמוּדוֹת, וְיוֹנֵי / אֲפִיקֵי עֲלִיָּה?</p>

<blockquote>
<p>וְאַיֵּה עֲלִיּוֹת / בְּאֶקְדָּח בְּנוּיוֹת / וְגָבְהֵי אֲרָזִים / וְאֶבֶן שְׁתִיָּה?</p>
</blockquote>

<blockquote>
<p>וְאַיֵּה דְבִירִים / יְסוּדֵי יְקָרִים / וְחַצְרוֹת עֳפָרִים / וְהֵיכְלֵי צְבִיָּה?</p>
</blockquote>

<blockquote>
<p>וְאַיֵּה עֲלָמוֹת / לְבוּשׁוֹת רְקָמוֹת, / כְּבוּדוֹת פְּנִימוֹת / בְּחַדְרֵי שְׂכִיָּה?</p>
</blockquote>

<blockquote>
<p>וְאַיֵּה עֲדָנִים / וְאַיֵּה שְׁמָנִים / וְיֵינֵי רְנָנִים / וְדַת הַשְּׁתִיָּה?</p>
</blockquote>

<blockquote>
<p>וְאַיֵּה עֲבוֹדָה? / וְאַיֵּה תְעוּדָה? / וְאַיֵּה כְהֻנָּה? / וְאַיֵּה לְוִיָּה?</p>
</blockquote>

<blockquote>
<p>וְאַיֵּה מְלוּכָה / בְּמִשְׁפָּט נְסוּכָה / בְּשָׂפָה בְרוּרָה / בְּאֶפֶס רְמִיָּה?</p>
</blockquote>

<blockquote>
<p>וְעָנוּ בְנִיהֶם: / ״שְׁאוֹל מִשְׁכְּנֵיהֶם, / בְּחוֹרֵי עֲפָרִים / וְעִמְקֵי נְשִׁיָּה.</p>
</blockquote>

<blockquote>
<p>וְעָלוּ בְגַבָּם / דְּשָׁאִים וְעֶשְׂבָּם / לְמִרְמַס יְעֵלִים / וּמִרְעֵה גְדִיָּה.</p>
</blockquote>

<blockquote>
<p>וְהוֹרוּם רְגָבִים / בְּחִצֵּי רְקָבִים, / מְשׁוּכִים שְׁכוּבִים / בְּתוֹךְ מַאְפֵּלְיָה.</p>
</blockquote>

<blockquote>
<p>וּבֹקֶר וְעֶרֶב – / לְקֶרַח וְחֹרֶב, / לְמִכְוַת זְרָמִים / וְזִרְמֵי כְוִיָּה.</p>
</blockquote>

<blockquote>
<p>וְהָלְכוּ בְמוֹ יָם – / וְאֵין קֵץ לְשִׁבְיָם / לְעַנּוֹת נְפָשׁוֹת / וְכַלּוֹת גְּוִיָּה.</p>
</blockquote>

<blockquote>
<p>וְיָם הָלְכוּ בוֹ – / אֲבַדּוֹן נְתִיבוֹ / וּמָוֶת לְחוֹבֵל / וְקֶבֶר לְצִיָּה.</p>
</blockquote>

<blockquote>
<p>חֲרָדָה וְשַׁמָּה / וּפַחַד וְאֵימָה, / וְאֵין קוֹל וְעוֹנֶה / בְּכָל הָאֳנִיָּה.</p>
</blockquote>

<blockquote>
<p>וְעֵדָה הֲדוּרָה / צְמִיתוּת מְכוּרָה, / נְתוּשָׁה, נְטוּשָׁה / לְחֶרֶב נְטוּיָה.</p>
</blockquote>

<blockquote>
<p>וְזַרְעָם נְפוּצִים, / לְחוּצִים, מְחוּצִים, / בְּתוֹלְדוֹת נְגָעִים / וּמַכָּה טְרִיָּה.</p>
</blockquote>

<blockquote>
<p>וּבָחַל אֲבִיהֶם / בְּאִמָּם וּבָהֶם / וּמָשְׁלוּ עֲלֵיהֶם / בְּנוֹת נָכְרִיָּה –</p>
</blockquote>

<blockquote>
<p>אֱמוֹרִית וְחִתִּית / וְהַגְרִית וְכִתִּית / וְהַמִּדְיָנִית / וְהַמּוֹאֲבִיָּה״.</p>
</blockquote>

<blockquote>
<p>אֱלֹהִים בְּרַחְמָיו / יְרַחֵם יְתוֹמָיו / וְיִקְבֹּץ זְרוּיָיו / לְאֶרֶץ נְקִיָּה.</p>
</blockquote>

<blockquote>
<p>אֲשֶׁר רָם וְנַעְלָה / וְהוֹרִיד – וְהֶעְלָה, / וּמָחַץ – וְרָפָא / וְהֵמִית – וְהֶחְיָה.</p>
</blockquote>

<blockquote>
<p>יְשׁוֹבֵב הֲדָרוֹ / וְיִבְנֶה דְבִירוֹ / וְיִשְׁכֹּן חֲצֵרוֹ / וְיֶאְסֹף דְּחוּיָה.</p>
</blockquote>

<blockquote>
<p>מְחַדֵּשׁ חֳדָשִׁים / יְקַבֵּץ קְדוֹשִׁים, / אֲנָשִׁים וְנָשִׁים / לְעִיר הַבְּנוּיָה.</p>
</blockquote>

<blockquote>
<p>וְזֶה הַחֹדֶשׁ / לְטוֹבָה יְחַדֵּשׁ / וְרָצוֹן יְצַו אֵל / רַב הָעֲלִילִיָּה.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31922">https://benyehuda.org/read/31922</a></div></body></html>