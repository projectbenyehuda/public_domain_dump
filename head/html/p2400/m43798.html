<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֱנוֹשׁ רִמָּה</title>
	<meta name="author" content="יוסף חיים מבגדאד"/>
</head>
<body>

<p>שיר על דרך המוסר</p>

<blockquote>
<br />
</blockquote>

<blockquote>
<p>אֱנוֹשׁ רִמָּה עָפָר מִן הָאֲדָמָה / עַד אָן תִּישַׁן בְּחַבְלֵי הַתַּרְדֵּמָה</p>

<p>כִּי אֶשְׁאֲלָה מִמְּךָ, אֱנוֹשׁ, שְׁאֵלָה / אֲדַבְּרָה דִבְרֵי שֵׂכֶל תְּחִלָּה</p>

<p>אִם יֵיטִיב לָךְ, יְלוּד אִשָּׁה, בֶּן גִּילָךְ / כַּמָּה תַּעַשׂ שֵׁרוּתוֹ בְּכָל חֵילָךְ</p>

<p>וְאִם תִּלְוֶה כֶּסֶף שָׁוֶה בְשָׁוֶה / הֲלֹא תִהְיֶה כְּעֶבֶד לְאִישׁ מַלְוֶה</p>

<p>הֲלֹא צוּרָךְ מִן הָרֶחֶם שְׁמָרָךְ / וְעַד הֵנָּה תָמִיד הָיָה בְּעוֹזְרָךְ</p>

<p>הוּא הֱכִינָךְ וּמִטּוּבוֹ חֲנָנָךְ / וּמֵאַיִן הִרְבָּה לָךְ כָּל קִנְיָנָךְ</p>

<p>אֵין כָּל רֶגַע אֲשֶׁר אֵין בּוֹ כָּל פֶּגַע / וְהוּא מֵסִיר מִמְּךָ חֳלִי וָנֶגַע</p>

<p>גָּדוֹל חַסְדּוֹ וּבָרוּךְ שֵׁם כְּבוֹדוֹ / וּבְחֶמְלָתוֹ עוֹשֶׂה, נִפְלָא לְבַדּוֹ</p>

<p>מִי הִקְדִּימוֹ כִּי יָחוּשׁ לְשַׁלְּמוֹ / יָצַר הַכֹּל, בָּרוּךְ וּמְבֹרָךְ שְׁמוֹ</p>

<p>כָּל צְבָאָיו וּמַלְאָכָיו וּנְבִיאָיו / אֵין דֵּי סַפֵּר עֱזוּזוֹ וְנִפְלָאָיו</p>

<p>אֵיךְ בְּכָל זֶה לֹא תַּבִּיט וְתֶחֱזֶה / בְּעֵין שִׂכְלָךְ, אֱנוֹשׁ פָּחוּת וְנִבְזֶה</p>

<p>חוּשָׁה עוּרָה לְנַפְשָׁךְ הַשִּׁכּוֹרָה / לִזְכֹּר תָּמִיד אֶת מַחְצָבָה וּמְקוֹרָהּ</p>

<p>פַּנֵּה דַּעְתָּךְ לְהַבִּיט בְּשִׁפְלוּתָךְ / וּמָה אַתָּה וְעַצְמְךָ וּמַהוּתָךְ</p>

<p>שִׂים לְנֶגְדָּךְ מֵאַיִן הוּא יְסוֹדָךְ / וְלַהֶבֶל נֶחְשַׁבְתָּ גַּם בְּעוֹדָךְ</p>

<p>גַּם כְּבוֹדָךְ וְרֹב עָשְׁרָךְ וּמְאֹדָךְ / אֲשֶׁר תָּכִין לָךְ בְּכָל יְמֵי חֶלְדָּךְ</p>

<p>הַבֵּט הַסּוֹף לְמִי כָּל זֶה תֶּאֱסֹף / גַּם לְבַסּוֹף מַה יִּהְיֶה בּוֹ סוֹף כָּל סוֹף?</p>

<p>אִם תַּחְקֹרָה בְּכָל זֹאת וְתַסְבִּירָה / הֲלֹא תִלְהַב כְּלַהַב הַמְּדוּרָה?</p>

<p>גַּם בְּנָקָל בְּלִי חֶשְׁבּוֹן וּמִשְׁקָל / הֲלֹא תִמְצָא עַצְמָךְ תּוֹעֶה וּמְקֻלְקָל</p>

<p>מַהֵר סוּרָה מִדַּרְכֵי הָעֲבֵרָה / וְחִישׁ שַׁלֵּם לְנַפְשָׁךְ דֵּי מַחְסוֹרָהּ</p>

<p>קוּם לְרָחְצָהּ מִכָּל לִכְלוּךְ שִׁקּוּצָהּ / טַהֵר אוֹתָהּ מַהֵר נָא וּגְדֹר פִּרְצָהּ</p>

<p>רְפָא שִׁבְרָהּ וְהַתֵּר אֶת מַאְסָרָהּ / וְאָז תִּהְיֶה בִצְרוֹר חַיִּים צְרוּרָה</p>

<p>שְׁאַל עֶזְרָה מֵאֵל גָּדוֹל וְנוֹרָא / מַהֵרה יָחִישׁ לָנוּ בִנְיַן הַבִּירָה</p>

<p>וְנִשְׂמְחָה בְּקוֹל שָׂשׂוֹן וְשִׂמְחָה / וְנַקְרִיבָה שַׁלְמֵי זֶבַח וּמִנְחָה</p>

<p>קוֹל לְוִיִּים וַעֲבוֹדַת כֹּהֲנִים / וְיִשְׂרָאֵל שָׁמָּה כְאֶחָד חוֹנִים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/43798">https://benyehuda.org/read/43798</a></div></body></html>