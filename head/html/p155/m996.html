<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מקטרתו של הרבי</title>
	<meta name="author" content="יצחק ליבוש פרץ"/>
</head>
<body>

<p>הכול זוכרים עוד, כי שׂרה-רבקה, מלבד שהיתה קודם לזה חשׂוכת-בנים, היתה גם מחוסרת לחם, ורצוני לומר: לחם ממש, דברים כהוָיתם! חיים-ברוך שלה, רצוני לומר – בעלה, היה חסיד גדול; מעודו היה חסיד גדול&#8230; אך הביא אותו חותנו (זכרונו לברכה, יהודי כשר היה), מעיר הפלך לוּבּלין, ראו תיכף ומיד שהביא לו סחורה טובה, שהוא בן יקיר, ברכת ה'&#8230; אמרו עליו, על חיים-ברוך, וכמובן מעט בהצלחה, כנהוג, שאם לא יעלה בידו להביא את המשיח, יעשׂה על כל פנים נסים גדולים&#8230; פניו ענוּ בו! בבבת עינו השחורה, הגדולה והעמוקה, בערה אש&#8230; כאילו איש הולך שם בבית האפל ונר דולק בידו&#8230; ופנים היו לו – חיורים כסיד, ולעתים האדימו, כי העור היה דק מאד, וסביב לרקתו נראו גידים רועדים ודופקים בלי הרף; ורזה היה, אין לשער! באזור פשוט מיוּזפוֹב היה מקיף את עצמו כחמש פעמים ויותר!&#8230; הלא ידעתם את החגורות הקטנות שעושׂים ביוּזפוֹב!&#8230;</p>

<p>מעצמו מובן, שכלי-יקר כזה אינו מסתפק במועט, ושמעט לו הנגלה! – לבו הולך אחרי הנסתר: זוהר, עץ החיים, וכל מה שהפה יכול לדבר&#8230; וכשהיה נוסע אל הצדיק, היו יושבים שניהם כשעה חדא ויותר מבלי דבּר דבר – הכול היה אצלם ברמיזה&#8230; האחד מעיף עפעף, והשני קורץ עין – ודי! לעתים רחוקות האחד יניף אצבע, השני ישלח יד, ולא יותר&#8230;</p>

<p>רבים היו כועסים על שקראו לו בבית המדרש &#8220;חיים-ברוך שׂרה-רבקה&#8217;ס&#8221;, או בקצור: בעלה של שׂרה-רבקה; בעיני רבים נראה הדבר כחלוּל התורה, לפי שתולין כמעט כל המ&quot;ט שערי הבינה בקדרת קטניות או במעט שמרים, ששׂרה-רבקה סוחרת בהם&#8230; והאמת נתּנה להאמר, שגם היא – שׂרה-רבקה בעצמה, היתה מצטערת על זה&#8230; אשה לא פתיה היא שׂרה-רבקה, ויודעת שכבוד גדול הוא לה, שנקרא בעלה על שמה, שהיא מקבלת נחת מזה, ומובן, שאינה חפצה במתן שׂכרה בעולם הזה!</p>

<p>לעתים היתה באה לבית-המדרש למכור קטניות להלומדים.</p>

<p>בני הישיבה, נערים אוהבים מעט הוללות, מעט קלות-ראש, היו קוראים תיכף: &#8220;חיים-ברוך, הפרנסה שלך באה&#8221;, אך חיים-ברוך הרגיש בזה, כנראה, עוד מקודם, כבר הכיר את מהלכה על המעלות, והשח ראשו אל הספר, או הסתיר פניו בידיו הצנומות, ואך קצה היאַרמוּלק&quot;אַ, הלבנה מנוצות, נראה רועד מעל להעמוד.</p>

<p>ושׂרה-רבקה אינה מבטת אליו כלל, היא כובשת את יצרה ואינה רוצה לראות את השכינה, השוֹרה עליו בשעת למוּדו&#8230; הכול תקבל שם, שם ולא כאן&#8230; ובכל זאת חשה תענוּג בלבה, תענוּג משכּר קצת, כי פניה אדמו, עיניה בערו והתרוצצו, ובמבוכתה השתמשו הבחורים, לחטוף מעט קטניות בלי תשלומין&#8230;</p>

<p>אל בית-המדרש היא באה בכובד-ראש, ויוצאת היא משם בקומה זקופה, בעינים מפיקות זיו&#8230; וקשה להכיר אז, שהיא נשׂואה, שעברו מימי חתונתה שנות עמל, ירחי רעב&#8230; מצחה בלי קמטים, לחייה פורחות – ככלה יוצאת מתחת חופתה&#8230; אך תיכף ומיד היא נזכרת, שהתענוג בעולם הזה ממעיט את שׂכרה בעולם הבא, כי כל רגע נחת וקורת-רוח יכּתב שם על חשבונה, והיא נדהמת; מפחדת היא, שאם תוסיף להתענג בעולם הזה, תבוא לשם ערומה, בלי זכויות, כאוָזה מרוּטה&#8230; כי במה תזכה לעולם הבא? במה היא עסוקה כל הימים? בדברים גסים – קדרת קטניות בכל ימי השבוע, וביום החמישי בערב גם מעט שמרים יבשים או לחים&#8230;</p>

<p>ושׂרה-רבקה מתעצבת בלבה: גם חשבונה בזכות בעלה אינו גדול כל-כך!&#8230; מה תתן ומה תוסיף לו? כל זמן שהיה אביה, זכרונו לברכה, קיים, והגלגל היה סובב, ידע בעלה בטוב; חדר נאה לדירה, אכילה ושתיה כיד המלך&#8230; אך עתה? לראש שׂונאי ישׂראל! הנדוניה איננה, הבית נמכר&#8230; בבוקר בבוקר תגיש לפניו מרק-תפוחי-אדמה בטעם דגים, בערב איזה תבשיל של חלב ופת חלה יבשה&#8230; משבת לשבת רביעית הליטרה בשׂר&#8230; זה שנה תמימה אשר לא יכלה גם לתפור לו בגד חדש&#8230; לחג הפסח העבר קנתה לו אך מצנפת חדשה וזוּג מנעלים חדש, ולא יותר&#8230;</p>

<p>זה חלקו מכל עמלה&#8230;</p>

<p>מדי שבת בשבת תתן לו כותונת לבנה&#8230; כותונת, כביכול! קורי עכביש ולא כותונת! כותונת טלואה ומטולאה עד אין סוף; הלא כבר נושׂאת היא משקפים&#8230;</p>

<p>– רבונו של עולם! – תהגה באימה – אם יתנו שם אות אחת מתורתו בכף מאזנים אחת, ובכף השניה את הטלאים, תפוחי-האדמה, וכל מה שאני נותנת לו, יחד עם עיני, עם אור עיני&#8230; מה יכריע?</p>

<p>והיא יודעת נאמנה, כי האות מתורתו תכריע&#8230;</p>

<p>אך בזאת תתנחם: יודעת היא (מקב הישר, ואולי הגיד לה הוא בעצמו בשעת רצון) שמה שנקשר למטה, קשור הוא גם למעלה, שהקידושין הם קשר של קיימא, שאין מפרידין שם בין איש ואשתו&#8230; וגם הוא בעצמו – היסכים? היש בעל טוב ומזג טוב כמוהו בכל העולם? וכי איננה רואה, שבשעה שהוא אוכל, חפץ הוא, שתטעם גם היא&#8230; הוא אינו מוציא את הדברים מפיו, אך הוא מביט&#8230; ואם היא עושׂה את עצמה כאילו אינה רואה ואינה מרגישה, הוא נוהם קצת &#8220;ני, ני&#8221;, כבאמצע התפלה – עד שתטעם&#8230; כן, יודעת היא שלא יעזבנה&#8230; הוא לא יסכים לזה, שישב הוא על כסא זהב טהור בין האבות, בשעה שהיא תנוע בעולם התוהו, ביערות שוממים&#8230;</p>

<p>אך, הא תינה, כל זמן שהקשר קשר של קיימא&#8230;</p>

<p>אבל היא חשׂוכת-בנים&#8230;</p>

<p>השנים עוברות כצללים&#8230; שבע שנים עברו&#8230; תעבורנה עוד שלוש, ואם ה' לא ירחם&#8230; אז&#8230;</p>

<p>אז יעלה הכול בתוהו&#8230; הן מוכרח יהיה לגרשה&#8230; וגם היא בעצמה לא תמאן&#8230;</p>

<p>ואז תהיה אשה אחרת הדום רגליו בגן-העדן, והיא – תהיה בגיהנום, כפוּתה לרגלי איזה חייט או תופר מנעלים&#8230;</p>

<p>כי מי יקח אותה, אם לא חייט או סנדלר?</p>

<p>– – –</p>

<p>ופעם בפעם יבהיל צלמו של איזה חייט או סנדלר את שׂרה-רבקה משנתה, ואז תתעורר ביללה&#8230;</p>

<p>ובלילה, בחשכה הוא מדבר ושואל: מה זאת? מה לך?</p>

<p>והיא עונה בלחש: אין דבר!&#8230; אך בכיתי לפני הקב&quot;ה, שישלח את הברכה בשמרים או בקטניות&#8230;</p>

<p>– – –</p>

<p>והוא היה באמת בעל מזג טוב.</p>

<p>– פתיה, היה אומר בלבו: למה היא מצטערת? האין לי די בפת חרבה? וכי מצוָה היא לאכול חלב או בשׂר?</p>

<p>ובכל זאת – איני יכול לראות בצערה – נחוץ להשתדל בענין זה&#8230; מעצמו מובן, שהוא חפץ להשתדל בשבילה! לאמור: תטעם <strong>היא</strong> טעם עולם הזה&#8230;</p>

<p>והוא מבקש בספרים איזו סגולה לפרנסה. וידוע לכול, כי בספרים הקדושים יש סגולות רבות לפרנסה, ושלבר-אוריין כזה לא היה קשה למצוא, ו&#8220;יגעתי ומצאתי תאמין&#8221;, ובכל זאת לא מצא! או שבשמים גזרו שלא ימצא, וגם זה מתקבל על הלב, שדברים כאלה נמצאים אך בהסח הדעת <strong>ואסור</strong> לבקש&#8230; ובעצמו ספּר אחרי כן, כשנהפך הגלגל לטוב, שפעמים רבות כבר נדמה לו שמצא, אך היו מניעות, ושכח מה שמצא או שלא מצא כלל וטעות היתה בידו!&#8230; אחרי יגיעות רבות גמר בלבבו לדבּר על זה שם, כאשר יסע כדרכו ליום-טוב&#8230; אך גם זה לא עלה בידו כדבעי!&#8230; פעם אחר דבּר ולא שמע הרבי; או שדבּר בלחש, או שהיה הרבי טרוד בענינים אחרים, או שידע הצדיק, שאין עוד אתערותא דלעילא לזה&#8230; בפעם אחרת הגיד את בקשתו בקול רם, והרבי שמע, וגם הניע בראשו, כאילו חפץ להגיד: בוַדאי, מן היושר הוא, אך באותו הרגע בא אחד הגדולים והפסיק את הדבּוּר&#8230;</p>

<p>ואז גמר אומר לנסוע פעם אחת באמצע השנה, לנסוע רק בשביל זה, ויסע, אך גם זה לא הועיל.</p>

<p>שניהם ישבו אצל השולחן בשתיקה, כדרכם. אחרי כן שאל חיים-ברוך בקול נמוך: &#8220;נו?&#8221; והרבי ענה כמעט ברוגז: &#8220;ני, ני&#8221; ולא יותר.</p>

<p>פעם אחרת ישבו שניהם בערב שבת אחרי חצות. הרבי היה שקוע במחשבות, וחיים-ברוך נאנח.</p>

<p>הרבי שמע ויתרעם עליו:</p>

<p>– אין זה מן הנמוּס – אמר – חסיד שלי אינו מתאנח בערב שבת אחרי חצות&#8230;</p>

<p>– השמרים של הפלונית שלי&#8230; – מגמגם חיים-ברוך וחפץ להסב את הענין לשאלת פרנסה.</p>

<p>וזה מפסיקו כמעט בכעס:</p>

<p>– עתה אין צורך עוד בשמרים! כבר נאפו החלות בכל תפוצות ישׂראל! ערב שבת אחר חצות אין מדברים בשמרים&#8230;</p>

<p>אבל במוצש&quot;ק אחרי ההבדלה אומר חיים-ברוך בפירוּש:</p>

<p>– ואפשר שיכניס עצמו לתוך עסק זה של פרנסתי?</p>

<p>אך הרבי התרעם שנית:</p>

<p>– ואתה בעצמך, החולה אתה? מי נעל בפניך את השערים, חס ושלום?!</p>

<p>ואחר כך הגיד דרוּש עמוק בפסוק של יחזקאל: והשער הפונה קדים&#8230; לא יפּתח, ואמר: &#8220;<strong>לוֹ</strong> קרי&#8221;&#8230;</p>

<p>וחיים-ברוך, כששמע ראשונה, &#8220;חס ושלום&#8221; ואחר כך &#8220;לו קרי&#8221;, נסע תיכף ומיד הביתה והיה סמוך ובטוח, כי מהיום והלאה נפתח לזוגתו צנור השפע, אך ירחים עברו בלי שום שנוּי. – לראש השנה נסע, כדרכו. בימי החג לא דבּרו דבר, אך במוצאי יום-כפּור, אחר ההבדלה, הכּה הרבי על שכמו ויאמר:</p>

<p>– ומה אתה חסר, חיים-ברוך?</p>

<p>– כלום אני חסר? – שאל חיים-ברוך בתמיה – אני איני יודע&#8230;</p>

<p>– אבל אני יודע – אמר הצדיק.</p>

<p>אז נרעש חיים-ברוך מאד, כי זכר פתאום את זוגתו ואת השמרים.</p>

<p>וכבר פתח את פיו לדבּר, אך הצדיק לא נתנוֹ.</p>

<p>– אתה חסר – אמר בעצמו בנעימות, כמרצה מעות לחברו – אתה חסר מקטרת, להעלות עשן כדבעי&#8230;</p>

<p>ה&#8220;עולם&#8221; נבהל והשתומם, וחיים-ברוך אמר בלחש:</p>

<p>– לי יש, ברוך השם, ממה להעלות עשן&#8230;</p>

<p>– מקטרת של בעל-עגלה יש לך, מקטרת קצרה&#8230; ארכה טפח&#8230; הלא אני רואה!</p>

<p>ובדבּר הרבי את דבריו, נפלה המקטרת הקצרה מפי חיים-ברוך, נפלה מעצמה או חיים-ברוך פער את פיו מפחד פתאום ותפול.</p>

<p>וכשהתעודד חיים-ברוך ענה:</p>

<p>– אומַר לזוגתי ותקנה לי ארוכּה&#8230;</p>

<p>– אמור, אמור, אל תשכח לאמור&#8230; אמור לה בשמי, שתקנה לך מקטרת ארוכה, מקטרת ארוכה כזאת.. והא לך לדוגמה.</p>

<p>והרבי מסר לו את מקטרתו, שהיה מעלה בה עשן במוצאי ימים טובים&#8230;</p>

<p>ודי בזה!</p>

<p>– – –</p>

<p>והשמועה עשׂתה לה כנפים, ויוָדע הדבר בעיר, כי חיים-ברוך אינו שב ריקם מן הצדיק, כי מקטרת הצדיק בידו, מקטרת עושׂה נפלאות&#8230;</p>

<p>– לאיזה צורך נתּנה לו המקטרת?</p>

<p>ה&#8220;עולם&#8221; שואל וה&#8220;עולם&#8221; עונה:</p>

<p>– לאיזה צורך? בלי ספק לסגולה. למה? זה אומר לפרנסה, זה אומר לבנים&#8230; ויש אומרים, שעשן בכלל, ומקטרתו של הרבי בפרט, סגולה היא לחולי-מעים, וחיים-ברוך הלא מתמיד הוא&#8230; ועוד יש אומרים, שהמקטרת נשלחה לשׂרה-רבקה, לרפאות את עיניה&#8230; אטו מילתא זוטרתא היא, אשת-חבר – אשת חיים-ברוך!</p>

<p>ולאיזו מחלה, ולאיזו צרה שבעולם אין תרופה בעשן הצדיקים! מילתא זוטרתא היא: מקטרתו של מוצאי יום-טוב!</p>

<p>וטרם ירד חיים-ברוך מן העגלה, וכבר סבוהו מבקשי המקטרת להשאילה להם לחודש, לשבוע, ליום, לשעה, לרבע שעה&#8230;</p>

<p>ולא חינם, חס ושלום&#8230;</p>

<p>וחיים-ברוך ענה בענוָה, אך באומץ לב:</p>

<p>– כלום יודע אני? שאלו את פי שׂרה-רבקה.</p>

<p>ונבואה נזרקה מפיו!</p>

<p>– – –</p>

<p>ושׂרה-רבקה יש לה עסק טוב!</p>

<p>ח&#8220;י גדולים בעד כל שאיפה ושאיפה מהמקטרת&#8230; ח&#8221;י גדולים שלימים, בלי להפחית אף פחות משווה פרוטה&#8230; ושואפים נערים וזקנים, חולים ובריאים, נשים הרות, אלמנות ועגונות&#8230; למי אוי ואבוי, למי נגע ומחלה, גו כואב או לב דואב, הכל שואף ומשלם, שואף ומשלם&#8230; לעת-עתה יש לשׂרה-רבקה בית אבן, בעל שתי קומות. כדבעי למהוי! גם חנות הגונה – הרבה שמרים שם, הרבה שמרים כבושים ונוזלים, וגם קטניות, ושר מיני סחורה – הכול כאשר לכול&#8230;</p>

<p>כוס מלאה!</p>

<p>והיא בעצמה בריאה ושמנה, פימה על כסל&#8230; קומתה זקופה&#8230; את המשקפים הסירה מעיניה, כי גם אור עינה שב, ולבעלה כותנות חדשות&#8230; כן, כן&#8230;</p>

<p>זה ימים אחדים בא שליח מיוחד מאת ה&#8220;פריץ&#8221; לשאול את המקטרת, ויניח על השולחן שלושה שקלי זהב&#8230; אך שׂרה-רבקה אמרה: יבוא האדון הינה וישאף!</p>

<p>וגם בנים נולדו, בנים ובנות&#8230; כי גם חיים-ברוך נהפך לאיש אחר, לגבר בגוברין&#8230;</p>

<p>והכול נפתר על הצד היותר טוב&#8230;</p>

<p>אך על דבר המקטרת מתוַכּחים בבית-המדרש:</p>

<p>יש אומרים ששׂרה-רבקה לא השיבה עד היום את המקטרת להצדיק, שיחי'.</p>

<p>ואחרים אומרים, שהשיבה בעתה ובזמנה. והיא עושׂה נסים במקטרת החדשה, שהיתה מונחת שלושה ימים ושלושה לילות רצופים אצל מקטרת הרבי&#8230;</p>

<p>ואין מכריע, כי חיים-ברוך בעצמו אינו אומר כלום, חיים-ברוך שותק!</p>

<p>ובאמת למאי נפקא מינה, אם המקטרת מסוגלת לכל דבר&#8230; לבריאות, לפרנסה, לבנים, – תהיה איזו שתהיה&#8230;</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/996">https://benyehuda.org/read/996</a></div></body></html>