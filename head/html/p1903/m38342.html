<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל פד: סוּס וְסֹחֵר וְאִישׁ</title>
	<meta name="author" content="ברכיה הנקדן"/>
</head>
<body>

<blockquote>
<p>אֲשֶׁר בָּאָדָם יֶחֱסֶה / לֹא יִשְׁאַל וְלֹא יְנַסֶּה</p>

<br />

<p>סוּס נָאֶה הָיָה לְסֹחֵר / וּשְׁכֵנוֹ אֶת פָּנָיו שֹׁחֵר
/ לֵאמֹר: מְכֹר לִי סוּסֶךָ / אֶת עֶרְכּוֹ קַח וְשִׂים בְּכִיסֶךָ /
וְהִנֵּה הַסֹּחֵר עָנָהוּ / הַסּוּס בֵּינְךָ וּבֵינִי מַה הוּא /
לְהַזְכִּיר דָּמָיו אַל תּוֹסֵף / הִנֵּה הוּא לְךָ בְּלֹא כָסֶף / וְזֶה
עָנָה: לֹא כֵן יִהְיֶה / שֹׂנֵא מַתָּנוֹת יִחְיֶה / אַךְ אֶת דָּמָיו
גַּלֵּה אָזְנִי / וְאֶת הַכֶּסֶף קַח מִמֶּנִּי / וַיַּעַן לוֹ הַסֹּחֵר /
לְתִתּוֹ לְךָ אֶהְיֶה בֹחֵר / אָמְנָם זֶה הַסּוּס לֹא מְצָאתִיו /
בְּעֶשְׂרִים זְהוּבִים קְנִיתִיו / וְהוּא שָׁוֶה כֵּפֶל / כִּפְלַיִם
מֵאַרְבָּעִים זְהוּבִים לֹא נֹפֵל / וְאִם בְּחִנָּם לֹא תַחְפֹּץ אֹתוֹ /
עַל פִּי מַעֲרִיךְ תִּהְיֶה מִקְנָתוֹ / וְנַשְׁכִּימָה לַכְּרָמִים
שְׁנֵינוּ / וְרִאשׁוֹן הַיּוֹצֵא לִקְרָאתֵנוּ / כַּאֲשֶׁר יַעֲרִיךְ
בֵּין טוֹב וּבֵין רָע / לֹא תוֹסִיף עָלָיו וְלֹא תִגְרָע / וַיָּקוּמוּ
בַבֹּקֶר וּבִמְסִלּוֹתָם / אִישׁ יוֹצֵא לִקְרָאתָם / מֵעֵין יְמִינוֹ
הָיָה נִשְׁחָת / וְאֵין לוֹ רַק עַיִן אַחַת / וַיֹּאמְרוּ לוֹ: אַל
תִּתֵּן לַחֲטֹא חִכֶּךָ / הִנֵּה סוּס זֶה נִמְכָּר כְּעֶרְכֶּךָ / דִּין
עֶרְכּוֹ אַתָּה פְלִילוֹ / כֶּסֶף עֶרְכְּךָ עָלָיו וְקָם לוֹ /
וַיֹּאמַר: חָלִילָה לִי לְשַׁקֵּר בֶּאֱמוּנָתִי / עֵרֶךְ הַסּוּס
בְּלִבִּי תַרְתִּי וְרָאִיתִי / כִּי הוּא שָׁוֶה זְהוּבִים חָמֵשׁ / סוּס
כָּמֹהוּ רָאִיתִי אֶמֶשׁ / בְּחָמֵשׁ זְהוּבִים נִמְכָּר / עַד הָרֹעֶה
וְהָאִכָּר / וַיִּזְעַף הַסֹּחֵר וַיֹּלֶךְ מִשָּׁם סוּסוֹ / וּשְׁכֵנוֹ
הִזִּיל זָהָב מִכִּיסוֹ / חָמֵשׁ זְהוּבִים וְלֹא אָבָה / בַּעַל הַסּוּס,
וְזֶה בְּאַהֲבָה / מֵבִיא הַזָּהָב בְּאָהֳלוֹ / אוּלַי יְפֻתֶּה וְיוּכַל
לוֹ / וַיֹּאמַר: תֶּן לִי הַסּוּס, וְזֶה עֶרְכּוֹ / וְזֶה יַמְרֶה עָלָיו
חִכּוֹ / הַקּוֹנֶה צוֹעֵק לַשֹּׁפְטִים / וְחַכְמֵי לֵב אֵלָיו נֹטִים /
צִוּוּ לְהָשִׁיב הַסּוּס אֵלָיו / אִם כֹּפֶר יוּשַׁת עָלָיו / הַסֹּחֵר
נִתְיָעֵץ בִּמְזִמָּה / בִּדְבַר מִרְמָה וְתֹךְ וְעָרְמָה / וַיְסַפֵּר
אֲלֵיהֶם כֹּה וָכֹה / וְכִי הָאִישׁ אֲשֶׁר הֶעֱרִיכוֹ / אִם הָיוּ לוֹ
שְׁתֵּי עֵינַיִם / יַעֲרִיכֶנּוּ פִי שְׁנַיִם / אַךְ בְּנִקְרַת עֵין
יְמִינוֹ / עֵת נָתַן בַּסּוּס עֵינוֹ / בַּחֲצִי רְאִיָּה רָאָהוּ / עַל
כֵּן בַּחֲצִי עֵרֶךְ יַעֲרִיכֵהוּ / אָז אָמְרוּ הַשֹּׁפְטִים: יְהִי לְךָ
אֲשֶׁר לְךָ / כִּי הַשֵּׂכֶל וְהַבִּינָה נָפְלָה בְגוֹרָלְךָ / כַּאֲשֶׁר
צָדַקְתָּ מִמֶּנּוּ / כִּי בְעֵינוֹ אַחַת לֹא יַעֲרִיכֶנּוּ.</p>

<br />

<p>וְהַמָּשָׁל כֵּן יִקְרֶה לָאִישׁ
אֲשֶׁר בָּאָדָם יֶחֱסֶה / מַה תִּשְׁאַל וּמַה תְּנַסֶּה / כִּי
בְּהִשָּׁעֶנְךָ עָלָיו תִּשָּׁבֵר / בְּלֵב וָלֵב לְךָ דֹבֵר / כַּאֲשֶׁר
הַסֹּחֵר אָמַר לִשְׁכֵנוֹ / סוּסִי בְלֹא כֶסֶף לְךָ הִנּוֹ / וּפִי
שְׁנַיִם עַל דָּמָיו אָבָה לְמָכְרוֹ / וְאִישׁ כָּזֶה לֹא חָפֵץ
בִּיקָרוֹ / וְעוֹד תָּבִין מָשָׁל וּמְלִיצָה / אַל תָּבוֹא בְּמִשְׁפָּט
בְּלֹא עֵצָה / הִתְיָעֵץ בִּמְזִמּוֹתֶיךָ / טֶרֶם תְּדַבֵּרְנָה
שִׂפְתּוֹתֶיךָ / כַּאֲשֶׁר הַסֹּחֵר בְּהִשָּׁפְטוֹ / הוֹצִיא לָאוֹר
מִשְׁפָּטוֹ.</p>

<br />

<p>וָאֶשָּׂא מְשָׁלִי וָאֹמַר:</p>

<br />

<p>אִם חֶסֶד תּוֹצִיא מִן כֵּלַי / מַיִם מִצּוּר הוֹצֵא תוּכַל</p>

<p>כִּי כָל מַסְמֵר מִבַּרְזֶל רַע / חֹשֵׁב לִכְפֹּף אֹתוֹ סָכָל.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38342">https://benyehuda.org/read/38342</a></div></body></html>