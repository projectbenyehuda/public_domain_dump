<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל צז: שַׁחַל וְעִזִּים וְשֻׁעָל</title>
	<meta name="author" content="ברכיה הנקדן"/>
</head>
<body>

<blockquote>
<p>תִּמְחֹל לְמִי שֶׁהֵרַע לְךָ / וְתֵן לְמִי שֶׁמָּנַע מִמְּךָ בִּשְׁאָלַךְ</p>

<p>שַׁחַל שָׁלַח בָּעִזִּים חֲרוֹן אַפּוֹ / וַיְהִי
כַאֲשֶׁר טָרַף הֶחְבִּיא טַרְפּוֹ / וְהַשֻּׁעָל הֵבִין נְתִיבוֹת בֵּיתוֹ
/ וַיִּתְגַּנֵּב וַיָּבֹא בַלָּט בְּעָרְמָתוֹ / וּמִבְּשָׂרָיו אָכַל
ומִגְּרָמָיו גָּרַם / וַיִּשְׂבַּע מֵהֶם וְלֹא נָתַן מִכְרָם / כַּאֲשֶׁר
בַּשָּׂדֶה מָצָא מְצִיאָה / לִנְתָחֶיהָ לִנְתָחֶיהָ הוֹצִיאָהּ /
וְהַשַּׁחַל רָאָה כִּי הַשֻּׁעָל / לֹא שָׁמַר אֱמוּנִים וַיִּמְעַל מַעַל
/ וַיִּקְרָאֵהוּ בִדְבָרִים רַכִּים וְלֹא בָחֳרִי / זֹאת הַפַּעַם עֶצֶם
מֵעֲצָמַי וּבָשָׂר מִבְּשָׂרִי / אֲשֶׁר טָרַפְתִּי בַעֲמָלִי וּבִיגִיעַ
כַּפַּי / אַךְ כִּלְיוֹתַי יְעָצוּנִי וֶהֱשִׁיבוּנִי שְׂעִפַּי / לֵאמֹר:
לֵךְ עֲזֹב צֵידִי וֶאֱכֹל מִצֵּידְךָ / וְאִם כֹּה תוֹסִיף שֵׁנִית יָדְךָ
/ אֶשְׁנֶה לְךָ ׳לֹא תִגְנֹב׳ וְ׳לֹא תַחְמֹד׳ / וְשִׁלַּשְׁתָּ תֵּרֵד
מְאֹד / כַּאֲשֶׁר תִּהְיֶה בְּמֶרְיָךְ עֹמֵד / וְטֵאטֵאתִיךָ
בְּמַטְאֲטֵא הַשְׁמֵד / וְלִשְׁבֹּר עֲצָמֶיךָ וּלְנַתֵּק גִּדֶּיךָ לֹא
אֶתְיָאֵשׁ / כַּאֲשֶׁר יִנָּתֵק פְּתִיל הַנְּעֹרֶת בַּהֲרִיחוֹ אֵשׁ /
הֲיֹאכַל שֻׁעָל וְשַׁחַל יִמְחַץ / לֹא הִדְרִיכוּהוּ בְנֵי שַׁחַץ /
וְאִם יִפֹּל בְּיָדְךָ אֲשֶׁר הִקִּיף מְצוּדוֹ / לֹא יַחֲרֹךְ רְמִיָּה
צֵידוֹ / וְאֵיךְ עָלָה עַל רוּחֲךָ לְחַפֵּשׂ מַצְפּוּנִי / וְלָמָּה
כָּכָה רִמִּיתַנִי / אֶת מוּסָרִי הַשְׂכִּילָה / וְלֹא תָשׁוּב עוֹד
לְכִסְלָה / וַיַּעַן הַשֻּׁעָל בְּמֶתֶק פִּתּוּי חִכּוֹ / הַהַסְכֵּן
הִסְכַּנְתִּי לַעֲשׂוֹת לְךָ כֹּה / שָׁמַעְתִּי מוּסָרְךָ וּמֶתֶק
נִיבֶךָ / הֵן קַלּוֹתִי מָה אֲשִׁיבֶךָ / אַךְ בְּמַעֲשַׂי בּוֹשְׁתִּי
וְנִכְלַמְתִּי / לֹא אוֹסִיף עוֹד אָוֶן כַּאֲשֶׁר פָּעַלְתִּי.</p>

<p>וְהַמָּשָׁל לְהַצִּילְךָ מִפַּח יוֹקְשִׁים / הֲלֹא
כָתַבְתִּי לְךָ שָׁלִישִׁים / חִידוֹת מְשָׁלִים וּמְלִיצוֹת / לִהְיוֹת
קָשֶׁה לִכְעֹס וְנֹחַ לִרְצוֹת / אַךְ תָּשִׂים לְךָ בְּלֵב הַתְּבוּנָה
שְׁבִילִים / כִּי מַרְפֵּא יַנִּיחַ חֲטָאִים גְּדוֹלִים / וְאִם תִּרְאֶה
רֵעֲךָ הֹלֵךְ דֶּרֶךְ פָּרִיצִים / מָשַׁךְ יָדוֹ אֶת לוֹצְצִים / וְלֹא
יִשְׁבֹּת לְהוֹסִיף עַל חַטָּאתוֹ / מִלּוּשׁ בָּצֵק עַד חֻמְצָתוֹ /
וּדְבַר בְּלִיַּעַל יָצוּק בּוֹ / בְּאִמְרֵי נֹעַם קְרַע סְגֹר לִבּוֹ /
וְשַׁנֵּה וְשַׁלֵּשׁ בְּמוּסָרְךָ לַהֲשִׁיבוֹ / כִּי יָדַעְתִּי אֶת
מַכְאוֹבוֹ / וֶאֱמֹר לוֹ: שֹׁנֶה בְאִוַּלְתּוֹ וְעֹשֵׂה שַׁעֲרוּרִיָּה /
אַחַת דָּתוֹ תַּאֲנִיָּה וַאֲנִיָּה / לְמִי אוֹי לְמִי אֲבוֹי לְמִי
מִדְיָנִים / לַאֲשֶׁר בְּאִוַּלְתָּם כָּמוֹךָ שֹׁנִים / וְאִם עַד
הַשְּׁנַיִם בָּא וְעֹבֵר / פַּעֲמַיִם שָׁלוֹשׁ עִם גָּבֶר / אָז אֵין
תִּקְוָה לְאַחֲרִיתוֹ / כִּי גַם הַשּׁוֹר בִּנְגִיחָתוֹ / מוּעָד
בְּשָׁלֹשׁ נְגִיחוֹת / חָרוּת עַל הַלֻּחוֹת / וְאִם לֹא יָשִׁיב אֶל
לִבּוֹ לֹא דַעַת וְלֹא תְבוּנָה / יָדְךָ תִּהְיֶה בּוֹ בָרִאשׁוֹנָה /
וְאָמַר הֶחָכָם: מְחֹל לְמִי שֶׁהֵרַע לְךָ / וְתֵן לְמִי שֶׁמָּנַע
מִמְּךָ בִּשְׁאָלְךָ.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38393">https://benyehuda.org/read/38393</a></div></body></html>