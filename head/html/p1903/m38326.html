<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>משל עז: צִפְעוֹן וְאִישׁ</title>
	<meta name="author" content="ברכיה הנקדן"/>
</head>
<body>

<blockquote>
<p>תַּרְחִיק אִישׁ אֲשֶׁר יְקָרְבֶךָ / עֲבוּר כַּסְפְּךָ וּזְהָבֶךָ</p>
</blockquote>

<blockquote>
<p>צִפְעוֹן אִישׁ אֶחָד רָאָהוּ / וּבְחֵלֶק שְׂפָתָיו
פִּתָּהוּ / לָבֹא לְהִתְהַלֵּךְ בִּגְבוּלוֹ / בְּרֹב לִקְחוֹ הִתְחַנֶּן
לוֹ / עַד בְּקוֹלוֹ שָׁמַע הַצִּפְעוֹן / לְהִתְהַלֵּךְ סְבִיב הַמָּעוֹן
/ וַיַּרְא הָאִישׁ כִּי בָטַח בּוֹ / שָׂמַח וַיָּגֶל בְּלִבּוֹ /
וַיְכַבְּדֵהוּ מְאֹד בִּמְעוֹנוֹ / יִצְּרֶנְהוּ כְּאִישׁוֹן עֵינוֹ /
וַיַּאֲכִילֵהוּ הָאִישׁ לְרָצוֹן / חֶמְאַת בָּקָר וַחֲלֵב צֹאן / גַּם
הַצִּפְעוֹן אֶל הָאִישׁ תְּשׁוּקוֹתָיו / עַד כִּי אָמַר לוֹ לְהַרְאוֹתוֹ
אוֹצְרוֹתָיו / יָמִים רַבִּים כֵּן נִצְמָדוּ / מֵאַהֲבָתָם לֹא נִפְרָדוּ
/ צִפְעוֹן לְנַסּוֹת תָּר בִּזְמָמוֹ / אִם לֵב הָאִישׁ נָכוֹן עִמּוֹ /
קָרָא לָאִישׁ וְאָמַר: אֹהֲבִי / שְׁמָעֵנִי אִישׁ כִּלְבָבִי / אֲגַלֶּה
אָזְנְךָ כָּל דַּרְכִּי / וְאַתָּה אֱנוֹשׁ כְּעֶרְכִּי / הִנְנִי שָׁב
לְאֶרֶץ מוֹלַדְתִּי / לִבְנֵי עַמִּי וּלְמִשְׁפַּחְתִּי / וַאֲדֹנִי,
מְזִמּוֹתַי / אֶת הַיָּקָר מֵאוֹצְרוֹתַי / לְהָבִיא אוֹתוֹ עָדֶיךָ /
אַךְ בּוֹ אַל תִּשְׁלַח יָדֶיךָ / וַיַּעַן לוֹ: אֶשְׁמַע קוֹלָךְ /
תִּגְזַר אֹמֶר וְיָקָם לָךְ / הַצִּפְעוֹן יָצָא הַחוּצָה / וַיָּבֵא אֶל
הָאִישׁ בֵּיצָה / וַיֹּאמֶר לוֹ: זֹאת הַבֵּיצָה לְבָנָה וְזַכָּה / לֹא
יָדַע אֱנוֹשׁ עֶרְכָּהּ / וְלֹא הֵבִין בְּכָל אֵלֶּה / בְּכֶתֶם טָהוֹר
לֹא תְסֻלֶּה / וּפֶן נַפְשִׁי מִמְּךָ תֵקַע / שְׁמֹר אֹתָהּ פֶּן
תִּבָּקַע / כִּי בְּהִבָּקְעָהּ אָבַד נִצְחִי / בְּיָדְךָ אַפְקִיד
רוּחִי / תְּכוּנָתִי בָהּ נִקְשָׁרָה / אִם הִיא עֲרוּכָה וּשְׁמֻרָה /
הַצִּפְעוֹן נִפְרַד מֵאִתּוֹ / וְהָאִישׁ שָׂמַח עַל לֶכְתּוֹ / וּמַהֵר
יִתְחַמֵּץ לְבָבוֹ / אָוֶן יַחְשֹׁב עַל מִשְׁכָּבוֹ / וַיֹּאמֶר
לְאִשְׁתּוֹ / אֲשֶׁר הָיְתָה יוֹעַצְתּוֹ / הַבֵּיצָה אֲשֶׁר הָפְקְדָה
אִתָּנוּ / נַבְקִיעֶנָּה אֵלֵינוּ / וְשָׁמָּה נִמְצָא אוֹצָר / וְעוֹד
יָדֵנוּ לֹא תִקְצָר / כִּי הַצִּפְעוֹן יִהְיֶה חָלָל / וּנְמַלֵּא
בָתֵּינוּ שָׁלָל / כַּאֲשֶׁר חָשְׁבוּ כֵּן הֵרֵעוּ / בֵּיצֵי צִפְעוֹנִי
בִּקֵּעוּ / וַיֵּצְאוּ מִן הַבֵּיצָה / כַּמַּיִם הַמֻּגָּרִים אַרְצָה /
וַיֵּבֹשׁוּ מִמּוֹעֲצוֹתֵיהֶם / לֹא יִתְכַּסּוּ בְמַעֲשֵׂיהֶם /
הַצִּפְעוֹן מִדַּרְכּוֹ שָׁב / לִמְחוֹז חֶפְצוֹ אֶל עִיר מוֹשָׁב /
וַיַּרְא הַבֵּיצָה נִבְקָעָה / וַיֹּאמֶר לָאִישׁ: לִבְּךָ תָּעָה / עַל
אַהֲבָתְךָ אֹמַר: אַלְלַי / כִּי קֵרַבְתִּי אֹתְךָ אֵלָי / וְכִי
יָשַׁבְתִּי בְקִרְבְּךָ / עַד נִמְצָא עַוְלָתָה בְךָ / וְאַתָּה
קִרְבָתִי לֹא חָפַצְתָּ / אַךְ גֶּדֶר שָׁלוֹם פָּרַצְתָּ / וַיֹּאמֶר
הָאִישׁ, כִּי בִרְצוֹנוֹ לֹא נִשְׁבָּרָה / וְלֹא אֶת מְקוֹרָהּ הֶעֱרָה /
וְלֹא לִשְׁבֹּר אֵלֶיהָ נָגַע / כִּי אִם בְּמִקְרֶה וָפֶגַע / כֹּה וְכֹה
הֵשִׁיב לִקְרָאתוֹ / וְכִפֵּר בַּעֲדוֹ וּבְעַד בֵּיתוֹ / וְהַצִּפְעוֹן
אָמַר: הָלַכְתָּ עִמִּי בְקֶרִי / עַל כֵּן אַעְלִים מִמְּךָ אוֹצָרִי /
אֵלְכָה וְאָשׁוּבָה אֶל קִנִּי / עַל מְאוּרַת צִפְעוֹנִי / וְאַתָּה
תִשָּׁאֵר בּוֹשׁ וְנִכְלָם / לֹא תוֹסִיף לִרְאוֹתִי עַד עוֹלָם.</p>
</blockquote>

<blockquote>
<br />
</blockquote>

<blockquote>
<p>וְהַמָּשָׁל לְהַרְחִיק אִישׁ אֲשֶׁר יְקָרְבוֹ /
בַּעֲבוּר כַּסְפּוֹ וּזְהָבוֹ / כִּי בָעֵת יַפְקִיד בְּיָדוֹ תְּכוּנָתוֹ
/ זֶה יַעֲרִים לוֹ בְעָרְמָתוֹ / לְהוֹצִיא מִמֶּנּוּ נַפְשׁוֹ /
בַּעֲבוּר כַּסְפּוֹ וּרְכוּשׁוֹ.</p>
</blockquote>

<blockquote>
<p>וָאֶשָּׂא מְשָׁלִי וָאֹמַר:</p>

<br />
</blockquote>

<blockquote>
<p>אֲחַלֵּל רַע אֲשֶׁר רֵעַ חֲשַׁבְתִּיו / בְּיוֹם טוֹבָה וְעֵת רָעָה בְּחַנְתִּיו</p>

<p>לְיוֹם שִׂמְחָה וְהָרְוָחָה פְּגַשְׁתִּיו / לְיוֹם זַעְוָה וְעֵת רָעָה אֲבַדְתִּיו.</p>
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/38326">https://benyehuda.org/read/38326</a></div></body></html>