<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בַּחֲלוֹם</title>
	<meta name="author" content="אברהם סולודר"/>
</head>
<body>

<blockquote>
<p>הֲמוֹן דְּמֻיּוֹת נִרְאוּ לִי בַּחֲלוֹם,</p>

<p>בְּלַיְלָה עָמֹק עֲדוּי כּוֹכָבִים וְשַׁלְהֶבֶת תְּכֵלֶת,</p>

<p>דְּמֻיוֹת בּוֹדְדוֹת זוֹרְחוֹת עַל סְבִיבָן,</p>

<p>בְּעַטְרוֹת-יָנוֹן וּבְמַעֲטֵה נְבוּאָה.</p>

<p>לְמוּלָן, עַל כֵּס עֲנָנָה עוֹמְמָה חֶצְיָהּ וּמְנַצְנֶצֶת,</p>

<p>יֵשֵׁב יִשְׂרָאֵל סָבָא אַסִּיר גּוֹרָלוֹ,</p>

<p>קוֹמָתוֹ שָׁחָה, זְקָנוֹ – תּוּגַת שֶׁלֶג צַחָה</p>

<p>כְּבַיְּשִׁימוֹן יִּלְהַט בְּמִצְחוֹ צַעַר נֶעְלָם,</p>

<p>רַק עֵינָיו שׁוֹקְטוֹת-בּוֹטְחוֹת, כֶּעָבָר וּכֶעָתִיד.</p>

<p>דּוּמָם קָרְבוּ הַדְּמֻיּוֹת, נֶעֶצְרוּ וְשָׁהוּ,</p>

<p>וְכִנְפֹל אֲרָזִים כִּבְדֵי הָדָר גְּדוּעִים פִּתְאֹם,</p>

<p>הִתְחַבְּטוּ וְלָחָשׁוּ:</p>

<p>&#8220;הוֹי סְלַח יִשְׂרָאֵל סָבָא, כִּי חָטָאנוּ לְךָ!&#8221;</p>

<p>נִשְׁבֵּינוּ בַּגּוֹיִים וַנֵּתָע</p>

<p>כְּכוֹכָבִים בְּאֵין סוֹף לֹא לָהֶם,</p>

<p>וַנָּרָן שַׁלְוַת הַרְמוֹנִיָּה וְצַהֲלַת הַבְּרִיאָה,</p>

<p>שִׂיחַ רוּחוֹת תּוֹעוֹת וְנִצָּנֵי חֲלוֹמוֹת,</p>

<p>עֵת יְלְלָה עֲזוּבָה בַּלֵּב&#8230;</p>

<p>וְכָל חֲרוּז וְּצלִיל הֵן מִמְךָ יִשְׂרָאֵל סָבָא,</p>

<p>מִמַּעְיְנֵי רוּחֲךָ הֵמָּה נוֹבְעִים,</p>

<p>רוּחֲךָ נָשְׁקָה נְתִיבוֹתֵינו הָעֲרִירִים,</p>

<p>קוֹנְנָה וְחָגְגָה בְּאִמְרוֹת כַּחְשֵׁנוּ לָךְ.</p>

<p>זָרִים, פִּרְחֵי צְחוֹק עַל תִּלֵּי יָגוֹן הָלַכְנוּ בַּחַיִּים,</p>

<p>זָרִים נֵתַע בָּעֶלְיוֹנִים, נֵשְׂטְ מִשְּׁכִינוֹת הַנְּצָחִים,</p>

<p>מִיִּפְעַת אֵימֵי שְׁאוֹל וּמִזִּרְמֵי אֹשֶׁר בְּגַן הָעֵדֶן,</p>

<p>נֵתַע אֲכוּלֵי נֹחַם סוֹעֵר יוֹקַד&#8230;</p>

<p>הוֹי סְלַח, יִשְׂרָאֵל סָבָא&#8230;</p>

<p>בַּחֲלוֹם נִרְאוּ לִי הַדְּמֻיּוֹת,</p>

<p>בְּלַיְלָה עָמֹק עֲדוּי כּוֹכָבִים וְשַׁלְהֶבֶת תְּכֵלֶת.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/7243">https://benyehuda.org/read/7243</a></div></body></html>