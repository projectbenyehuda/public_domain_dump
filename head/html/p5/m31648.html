<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>בְּהָרִים תְּלוּלִים הִתְהַלַּכְתִּי...</title>
	<meta name="author" content="אברהם סולודר"/>
</head>
<body>

<blockquote>
<p>בְּהָרִים תְּלוּלִים הִתְהַלַּכְתִּי, עֵינַי תּוֹעוֹת עַל חֻדֵּיהֶם</p>

<p>וְלִבִּי מְבַקֵּשׁ אֱלֹהִים</p>

<p>מִשְּׁאוֹן הָעִיר וְצִוְחַת אִישׁ הָלַכְתִּי, יָמִים רַבִּים בְּתוֹכָם</p>

<p>דָּלְלָה נִשְׁמָתִי,</p>

<p>דָּלְלָה וַתִּיגַע וַתִּתְכַּס בְּשִׁמְמוֹנָהּ.</p>

<p>וָאַעַל אֶל הֶהָרִים לְבַקֵּש אֳלֹהִים.</p>

<p>הַיְּפֵהפִיָּה, לֹא לָךְ כָּלְתָה נַפְשִׁי.</p>

<p>בָּשָׂר אַתְּ, בַּת אֲדָמָה, וְלֹא יָפִית.</p>

<p>אֲדַמֵּךְ לְשׁוֹשַׁנָּה – עִם הַסְּתָו נוֹבְלָה הִיא</p>

<p>וַתְּהִי לְגִבְעוֹל רָקָב.</p>

<p>וְלִכְרוּב אֲדַמֵּךְ – אַךְ לָמָּה עַל זְרוֹעוֹתַיִךְ</p>

<p>יַבְרִיק זָהָב, זְהַב יֵרָקוֹן חַד,</p>

<p>וְאַבְקַת פּוּךְ מֵעַל פָּנַיִךְ נוֹשְׁרָה,</p>

<p>וּתְנוּעוֹת גֵּוֵךְ בִּצְנִיעוּתָן מַעֲלוֹת חֶשְׁקִי?</p>

<p>וַאֲנִי אוֹהֵב יֹפִי נִצְחִי, יֹפִי שׁוֹקֵט</p>

<p>עַל טָהֳרוֹ וְתֻמּוֹ.</p>

<br />
</blockquote>

<blockquote>
<p>וְאַתְּ אֵל הַגְּבוּרָה יַָדַעְתִּי.</p>

<p>בְּקִרְקָס הֵם הִתְאַבְּקוּ. אֶחָד נָפַל עֲצוּם עַיִן וּלְבָן־פָּנִים</p>

<p>הַשֵּׁנִי עָמַד עָלָיו וְהֵנִיף עַל אֶגְרוֹפָיו.</p>

<p>וּבְעֵינָיו חָגַג הנִּצָחוֹן,</p>

<p>וְעַל רֹאשׁוֹ רִחֵף אֵל הַגְּבוּרָה.</p>

<p>וַיִרְגַּז לִבִּי בִּי, וָאֶשַּׁח אֶל הַשָׁדוּד.</p>

<p>בְּצִפָּרְנַי קָרַעְתִּי לִבִּי, אֶת דָּמִי יָצַקְתִּי</p>

<p>אֱלֵי לִבּוֹ, וּמֵרוּחַ אַפִּי נָפַחְתִּי חַיִּים בּוֹ.</p>

<p>וָאֶרְגַּז אָז לְחִוְרַת פְּנֵי הַשָּׁדוּד</p>

<p>וָאֵשְׂטְ מֵאֵל הַגְּבוּרָה.</p>

<p>וַעֲיֵף נְדוּדִים, וְזוֹנֶה אַחֲרֵי אֵלִים</p>

<p>נְכֵה־רוּחַ וּצְמֵא זִיו עֶלְיוֹן בֶּהָרִים אֶתְהַלֵּכָה.</p>

<p>בָּכֶם, הֶהָרִים, שְׁמֵי שָׁמַיִם שֶׁנִּתְקַפְּלוּ</p>

<p>וְנָדַמּוּ.</p>

<p>בָּכֶם לִבִּי מְבַקֵּשׁ אֱלֹהִים.</p>

<p>עִנְקֵי עוֹלָם הִנְּכֶם, וְלֹא תִרְאוּ אֶת הָעוֹלָם,</p>

<p>וְלֹא תַחֲרִידוּ אֶת הָעוֹלָם.</p>

<p>עֲלֵיכֶם רוֹבֵץ סוֹד, לַשָּׁמַיִם לֹא הִגַּדְתֶּם אֶת הַסּוֹד</p>

<p>וְלִבִּי כָּלָה לוֹ.</p>

<p>הַכֹּל חֻלַּל כְּבָר בִּלְבָבִי. לַכֹּל לִבִּי בָּז,</p>

<p>גַּם אֲנִי בְּעֵינַי נְקַלּוֹתִי.</p>

<p>עֵת בּוֹעֵרָה מִתַּאֲווֹת עֲלוּמִים נִשְׁמָתִי טָסָה,</p>

<p>מוֹרְדָה בָּעֶלְיוֹנִים וּמוֹלְכָה עַל הַחַיִּים,</p>

<p>מוֹלְכָה עַל יַלְדָּה פּוֹתָה, רוֹדְפָה צִלְלֵי רָז וַחֲלוֹמוֹת רוּחַ</p>

<p>וְעַל תּוֹלָעִים רוֹחֲשִׁים, עַל אִישִׁים חַסְרֵי עֹז הַיָּם וּגְאוֹן שָׁמַיִם,</p>

<p>וָאֹמַר: אֲנִי אֵל בָּאֵלִים –</p>

<p>וֶאֶתְעַגֵּם בְּמָלְכִי, וָאֶשּׂם עַל הַתּוֹלָעִים,</p>

<p>וּכְתוֹלָע זוֹחֵל, שׁוֹתֶה אוֹר הַשֶּׁמֶשׁ</p>

<p>צָמֵאתִי לִתְפִלָּה וְלֵאלֹהִים.</p>

<p>עֲלֵיכֶם רוֹבֵץ סוֹד – הַעֲרוּהוּ עָלָי,</p>

<p>כִּי לִבִּי כָּלָה לוֹ.</p>

<br />
</blockquote>

<blockquote>
<p>הֶהָרִים שׁוֹתְקִים וְדִמְעָתָם יוֹרְדָה</p>

<p>אֱלֵי לִבִּי.</p>

<p>הוֹד וּרְעָדָה מְלָאוּנִי, וֶאֶשְׁמַע רַחַשׁ־מַה מִמָּעַל –</p>

<p>הַסּוֹד נִשְׁקָף לִי בִּדְמָמָה.</p>

<p>לֹא רָאִיתִי דְּמוּת, רַק לִבִּי בִּי הִתְחַלְחֵל</p>

<p>כְּפֶרַח נָם לְאוֹר הַבֹּקֶר וּנְגוֹהוֹתָיו,</p>

<p>וְכִנְפוֹל הַחֲלוֹם עַל לֵב נָפַלְתִּי אַרְצָה.</p>

<p>בְּקוּמִי רָאִיתִי מִבֵּין צִלְלֵי הֶהָרִים</p>

<p>זִיו אֱלֹהִים עַל רֹאשָׁם רוֹעֵד.</p>

<p>וָאֶקְפֹּץ אַדִּיר, כָּאֲרִי שְׂבַע טַרְפּוֹ,</p>

<p>וֶאַחֲרִיד בְּשַׁאֲגָתִי דִּמְמַת הֶהָרִים.</p>

<p>אֱלֹהַי – לֹא תָבִינוּ אֶת אֳלֹהַי.</p>

<p>לְשׁוֹנְכֶם תֵּאָלֵם לְתַנּוֹת אֶת תָּקְפּוֹ וְעְֶדְנָתוֹ,</p>

<p>וּמַכְחוֹלְכֶם יִרְעַד לְהַרְאוֹת אֶת צֵל תָּאֳרוֹ.</p>

<p>וְאִם דּוֹרוֹת רַבִּים תַּחְשְׁבוּ – רַעְיוֹנְכֶם</p>

<p>לֹא יִמְצָאֵהוּ.</p>

<p>אֳלֹהַי הוּא הַסּוֹד שֶׁעַל הֶהָרִים</p>

<p>סוֹד דִּמְמָתָם וּגְּבוּרָתָם.</p>

<p>לוֹ אֶעֱבוֹד וּלְפָנָיו תֶּחֱרַד נִשְׁמָתִי.</p>

<p>אַל תְּגַלּוּ, אַל תְּחַלְלוּ</p>

<p>אֶת אֱלֹהַי.</p>

<br />
</blockquote>

<blockquote>
<p>בְּיַלְדוּתִי יָדַעתִּי אֱלֹהֵי הַסּוֹד.</p>

<p>סָבָא הָיָה לִי, קְמוּט פָּנִים וַעֲגוּם עַיִן.</p>

<p>יָמִים רַבִּים חָיָה הוּא – וּמֵעוֹלָם לֹא בֵרְכוֹ יוֹם בְּאוֹרוֹ</p>

<p>וְהַשֶּׁמֶשׁ לֹא שָׂחֲקָה לוֹ.</p>

<p>וַיָּקָץ הוּא בַּיוֹם וּבְאוֹרוֹ, וַיֵשְׂטְ מֵעַל הַשֶּׁמֶשׁ</p>

<p>וַיִּתֵּן לִבּוֹ לִדְמָמָה וְלִצְלָלִים.</p>

<p>לַיְלָה לַיְלָה קָם הוּא, הִתְעַטֵּף יִרְאַת קְדוּשָׁה</p>

<p>וְעָבַד לֵאלֹהָיו.</p>

<p>לְאוֹר נֵר שַׁעֲוָה שָׁפַךְ מְרִירוּת לִבּוֹ</p>

<p>וְהַצְּלָלִים נָדוּ לוֹ.</p>

<p>וַאֲנִי רוֹעֵד מִפַּחַד לַיְלָה, הֵצַצְתִּי מִן הַחֲרַכִּים</p>

<p>וָאֶשְׁמַע קוֹלוֹ, קוֹל דִּמְמַת הַלַּיְלָה</p>

<p>וָאַרְא אֶת דִּמְעוֹתָיו הַשְּׁחוֹרוֹת כַּצֵּל לַיְלָה</p>

<p>וּבַתְּפִלָּה הַנְּמוֹגָה בֵּין הַצְּלָלִים, וּבַדְּמָמָה הַזּוֹעֲפָה</p>

<p>וּבַבִּכְיָה הַשַּׁאֲנַנָּה –</p>

<p>בַּכֹּל רָאָה לִבִּי סוֹד מִמָּעַל.</p>

<p>וְהַסָּבָא עָבַד לוֹ, לֵאֱלֹהֵי הַסּוֹד,</p>

<p>בְּכָל מַכְאוֹבֵי־לִבּוֹ וַמֲאַוַיָּיו,</p>

<p>וְלֹא יָדַע אוֹתוֹ, וְלֹא חִלְלוֹ</p>

<p>וְלֹא תָאֵב גַלּוֹתוֹ –</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/31648">https://benyehuda.org/read/31648</a></div></body></html>