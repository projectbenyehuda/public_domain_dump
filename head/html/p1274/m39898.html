<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קַבָּלַת שַׁבָּת בִּירוּשָׁלַיִם</title>
	<meta name="author" content="אשר ברש"/>
</head>
<body>

<blockquote>
<br />
</blockquote>

<blockquote>
<p>בָּאתִי יְרוּשָׁלַיְמָה בְּעֶרֶב שַׁבָּת, וְהַשֶּׁמֶשׁ לַעֲרֹב פּוֹנָה.</p>

<p>פּוֹעֲלִים מִהֲרוּ הַבַּיְתָה, זְקֵנִים לִתְפִלָּה, בַּשָּׁמַיִם רִחֲפָה יוֹנָה.</p>

<br />
</blockquote>

<blockquote>
<p>טְהוֹרֵי יְהוּדִים לְבוּשֵׁי שַׁבָּת הִזְכִּירוּ עַל הַמְּנוּחָה מֵחֲנוּת לַחֲנוּת.</p>

<p>קִשְׁקְשׁוּ תְּרִיסֵים, רְחוֹב יָפוֹ נָדַף בְּשָׂמִים וְצִפִּיָּה לִפְדוּת.</p>

<br />
</blockquote>

<blockquote>
<p>עָלִיתִי בְּמַעֲלֵה הַכִּכָּר. הִבְהִיק לִי בַּשְּׁקִיעָה חֲצִי הַיָּרֵחַ.</p>

<p>עֵינַי לֹא נִכְווּ בִּרְאוֹתִי גַם עָלָיו חֶסֶד־אֱלֹהִים זוֹרֵחַ.</p>

<br />
</blockquote>

<blockquote>
<p>פָּנִיתִי עוֹד וְרָאִיתִי אֶת שְׁמֵי־הַכְּחוֹל יִדְקֹר הַצְּלָב,</p>

<p>וְלִבִּי הָגָה הָגוּת־חֲשָׁאִים וְלֹא הָיָה נֶעֱלָב.</p>

<br />
</blockquote>

<blockquote>
<p>לָחַשְׁתִּי בְּרֶטֶט: הַגִּידִי, הַמִּתְגַלָּה וְהַמִּתְכַּסָּה,</p>

<p>הֲזֶה קֵץ הַיָּמִין וְזֹאת אַחֲרִית הַמַּסָּה?</p>

<br />
</blockquote>

<blockquote>
<p>לֹא אֶקְבֹּל, אַךְ הַגִּידִי, שֶׁאֵינֵךְ מְצִיאוּת וְאֵינֵךְ חֲלוֹם:</p>

<p>לְמִי תִּהְיִי בַּדּוֹרוֹת הָעוֹלִים כִּסֵּא וּלְמִי הֲדוֹם?</p>

<br />
</blockquote>

<blockquote>
<p>כְּמוֹ שֶׁאַתְּ: מַחֲצִיתֵךְ חֲרֵבָה וּמַחֲצִיתֵךְ בְּנוּיָה,</p>

<p>טֻמְאָתֵךְ בְּשׁוּלַיִךְ וְיַד־אֵל נְדִיבָה עָלַיִךְ נְטוּיָה —</p>

<br />
</blockquote>

<blockquote>
<p>הֲצִירֵי כָּל הַגּוֹיִים יִשְׁלוּ בָּךְ עוֹלָמִית בְּלֹא אַהֲבָה?</p>

<p>וְלֵב בָּנִים מֵאַפְסֵי אֶרֶץ יֶחֱרַד לָךְ, הַנָּאוָה?</p>

<br />
</blockquote>

<blockquote>
<p>לֹא אֶקְבֹּל, אַךְ הַגִּידִי, מָה אָנוּ לָךְ וּמַה לָנוּ אָתְּ,</p>

<p>צְלָב בִּימִינֵךְ, בִּשְׂמֹאלֵךְ חֲצִי־יָרֵחַ — וְאָנוּ פֹּה בְּאֶפֶס יָד?</p>

<br />
</blockquote>

<blockquote>
<p>וְעוֹד אֲנִי הוֹגֶה וְעִם לְבָבִי רַכּוֹת נִדְבָּר,</p>

<p>יָרַד הַלַּיְלָה וּכְנַף־רוּחַ הִשִּׁיבָה צִנָּה מֵעֵבֶר הַמִּדְבָּר.</p>

<br />
</blockquote>

<blockquote>
<p>וְאוֹרִים רַבִּים עָלוּ וְהִבְלִיחוּ עַלִּיזִים בָּעֵמֶק וּבָהָר,</p>

<p>וְלֹא יָדַעְתִּי אֵיזֶה מֵהֶם יָאִיר לֶעָתִיד וְאֵיזֶה לֶעָבָר.</p>

<br />
</blockquote>

<blockquote>
<p>וְזָכַרְתִּי שֶׁיֵּשׁ לִי פֹּה אַחִים בְּנֵי אֶרֶץ וּמוֹלֶדֶת,</p>

<p>אַךְ אֵין טַבַּעַת־הַזָּהָב שֶׁתְּהֵא לִבּוֹתֵינוּ מְאַחֶדֶת.</p>

<br />
</blockquote>

<blockquote>
<p>וְזָכַרְתִּי שֶׁצֶּמֶד יְלָדִים לִי בְּתֵל־אָבִיב, בֵּן עִם בַּת,</p>

<p>וְהֵם אֵינָם יוֹדְעִים רֵיחֵךְ, יְרוּשָׁלַיִם, בְּעֶרֶב שַׁבָּת.</p>

<br />
</blockquote>

<blockquote>
<p>וְיָדַעְתִּי כִּי לֹא פַּיְטָנֵךְ אֱהִי, תּוֹשָׁב בְּתוֹכֵכִי עִיר־הַקֹּדֶשׁ,</p>

<p>רַק עוֹלֶה לִתְהוֹת עַל חִידָתֵךְ פַּעֲמַיִם בַּשָּׁנָה אוֹ פַּעַם בַּחֹדֶשׁ.</p>

<br />
</blockquote>

<blockquote>
<p>וְרִחַמְתִּי אֶת כֻּלָּם וְאוֹתִי וָאֶצְנַח עַל אֶבֶן חֲצוּבָה,</p>

<p>וָאָלִיט פָּנַי כִּמְבָרֵךְ עַל הַנֵּרוֹת וְרוּחִי בִּי עֲצוּבָה.</p>

<br />
</blockquote>

<p>תרפ&quot;ד</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/39898">https://benyehuda.org/read/39898</a></div></body></html>