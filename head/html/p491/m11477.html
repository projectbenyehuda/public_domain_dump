<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>תְּשׂוּמֶת-לֵב</title>
	<meta name="author" content="ישראל דושמן"/>
</head>
<body>

<blockquote>
<p>בִּשְׁעַת אֲרֻחַת הַצָּהֳרַיִם שָׁמְעוּ שַׁי וְתַמָּה אֶת אַבָּא אוֹמֵר
לָאִמָּא:</p>

<p>&#8220;הֲלֹא בְּעוֹד יָמִים אֲחָדִים יִהְיֶה יוֹם הוּלֶדֶת אוֹתָךְ. מֶה הָיִית
רוֹצָה שֶׁאָבִיא לָךְ?&#8221;</p>

<p>&#8220;תּוֹדָה רַבָּה, יַקִּירִי!&#8221; אָמְרָה הָאֵם בְּחִבָּה, &#8220;אֵינֶנִּי חֲסֵרָה
כְּלוּם. יֵשׁ לִי כֹּל, בָּרוּךְ הַשֵּׁם. אֲבָל הָעִקָּר הוּא תְּשׂוּמֶת
הַלֵּב וְזֶה נָעִים לִי מְאֹד&#8221;.</p>

<p>אַחֲרֵי הַסְעֻדָּה אָמַר שַׁי לַאֲחוֹתוֹ תַּמָּה:</p>

<p>&#8220;תַּמָּה, נַגִּישׁ גַּם אֲנַחְנוּ מַתָּנָה לְאִמָּא. טוֹב?&#8221;</p>

<p>&#8220;טוֹב&#8221;, עָנְתָה תַּמָּה, &#8220;אַךְ מַה נַּגִּישׁ לָהּ?&#8221;</p>

<p>&#8220;אֵינֶנִּי יוֹדֵעַ&#8221;, הֵשִׁיב שַׁי, &#8220;אוּלַי נַגִּישׁ לָהּ
תְּשׂוּמֶת-לֵב?&#8221;</p>

<p>&#8220;מַה זֹּאת תְּשׂוּמֶת-לֵב?&#8221; שָׁאֲלָה תַּמָּה.</p>

<p>&#8220;אֲנִי חוֹשֵׁב&#8221;, עָנָה שַׁי, &#8220;מִין תַּכְשִׁיט בְּצוּרַת לֵב&#8221;.</p>

<p>&#8220;טוֹב&#8221;, הִסְכִּימָה תַּמָּה, &#8220;אֵיפֹה קוֹנִים זֹאת?&#8221;</p>

<p>&#8220;אֲנִי חוֹשֵׁב&#8230; בְּחָנוּת שֶׁל שְׁעוֹנִים&#8221;, עָנָה שַׁי, &#8220;אַךְ מוּטָב
שֶׁנִּשְׁאַל אֶת אַבָּא&#8221;.</p>

<p>הַיְלָדִים נִכְנְסוּ מִיָּד לַחֲדַר עֲבוֹדָתוֹ שֶׁל אַבָּא.</p>

<p>&#8220;מַה בְּפִיכֶם, יְלָדִים?&#8221; שָׁאַל הָאָב וְהִנִּיחַ אֶת עִתּוֹנוֹ.</p>

<p>&#8220;אַבָּא&#8221;, אָמַר שַׁי, &#8220;גַּם אֲנַחְנוּ רוֹצִים לְהַגִּישׁ לְאִמָּא
מַתָּנָה לְיוֹם הַהוּלֶדֶת, אַךְ אֵינֶנּוּ יוֹדְעִים אֵיפֹה לִקְנוֹת.
אוּלַי תִּרְצֶה לַעֲזֹר לָנוּ?&#8221;</p>

<p>&#8220;בְּחֵפֶץ לֵב, יְלָדַי!&#8221; אָמַר הָאָב, &#8220;וּמָה אַתֶּם רוֹצִים לִקְנוֹת?&#8221;</p>

<p>&#8220;תְּשׂוּמֶת-לֵב!&#8221; עָנָה שַׁי.</p>

<p>&#8220;תְּשׂוּמֶת-לֵב!&#8221; הִתְפַּלֵּא הָאָב, &#8220;מַה כַּוָּנָתְךָ בָּזֶה?&#8221;</p>

<p>&#8220;זֶהוּ מִין תַּכְשִׁיט בְּצוּרַת לֵב&#8221;, בֵּאֲרָה תַּמָּה.</p>

<p>&#8220;מִי זֶה בֵּאֵר לָךְ כָּךְ, תַּמָּתִי?&#8221; שָׁאַל הָאָב.</p>

<p>&#8220;שַׁי בֵּאֵר לִי. הֲלֹא אִמָּא אָמְרָה הַיּוֹם, שֶׁהָעִקָּר אֶצְלָהּ
תְּשׂוּמֶת-לֵב&#8221;.</p>

<p>&#8220;אַ!&#8221; צָחַק הָאָב, &#8220;לֹא, חֲבִיבַי! תְּשׂוּמֶת-לֵב פֵּרוּשָׁה –
הִתְעַנְיְנוּת, כַּוָּנָּה וְלֹא תַּכְשִׁיט. אֲבָל הָרַעְיוֹן הוּא
יָפֶה. אַתֶּם תִּקְנוּ מַשְׂכִּית בְּצוּרַת לֵב, אַחַר נִצְטַלֵּם,
נַזְמִין תְּמוּנָה קְטַנְטֹנֶת וְנִקְבַּע אוֹתָהּ בְּתוֹךְ
&#8216;תְּשׂוּמֶת-הַלֵּב&#8217; שֶׁלָּכֶם וְהָיְתָה מַזְכֶּרֶת לְאִמָּא&#8221;.</p>

<p>&#8220;זֶה יִהְיֶה יָפֶה מְאֹד!&#8221; צָהֲלָה תַּמָּה.</p>

<p>&#8220;וּמַה תִּקְנֶה אַתָּה, אַבָּא?&#8221; הִתְעַנְיֵן שַׁי לָדַעַת.</p>

<p>&#8220;אֲנִי&#8221;, עָנָה הָאָב, &#8220;אֶקְנֶה שַׁרְשֶׁרֶת דַּקָּה שֶׁל זָהָב&#8221;.</p>

<p>&#8220;גַּם הַמַּתָּנָה שֶׁלָּנוּ תִּהְיֶה שֶׁל זָהָב, לֹא כֵן?&#8221; קָרָא שַׁי.</p>

<p>&#8220;כְּמוּבָן&#8221;, עָנָה הָאָב, &#8220;וְיֵשׁ לָכֶם כֶּסֶף?&#8221;</p>

<p>&#8220;יֵשׁ וָיֵשׁ!&#8221; אָמְרָה תַּמָּה, &#8220;הֲלֹא סָבָא נָתַן לָנוּ אֶתְמוֹל דְּמֵי
חֲנֻכָּה: לִי עֶשְׂרִים גְּרוּשׁ וּלְשַׁי עֶשְׂרִים גְּרוּשׁ&#8221;.</p>

<p>&#8220;טוֹב אֵפוֹא!&#8221; אָמַר הָאָב בְּבַת-צְחוֹק, &#8220;תְּנוּ לִי אֶת הַכֶּסֶף
וַאֲנִי אֲסַדֵּר הַכֹּל&#8221;.</p>

<p>בְּיוֹם הַהוּלֶדֶת יָצְאוּ שַׁי וְתַמָּה לַגִּנָּה, קָטְפוּ פְּרָחִים
שׁוֹנִים וְעָשׂוּ מֵהֶם צְרוֹר יָפֶה.</p>

<p>בַּשָּׁעָה הַקְּבוּעָה נִגְּשׁוּ יַחַד עִם אַבָּא אֶל אִמָּא. שַׁי
וְתַמָּה הֶחֱזִיקוּ שְׁנֵיהֶם בִּצְרוֹר הַפְּרָחִים וּבְיַד אַבָּא
הָיְתָה קֻפְסַת קְטִיפָה יָפָה. אַבָּא פָּתַח וְאָמַר:</p>

<p>&#8220;קַבְּלִי נָא בְּרָצוֹן אֶת בִּרְכוֹת שְׁלָשְׁתֵּנוּ לְיוֹם הוּלֶדֶת
אוֹתָךְ, וְגַם אֶת הַמַּתָּנָה הַקְּטַנָּה שֶׁלָּנוּ קַבְּלִי נָא
בְּרָצוֹן&#8221;. אַחַר פָּתַח אֶת הַקֻּפְסָה וְהוֹסִיף:</p>

<p>&#8220;יֵשׁ כַּאן &#8216;תְּשׂוּמֶת-לֵב&#8217; וְשַׁרְשֶׁרֶת. &#8216;תְּשׂוּמֶת-הַלֵּב&#8217; הִיא
מֵהַיְלָדִים וְהַשַּׁרְשֶׁרֶת מִמֶּנִּי&#8221;.</p>

<p>&#8220;תְּשׂוּמֶת-לֵב!?&#8221; תָּמְהָה הָאֵם, &#8220;הֲרֵי זוֹ מַשְׂכִּית נֶחְמָדָה!&#8221;</p>

<p>אָז סִפֵּר לָהּ הָאָב אֶת כָּל הַמַּעֲשֶׂה. הָאֵם צָחֲקָה וְלִטְּפָה אֶת
רֹאשׁ יְלָדֶיהָ.</p>

<p>&#8220;תַּבִּיטִי, אִמָּא, מַה יֵשׁ בִּפְנִים&#8221;, אָמְרָה תַּמָּה.</p>

<p>אִמָּא פָּתְחָה אֶת הַמַּשְׂכִּית וְרָאֲתָה אֶת תְּמוּנַת הָאָב
וְהַיְלָדִים.</p>

<p>&#8220;זוֹהִי תְּשׂוּמֶת-לֵב מְיֻחֶדֶת בְּמִינָהּ&#8221;, קָרְאָה הָאֵם וְנָשְׁקָה
אֶת הַיְלָדִים וְאֶת אֲבִיהֶם. וּבַבַּיִת הָיְתָה אוֹרָה וְשִׂמְחָה.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/11477">https://benyehuda.org/read/11477</a></div></body></html>