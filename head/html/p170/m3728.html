<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>כתר מעט פרוד ואל תוננו</title>
	<meta name="author" content="משה אבן עזרא"/>
</head>
<body>

<h1 id="כתרמעטפרודואלתוננומשהאבןעזרא">[כתר מעט פרוד ואל תוננו ]/ משה אבן עזרא</h1>

<br>

<blockquote>
<p>כַּתַּר מְעַט, פֵּרוּד, וְאַל תּוֹנֵנוּ / וּלְאַט, בְּכִי, כִּי חָשְׁכוּ עֵינֵינוּ!</p>
</blockquote>

<blockquote>
<p>מִדַּם לְבָבוֹת שָׁאֲבוּ, עַד כִּי לְדָם / הָיוּ בְעֵצֵינוּ וְבַאְבָנֵינוּ.</p>
</blockquote>

<blockquote>
<p>נַבְלִיג עֲלֵי יָגוֹן – וּבִצְדִיָּה יְגַל / סוֹדֵי לְבָבֵנוּ וּמַצְפּוּנֵינוּ.</p>
</blockquote>

<blockquote>
<p>גַּם נֶאֱנֹק דּוּמָם, לְבִלְתִּי יִשְׂמְחוּ / צָרִים וְ&#8220;הֶאָח&#8221; יֹאמְרוּ מוֹנֵינוּ.</p>
</blockquote>

<blockquote>
<p>לוּ חָרְבוּ מֵי הַבְּכִי, לֹא חָרְבוּ / בָּתֵּי מְגוּרֵינוּ וּמִשְׁכָּנֵינוּ.</p>
</blockquote>

<blockquote>
<p>נֶהְמֶה הֲמוֹת יוֹנִים עֲלֵי עַנְפֵי הֲדַס, / כִּי יִזְכְּרוּ פֵרוּד וְיִתְאוֹנֵנוּ,</p>
</blockquote>

<blockquote>
<p>יִבְכּוּ עֲלֵי רֵעַ וְיִטּוּ מִבְּלִי / יַיִן כְּשִכּוֹרִים וְיִתְרוֹנֵנוּ.</p>
</blockquote>

<blockquote>
<p>הַיּוֹם אֲשֶׁר עָלָה נְדוֹד בָּנוּ – הֲלֹא / טוֹב לַעֲלוֹת מָוֶת בְּחַלּוֹנֵינוּ!</p>
</blockquote>

<blockquote>
<p>בִּכְלֵי קְרָב לוּ נוּכְלָה לוֹ, נִדְרְכָה / קֶשֶׁת וְגַם נִתְעַל בְּסִרְיוֹנֵנוּ,</p>
</blockquote>

<blockquote>
<p>נַצְבִּיא חֲיָלֵי הַבְּכִי, כִּי הֵם בְּאֶ- / פֶס יָד מְנוּסֵנוּ וּמִשְׁעָנֵנוּ,</p>
</blockquote>

<blockquote>
<p>נִבְכֶּה לְשֹׁד פֵּרוּד וְנִשְׂחַק לַהֲמוֹן / יַלְדֵי יְמוֹתֵינוּ וְלִזְמַנֵּנוּ</p>
</blockquote>

<blockquote>
<p>עֻלּוֹ בְּצַוָּאר שָׂם, וְאֶת סִבְלוֹ עֲלֵי / שֶׁכֶם, וּמוּעָקָה עֲלֵי מָתְנֵינוּ,</p>
</blockquote>

<blockquote>
<p>עִצֵּם עֲצָמֵינוּ, וְשָׁלַח אֵשׁ בְּלִ- / בֵּנוּ וְגַם רָזוֹן בְּמִשְׁמַנֵּינוּ –</p>
</blockquote>

<blockquote>
<p>עַד שָׂבְעָה נֶפֶשׁ בְּרָעוֹת עָצְמוּ / לִסְפֹּר וְאַרְצָה דָּבְקָה בִּטְנֵנוּ.</p>
</blockquote>

<blockquote>
<p>יָשׁוּב וּבָנוּ יַהֲפֹךְ יָדוֹ בְכָל / רֶגַע, וְאַךְ לֹא נֹאמְרָה &#8220;חָנֵּנוּ!&#8221;</p>
</blockquote>

<blockquote>
<p>יָדוֹ אֲשֶׁר רֶשֶׁת מְצוֹדִים פָּרְשָׂה / מֵאָז לְחַפֵּינוּ וְלִנְבוֹנֵינוּ:</p>
</blockquote>

<blockquote>
<p>הִיא אָרְכָה, עַד רוֹשֲשָה הוֹנָם וְעַד / נָגְעָה בְהוֹנֵנוּ וְקִנְיָנֵינוּ,</p>
</blockquote>

<blockquote>
<p>אַךְ קָצְרָה לָבֹז חֲסָדִים דָּגְרוּ / בַחְדַר לְבָבֵנוּ וְגַם קִנֵּנוּ!</p>
</blockquote>

<blockquote>
<p>רוּחַ אֲשֶׁר עָבַר בְּנֶשֶׁף עַל פְּנֵי / רֵיחַ נְרָדֵינוּ וְשׁוֹשַׁנֵּינוּ –</p>
</blockquote>

<blockquote>
<p>שָׂא אֶת שְׁלוֹמֵנוּ לְאַחִים בָּגְדוּ, / כִּי מֵהֲלֹךְ יִתְמַהְמְהוּ יוֹנֵינוּ,</p>
</blockquote>

<blockquote>
<p>וּקְרָא בְאָזְנֵיהֶם תְּנוּאוֹת קָצְרוּ / מֵהֶם דְּבָרֵינוּ וְעִנְיָנֵינוּ,</p>
</blockquote>

<blockquote>
<p>תֵּצַר אֲדָמָה מִנְּשׂא אוֹתָם – וְאַף / אָרְכֵי סְפָרֵינוּ וְגִלְיוֹנֵינוּ!</p>
</blockquote>

<blockquote>
<p>נִלְטֹש לְרֹעַ מַעֲשֵׂיהֶם עֵין חֲרוֹ- / נֵנוּ, וְתָמִיד נַחֲרֹק שִׁנֵּינוּ:</p>
</blockquote>

<blockquote>
<p>מַעְשִׂים אֲשֶׁר לֹא נַעֲשׂוּ מִיּוֹם הֱיוֹת / תֵּבֵל, לְשָׁמְעָם צָלֲלוּ אָזְנֵינוּ,</p>
</blockquote>

<blockquote>
<p>אַךְ עִם אֱנוֹשׁ לֹא נִזְכְּרָה זֹאת בַּזְּמָן, / כִּי עִם לְבָבֵנוּ וְרַעְיוֹנֵינוּ.</p>
</blockquote>

<blockquote>
<p>נִשְׁכֹּן בְּבוֹר קִצְפּוֹ – וְהֵמָּה יֶחֱסוּ / תַחַת כְּנַף טוּבוֹ וְיִתְלוֹנֵנוּ,</p>
</blockquote>

<blockquote>
<p>יִתְלַחֲשׁוּ אִישִׁים &#8220;יְמִינָם עָתְקָה / חַיִל!&#8221; וְאַרְצָה יִפְּלוּ פָנֵינוּ.</p>
</blockquote>

<blockquote>
<p>נֵבוֹשׁ בְּאָמְרָם, כִּי יְדֵיהֶם מָצְאוּ / כַבִּיר, וְנָכֹף רֹאשׁ כְּאַגְמוֹנֵינוּ</p>
</blockquote>

<blockquote>
<p>נַזְכִּיר שְׁמָם תָּמִיד – וְנִמְצָא נַחֲלֵי / נֹפֶת בְּחִכֵּנוּ וּבִלְשׁוֹנֵנוּ,</p>
</blockquote>

<blockquote>
<p>וַיַּאְטְמוּ אֹזֶן, לְבִלְתִּי יִשְׁמְעוּ / נֹעַם שְׁמוֹתֵינוּ וְזִכְרוֹנֵנוּ,</p>
</blockquote>

<blockquote>
<p>אֵיךְ הָיְתָה בָנוּ אֲשֶׁר לֹא נִשְׁמְעָה / מֵאָז בְּהוֹרֵינוּ וּבִזְקֵנֵינוּ?</p>
</blockquote>

<blockquote>
<p>שִׁמְצָה תְהִי לָעַד בְּקָמֵינוּ, וְגַם / חֶרְפָּה חֲרוּשָׁה עַל פְּנֵי בָנֵינוּ!</p>
</blockquote>

<blockquote>
<p>הִנֵּה לְךָ, אָחִי, אֲמָרִים – נִמְסְכוּ / בָם רֹאשׁ פְּתָנֵינוּ וְטוֹב יֵינֵנוּ.</p>
</blockquote>

<blockquote>
<p>מִשְׁפָּט וְצֶדֶק נִבְחֲרָה לָנוּ, וְאָז / נִשְׁקֹט וּמַה טּוֹב נֵדְעָה בֵינֵינוּ.</p>
</blockquote>

<blockquote>
<p>אִם אֵין אֱנוֹשׁ יוֹכַח וְעָלֵינוּ יְשַׁו / יָדוֹ – הֱיֵה אַתָּה פְלִיל דִּינֵנוּ!</p>
</blockquote>

<blockquote>
<p>גּוּר בַּאֲשֶׁר תָּגוּר – בְּמָקוֹם נֶאֱמָן / תִּשְׁכֹּן בְּלִבֵּנוּ וְאִישׁוֹנֵינוּ.</p>
</blockquote>

<blockquote>
<p>נוֹחִיל לְאֵל – אוּלַי זְמָן יַחְבִּיר אֲשֶׁר / הִפְרִיד וְעוֹד יִסֹּב לְהַרְנִינֵנוּ,</p>
</blockquote>

<blockquote>
<p>נִשְׂמַח – וְיֵבוֹשׁוּ מְשַׂנְאִים בַּחֲזוֹת / אֶת מִפְעֲלוֹת הָאֵל וְיִתְבּוֹנֵנוּ,</p>
</blockquote>

<blockquote>
<p>שָׁלֵו הֱיֵה וּכְפִי רְצוֹנֶךָ חֲיֵה / וּבְשַׁי כְּתָבְךָ כַּפְּרָה פָנֵינוּ,</p>
</blockquote>

<blockquote>
<p>יִמָּשְׁכוּ יָמִים בְּחַבְלָךְ, עַד אֲשֶׁר / יִבְנוּ חֲסָדֶיךָ וְיִכּוֹנֵנוּ!</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/3728">https://benyehuda.org/read/3728</a></div></body></html>