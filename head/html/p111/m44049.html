<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>שפת ישראל</title>
	<meta name="author" content="אלכסנדר זיסקינד רבינוביץ'"/>
</head>
<body>

<p>נר תמיד היא השפה העברית, היא מאירה את דרכנו מימות אברהם אבינו עד היום.</p>

<p>למרות הרוחות הסוערות לכבות את הנר הזה, למרות השפות
השמיות שוהאריות של העמים הגדולים שכבשו אותנו, אנחנו שומרים על שפתנו
הלאומית, שפת אברהם, משה וישעיהו.</p>

<p>שפתנו היתה לנו לא לכלי תשמיש להביע בה את מחשבותינו ורגשותינו, אלא היתה לנו גם כשהיא לעצמה סגולה יקרה – לשון הקודש.</p>

<p>אכן, לצערנו רוב העם לא היה יכול לעמוד בפני הנסיון המר של
השתעבדות לסביבה הזרה, אבל המועטים שרגש היהדות פועם בקרבם בחזקה, לא נסחפו
עם הזרם, עמדו בפני כל הנחשולים.</p>

<p>בימים האחרונים נתקפה שפתנו התקפה חדשה. תחת שפתנו העברית
העמידו הבוגדים שבנו את השפה הז&#8217;ארגונית, שדבקה בנו בגלות אשכנז, והמה
מכריזים עליה שהיא היא השפה הלאומית שלנו&#8230;</p>

<p>הרמב&quot;ם אומר, כי עמי הארץ יכולים להוציא פסוק מהתורה מבלי
קשר אל מה שלפניו או של אחריו ולפסוק להלכה שיש מצות עשה בתורה &#8220;וסרתם
ועבדתם אלהים אחרים&#8221;.</p>

<p>גם הבוגדים האידישיסטים תפשו איזה מומנט היסטורי שבאמת אין
לו קשר לא עם העבר הגדול שלנו ולא עם התקוה הלאומית שלנו ומכריזים על ההווה
כי הוא מצות עשה &quot;וסרתם ועבדתם אלוהים אחרים, והיהודי צריך לשמור על
הז&#8217;רגון שהוא בבחינת &#8220;אלהים אחרים&#8221; בשבילנו.</p>

<p>הסגן בחיל הרוסי מנה בשדה המלחמה על-פי רשימה כתובה בידי שר הגדוד את שמות החללים שצריך להביאם לקבורה.</p>

<p>– אני לא מתי! – קרא אחד מהחללים. – פצוע אני קצת.</p>

<p>– דום, טפש! – ענה הסגן – השררה יודעת יותר ממך; אם היא הכניסה אותך לתוך רשימת המתים, עלי לקברך.</p>

<p>לונצ&#8217;רסקי המיניסטר הסוביטי הוציא משפטה של השפה העברית,
כי היא מתה, והייבסקציה הרשעה מטפלת בקבורתה. השפה העלובה קוראה: חיה אנכי!
והייבסקציה עונה: דומי! השררה יודעת יותר ממך. אין להרהר אחר פסק דין
ועלינו לגרור אותך לקבר.</p>

<p>*</p>

<p>אולם כזה קרה לעמנו ולשפתו כמה וכמה פעמים. קברנים רבים
קמים עלינו בכל דור ודור ופוסקים: מת העם העברי, מתה השפה העברית, ואנו
מוסיפים לחיות על אפם וחמתם ומלאי תקוה לחדש ימים כקדם.</p>

<p>עוד נזכה לראות בקבורתה של היבסקציה, שסופה כליון, ורננת השפה העברית תחיה בפינו.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44049">https://benyehuda.org/read/44049</a></div></body></html>