<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>קרח, המהרס והבונה או הסבא והנכד</title>
	<meta name="author" content="צבי הירש מסליאנסקי"/>
</head>
<body>

<p>עודנו זוכרים מילדותנו בהיותנו בעירות רוסיה, פולניה
ורומיניה, כי חברות הצדקה והמוסדים השונים בחרו למו כל אחד מהם פּרשה אחת
מפּרשיות התורה המכלכלת בקרבה את תכנית פּעולתם; והיתה השבת ההיא וכל
הכנסותיה מהקרואים לתורה קדש לקופּתם. – &#8220;הכנסת אורחים&#8221; בחרה לה פּרשת
וירא; &#8220;גמילות חסדים&#8221; – משפּטים; &#8220;נר תמיד&#8221; – בהעלותך; &#8220;חברה קדישא&#8221; – חיי
שרה. ולו שאלוני &#8220;המהרסים&#8221; לבחור למו איזו פּרשה, כי אז יעצתים – פּרשת
<strong>קרח</strong>. כי הוא היה אביהם ומחוללם. ואחריתם – כאחריתו&#8230;</p>

<p>*</p>

<p>&#8220;מה עשה? עמד וכנס מאתים וחמשים סנהדראות והלבישן טליתות
שכלן תכלת, באו ועמדו לפני משה; אמרו לו: טלית שכלה תכלת חייבת בציצית או
פטורה?. אמר להם: חייבת. התחילו לשחוק עליו: אפשר טלית של מין אחר, חוט אחד
של תכלת פוטרה, זו שכולה תכלת לא תפטר את עצמה?&#8221;.</p>

<p>(מדרש)</p>

<p>*</p>

<p>סמל המהרסים והפורקים מעליהם עול ממשלה ורוצים בחופש הפּרטי באמרם: &#8220;רב לכם, כי כל העדה כלם קדושים&#8221;.</p>

<p>*</p>

<p>&#8220;וישמע משה ויפּול על פּניו&#8221;.</p>

<p>תכנית רוח משה, אהבתו לעמו עדי אשר לא השאיר כל משרה
לבניו, וימלא את ידי בן נון משרתו למנהיג על העם, משה הטוב והמיטיב התחנן
אליהם:</p>

<p>&#8220;שמעו-נא בני לוי!&#8221;</p>

<p>&#8220;ויקהל עליהם קרח את כל העדה – התחיל לומר לפניהם דברי
ליצנות&#8221;. – זה דרך המהרסים והפּוקרים, הפּורקים כל עול מעליהם עד היום
לפנות אל העם בדברי ליצנות והפקר.</p>

<p>אמר להם:</p>

<p>&#8220;אלמנה אחת היתה בשכנותי, ועמה שתי נערות יתומות, והיה להם
שדה אחד; באה לחרוש, אמר לה משה: &#8220;<strong>לא תחרוש בשור וחמור יחדו</strong>&#8221;; באה
לזרוע, אמר לה: &#8220;<strong>שדך לא תזרע כלאים</strong>&#8221;; באה לקצור, אמר: &#8220;<strong>הניחי לקט,
שכחה ופיאה</strong>&#8221;; אמרה לעשות גורן, אמר לה: &#8220;<strong>תרומה, מעשר ראשון ומעשר
שני</strong>&#8221;; הצדיקה עליה את הדין ונתנה לו. מה עשתה? עמדה ומכרה את השדה ולקחה
שתי כבשות, כדי ללבוש גיזותיהן וליהנות מפּירותיהן. כיון שילדו, בא אהרן
ואמר לה: תני לי את <strong>הבכורות</strong>. הצדיקה עליה את הדין ונתנה לו את הולדות.
הגיע זמן גזיזה – <strong>ראשית הגז</strong>. אמרה: אין בי כח לעמוד באיש הזה, הריני
שוחטתן ואוכלתן. כיון ששחטה, אמר לה: תני לי <strong>הזרוע והלחיים והקיבה</strong>.
אמרה: אפילו אחר ששחטתי לא נצלתי מידו. ואמרה: &#8220;<strong>הרי הן עלי חרם</strong>&#8221;. אמר
לה: <strong>כולו</strong> שלי הוא, שכך אמר הקב&#8221;ה: &#8220;<strong>כל חרם בישראל לך יהיה</strong>&#8221;. נטל
והלך לו והניחה בוכה היא עם שתי בנותיה.&quot;</p>

<p>כדין כלהן עבדין להא ביזתא עלובתא ותולין בהקדוש ברוך הוא.</p>

<p>(מדרש שוחר טוב פּרשה א)</p>

<p>*</p>

<p>&#8220;לכן אתה וכל עדתך הנועדים <strong>על ה'</strong> ואהרן מה הוא כי תלינו עליו?!&#8221;</p>

<p>אם יש ה', דומו, רגזו ואל תחטאו, ואם תכחשו בו, עם מי תריבו?!&#8230;</p>

<p>*</p>

<p>מהרסי זמננו! הלא נועדים הנכם על ה', וישראל מה הוא, כי
תלינו עליו? הלא לשיטתכם אין אמונה ולאומיות, ומדוע הנכם נצים? מדוע הנכם
מדפּיסים את עתוניכם באותיותינו? הבדלו, נבדלים, מאתנו!</p>

<p>*</p>

<p>מעז יצא מתוק ומקרח יצאו בני קרח, <strong>ומהמהרס</strong> בן יצהר יצא
<strong>הבונה</strong> בן חנה ואלקנה ויבן את בית ישראל על יסודות נאמנים, שנא את
המלכים, צרר את המהרסים, ויהי הריפּובליקני הראשון בתבל.</p>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/32208">https://benyehuda.org/read/32208</a></div></body></html>