<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֲיַחֵל חֶסֶד</title>
	<meta name="author" content="שלום שבזי"/>
</head>
<body>

<p>חתימה: אלשבזי</p>

<blockquote>
<br />
</blockquote>

<blockquote>
<p>אֲיַחֵל חֶסֶד אֵל קוֹנִי / אָשִׁירָה שִׁיר לַאדוֹנִי</p>

<p>וַאֲנִי גּוֹלֶה בַּעֲווֹנִי / כִּי הִטְעַנִי הַצְּפוֹנִי</p>

<p>לְשִׂכְלִי טִבַּע</p>

<p>בְּקִרְיַת אַרְבַּע</p>

<p>וְאָהֳלוֹ קָבַע</p>

<p>וְקָלוֹן שָבַע</p>

<p>אֲלוּלֵי בַת שֶׁבַע</p>

<p>בָּאַהֲבָה תַנְחֵנִי / דְּרָכֶיךָ יְוֹיָ הוֹדִיעֵנִי</p>

<p>וְאוֹרְחוֹתֶיךָ לַמְּדֵנִי:</p>

<br />
</blockquote>

<blockquote>
<p>לְבָבִי הִכּוֹן לְעֻמָּתִי / וְאַשְׂכִּילְךָ דָּת תּוֹרָתִי</p>

<p>אוּלַי יְקַבֵּל תְּשׁוּבָתִי / אֱלֹהֵי עָזִּי וְזִמְרָתִי</p>

<p>הַמְרוֹמָם עַל תְּהִלָּתִי / מוֹחֶה פְשָׁעַי וְחַטָּאתִי</p>

<p>יְהֶא עִיר וּמִגְדָּל</p>

<p>וּמִשְׂגָּב לַדָּל</p>

<p>בְּעֵת כִּי יֶחְדָּל</p>

<p>בְּשֵׂכֶל נִבְדָּל</p>

<p>אָז יִשְׁתַּדָּל</p>

<p>יָאִיר נְתִיבָתִי / יָקוּם בְּעֶזְרָתִי</p>

<p>[…] וְיוֹשִׁיעֵנִי:</p>

<br />
</blockquote>

<blockquote>
<p>שָׁמֵם לְבָבִי בְּתוֹךְ גּוֹלָה / בְּהִרְהוּר חֵטְא נַפְשִׁי חוֹלָה</p>

<p>יִרְצֶה שִׂיחִי יָהּ כְּעוֹלָה / וְיִדְלֶה נֶפֶשׁ צוֹלֵלָה</p>

<p>חַסְדּוֹ וְטוּבוֹ אֲיַחֵלָה / עַל בֶּן אֲמָתוֹ יַחְמוֹלָה</p>

<p>יְקַנֵּא לִשְׁמוֹ</p>

<p>וְיַצִּיל עַמּוֹ</p>

<p>וְיָסִיר זַעְמוֹ</p>

<p>מִקְּהַל עַמּוֹ</p>

<p>וְיַךְ צָרֵימוֹ</p>

<p>וְיָסִיר טַעְמוֹ</p>

<p>וְלָנוּ חֶסֶד יִגְמוֹלָה / יָאִיר חוֹשֶׁךְ וַאֲפֵלָה</p>

<p>וּבִישׁוּעָתוֹ יְבַשְּׂרֵנִי:</p>

<br />
</blockquote>

<blockquote>
<p>בֵּין הַהֲדַסִּים שָׁמַעְתִּי / דּוֹדִי דּוֹפֵק וְשָׂמַחְתִּי</p>

<p>וּמֵרוֹב פְּשָׁעַי נִכְלַמְתִּי / מִלְּהַקְבִּילוֹ רָחַקְתִּי</p>

<p>אֲבָל מֵרָחוֹק צָעַקְתִּי / וּבֵין הַשָּׁבִים עָמַדְתִּי</p>

<p>וְקוֹל אוֹמֵר לִי</p>

<p>בְּעֵינִי שִׂכְלִי</p>

<p>הֻרְצָה חֶדְלִי</p>

<p>וְהוּרָם דִּגְלִי</p>

<p>הוּא נֵר לְרַגְלִי</p>

<p>אֲשֶׁר בְּאוֹתוֹת חָקַקְתִּי / כִּי בֵאלֹהַי דָּבַקְתִּי</p>

<p>קָרָאתִי וַיַּעֲנֵנִי:</p>

<br />
</blockquote>

<blockquote>
<p>זִרְמֵי יַַרְדֵּן נִלְכָּדוּ / יוֹם אֲבוֹתַי בּוֹ עָמָדוּ</p>

<p>בְּיֵחוּד יְוֹיָ נִצְמָדוּ / וְלַנִסִּים נִתְעַתָּדוּ</p>

<p>אֶרֶץ וְהָרִים רָעָדוּ / בְּמַתָּן תּוֹרָה הֻפְקָדוּ</p>

<p>וּמַלְאֲכֵי מַעְלָה יָרָדוּ / בְּהַר סִינַי הִתְפָּרָדוּ</p>

<p>וּמֹשֶׁה עָמַד</p>

<p>בְּלוּחוֹת יָרַד</p>

<p>וְתוֹרָה לִמַּד</p>

<p>אֲשֶׁר בָּהּ חָמַד</p>
</blockquote>

<blockquote>
<p>וּבָהּ שְׁבָטַי לָמְדוּ / בְּסוֹד תַּרְיַ״ג נִתְיַחֲדוּ</p>
</blockquote>

<blockquote>
<p>וּבִזְכוּתָהּ תִּסְעֲדֵנִי:</p>

<br />
</blockquote>

<blockquote>
<p>יוֹם עָשׂוֹר לְחֹדֶשׁ תִּשְׁרֵי / אָשׁוּב לֵאלֹהֵי עֶזְרִי</p>

<p>בּוֹ בַיּוֹם בָּאוּ לְחֶדְרִי / לוּחוֹת שְׁנִיּוֹת סוֹד יָשְׁרִי</p>

<p>בְּעֵת רָצוֹן יַעֲלֶה זִכְרִי / לְטוֹבָה וְלֹא יֵבוֹשׁ שִׂבְרִי</p>

<p>בְּסוֹד הָאַהֲבָה</p>

<p>קוֹל דּוֹדִי בָּא</p>

<p>בְּחֵן וּבְחִבָּה</p>

<p>בְּשִׂמְחָה רַבָּה</p>

<p>וְשַׁלְוָה וְטוֹבָה</p>

<p>וּבְצֵל סֻכָּתוֹ סִתְרִי / עֲבוּר אַבְרָהָם הָעִבְרִי</p>

<p>וְיִצְחָק וֶיַעֲקֹב רֹאשׁ הֲמוֹנִי:</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/45630">https://benyehuda.org/read/45630</a></div></body></html>