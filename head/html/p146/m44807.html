<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הַלְלוּ כָּל</title>
	<meta name="author" content="שלום שבזי"/>
</head>
<body>

<p>חתימה: משתא אלשבזי</p>

<blockquote>
<br />
</blockquote>

<blockquote>
<p>הַלְלוּ כָּל הַמְּצוּאִים</p>

<p>שׁוֹכְנֵי אֶרֶץ נְכָאִים</p>

<p>הַטְּהוֹרִים עִם טְמֵאִים</p>

<p>זֶה לְעֻמַּת זֶה סְדוּרִים:</p>

<br />
</blockquote>

<blockquote>
<p>מִתְּחִלַּת שֶׁבְּרָאָם</p>

<p>יוֹצְרָם יַחַד קְרָאָם</p>

<p>כִּי בְּאֶזְרוֹעוֹ נְשָׂאָם</p>

<p>יָם וְאַרְבַּעַת נְהָרִים:</p>

<br />
</blockquote>

<blockquote>
<p>שָׂם גְּבוּל לַיָּם בְּחֶרֶץ</p>

<p>עִם שְׁלִישׁ מִדְבָּר וְאֶרֶץ</p>

<p>בָּם יִשּׁוּב חַיּוֹת וְשֶׁרֶץ</p>

<p>זֶה בְּזֶה הֵמָּה קְשָׁרִים:</p>

<br />
</blockquote>

<blockquote>
<p>תָּם אֲשֶׁר הַיְצוּר קְדָמוֹ</p>

<p>שֶׁשְּׁמוֹ אָדָם בְּצַלְמוֹ</p>

<p>הוֹסְפוֹ דִּבּוּר – וּבִשְׁמוֹ</p>

<p>סוֹד בְּאוֹתִיּוֹת בְּרוּרִים:</p>

<br />
</blockquote>

<blockquote>
<p>אַהֲבַת אָדָם וְחַוָּה</p>

<p>אָכְלוּ מֵעֵץ הַתַּאֲוָה</p>

<p>הִיא יְפֵיפִיָּה וְנָאוָה</p>

<p>עוֹרְרָה אַהְבַת נְעוּרִים:</p>

<br />
</blockquote>

<blockquote>
<p>לַהֲדַר סַהַר וְחַמָּה</p>

<p>תַּחֲשֹׁק נַפְשִׁי בְּעָצְמָה</p>

<p>נִקְשְׁרָה בִּינָה וְחָכְמָה</p>

<p>בֵּין קְהַל קֹדֶשׁ בְּחוּרִים:</p>

<br />
</blockquote>

<blockquote>
<p>שׁוּר מְקוֹם יוֹפִי קְדֻשָּׁה</p>

<p>אַהֲבָה עַזָּה וְקָשָׁה</p>

<p>הִיא כְּחֵשֶׁק אִישׁ וְאִשָּׁה</p>

<p>בֵּית מְלוֹנָם בַּכְּפָרִים:</p>

<br />
</blockquote>

<blockquote>
<p>בַּהֲדַר לָבִיא וְלִבְיָה</p>

<p>תִּמְצְאָה חַיִּים וּמִחְיָה</p>

<p>יוֹם צְבִי עֹפֶר וְצִבְיָה</p>

<p>חוֹבְרִים בֵּין הַיְּעָרִים:</p>

<br />
</blockquote>

<blockquote>
<p>זִמְּנוּם מֹשֶׁה וְאַהֲרֹן</p>

<p>הַדְּגָלִים עִם מְטַטְרוֹן</p>

<p>סוֹבְבִים מִשְׁכָּן וְאָרוֹן</p>

<p>עִם זְקֵֵנֵינוּ וְשָׂרִים:</p>

<br />
</blockquote>

<blockquote>
<p>יוֹם אֲשֶׁר עָנוּ בְּשִׁירָה</p>

<p>יָצְאוּ מִשָּׁם בְּאֵרָה</p>

<p>מִזְּמָן אָבוֹת אֲצוּרָה</p>

<p>בָּהּ שְׁנֵים עָשָׂר נְהָרִים:</p>

<br />
</blockquote>

<blockquote>
<p>נָסְעוּ יַחַד בְּאֵלִים</p>

<p>בַּהֲדַר שִׁבְעִים דְּקָלִים</p>

<p>מִשְּׁנֵים עָשָׂר גְּבוּלִים</p>

<p>נִפְתְּחוּ כָּל הַשְּׁעָרִים:</p>

<br />
</blockquote>

<blockquote>
<p>עוֹרְרָה צוּרִי גְּבוּרָה</p>

<p>לַחֲשֹׁק רַעְיָה בְּחוּרָה</p>

<p>קַבְּצָה עֵדָה פְּזוּרָה</p>

<p>נַעֲלֶה הָרִים בְּצוּרִים:</p>

<br />
</blockquote>

<blockquote>
<p>צַו לְשׁוּלַמִּית שְׁלֵמָה</p>

<p>תַּעְזְרֵנוּ מִמְּרוֹמָהּ</p>

<p>נַעֲנֶה שִׁירָה נְעִימָה</p>

<p>נַעֲלֶה צִיּוֹן בְּשִׁירִים:</p>

<br />
</blockquote>

<blockquote>
<p>חֵן לְבָחוּר עִם בְּתוּלָה</p>

<p>בַּת נְדִיבִים הִיא אֲצוּלָה</p>

<p>מִזְּמָן מֹשֶׁה כְּלוּלָה</p>

<p>עָמְדָה בֵּין הַבְּתָרִים:</p>

<br />
</blockquote>

<blockquote>
<p>שָׂמְחוּ לִבִּי וְעֵינַי</p>

<p>יוֹם עֲלוֹת נַפְשִׁי בְּסִינַי</p>

<p>לָבְשָׁה מֵהוֹד זְקֵנַי</p>

<p>הָעְלְתָה שָׁלוֹשׁ כְּתָרִים:</p>

<br />
</blockquote>

<blockquote>
<p>תֶּחֱזֶה נַפְשִׁי לְחֻפָּה</p>

<p>תַּעֲלֶה כִּסֵּא מְחֻפָּה</p>

<p>מֵהֲדַר דּוֹד צַח וְיָפֶה</p>

<p>יִשְׂמְחוּן אֶרֶץ וְהָרִים:</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44807">https://benyehuda.org/read/44807</a></div></body></html>