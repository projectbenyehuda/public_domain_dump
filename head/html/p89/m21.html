<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>מִשּׁוּט בַּמֶּרְחַקִּים</title>
	<meta name="author" content="חיים נחמן ביאליק"/>
</head>
<body>

<blockquote>
<p>מִשּׁוּט בַּמֶּרְחַקִּים, מִמְּקוֹמוֹת נָדַדְתִּי,</p>

<p>כְּצִפּוֹר מִיָּם אֶל־בֵּית אִמִּי חָרַדְתִּי.</p>

<br />

<p>וְשֵׁנִית לְפָנַי הַמְּקוֹמוֹת הַחֲבִיבִים,</p>

<p>הַקְּרוֹבִים אֶל־לִבִּי וּלְבָבִי מַעֲצִיבִים;</p>

<br />

<p>וְשֵׁנִית הַתְּמוּנוֹת הַנְּעִימוֹת לִקְרָאתִי,</p>

<p>שֶׁכֹּה כָלְתָה עֵינִי רַוֹּתָן דִּמְעָתִי,</p>

<br />

<p>שֶׁכֹּה צָמְאָה נַפְשִׁי לִבְכּוֹת עַל־צַוָּארָן,</p>

<p>לְחַבְּקָן וּלְנַשְּׁקָן וּלְחוֹנֵן עֲפָרָן.</p>

<br />

<p>מִכֹּל תַּנְחוּמוֹתָיו אֵל הוֹתִיר לִי שְׁתָּיִם:</p>

<p>זִכְרוֹנוֹת מַדְאִיבִים עִם דִּמְעוֹת עֵינָיִם.</p>

<br />

<p>וְגַם יְמֵי עָנְיִי וּנְדוּדֵי גָלוּתִי</p>

<p>לֹא מָחוּ מִלִּבִּי זִכְרוֹנוֹת יַלְדוּתִי,</p>

<br />

<p>הַחֲתוּמִים בְּנַפְשִׁי וּנְשׂוּאִים עִמָּדִי,</p>

<p>כַּחוֹתָם עַל־לִבִּי, כַּחוֹתָם עַל־יָדִי;</p>

<br />

<p>וְגַם דִּמְעוֹת עֵינַי בַּנֵּכָר הוֹרַדְתִּי -</p>

<p>אֶל־נֹאדֵךְ נָפָלוּ, עֲרִישַׂת מוֹלַדְתִּי!</p>

<br />

<p>וּבְאֶרֶץ מֶרְחַקִּים - גַּם־שָׁם לֹא מָצָאתִי</p>

<p>יַד חֶסֶד שֶׁתִּמַח מִפָּנַי דִּמְעָתִי.</p>

<br />

<p>וּמְלֵאָה כְּיוֹם הוֹצֵאתִיהָ, הֵבֵאתִי</p>

<p>אֶת־כּוֹס הַתַּרְעֵלָה עִמָּדִי אֶל־בֵּיתִי.</p>

<br />

<p>וּכיוֹם עֲזַבְתִּיה, מְלֵאָה וּרְוָיָה,</p>

<p>מָצָאתִי גַם־כּוֹסֵךְ - הַכֹּל כְּשֶׁהָיָה!</p>

<br />

<p>זֶה עָנְיֵךְ, זֶה לַחֲצֵךְ, זֹאת קַדְרוּת פָּנָיִךְ -</p>

<p>מַה־כָּבֵד הֶעָנָן הָרֹבֵץ עָלָיִךְ!</p>

<br />

<p>אַף־נֵטֶף מַר אֶחָד לֹא נִגְרַע מִכּוֹסֵךְ -</p>

<p>אֵל אָסַף אֶת־שְׁלוֹמֵךְ, אֵל שָׁכַח חַנּוֹתֵךְ.</p>

<br />

<p>מִי יֵדַע הַדְּמָעוֹת שֶׁעוֹד תִּשָּׁפַכְנָה,</p>

<p>הַסּוּפוֹת שֶׁעוֹד עַל־רֹאשֵׁנוּ תָּגַחְנָה -</p>

<br />

<p>עַד־פְּרֹץ רוּחַ טוֹבָה, חֲזָקָה, נֶאְדָּרָה,</p>

<p>שֶׁתּוּכַל לִתְקֹעַ הָעָב הַמִּדְבָּרָה;</p>

<br />

<p>שֶׁתִּמַח הֶעָנָן הַסוֹכֵךְ שָׁמֵינוּ</p>

<p>מֵעֲלוֹת צַעֲקָתֵנוּ, מֵעֲבֹר תְּפִלָּתֵנוּ&#8230;</p>

<br />
</blockquote>

<p>תרנ&quot;א</p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/21">https://benyehuda.org/read/21</a></div></body></html>