<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>גַּן-עֵדֶן הַתַּחְתּוֹן</title>
	<meta name="author" content="חיים נחמן ביאליק"/>
</head>
<body>

<blockquote>
<p>גַּן־עֵדֶן הַתַּחְתּוֹן מִי יוֹדֵעַ? –</p>

<p>גַּן־עֵדֶן הַתַּחְתּוֹן אֲנִי יוֹדֵעַ.</p>

<p>עוֹד טַעֲמוֹ עוֹמֵד בְּפִי וּשְׂפָתַי,</p>

<p>רְאִיתִיו וְלֹא אֶזְכֹּר מָתַי,</p>

<p>הַבְּלַיְלָה אִם בַּיּוֹם,</p>

<p>הַבְּהָקִיץ אִם בַּחֲלוֹם.</p>

<p>עִוֵּר רָאָהוּ וְאֵלָיו לֹא קָרָב,</p>

<p>קִטֵּעַ בָּא בִּשְׁעָרָיו,</p>

<p>גִּדֵּם פָּתַח דְּלָתָיו,</p>

<p>וְאִלֵּם סִפֵּר לִי כָּל זֹאת בִּשְׂפָתָיו.</p>

<p>מִי חֵרֵשׁ יָסוּר הֲלֹם,</p>

<p>יֵשֵׁב וְיִשְׁמַע וְיַקְשִׁיב דֹּם.</p>
</blockquote>

<br>  

<blockquote>
<p>בָּתִּים בְּגַן־עֵדֶן זְעִירִים־זַעֲרִירִים,</p>

<p>צַחִים מִשַּׁיִשׁ וּמִשֶּׁלֶג בְּהִירִים,</p>

<p>גַּגּוֹתֵיהֶם לֹא תֶּבֶן וְלֹא קַשׁ,</p>

<p>כִּי־אִם צַפִּיחִית בִּדְבָש;</p>

<p>קִירוֹת הַבָּתִּים וְדַלְתּוֹתֵיהֶם,</p>

<p>חַלּוֹנֵיהֶם וּתְרִיסֵיהֶם,</p>

<p>מִן הַמִּסְדְּרוֹן וְעַד הָאוּלָם,</p>

<p>מִן הַמַּעֲקֶה וְעַד הַסֻּלָּם –</p>

<p>מַמְתַּקִּים מַעֲשֵׁה אֹפֶה כֻּלָּם.</p>

<p>עֵצָיו מוֹצִיאִים בִּגְדֵי צִבְעוֹנִים,</p>

<p>מִינִים מִמִּינִים שׁוֹנִים,</p>

<p>שֵׁשׁ וּתְכֵלֶת וְאַרְגָּמָן,</p>

<p>מַעֲשֵׂה יְדֵי אָמָן;</p>

<p>וְעוּגוֹת בְּכַרְכֹּם וּגְלֻסְקָאוֹת,</p>

<p>רַכּוֹת, חַמּוֹת וְנָאוֹת,</p>

<p>גְּדֵלוֹת שָׁם בְּכָל הַשָׁעוֹת,</p>

<p>וְכָל־שֶׁכֵּן לְפוּרִים וּלְחַג הַשָּׁבוּעוֹת;</p>

<p>וּפַלְגֵי דְבַשׁ וְחָלָב</p>

<p>יָרוּצוּ בְּכָל מַעֲגָלָיו;</p>

<p>וַחֲרִיצֵי גְבִינָה, חֲרִיצִים חֲרִיצִים,</p>

<p>עוֹלִים מִן הָאָרֶץ וּמְצִיצִים,</p>

<p>גְּדוֹלִים וּקְטַנִּים וּקְטַנֵּי־קְטַנִּים,</p>

<p>קְבוּעִים בַּמִּרְצֶפֶת כַּאֲבָנִים,</p>

<p>וְיוֹנִים צְלוּיוֹת, הֵן וְגוֹזְלֵיהֶן,</p>

<p>מְעוֹפְפוֹת וּבָאוֹת אֶל הַפֶּה מֵאֲלֵיהֶן.</p>
</blockquote>

<br>  

<blockquote>
<p>גְּשָׁמָיו – נִטְפֵי דְּבָש וָיַיִן,</p>

<p>מְתוּקִים לְחֵךְ וְתַאֲוָה לָעֵינִָיִם,</p>

<p>כָּל הָרוֹצֶה פּוֹשֵׁט לָשׁוֹן וְלוֹקֵק,</p>

<p>וְשֶׁאֵינוֹ רוֹצֶה – רוֹקֵק.</p>

<p>הַשֶּׁלֶג שָׁם – אַבְקַת סֻכָּר זַכָּה,</p>

<p>דַּקָה מִן הַדַּקָּה,</p>

<p>וְהַבָּרָד – גַּרְגְּרֵי נֹפֶת מְתוּקִים,</p>

<p>מְעֹרָבִים בִּשְׁקֵדִים וּבְצִמּוּקִים,</p>

<p>כָּל אוֹכְלֵיהֶם יִזְכְּרוּ טַעֲמָם</p>

<p>עַד יְצַמַּח לָהֶם שְׂפָמָם.</p>
</blockquote>

<br>  

<blockquote>
<p>וּמִסָּבִיב לְגַן־עֵדֶן חוֹמָה גְּבוֹהָה וַאֲרֻכָּה,</p>

<p>דַּיְסַת אֹרֶז כֻּלָּהּ, דַּיְסָה מְתוּקָה,</p>

<p>וַאֲשֶׁר יֹאמַר לָבֹא בַּיְתָה –</p>

<p>וְחָצָה עַד צַוָּאר בְּדַיְסָה.</p>
</blockquote>

<br>  

<blockquote>
<p>וּבְשַׁעַר הַחוֹמָה כְּתֹבֶת כָּזֹאת,</p>

<p>מִלָּה בְּמִלָּה וְאוֹת בְּאוֹת:</p>

<p>&quot;מִי עָצֵל וְהוֹלֵךְ בָּטֵל בַּבָּנִים,</p>

<p>מִי רוֹדֵף זְבוּבִים וְקוֹטֵל קָנִים,</p>

<p>הֲלֹם הֲלֹם גַּנָּה־עֵדֶן בֹּאוּ,</p>

<p>אֵין לַעֲצֵלִים מָקוֹם טוֹב כָּמוֹהוּ.</p>

<p>פֹּה יֵשְׁבוּ בְּשָׁלוֹם הַבַּטְלָנִים כֻּלָּם,</p>

<p>יְדֵיהֶם חֲבוּקוֹת וּשְׂכָרָם יְשֻׁלָּם:</p>

<p>פְּהִיקָה בְּדִינָר וּלְקִיקָה בִּשְׁנַיִם,</p>

<p>וּשְׂכַר שִׁיחָה נָאָה – שִׁבְעִים שִׁבְעָתַיִם,</p>

<p>וְכָל שְֹפַל־יָדַיִם וְזוֹחֵל עַל שְׁתַּיִם</p>

<p>יֵצֵא לוֹ שֵׁם בֵּין תַּנּוּר וְכִירַיִם</p>

<p>מִמִּצְרַיִם וְעַד אֲרַם נַהֲרַיִם.&quot;</p>
</blockquote>

<br>  

<blockquote>
<p>אֶת אֲשֶׁר שָׁמַעְתִּי אוֹתָהּ אֲסַפֵּרָה,</p>

<p>וְאַתֶּם שַׁלְּמוּ לִי בִּמְזֻמָּנִים מְהֵרָה</p>

<p>גֵּרָה שְׁלֵמָה וַחֲצִי הַגֵּרָה.</p>

<p>        אָמֵן וְאָמֵן.</p>
</blockquote>

<p><br> </p>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/1905">https://benyehuda.org/read/1905</a></div></body></html>