<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אלהי אחפש ימותי</title>
	<meta name="author" content="יצחק אבן גיאת"/>
</head>
<body>

<p><strong>יוצר ליוה&quot;כ</strong></p>

<p><strong>סימן: א&quot;ב כפול (האות ריש חסרה), יצחק</strong></p>

<p><strong>פט</strong></p>

<blockquote>
<p>      אֱלֹהַי   אֲחַפֵּשׂ יְמוֹתַי לִמְצֹא נָוֵהוּ</p>

<p>             אָכֵן אָץ לִבִּי וַיִּקֶר מִקְרֵהוּ</p>

<p>             בֵּית הַיּוֹצֵר וְהִנֵּה הוּא.</p>

<p>      אֱלֹהַי   בִּינוֹתִי בְפֶלֶא מַעֲשֵׂהוּ</p>

<p>5           בְּמֶחְקְרֵי שִׂכְלִי אֶמְצָאֵהוּ</p>

<p>             כִּי יוֹצֵר הַכֹּל הוּא.</p>

<p>      אֱלֹהַי   גָּדְלוֹ רָם מִבּוֹא בְמֶחְקָר</p>

<p>             וְאַתָּה עִקָּר</p>

<p>             הַיּוֹצֵר אֶדֶר הַיְקָר.</p>

<p>10    אֱלֹהַי   דֵּעוֹת קָצְרוּ וּמִי זֶה עוֹצֵר</p>

<p>             דַּעַת נַעֲלֵיתָ וַתִּבָּצֵר</p>

<p>             כַּאֲשֶׁר יָשָׁר בְּעֵינֵי הַיּוֹצֵר.</p>

<p>      אֱלֹהֵי   הֲמוֹנֵי חֲפֵצִים בְּבֵיתְךָ אֶתְאַצֵּר</p>

<p>             הֵן הוֹדַעְתָּ לְפִי חֲפָצֶיךָ בְּהַעֲצֵר</p>

<p>15           קוּם וְיָרַדְתָּ בֵית הַיּוֹצֵר.</p>

<p>      אֱלֹהַי   וַיְיָ מִבְּשָׂרִי אֶחֱזֶה</p>

<p>             וְאִם נֶעֱלָם מֵרְאוֹת עֵין כָּל חוֹזֶה</p>

<p>             כְּיוֹצֵר הַזֶּה.</p>

<p>      אֱלֹהַי   זֶה לְעֻומַּת זֶה שַׁתָּה וַיִּמָּשֵׁךְ</p>

<p>20           זִכְרְָך לִהְיוֹת דּוֹר לְדוֹר מוֹשֵׁךְ</p>

<p>             יוֹצֵר אוֹר וְבוֹרֵא חֹשֶׁךְ.</p>

<p>      אֱלֹהַי   חַשְׁתִּי בִרְאוֹתִי מְלַאכְתִּי מְרֻבָּה וְיוֹמִי קָצֵר</p>

<p>             חֶלְקִי לִיקַּח מִזְּמַן מֵיצֵר</p>

<p>             וְאַשְׁלִיךְ אוֹתוֹ בֵּית יְיָ אֶל הַיּוֹצֵר.</p>

<p>25    אֱלֹהַי   טִנֻּפֵי עוֹלָם וַהֲתוּלָיו</p>

<p>             טָבְלוֹ וְיִצְרוֹ בְּמֵימֵי שָׁוְא וּנְחָלָיו</p>

<p>             כִּי בָטַח יוֹצֵר יִצְרוֹ עָלָיו.</p>

<p>      אֱלֹהַי   יוֹם זֶה הֵכַנְתָּ וַתֵּחוֹק</p>

<p>             יוֹם כְּתֹב זָךְ לְחַיִּים וַעֲוֹנֵהוּ לִמְחֹק</p>

<p>30           יוֹצֵר עָמָל עֲלֵי חֹק.</p>

<p>      אֱלֹהַי   כָּל יֵצֶר מַחְשְׁבוֹת מֵבִין וּמַה בָּם</p>

<p>             כִּי מִי בִלְתּוֹ יוּכַל לְגַלּוֹת טְמוּן צְפוּנֵי חֻבָּם</p>

<p>             הַיּוֹצר יַחַד לִבָּם.</p>

<p>      אֱלֹהַי   לָשֵׂאת כֹּבֶד גֵּיוֹ תִּכַּנְתָּ רוּחַ</p>

<p>35         לִישָּׂא רוּחַ הַרְרֵי עָוֹן סָרוּחַ</p>

<p>           יוֹצֵר הָרִים וּבוֹרֵא רוּחַ.</p>

<p>      אֱלֹהַי   מוֹצֵא טַעַם לָרוּחַ מִקֹּצֶר</p>

<p>             מַעֲשָׂיו בְּיָדָיו כְּקָצִיר לְקוֹצֵר</p>

<p>             וְכַחֹמֶר בְּיַד הַיּוֹצֵר.</p>

<p>40    אֱלֹהַי   נִגַּשׂ אֵיךְ מְרוּם בְּאַף יַבִּיט</p>

<p>             נוֹשֶׁה בּוֹ אֵיךְ נוֹשֶׁה יַכְבִּיד עַבְטִיט</p>

<p>             וּכְמוֹ יוֹצֵר ירְמָס־טִיט.</p>

<p>      אֱלֹהַי   שׁוֹטֶה הֱסִיתָהוּ לִבּוֹ</p>

<p>             סָר וְחָרֵד לְעֵד מֵעִיד בּוֹ</p>

<p>45           יוֹצֵר רוּחַ אָדָם בְּקִרְבּוֹ.</p>

<p>      אֱלֹהַי   עֹנֶשׁ מֵקֵל וְרוּחַ אַף בּוֹצֵר</p>

<p>             עֲלֵי עֲוֹנִי שֶׁבֶר יְקַצֵּר</p>

<p>             כַּאֲשֶׁר יִשְׁבֹּר אֶת כְּלִי הַיּוֹצֵר.</p>

<p>      אֱלֹהַי   פּוֹחֲדִים מִדִּין בַּשֵּׂר אֶתְכֶם</p>

<p>50           פָצֹה אֶפְצֶה וּבְטוֹב לָכֶם</p>

<p>             הִנֵּה אָנֹכִי יוֹצֵר עֲלֵיכֶם.</p>

<p>      אֱלֹהַי   צִדְקוֹת הוֹרָם בְּהִתְפַּזְרָם קַבְּצֵם</p>

<p>             צִבְאוֹת חוֹבָם בְּהִתְקַבְּצָם תְּנַאֲצֵם</p>

<p>             וְכִכְלִי יוֹצֵר תְּנַפְּצֵם.</p>

<p>55    אֱלֹהַי   קַשׁ נִדָּף רוּחַ יִרְדֹּף אֵיךְ נוֹשֵׁב</p>

<p>             קַל מְהֵרָה הֲפָכוֹ מִמְָקוֹם יֵשֵׁב</p>

<p>             כְּחֹמֶר הַיּוֹצֵר יֵחָשֵׁב.</p>

<p>      אֱלֹהַי   שָׁבֶיךָ תְּקַבֵּל בְּיוֹם צוֹם יֶרֶץ</p>

<p>             וְכָתְבֵהוּ לְחַיִּים וְלֹא לְחֶרֶץ</p>

<p>60           הָאֱלֹהִים יוֹצֵר הָאָרֶץ.</p>

<p>      אֱלֹהַי   תְּבַשֵּׂר חַיָּתְךָ כִּי נִרְצָה עֲוֹנָהּ</p>

<p>             תִּרְאֶה קִרְיַת מֶלֶךְ רַב תִּבָּנֶה עַל מְכוֹנָהּ</p>

<p>             יְיָ יוֹצֵר אוֹתָהּ לְהַכִינָהּ.</p>

<p>      אֱלֹהַי   יָלִיץ צֶדֶק חֹק הוֹרִים לְבָנִים</p>

<p>65           הֱיוֹתָם כַּשֶּׁמֶשׁ מַזְהִירִים</p>

<p>             הַמֵּאִיר לָאָרֶץ וְלַדָּרִים.</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/47023">https://benyehuda.org/read/47023</a></div></body></html>