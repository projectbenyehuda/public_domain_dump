<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>ספר תחכמוני – שַׁעַר תְּשִׁיעִי</title>
	<meta name="author" content="יהודה אלחריזי"/>
</head>
<body>

<p><strong>בִּשְׁלֹשִׁים מְשׁוֹרְרִים מִתְהַלְּלִים, מִי יַעֲשֶׂה שִׁירִים יוֹתֵר מְעֻלִּים</strong></p>

<br>  

<blockquote>
<p>נְאֻם הֵימָן הָאֶזְרָחִי: פָּנִיתִי מִכָּל מַעֲשַׂי לָשֶׁבֶת עִם הַמְּבִינִים בְּבָתֵּי יְשִׁיבָתָם. וְלִשְׁמֹע דִּבְרֵי חֲכָמִים וְחִידוֹתָם. וַיְהִי הַיּוֹם וַאֲנִי עִם חֲבֵרִים . אֲצִילִים וּגְבִירִים. לְמַעֲרֶכֶת הַשִּׁיר נִגָּשִׁים. וְהָיָה מִסְפָּרָם שְׁלֹשִׁים. וַיַּעַן אִישֹ מֵהֶם וַיֹּאמַר: מִי הָעוֹלֶה בְּמַעֲלוֹת הַשִּׁירִים הַגְּבוֹהִים. וּבוֹקֵעַ מִשְּׁחָרָיו נְגוֹהִים. יְגַלֶּה הַיּוֹם לְעֵינֵינוּ מַעֲלָתוֹ. וְיֶחֱשׂף אֶת זְרוֹעַ מְלִיצָתוֹ. וְאֶת יְקָר תִּפְאֶרֶת גְדֻלָּתוֹ. אָמְרוּ לוֹ הָעָם: בַּמֶּה יִבָּחֵן הַמְשׁוֹרֵר וְכֹחוֹ. וְאֵיך נוּכַל לָדַעַת אֶת הָאִישׁ וְאֶת שִׂיחוֹ. אָמַר לָהֶם: דְּעוּ כִּי יֵשׁ לַשִּׁירִים דְּרָכִים. וְלַחֲרוּזִים נְתִיבוֹת וּמַהְלְכִים. וְלָהֶם מְלָאכוֹת נְסוּכוֹת. שְׁמוּרוֹת וַעֲרוּכוֹת. וּמִבְחַר הַמְּלָאכוֹת. לָקַחַת מִסִּפְרֵי הַנְּבִיאִים פָּסוּק . וְלִבְנוֹת עָלָיו עִנְיָן נֶחְמָד וְחָשׁוּק. וְהָיָה בְתֹוךְ הַקְּרוּאִים אִישׁ זָקֵן מַרְאֵהוּ נוֹרָא. וְהוּא יוֹשֵׁב לְבַדּוֹ רָחוֹק מִן הַחֲבוּרָה. אֲבָל הָיָה מְבַקֵּע הַלְּבָבוֹת בְּפַטִּישׁ מִלָּיו . וּמַחְפִּיר הַפְּנִינִים בִּפְנִינֵי מְשָׁלָיו . וְהָיוּ מְכֻסִּים פָּנָיו. וְלֹא יָכֹלְתִּי לִרְאוֹת כִּי אִם עֵינָיו. וַיַּעַן וַיּאמַר: שִׁמְעוּ אֵלַי אַנְשֵׁי לבָב. וְאַל יֵלֵךְ לְבַבְכֶם שׁוֹבָב. כִּי אִם הַדֶּרֶךְ הַזֶּה תְבַקֵּשׁוּ. וְלָבוֹא בַּשַּׁעַר הַזֶּה תִּדְרֹשׁוּ. קְחוּ מאִתְּכֶם מְחַזֵּק הַבֶּדֶק. וּמוֹרֶה הַצֶּדֶק . וְעַתָּה בַּחֲרוּ לָכֶם אִישׁ וְיֵרֵד אֵלַי. עַד תַּכִּירוּ מְשָׁלַי . וְתִבְחֲנוּ מִלָּי. וַיִּגַּשׁ אֵלָיו אִישׁ מִן הַחֲבוּרָה וַיּאמֶר לוֹ: אִם רְצוֹנְךָ אֵשׁ הַשֵּׂכֶל לִקְדֹּחַ. עֲשֵׂה שִׁיר יְהִי סוֹפוֹ: וְקֹוֵי ה' יַחֲלִיפוּ כֹחַ.
<br><br />
וַיִּשָּׂא מְשָׁלוֹ וַיֹּאמַר:</p>

<p>בֶּן אִישׁ בְּטַח עַל צוּרְךָ יוֹם צִירְךָ</p>

<p>כִּי בוֹ יְגֵעִים יִמְצְאוּ מָנוֹחַ</p>

<p>הַבּוטְחִים עַל רִיק לְרִיק יָגְעוּ, אֲבָל</p>

<p>קֹוֵי אֲדנָי יַחֲלִיפוּ כֹחַ.
<br><br />
וַיַּעַן הַשֵּׁנִי מִן הַחֲבוּרָה וַיּאמֶר לוֹ: אִם רְצוֹנְךָ לְהָעִיר יְשֵׁנֵי זְמָמֶיךָ. עֲשֵׂה שִׁיר יְהִי סוֹפוֹ: וּבְרֹב גְּאוֹנְךָ תַהֲרֹס קָמֶיךָ.
<br><br />
וַיִּשָּׂא מְשָׁלוֹ וַיֹּאמַר:</p>

<p>אִם בַּעֲבוֹדַת אֵל תְּכַל יָמֶיךָ</p>

<p>תִּהְיֶה פְאֵר עַל רֹאשׁ בְּנֵי עַמֶּךָ.</p>

<p>כִּי אָז מְשַׂנְאֶיךָ לְךָ יִכָּחְשׁוּ</p>

<p>וּבְרֹב גְּאוֹנְךָ תַּהֲרֹס קָמֶיךָ.
<br><br />
וַיַּעַן הַשְּׁלִישִׁי וַיּאמֶר לוֹ: אִם תַּחְפֹּץ לְנַקּוֹת שִׁירְךָ מִכָּל שֶׁמֶץ וָחֶרֶץ. עֲשֵׂה שִׁיר יְהִי סוֹפוֹ: וְלֹא לָאֱמוּנָה גָבְרוּ בָאָרֶץ.
<br><br />
וַיִּשָּׂא מְשָׁלוֹ וַיֹּאמַר:</p>

<p>אַבִּיט לְצַד יָמִין וְאֶפְנֶה עַל שְׂמֹאל</p>

<p>לֹא אֶחֱזֶה יָשָׁר וְגוֹדֵר פָּרֶץ.</p>

<p>כִּי אִם מְתֵי רֶשַׁע וְאַנְשֵׁי שָׁוְא אֲשֶׁר</p>

<p>לֹא לָאֱמוּנָה גָבְרוּ בָאָרֶץ.
<br><br />
וַיַּעַן הָרְבִיעִי וַיּאמֶר לוֹ: אִם תִּרְצֶה לְבָרֵר שִׁירְךָ מחֵטְא וְאָוֶן. עֲשֵׂה שִׁיר יְהִי סוֹפוֹ: שְׁלַח אֶצְבַּע וְדַבֵּר אָוֶן.
<br><br />
וַיִּשָּׂא מְשָׁלוֹ וַיֹּאמַר:</p>

<p>שׁוּבָה אֱנוֹשׂ אֶל אֵל בְּטֶרֶם מוֹתְךָ</p>

<p>כִּי טָבְעָה רַגְלָךְ בְּטִיט הַיָּוֶן.</p>

<p>תִּצְלַח בְעֵת תָּסִיר לְךָ מִתּוֹכְךָ</p>

<p>מוֹטָה שְׂלַח אֶצְבַּע וְדַבֵּר אָוֶן.
<br><br />
וַיַּעַן הַחֲמִישִׁי וַיּאמֶר לוֹ: אִם תְּאַוֶּה לְהַרְאוֹת לָנוּ חָכְמָתְךָ אֲשֶׁר חָכָמְתָּ . עֲשֵׂה שִׁיר יְהִי סוֹפוֹ: מַה הַחֲלוֹם הַזֶּה אֲשֶׂר חָלָמְתָּ.
<br><br />
וַיִּשָּׂא מְשָׁלוֹ וַיֹּאמַר:</p>

<p>בֶּן אִישׁ לְמָתַי עֵינְךָ עָצַמְתָּ</p>

<p>אוֹי כִּי בְּחֵק הַתַּאֲוָה נִרְדָּמְתָּ.</p>

<p>הַבְלֵי חֲלוֹמֶיךָ לְבָבָךְ לִבְּבוּ</p>

<p>מַה הַחֲלוֹם הַזֶּה אֲשֶׁר חָלָמְתָּ.
<br><br />
וַיַּעַן הַשִּׁשִׁי וַיּאמַר: אִם תִּרְצֶה אַדְנֵי שִׂכְלְךָ לְיַסֵּד. עֲשֵׂה שִׁיר יְהִי סוֹפוֹ: כִּי אִם עֲשׂוֹת מִשְׁפָּט וְאַהֲבַת חֶסֶד.
<br><br />
וַיִּשָּׂא מְשָׁלוֹ וַיֹּאמַר:</p>

<p>הִכּוֹן אֱנוֹשׁ לִקְרַאת אֱלֹהֶיךָ אֲשֶׁר</p>

<p>נָטָה כְדֹק שַׁחַק וְאֶרֶץ יִסֵּד.</p>

<p>כִּי מָה אֱלֹהֶיךָ מְבַקֵּשׁ מִמְּךָ</p>

<p>כִּי אִם עֲשׂוֹת מִשְׁפָּט וְאַהְבַת חֶסֶד.
<br><br />
וַיַּעַן הַשְּׁבִיעִי וַיּאמֶר לוֹ: אִם חָכְמָתְךָ כְּכַלָּה יְפַת לֶחִי. עֲשֵׂה שִׁיר יְהִי סוֹפוֹ: וַיִּמְרְחוּ עַל הַשְּׁחִין וַיֶּחִי.
<br><br />
וַיִּשָּׂא מְשָׁלוֹ וַיֹּאמַר:</p>

<p>שַׁדַּי, שְׁחִין חֶטְאִי לְבָבִי הֶחֱלָה</p>

<p>וּשְׁמָךְ רְפוּאָתִי וְחַיֵּי רוּחִי</p>

<p>לָקְחוּ סְעִפַּי מֶרְקְחוֹת טוּב זִכְרְךָ</p>

<p>וַיִּמְרְחוּ עַל הַשְּׁחִין וַיֶּחִי.
<br><br />
וַיַּעַן הָשְּׁמִינִי וַיּאמֶר לוֹ: אִם לְגַלּוֹת שִׂכְלְךָ אַתָּה בוֹחֵר. עֲשֵׂה שִׁיר יְהִי סוֹפוֹ: מְלֵאָתְךָ וְדִמְעֲךָ לֹא תְאַחֵר.
<br><br />
וַיִּשָּׂא מְשָׁלוֹ וַיֹּאמַר:</p>

<p>אֱנוֹשׁ חָלְפוּ יְמוֹתֶיךָ בְּהֶבֶל</p>

<p>וְעַד מָתַי פְּנֵי אֵל לֹא תְשַׁחֵר.</p>

<p>וְעֵינָךְ מָלְאָה דֶמַע וְעַל כֵּן</p>

<p>מְלֵאָתָךְ וְדִמְעָךְ לֹא תְאַחֵר.
<br><br />
וַיַּעַן הַתְּשִׁיעִי וַיּאמֶר לוֹ: אִם תַּשְׂכִּיל הַסּוֹד אֲשֶׁר בְּלִבִּי עָרַכְתִּי. עֲשֵׂה שִׁיר יְהִי סוֹפוֹ: אִם תֵּלְכִי עִמִּי וְהָלַכְתִּי.
<br><br />
וַיִּשָּׂא מְשָׁלוֹ וַיֹּאמַר:</p>

<p>עוּרִי יְמִין הָאֵל הֲכִי לִבִּי</p>

<p>נָמֵס כְּמַיִם בִּי וְנִשְׁפַּכְתִּי.</p>

<p>אִם תַּעְזְרִי אוֹתִי אֱהִי נֶעְזָר</p>

<p>אוֹ תִּסְמְכִי יָדִי וְנִסְמָכְתִּי.</p>

<p>וּבְעֵת בְּדֶרֶךְ אֶפְחֲדָה מִצָּר</p>

<p>אִם תֵּלְכִי עִמִּי וְהָלָכְתִּי.
<br><br />
וַיַּעַן הָעֲשִׂירִי וַיּאמֶר לוֹ: אִם תִּרְצֶה לְהָעִיר שִׂכְלְךָ עַד יֵצֵא כַנֹּגַהּ צִדְקוֹ . עֲשֵׂה שִׁיר יְהִי סוֹפוֹ: וְנָחַל ה' אֶת יְהוּדָה חֶלְקוֹ.
<br><br />
וַיִּשָּׂא מְשָׁלוֹ וַיֹּאמַר:</p>

<p>עֵת כָּל אֱנוֹשׁ יָשִׂים בְּתֵבֵל סִפְקוֹ</p>

<p>אָשִׂים בְּאֵל חִשְׁקִי וְאֶשְׁמֹר חֻקּוֹ.</p>

<p>וּבְעֵת בְּנֵי אִישׁ יִנְחֲלוּ נַחְלַת יְקָר</p>

<p>נָחַל אֲדֹנָי אֶת יְהוּדָה חֶלְקוֹ.
<br><br />
וַיַּעַן הָאַחַד עָשָׂר וַיּאמֶר לוֹ: אִם תִּכְסֹף לְהָפִיץ מִשִּׂכְלְךָ טוּב רִקְחוֹ. עֲשֵׂה שִׁיר יְהִי סוֹפוֹ: לֹא כָהֲתָה עֵינוֹ וְלֹא נָס לֵחֹה.
<br><br />
וַיִּשָּׂא מְשָׁלוֹ וַיֹּאמַר:</p>

<p>בֶּן-אִישׁ עֲצֵי יֹשֶׁר נְטַע בִּלְבָבְךָ</p>

<p>יִצְמַח פְּרִי צִדְקָךְ וְיִתֵּן רֵיחוֹ.</p>

<p>וּבְמוֹתְךָ צוּר יַחֲלִיץ אֶת גּוּפְךָ</p>

<p>לֹא כָהֲתָה עֵינוֹ וְלֹא נָס לֵחֹה.
<br><br />
וַיַּעַן הַשְּׁנֵים עָשָׂר וַיֹּאמֶר לוֹ: אִם תִּכְסֹף לְהַלְבִּישׁ שִׁירְךָ סוּת נֹעַם כְּמַדּוֹ . עֲשֵׂה שִׁיר יְהִי סוֹפוֹ: לֹא טוֹב הֱיוֹת הָאָדָם לְבַדּוֹ.
<br><br />
וַיִּשָּׂא מְשָׁלוֹ וַיֹּאמַר:</p>

<p>חָכְמָה לְרֹאשׂ אַנְשֵׂי יְקָר הִיא נֵזֶר</p>

<p>הַרְחֵק יְקַר תֵּבֵל וּבָה תֵּעָזֵר.</p>

<p>בָּחַר אֱלֹהִים בָּה וְשָׂח: לֹא טוֹב הֱיוֹת</p>

<p>אָדָם לְבַדּוֹ אֶעֱשֶׂה לוֹ עֵזֶר.
<br><br />
וַיַּעַן הַשְּׂלֹשָׂה עָשָׂר וַיּאמֶר לוֹ: אִם תִּרְצֶה לְהַעֲצִיב כָּל מְקַנְאֶיךָ וּלְהַחֲלִי. עֲשֵׂה שִׁיר יְהִי סוֹפוֹ: וְהֵסִיר ה' מִמְּךָ כָּל חֹלִי.
<br><br />
וַיִּשָּׂא מְשָׁלוֹ וַיֹּאמַר:</p>

<p>לִבִּי לְאֵל שׁוּבָה בְּעֵת יֵצַר לְךָ</p>

<p>כִּי בוֹ צֳרִי צִירִי וּמַרְפֵּא חִילִי.</p>

<p>אִלּוּ בְעֵת צִירָךְ בְּצוּרָּךְ תִּבְטְחָה</p>

<p>הֵסִיר ייָ מִמִּךָ כָּל חֹלִי.
<br><br />
וַיַּעַן הָאַרְבָּעָה עָשָׂר וַיּאמֶר לוֹ: אִם מַעֲלַת שִׁירְךָ נִשְׂגָּבָה. עֲשֵׂה שִׁיר יְהִי סוֹפוֹ: קָמָה אֲלֻמָּתִי וְגַם נִצָּבָה.
<br><br />
וַיִּשָּׂא מְשָׁלוֹ וַיֹּאמַר:</p>

<p>אָמְנָם לְשׂוֹנִי יוֹם קְרָבוֹת נֶחְשְׁבָה</p>

<p>חֶרֶב וְאָחוֹר לֹא לְעוֹלָם שָׁבָה.</p>

<p>וּבְעֵת אֲלֻמּוֹת בַּעֲלֵי שִׁיר אִלְּמוּ</p>

<p>קָמָה אֲלֻמָּתִי וְגַם נִצָּבָה.
<br><br />
וַיַּעַן הַחֲמִשָּׁה עָשָׂר וַיּאמֶר לוֹ: אִם תִּרְצֶה לְהַכְנִיעַ כָּל עוֹזְרֵי רַהַב. עֲשֵׂה שִׁיר יְהִי סוֹפוֹ: וַיַּעֲשׂוּ לָהֶם אֱלֹהֵי זָהָב.
<br><br />
וַיִּשָּׂא מְשָׁלוֹ וַיֹּאמַר:</p>

<p>הַקֹּפְצִים יָדָם וְהוֹנָם יִמְנְעוּ</p>

<p>יוֹם דִּין הֲלֹא יִשָּׂרְפוּ בַלַּהַב.</p>

<p>עָזְבוּ אֱלֹהֵיהֶם וְכַסְפָּם עָבְדוּ</p>

<p>וַיַּעֲשׂוּ לָהֶם אֱלֹהֵי זָהָב.
<br><br />
וַיַּעַן הַשִּׁשָׁה עָשָׂר וַיּאמֶר לוֹ: אם תִּרְצֶה לִהְיוֹת רֵיחַ שִׁירְךָ כְּרָאשֵׁי בְשָׂמִים . עֲשֵׂה שִׁיר יְהִי סוֹפוֹ: חֲבָלִים נָפְלוּ לִי בַנְּעִימִים.
<br><br />
וַיִּשָּׂא מְשָׁלוֹ וַיֹּאמַר:</p>

<p>בּעֵת כָל אִישׁ יְהִי חוֹשֵׁק בְּתֵבֵל</p>

<p>אֲנִי אֶחְשֹׁק בְּצוּר שׁוֹכֵן מְרוֹמִים.</p>

<p>וְאֹמַר עֵת יְהִי חֶלְקִי בְדָתוֹ</p>

<p>חֲבָלִים נָפְלוּ לִי בַנְּעִימִים.
<br><br />
וַיַּעַן הַשִּׁבְעָה עָשָׂר וַיּאמֶר לוֹ: אִם תְּבַקֵשׁ לְחַבֵּר נִיב כְּנַפְשִׂי וּלְבָבִי. עֲשֵׂה שִׁיר יְהִי סוֹפוֹ: וְאֶקְרַא סְגוֹר לִבָּם וְאֹכְלֵם שָׁם כְּלָבִיא.
<br><br />
וַיִּשָּׂא מְשָׁלוֹ וַיֹּאמַר:</p>

<p>לְשִׁירִי נוֹזְלֵי שִׁיר נִצְּבוּ נֵד</p>

<p>בְּעֵת אֹמַר לְצוּלָתָם חֳרָבִי.</p>

<p>וְאִם אֶקְדַּח יְקֹד הַשִּׁיר בְּמִזְרָח</p>

<p>יְלַהֵט שׁוֹכְנֵי מַעְרָב לְהָבִי</p>

<p>וְאַכְנִיעַ מְתֵי שֵׂכֶל וְאֶקְרַע</p>

<p>סְגוֹר לִבָּם וְאֹכְלֵם שָׁם כְּלָבִיא.
<br><br />
וַיַּעַן הַשְּׁמֹנָה עָשָׂר וַיּאמֶר לוֹ: אִם תִּרְצֶה לְנַקּוֹת שִׁירְךָ מִכָּל מוּם וְכַחַשׁ. עֲשֵׂה שִׁיר יְהִי סוֹפוֹ: וְהַמַּטֶּה אֲשֶׁר נֶהְפַּךְ לְנָחָשׁ.
<br><br />
וַיִּשָּׂא מְשָׁלוֹ וַיֹּאמַר:</p>

<p>נְעִים שִׁירִי בְלִי רֶגֶל יְשוֹטֵט</p>

<p>וְיַבִּיעַ בְּלִי לָשׁוֹן וְרַחַשׁ</p>

<p>וְלִי הָעֵט אֲשֶׁר יִטְרֹף כְּאַרְיֵה</p>

<p>וְהַמַּטֶּה אֲשֶׁר נֶהְפַּךְ לְנָחָשׁ.
<br><br />
וַיַּעַן הַתִּשְׁעָה עָשָׂר וַיּאמֶר לוֹ: אִם תָּבִין סוֹד הַשִּׁיר וְרָזָיו. עֲשֵׂה שִׁיר יְהִי סוֹפוֹ: נָקַבְתָּ בְּמַטָּיו רֹאשׂ פּרָזָיו.
<br><br />
וַיִּשָּׂא מְשָׁלוֹ וַיֹּאמַר:</p>

<p>נְטֵה הָעֵט כְּמוֹ מַטֶּה עֲלֵי יַם</p>

<p>תְּעוּדָה, עַד תְּגַל סוֹדוֹ וְרָזָיו.</p>

<p>וְהַךְ בּוֹ רֹאשׂ מְקַנֵּא עַד כְּלוֹתוֹ</p>

<p>וְנָקַבְתָּ בְמַטָּיו רֹאשׁ פְּרָזָיו.
<br><br />
וַיַּעַן הָעֶשְׂרִים וַיּאמֶר לוֹ: אִם תִּרְצֶה לְהַרְאוֹת בּשִׁירֶיךָ יְפִי מִלֵּיהֶם. עֲשֵׂה שִׁיר יְהִי סוֹפוֹ: כִּי בַדָּבָר אֲשֶׁר זָדוּ עלֵיהֶם.
<br><br />
וַיִּשָּׂא מְשָׁלוֹ וַיֹּאמַר:</p>

<p>לְבָבִי פָצְעוּ עֵינֵי צְבִי חֵן</p>

<p>בְּקַשְׁתָּם כִּי כְלֵי חָמָס כְּלֵיהֶם.</p>

<p>וְעַל כֵּן פָּצְעוּ עֵינֵי לְחָיָיו</p>

<p>וּבַדָּבָר אֲשֶׁר זָדוּ עֲלֵיהֶם.
<br><br />
וַיַּעַן הָאֶחָד וְעֶשְׂרִים וַיּאמֶר לוֹ: תִּרְצֶה לְהָפִיץ מֵי שִׂכְלְךָ כַּנָּהָר. עֲשֵׂה שִׁיר יְהִי סוֹפוֹ: הִשָּׂמְרוּ לָכֶם עֲלוֹת בָּהָר.
<br><br />
וַיִּשָּׂא מְשָׁלוֹ וַיֹּאמַר:</p>

<p>הַגַּאֲוָה כָּהָר וְעוֹלֶה בָּהּ</p>

<p>יִפֹּל וּפִתְאֹם אַרְצָה יִגְהָר.</p>

<p>לָכֵן מְתֵי שֵׂכֶל וְאַנְשֵׁי לֵב</p>

<p>הִשָּׁמְרוּ לָכֶם עֲלֹות בָּהָר.
<br><br />
וַיַּעַן הַשְּׁנַיִם וְעֶשְׂרִים וַיּאמֶר לוֹ: אִם תִּרְצֶה לִהְיוֹת שִׁירְךָ עָרֵב לְכָל אָזְנַיִם . עֲשֵׂה שִׁיר יְהִי סוֹפוֹ: עֵינָיו כְּיוֹנִים עַל אֲפִיקֵי מָיִם.
<br><br />
וַיִּשָּׂא מְשָׁלוֹ וַיֹּאמַר:</p>

<p>עֹפֶר יְפֵה מַרְאֶה יְפֵה עֵינַיִם</p>

<p>יִקְרַע לְבַב הַחֹשְׁקִים לִשְׁנַיִם.</p>

<p>לֶחְיוֹ אֲפִיקֵי נַחֲלֵי עֵדֶן, אֲבָל</p>

<p>עֵינָיו כְּיוֹנִים עַל אֲפִיקֵי מָיִם.
<br><br />
וַיַּעַן הַשְּׁלשָׁה וְעֶשְׂרִים וַיּאמֶר לוֹ: אִם עַל מְלֶאכֶת הַשִּׁיר יָכוֹל תּוּכַל. עֲשֵׂה שִׁיר יְהִי סוֹפוֹ: וְהֵבֵאתָ לְאָבִיךָ וְאָכָל.
<br><br />
וַיִּשָּׂא מְשָׁלוֹ וַיֹּאמַר:</p>

<p>בְּכָל-לִבְּךָ יְרָא הוֹרָךְ וּמוֹרָךְ</p>

<p>וְאָז תֶּחְכַּם בְּמַעְשֶׂיךָ וְתִשְׂכָּל.</p>

<p>וְלַקֶּט-נָא בְּגַן שִׂכְלָךְ פְּרִי בִין</p>

<p>וְהֵבֵאתָ לְאָבִיךָ וְאָכָל.
<br><br />
וַיַּעַן הָאַרְבָּעָה וְעֶשְׂרִים וַיּאמֶר לוֹ: אִם תֶּאֱהַב לְהַחֲרִיד בְּשִׂירֶיךָ לֵב שׂוֹמְעֵיהֶן. עֲשֵׂה שִׁיר יְהִי סוֹפוֹ: וּבָאֵשׁ יִשְׂרְפוּ אוֹתוֹ וְאֶתְהֶן.
<br><br />
וַיִּשָּׂא מְשָׁלוֹ וַיֹּאמַר:</p>

<p>אֱנוֹשׁ נִלְכַּד בְּרֶשֶׁת תַּאֲוֹתָיו</p>

<p>לְמַעַן כִּי כְלֵי חָמָס כְּלֵיהֶן</p>

<p>וּבַסוֹף תֶּאֱבַל נַפְשׁוֹ וְרוּחוֹ</p>

<p>וּבָאֵשׁ יִשְׂרְפוּ אֹתוֹ וְאֶתְהֶן.
<br><br />
וַיַּעַן הַחֲמִשָּׁה וְעֶשְׂרִים וַיּאמֶר לוֹ: אִם תְּסַקֵּל לִמְלֶאכֶת הַשִּׁיר נְתִיבָה. עֲשֵׂה שִׁיר יְהִי סוֹפוֹ: מִכָּל אֲשֶׁר יַעֲשֶׂה לְאַשְׁמָה בָהּ.
<br><br />
וַיִּשָּׂא מְשָׁלוֹ וַיֹּאמַר:</p>

<p>כָּל-אִישׁ אֲשֶׁר יַעְזֹב רְצוֹן צוּרוֹ</p>

<p>נַפְשׁוֹ תְּהִי דָוָה עֲלֵי חוֹבָה.</p>

<p>וּגְמוּל יְהִי מוֹצֵא עֲלֵי אַחַת</p>

<p>מִכֹּל אֲשֶׁר יַעֲשֶׂה לְאַשְׁמָה בָהּ.
<br><br />
וַיַּעַן הַשִּׁשָׁה וְעֶשְׂרִים וַיּאמֶר לוֹ: אִם תִּתְאַו לְהָעִיר לְשִׁירֶיךָ זְמָמָי. עֲשֵׂה שִׁיר יְהִי סוֹפוֹ: אַל תַּעֲלֵנִי בַחֲצִי יָמָי.
<br><br />
וַיִּשָּׂא מְשָׁלוֹ וַיֹּאמַר:</p>

<p>רוּחַ אֲנָחוֹת נָשְׁבָה בִי עַד</p>

<p>הִתְקַדְּרוּ בַעְנַן בְּכִי שָׁמָי.</p>

<p>צוּרִי רְפָא צִירִי וְעַל חֶטְאִי</p>

<p>אַל תַּעֲלֵנִי בַחֲצִי יָמָי.
<br><br />
וַיַּעַן הַשִּׁבְעָה וְעֶשְׂרִים וַיּאמֶר לוֹ: אִם תַּחְפֹּץ לְהַלְאוֹת בְּשִׁירֶיךָ כָל מִי יְנַסֵּם. עֲשֵׂה שִׁיר יְהִי סוֹפוֹ: יִשְׁלַח דְּבָרוֹ וְיַמְסֵם.
<br><br />
וַיִּשָּׂא מְשָׁלוֹ וַיֹּאמַר:</p>

<p>עַל רֹב פְּשָׂעַי דְּמָעַי</p>

<p>גָּבְרוּ וְאֵידִי יְכַסֵּם</p>

<p>קָפְאוּ אֲבָל אֵשׁ לְבָבִי</p>

<p>יִשְׁלַח דְּבָרוֹ וְיַמְסֵם
<br><br />
וַיַּעַן הַשְּׁמוֹנָה וְעֶשְׂרִים וַיֹּאמֶר לוֹ: אִם תִּרְצֶה לִהְיוֹת סוֹד שִׂכְלְךָ מְפֹרָשׁ. עֲשֵׂה שִׁיר יְהִי סוֹפוֹ: יָבוֹא אֱלֹהֵינוּ וְאַל יֶחֱרַשׁ.
<br><br />
וַיִּשָּׂא מְשָׁלוֹ וַיֹּאמַר:</p>

<p>הָאֵל אֲשֶׁר אֶל שׁוֹאֲלוֹ נִדְרָשׁ</p>

<p>עַמָּךְ דְּלֵה מִיָּם עֳנִי נִגְרָשׁ.</p>

<p>לַעְשׂוֹת בְּאוֹיְבִים מִשְׁפְּטֵי נָקָם</p>

<p>יָבוֹא אֱלֹהֵינוּ וְעַל יֶחְרָשׁ.
<br><br />
וַיַּעַן הַתִּשְׁעָה וְעֶשְׂרִים וַיּאמֶר לוֹ: אִם תִּתְאַו לִהְיוֹת מַעֲלָתְךָ נְסוּכָה. עֲשֵׂה שִׁיר יְהִי בְּסוֹפוֹ: וְהָיְתָה לַה' הַמְּלוּכָה.
<br><br />
וַיִּשָּׂא מְשָׁלוֹ וַיֹּאמַר:</p>

<p>חֲמֹל שַׁדַּי עֲלֵי עֵדָה נְבוּכָה</p>

<p>גְּבֶרֶת אַךְ לְכָל-רֶגֶל דְרוּכָה.</p>

<p>גְּאַל מַלְכוּתְךָ מִיַּד עֲבָדִים</p>

<p>וְהָיְתָה לַאדנָי הַמְּלוּכָה.
<br><br />
וַיַּעַן הַשְּׁלוֹשִׁים וַיֹּאמֶר לוֹ: אִם תִּרְצֶה לִהְיוֹת שִׁירְךָ נֶחְמָד לְכָל לֵב. עֲשֵׂה שִׁיר וּבְסוֹפוֹ: מְשׁוֹךְ חַסְדְּךָ לְיוֹדְעֶיךָ וְצִדְקָתְךָ לְיִשְׁרֵי לֵב.
<br><br />
וַיִּשָּׂא מְשָׁלוֹ וַיֹּאמַר:</p>

<p>רְאֵה שַׁדַּי הֲכִי שַׁחְתִּי</p>

<p>וְנִשְׁכַּחְתִּי כְּמֵת מִלֵּב.</p>

<p>מְשֹׁךְ חַסְדָּךְ לְיוֹדְעֶיךָ</p>

<p>וְצִדְקָתָךְ לְיִשְרֵי לֵב.
<br><br />
אָמַר הַמַּגִּיד: וְכַאֲשֶׁר שָׁמְעָה מְלִיצָתוֹ אָזְנִי. נִבְהַל לְבָבִי וְרַעְיוֹנִי. וְשַׂמְתִּי עָלָיו עֵינִי. וְהִנֵה הוּא חֶבֶר הַקֵּינִי. אֲבִי כָּל יוֹשֵׁב אָהֳלֵי תוּשִׁיּוֹת. וּמַפְלִיא פְלִילִיּוֹת. וּבִרְאוֹתִי זִיו פָּנָיו נִגְלוּ פָּנָי . וְנָגֹלּוּ שְׁמֵי יְגוֹנָי . וְשָׂמַח לְבָבִי עִמּוֹ. וְסָר יְגוֹנוֹ וְזַעְמוֹ. עֵקֶב הָיְתָה רוּחַ אַחֶרֶת עִמּוֹ . וְעָמַדְנוּ בְחֶבְרָה נְעִימָה שְׁנֵינוּ. עַד עָבְרָה רוּחַ קִנְאָה עַל זְמַנֵּנוּ. וְהִפְרִיד בֵּינֵינוּ.
<br> </p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/126">https://benyehuda.org/read/126</a></div></body></html>