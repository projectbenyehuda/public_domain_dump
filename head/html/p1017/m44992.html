<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אסיר כלא!</title>
	<meta name="author" content="עזרא גולדין"/>
</head>
<body>

<h2 id="1.">1.</h2>

<blockquote>
<p>הוֹי פַּחַד הַמָּוֶת וַחֲשֵׁכָה נוֹרָאָה!</p>

<p>מַה־זּוֹ בָּאַתְנִי הָהּ אַחַי וְרֵעַי?</p>

<p>גַּם כִּי אֶזְעַק וַאֲשַׁוֵּעַ אַנְחָתִי לֹא בָאָה,</p>

<p>כֹּחִי פֹּה יִכְלֶה יָחֳמַרְמְרוּ מֵעַי;</p>

<p>אֵיפֹה אָנֹכִי? הַבְּבֶטֶן אֲדָמָה?</p>

<p>וְאָנֹכִי כְּבָר מַתִּי וְהוּבַלְתִּי לַקָּבֶר?</p>

<p>הֵן אָחוּשׁ כִּי לְשׁוֹנִי נָשָׁתָה בַצָּמָא,</p>

<p>אֵדַע אֶת רַעֲבוֹנִי וּמַרְגִּישׁ הַשָּׁבֶר!</p>

<p>הֵן אֵגַּע בִּימִינִי רֹאשִׁי הַפָּצוּעַ,</p>

<p>וְאֶטְבּוֹל אֶצְבָּעִי בְּדַם לְבָבִי הַקָּרוּעַ,</p>

<p>וְאַיֵּה אֵיפֹה אָנֹכִי? מַה־זֶה הַכֶּלֶא?</p>

<p>מִי יַפְלִיא מַכּוֹת לִבִּי הַפְלֵא וָפֶלֶא?&#8230;</p>

<br />
</blockquote>

<h2 id="2.">2.</h2>

<blockquote>
<p>אוֹ אוּלַי חֲלוֹם מַר הוּא כָּל הַחִזָּיוֹן,</p>

<p>עַד אַרְגִּיעָה אָקִיץ וְאֶרְאֶה אוֹר&#8230;?</p>

<p>אַךְ אֶת רֹאשִׁי בַּקִּיר הֵן נִפַּצְתִּי בַּתִּמָּהוֹן,</p>

<p>וּבְהָקִיץ אֶשְׂבְּעָה תְּמוּנַת הַבּוֹר..</p>

<p>וְאַיֵּה אֵיפוֹ אָנֹכִי? הֲזֶה הוּא הַשַּׁחַת,</p>

<p>אֲשֶׁר דָּרֵי מַעֲלָה יֹאמֵרוּ שֶׁנִּמְצָא מִתַּחַת?</p>

<p>וְאָנֹכִי חַי־קָבוּר, קָבוּר־חַי אָנֹכִי,</p>

<p>עוֹד מְעַט אֶחָנֵק עוֹד מְעַט יִתֹּם כֹּחִי,</p>

<p>וּכְשֵׁדִים כִּי בָאוּ לִי שְׁנֵי שׁוֹטְרֵי הַפָּלִיצֵי,</p>

<p>לֹא שָׁמַעְתִּי קוֹל רַעְיָתִי קוֹרְאָה: אוֹי וַאֲבוֹי,</p>

<p>הַתְּמִימָה לֹא יוֹדַעַת מְקוֹם שָׁם הוֹבִלוּנִי,</p>

<p>כִּי חַי בָּרִיא אוּלָם בַּקֶּבֶר קְבָרוּנִי!..</p>

<br />
</blockquote>

<h2 id="3.">3.</h2>

<blockquote>
<p>אוֹיָה אֵיפֹה אָנֹכִי? הָהּ נַפְשִׁי מְבֻלְבָּלָה!</p>

<p>בְּלִבִּי הַתֹּפֶת וּבְמָתְנַי חַלְחָלָה&#8230;</p>

<p>כְּבָר אָבַד הָרַעְיוֹן אָבְדָה הַמַּחֲשָׁבָה,</p>

<p>אֶת דָּמִי יְלַקְּקוּ נְחָשִׁים לִרְבָבָה&#8230;</p>

<p>הֲבֵית רֶצַח הִיא הַתֵּבֵל וַאֲנָשֶׁיהָ טַבָּחִים?</p>

<p>הַפִּיּוֹת אַךְ קְבָרִים וְהַיָּדַיִם רְמָחִים,</p>

<p>הַמִּלִּים רְעָמִים הַמַּבָּטִים כַּדּוּרִים,</p>

<p>וְהַנְּפָשׁוֹת וּלְבָבוֹת מְלֵאֵי שְׁבָרִים וְיִסּוּרִים,</p>

<p>הַשֶּׁמֶשׁ בַּשָּׁמַיִם אַךְ לַהַב אֲבַק שְׂרֵפָה,</p>

<p>הֶאָבִיב בָּאָרֶץ קִלְלַת אֵל וּמַגֵּפָה&#8230;</p>

<p>וְכָל הַיִלּוֹדִים הֵם קָרְבָּנוֹת וּמַקְרִיבִים,</p>

<p>דְּמֵיהֶם מֻגָּרִים וּבְדַם אֱנוֹשׁ מַלְעִיבִים?!</p>

<br />
</blockquote>

<h2 id="4.">4.</h2>

<blockquote>
<p>אַיֵּה אֵיפוֹ אָנֹכִי הָהּ רַעְיָתִי הָעֲדִינָה?..</p>

<p>רְאִי לַחֲצִי וּמַחֲצִי עֱנוּת תָּפְתָּה חֲזִי־נָא!</p>

<p>אַךְ אַתְּ הָהּ לֹא תֵדְעִי מָה וּמִי זֶה אִבְּדַנִי,</p>

<p>מִי צִוָּה וַיָּעַשׂ וּבַקֶּבֶר מִי שָׂמַנִי,</p>

<p>תִּבְכִּי בְּדִמְעוֹת דַּם רַעְיָתִי הַיְקָרָה,</p>

<p>כִּי בִּשְׁבוֹר חַיַּי אָנִי גַּם נַפְשֵׁךְ נִשְׁבָּרָה..</p>

<p>תִּדְרשִׁי בָּרְחוֹבוֹת בַּחוּצוֹת תֵּהֹמִּי,</p>

<p>אֶל אִישֵׁךְ כִּי אָבַד אַתְּ לֹא תִנָּחֵמִי,</p>

<p>וְאָנֹכִי פֹה קָבוּר מִי זֹאת לָךְ יוֹדִיעַ,</p>

<p>מִי כְמַלְאָךְ מַצִּיל בְּבוֹר שָׁאוֹן לִי יוֹפִיעַ?</p>

<p>אַךְ הִנֵּה קוֹל צְעָדִים.. הָהּ מַלְכִּי וּקְדוֹשִׁי!</p>

<p>קוֹל דּוֹפֵק עַל הַמַּנְעוּל.. הָהּ רֹאשִׁי! רֹאשִׁי!</p>

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/44992">https://benyehuda.org/read/44992</a></div></body></html>