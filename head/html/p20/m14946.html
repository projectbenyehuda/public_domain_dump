<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶת חֶפְצִי מַלֵּא</title>
	<meta name="author" content="אברהם אבן עזרא"/>
</head>
<body>

<blockquote>
<p>אֶת חֶפְצִי מַלֵּא / הַצָּפוּן בְּקִרְבִּי,</p>

<p>כִּי לֹא יִפָּלֵא / מִמְּךָ כָּל חֻבִּי,</p>

<p>לְךָ סוֹדִי נִגְלֶה / כָּל שֶׁאֲדַבֶּר בִּי,</p>

<p>אֲנִי טֶרֶם אֲכַלֶּה / לְדַבֵּר אֶל לִבִּי.</p>

<br />

<p>בִּקַּשְׁתִּי יְסוֹדִי / לְדֵעָה מַחֲבוֹאוֹ,</p>

<p>כִּי בְגוּפִי כְּבוֹדִי / כְּמֶלֶךְ עַל כִּסְאוֹ –</p>

<p>וְלֹא אֵדַע סוֹדִי / וְאֵיךְ צוּרִי בְּרָאוֹ</p>

<p>וְאֵיךְ בּוֹ מַעֲמָדִי / וְלָמָּה בִּי כְלָאוֹ?</p>

<p>נְתָנוֹ עִמָּדִי – / וּמָנִּי יוֹצִיאוֹ</p>

<p>וְעַל מַעֲשֵׂה יָדַי / לַמִּשְׁפָּט יְבִיאוֹ.</p>

<p>הָהּ לִי יוֹם אֵידִי / בִּפְקֹד אֵל חֶטְאוֹ!</p>

<p>עַל כֵּן בְּכָל מְאֹדִי / אָשׁוּב לְמִקְרָאוֹ.</p>

<p>הֵא בְדָתוֹ עֵדִי / כִּי בְקִרְבָּה פִּלְאוֹ</p>

<p>וְחָלִילָה בְּעוֹדִי / לְהַמְרוֹת פִּי נְבִיאוֹ,</p>

<p>לַעֲשׂוֹת טוֹבָה אוֹ רָעָה מִלִּבִּי.</p>

<br />

<p>רַבּוּ חֲסָדֶיךָ / בָּהֶם יְצַרְתָּנִי,</p>

<p>אֲנִי אֲנִי מְעִידֶךָ/ כִּי אַתְּ יְלִדְתָּנִי</p>

<p>וּלְבִלְעָדֶיךָ / לֹא הֶעֱבַדְתָּנִי.</p>

<p>עַל כֵּן אוֹדֶךָ / לְטוֹבָה זְבַדְתָּנִי.</p>

<p>מְעַט מִכְּבוֹדֶךָ / אֱמֶת כִּבַּדְתָּנִי –</p>

<p>אָכֵן בְּסוֹדֶךָ / לֹא הֶעֱמַדְתָּנִי.</p>

<p>לִדְבֹּק בְּהוֹדֶךָ / עֲטָרוֹת עֲנַדְתָּנִי</p>

<p>וּבִרְצוֹן עֲבָדֶיךָ / עַד כֹּה פְּקַדְתָּנִי.</p>

<p>בְּמַעֲשֵׂה יָדֶיךָ / מְאֹד הִפְחַדְתָּנִי –</p>

<p>וּבְפִקּוּדֶיךָ / הֲכִי עוֹדַדְתָּנִי,</p>

<p>אֲשֶׁר לִמַּדְתָּנִי: לְךָ אָמַר לִבִּי.</p>

<br />

<p>מֵאִתְּךָ חָכְמָה / לָמְדוּ רַעְיוֹנָי,</p>

<p>כִּי בְדַעַת וְעָרְמָה / תַּעֲנוּג מַעֲדַנָּי</p>

<p>וְלָמָּה עוֹד אָצְמָא / כִּי בָךְ מַעְיָנָי!</p>

<p>בְּךָ יָדִי רָמָה, / בְּךָ אָשָּׂא פָנָי.</p>

<p>אִם הַשָּׁמַיְמָה / נָשָׂאתִי עֵינָי –</p>

<p>שָׂהֲדֶיךָ שָׁמָּה; / גַּם הֵם בַּאֲדָנָי,</p>

<p>כִּי בְכָל הָאֲדָמָה / עֵדַי נֶאֱמָנָי.</p>

<p>אַתָּה אֵל אֱמֶת, וּמָה / אֲנִי אוֹ עִנְיָנָי?</p>

<p>הֵן אֵין לִי עָצְמָה / לָדַעַת צְפוּנָי;</p>

<p>עַל מַה זֶּה וְלָמָּה / וּמֶה הָיָה לְפָנָי –</p>

<p>לְחַפֶּשׂ זֹאת, אֲדֹנָי, לֹא גָבַהּ לִבִּי.</p>
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/14946">https://benyehuda.org/read/14946</a></div></body></html>