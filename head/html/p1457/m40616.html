<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>אֶרֶץ מָטָה וְרָעֲשָׁה</title>
	<meta name="author" content="אלעזר בירבי קליר"/>
</head>
<body>

<blockquote>
<br />
</blockquote>

<blockquote>
<p>אֶרֶץ מָטָה וְרָעֲשָׁה</p>

<p>בְּסַהַר שְׁלִישִׁי הִתְגָּעֲשָׁה</p>

<p>גָּרֶיהָ חַיָּיתָם נִרְעֲשָׁה</p>

<p>דּוֹד בְּשׁוּרָהּ וַתִּתְרָעֲשָׁה.</p>

<br />
</blockquote>

<blockquote>
<p>הוֹד אַפַּדְנוֹ נָטָה</p>

<p>וְעַל גַּבְנוּן אוֹתוֹ הִטָּה</p>

<p>זֶה סִינַי גֵּאוּת עָטָה</p>

<p>חִידָתוֹ כְּעַל אֶבְרָה הָעֲטָה.</p>

<br />
</blockquote>

<blockquote>
<p>טוֹהַר צוּף שְׁלִישִׁי</p>

<p>יְשָׁרִים הִרְגִּיל לְפַלְּשִׁי</p>

<p>כְּתַב שָׁלִישִׁים שִׁלְּשִׁי</p>

<p>לְעֵת גָּאָה בַּחֹדֶשׁ הַשְּׁלִישִׁי.</p>

<br />
</blockquote>

<blockquote>
<p>גּוֹרָלִי / תְמוֹךְ לְגוֹנְנִי</p>

<p>פָּץ בָּאתִי לְגַנִּי</p>

<p>עֶזְרִי וּמָגִנִּי</p>

<p>בְּמָגִינּוֹ לְגוֹנְנִי.</p>

<br />
</blockquote>

<blockquote>
<p>מִן הָהָר לִמְעוֹנָיו</p>

<p>מִהֵר וְקָרָא לֶעָנָו</p>

<p>נִקְדַּשׁ שִׁבְעָה בַּעֲנָנָיו</p>

<p>נִהֲגוֹ לְפַעֲנֵחַ לוֹ עִנְיָנָיו.</p>

<br />
</blockquote>

<blockquote>
<p>שַׂר וְנֶאֱמָן כְּהוּשַׁת לַבַּיִת</p>

<p>שָׂשׂ וְדָץ שְׁלוֹל נְוַת בַּיִת</p>

<p>עוֹדוֹ צָג בִּפְרוֹזְדוֹר הַבַּיִת</p>

<p>עֶלְיוֹנִים נָעֲלוּ בַעֲדוֹ בַּיִת.</p>

<br />
</blockquote>

<blockquote>
<p>פָּצוּ מָה אֱנוֹשׁ לְהִזָּכֵר בְּמַעְלָה</p>

<p>פְּאֵר מִבְטֶחָה לְהוֹרִיד מִמַּעְלָה</p>

<p>צָעַד וְגָבַר עָלָה וְנִתְעַלָּה</p>

<p>צִוָּה אֵלָיו צוּר לְצִיר עֲלֵה וְגָשׁ וְעָלָה.</p>

<br />
</blockquote>

<blockquote>
<p>אֱלֹהִים / הִזִּיל מִשְּׁחָקִים</p>

<p>כַּטַּל אִמְרֵי חֻקִּים</p>

<p>מִמֶּרְחַקִּים</p>

<p>נְקוּקִים יָקִים.</p>

<br />
</blockquote>

<blockquote>
<p>קָדוֹשׁ הוֹפִיעַ מִפָּארָן / בְּאַלְפֵי שִׁנְאָן</p>

<p>סִין הֵשִׁית שַׁאֲנָן / וְדָתוֹ בּוֹ שִׁינַּן.</p>

<br />
</blockquote>

<blockquote>
<p>רָם רַד בְּמֶרְכָּבוֹת בְּעֶשְׂרִים וּשְׁנַיִם אֶלֶף</p>

<p>לְהַכְתִּיר מַטֶּה סָפוּר בְּעֶשְׂרִים וּשְׁנַיִם אֶלֶף.</p>

<br />
</blockquote>

<blockquote>
<p>שִׁנֵּן בְּפָארָן שֵׂעִיר / וְאוֹתָם הִסְעִיר</p>

<p>וְאָתָא מֵרִבְבוֹת קֹדֶשׁ / סִינַי בַקֹּדֶשׁ</p>

<br />
</blockquote>

<blockquote>
<p>תּוֹרָה אִנְכִי / תּוּשִׁיָּה חִנְכִי</p>

<p>תַּכְלִית פָּץ אָנֹכִי / לָכֵן פָּתַח בְּאָנֹכִי.</p>

<br />
</blockquote>

<blockquote>
<p>אָנֹכִי בְּשֵׁם אֵל שַׁדַּי</p>

<p>פַּצְתִּי מֵאָז לְעוֹלָמִי דַּיי</p>

<p>וּבְבָשָׁן בֵּיאַרְתִּיו בְּפֵירוּשׁ לִידִידַיי</p>

<p>וּכְשֶׁקִּבְּלוּ עוֹל מַלְכוּתִי עֲבָדַיי</p>

<p>צִוִּיתִי לֹא יִהְיֶה לְךָ אֵל אַחֵר מִבִּלְעָדַיי</p>

<p>לֹא תִשָּׂא שֵׁם לַשָּׁוְא וְתִנָּקֶה עָדַיי</p>

<p>זָכוֹר וְשָׁמוֹר כִּי הֵם שְׁנֵי עֵדַיי</p>

<p>כַּבֵּד אוֹמְנֶיךָ כִּי כִבּוּדָם כִּבּוּדַיי</p>

<p>לֹא תִרְצַח תּוֹאַר מַעֲשֵׂה יָדַיי</p>

<p>לֹא תִנְאַף אַף בְּסָפֵק פֶּן תֵּעָנֵשׁ בְּוַדַּאי</p>

<p>לֹא תִגְנֹב וְתִתְעַשֵּׁר עַד בְּלִי דַיי</p>

<p>לֹא תַעֲנֶה שֶׁקֶר בְּעֵידַיי</p>

<p>לֹא תַחְמֹד כִּי אִם מַחֲמַדַּיי</p>

<p>אֵלֶּה הֵם סוֹדַיי / עֵידַי מְעִידַיי</p>

<p>מוֹעֲדַי פִּקּוּדַיי / מוֹרַיי שְׂרִידַיי</p>

<p>רְאוּ כִּי אֵין בִּלְעָדַיי / וַאֲנִי אֵל שַׁדַּיי.</p>

<br />
</blockquote>

<blockquote>
<p>אָז בִּכְתָב אַשּׁוּרִית / וּבְלָשׁוֹן עִבְרִית</p>

<p>וּבְדִבּוּר מִצְרִית / הִנְחַלְתָּ לְבַת עִבְרִית.</p>

<br />
</blockquote>

<blockquote>
<p>לְאָלֶף הִקְדַּמְתָּ בֵּית בִּיצִירַת בְּרֵאשִׁית</p>

<p>כִּי הוּכַן מֵאָז מַתַּן קִנְיַן רֵאשִׁית.</p>

<br />
</blockquote>

<blockquote>
<p>עוֹלָם הוּכַן בְּאוֹת שֵׁינִי / כִּי יֵשׁ עוֹלָם שֵׁינִי</p>

<p>וְאָנֹכִי בְּאוֹת רִאשׁוֹן / כִּי הוּא אֶחָד וְאֵין שֵׁינִי.</p>

<br />
</blockquote>

<blockquote>
<p>זָע אֶלֶף וַיֵּדֶא מוּל כִּסֵּא עֶשְׂרִים וְשִׁשָּׁה דוֹרוֹת</p>

<p>עַד שֶׁנִּתַּן תְּחִילָה לַדִּבְּרוֹת.</p>

<br />
</blockquote>

<blockquote>
<p>רוֹן דָּת אָנֹכִי בִּכְתָּב נוֹטְרִיקוֹן נַחְבֵּית</p>

<p>אָנֹכִי אֲנָא נַפְשִׁי כִּתְבֵית יַהֲבֵית.</p>

<br />
</blockquote>

<blockquote>
<p>בֵּיאֲרָה לָמוֹ פָּנִים בְּפָנִים</p>

<p>וְעַל כָּל נְקֻדָּה תִּשְׁעִים וּשְׁמוֹנָה פָנִים.</p>

<br />
</blockquote>

<blockquote>
<p>יָהּ רָאָהּ וַיְסַפְּרָהּ / הֱכִינָהּ וְגַם חֲקָרָהּ</p>

<p>לְאוֹהֲבֶיהָ וּלְשׁוֹמְרֶיהָ / וַיְשַׁנֶּיהָ וַיִּשְׁמְרֶהָ.</p>

<br />
</blockquote>

<blockquote>
<p>רֻשָּׁם לְמַפְרֵעַ אוֹתוֹתָיו מַאֲמָרֶיהָ</p>

<p>יְהִיבָה כְתִיבָה מִפֶּה אֶל פֶּה.</p>

<br />
</blockquote>

<blockquote>
<p>יִשָּׁקֵנִי מִנְּשִׁיקוֹת / וְלֹא כָל נְשִׁיקוֹת</p>

<p>שָׂחוּ אֶל יֶרֶד אוֹתָם מִיַּיִן הָרֶקַח לְהַשְׁקוֹת.</p>

<br />
</blockquote>

<blockquote>
<p>קְצוּבוֹת וּנְעִימוֹת / וּפֶתִי מַחְכִּימוֹת</p>

<p>רְשׁוּמוֹת וַחֲתוּמוֹת / פְּתוּחוֹת וּסְתוּמוֹת.</p>

<br />
</blockquote>

<blockquote>
<p>לָעָם אֲשֶׁר אָהַב / בְּחִבָּה יָהַב</p>

<p>וְהִנְחִיל נֶחֱמָדִים מִזָּהָב / לְעַם לֹא מָואֳהָב.</p>

<br />
</blockquote>

<blockquote>
<p>יָהּ שׁוֹכֵן עֲרָבוֹת / רַד לְהַנְחִיל רְבָבוֹת</p>

<p>בְּעֶשְׂרִים וּשְׁנַיִם אֶלֶף מֶרְכָּבוֹת / אֲשֶׁר מֵאֵשׁ וּמִשֶּׁלֶג חֲצוּבוֹת.</p>

<br />
</blockquote>

<blockquote>
<p>[ קוֹל יָצָא מִתּוֹךְ לַהֲבוֹת אֵשׁ</p>

<p>בְּקוֹלוֹת וְלַפִּידִים וְלַהֲבֵי אֵשׁ.</p>

<br />
</blockquote>

<blockquote>
<p>לְהַשְׁמִיעַ קוֹל שׁוֹפָר הָהָר נִבְקַע</p>

<p>לָתֵת דָּת עֵץ חַיִּים לִבְנֵי עֵצִים בִּקַּע.</p>

<br />
</blockquote>

<blockquote>
<p>יַחַד סִינַי עָשֵׁן וְרָעֲשׁוּ הֶהָרִים</p>

<p>לָתֵת אָמוֹן לְנִינֵי נֶעֱקַד עַל אַחַד הֶהָרִים.</p>

<br />
</blockquote>

<blockquote>
<p>רָם הִשְׁמִיעַ לָמָּה תְרַצְּדוּן הָרִים גַּבְנֻנִּים</p>

<p>לָתֵת אָמוֹן לְנֶכְדֵי יָשַׁן עַל אֲבָנִים. ]</p>

<br />
</blockquote>

<blockquote>
<p>אל נא לעולם תעורץ ולעולם תוקדש
ולעולמי עולמים תמלוך ותתנשא</p>

<p>האל מלך נורא מרום וקדוש כי אתה הוא
מלך מלכי המלכים</p>

<p>מלכותו נצח נוראותיו שיחו ספרו עוזו פארוהו צבאיו קדשוהו רוממוהו</p>
</blockquote>

<blockquote>
<p>רון שיר שבח תוקף תהילת תפארתו.</p>

<br />
</blockquote>

<blockquote>
<p>יְיָ קָנָנִי רֵאשִׁית דַּרְכּוֹ</p>

<p>אַלְפַּיִם שָׁנָה נִמְתַּקְתִּי בְחֵיקוֹ</p>

<p>עַד לֹא מָדַד עוֹלָם רָחְבּוֹ וְאָרְכּוֹ</p>

<p>בְּטֶרֶם מָתַח רוּם עַד כֹּה וְעַד כֹּה</p>

<p>וְקֶדֶם הֵכִין לוֹ רֶכֶב אַרְתַּכּוֹ</p>

<p>הָיִיתִי מִשְׁתַּעֲשַׁעַת עַל בִּרְכּוֹ</p>

<p>מְשַׂחֶקֶת בְּתֵבֵל אֹתִי בְּעָרְכוֹ</p>

<p>מְשַׂחֶקֶת לְפָנָיו לְהַלְלוֹ וּלְבָרְכוֹ</p>

<p>לְהוֹדִיעַ לַכֹּל כִּי אֵין כְּעֶרְכּוֹ.</p>

<br />
</blockquote>

<blockquote>
<p>וְאֶהְיֶה אָמוֹן אֵצֶל אָדוֹן</p>

<p>וְאֶהְיֶה שַׁעֲשׁוּעִים יוֹם יוֹם</p>

<p>מְשַׂחֶקֶת עַד זֶה הַיּוֹם.</p>

<br />
</blockquote>

<blockquote>
<p>קֶדֶם מִפְעָלָיו מֵאָז</p>

<p>בְּטֶרֶם קַדְמוֹנִים קִדַּמְתִּי מֵאָז</p>

<p>קֶדֶם עַמּוּדֵי רוּם הָיִיתִי מֵאָז</p>

<p>קֶדֶם פָּעַל יְסוֹד הָיָה יְסוֹדִי מֵאָז</p>

<p>קֶדֶם אֶבֶן פִּנָּה הָיִיתִי אֶבֶן פִּנָּה מֵאָז</p>

<p>טֶרֶם נְסוּכִים נִסַּכְתִּי נְסִיכָה מֵאָז</p>

<p>בִּהְיוֹת עוֹלָם תּוֹהוּ וָבֹהוּ הָיִיתִי כְנֵר מֵאָז</p>

<p>וּבִהְיוֹת חֹשֶׁךְ פָּרוּשׂ עַל פְּנֵי תְהוֹם הָיִיתִי כִמְנוֹרָה מֵאָז</p>

<p>קֶדֶם כָּל אֵלֶּה הוּא וַאֲנִי הָיִינוּ מֵאָז.</p>

<br />
</blockquote>

<blockquote>
<p>וְהָיָה אֵל אֱמוּנָה / מֵבִין בִּבְחִינָה</p>

<p>וְאָמַר לְמַעֲנָהּ / אֶבְרָא עוֹלָם בְּבִינָה</p>

<p>בַּעֲבוּר אֲמָנָה.</p>

<br />
</blockquote>

<blockquote>
<p>מֵעוֹלָם נִסַּכְתִּי מֵרֹאשׁ</p>

<p>גְזֵירָה שָׁוָה גָּזַר בִּי מֵרֹאשׁ</p>

<p>לַחְקוֹר וְלִדְרוֹשׁ הַכֹּל מֵרֹאשׁ</p>

<p>מִי יַעֲלֶה בָרֹאשׁ</p>

<p>וּמִי יִהְיֶה בָרֹאשׁ</p>

<p>וּמַה יִּהְיֶה לְרֹאשׁ</p>

<p>וּמַה שֶּׁהָיָה מֵרֹאשׁ</p>

<p>הוּא יִהְיֶה בַּסּוֹף לְרֹאשׁ</p>

<p>נְסִיכֵי אָדָם נֻסְּכוּ בִי מֵרֹאשׁ</p>

<p>וְנָסַכְתִּי לְמַלְכִּי הַמִּתְנַשֵּׂא לְכָל רֹאשׁ.</p>

<br />
</blockquote>

<blockquote>
<p>וְהָיָה אֵלָיו מֵאָז בְּדַבְּרָה / וְנִשְׁתַּעֲשַׁע בְּדִבּוּרָהּ</p>

<p>וְאָמַר בַּעֲבוּרָהּ / אֶבְרָא עוֹלָם לְהַגְבִּירָהּ</p>

<p>לַדּוֹרוֹת לְהַסְבִּירָהּ.</p>

<br />
</blockquote>

<blockquote>
<p>מִקַּדְמֵי אָרֶץ / מִקְּדוּמֵי אָרֶץ</p>

<p>דְּבָרִים שִׁבְעָה קָדְמוּ לָאָרֶץ</p>

<p>כִּסֵּא רָם וְנִשָּׂא קָדַם לִשְׁמֵי עֶרֶץ</p>

<p>כִּסֵּא רם יִשְׂרָאֵל קָדַם מַמְלְכוֹת הָאָרֶץ</p>

<p>אֲבוֹת הָעוֹלָם קָדְמוּ לְמוֹסְדֵי אָרֶץ</p>

<p>שֵׁם מָשִׁיחַ קָדַם לַשֵּׁמוֹת אֲשֶׁר בָּאָרֶץ</p>

<p>גַּן עֵדֶן קָדַם לְעַנְוֵי אָרֶץ</p>

<p>עָרוּךְ מֵאֶתְמוֹל קָדַם לְרִשְׁעֵי אָרֶץ</p>

<p>יִשְׂרָאֵל וְהַתְּשׁוּבָה קָדְמוּ לְיוֹשְׁבֵי הָאָרֶץ</p>

<p>וַאֲנִי לָהֶם קָדַמְתִּי מִקְּדוּמֵי אָרֶץ.</p>

<br />
</blockquote>

<blockquote>
<p>וְהָיָה מֶלֶךְ בִּמְסִבּוֹ / מְהַרְהֵר בְּמִדַּת טוּבוֹ</p>

<p>וְאָמַר בְּלִבּוֹ / אֶבְרָא עוֹלָם לְיַשְּׁבוֹ</p>

<p>בַּעֲבוּר יִשּׁוּבוֹ.</p>

<br />
</blockquote>

<blockquote>
<p>בְּאֵין תְּהוֹמוֹת חוֹלַלְתִּי</p>

<p>הָאָרֶץ עַד לֹא נִתְחוֹלְלָה נִתְחוֹלַלְתִּי</p>

<p>בְּאֵין חֹשֶׁךְ עַל פְּנֵי תְּהוֹם הֵאַרְתִּי וְהִגַּהְתִּי</p>

<p>בְּאֵין קוֹרֵא תְהוֹם אֶל תְּהוֹם בְּפִיו נִקְרֵאתִי</p>

<p>וּבְעֵת נִבְקְעוּ מִדַּעְתּוֹ נִבְקְעוּ מִדַּעְתִּי</p>

<p>וּבִתְהוֹם רַבָּה מִשְׁפָּטִי מָלֵאתִי</p>

<p>וַעֲלֵיהֶם חוּג חַגְתִּי וְנִגְבַּלְתִּי</p>

<p>וּבְתַנִּינִים אֲשֶׁר בִּתְהוֹמוֹת נִתְהַלַּלְתִּי.</p>

<br />
</blockquote>

<blockquote>
<p>וּבְאֵין מַעְיָנוֹת נִכְבַּדֵּי מַיִם</p>

<p>וּבְאֵין מַעְיָנִי נוֹבַעַת מַיִם</p>

<p>וּבְאֵין נְהָרוֹת נְהָרִי מוֹשֵׁךְ מַיִם</p>

<p>וּבְאֵין בְּאֵרוֹת בְּאֵרִי נוֹבַעַת מַיִם</p>

<p>וּבְאֵין מְקוֹרוֹת מְקוֹרִי חַיִּים מַיִם</p>

<p>וּבְאֵין מַיִם / הָיִיתִי כִבְרֵיכַת מַיִם</p>

<p>וּבְאֵין מִקְוֵה מַיִם</p>

<p>מִקְוֵה יִשְׂרָאֵל לְהַזּוֹת מִמִּקְוֵה מַיִם.</p>

<br />
</blockquote>

<blockquote>
<p>בְּטֶרֶם הָרִים הָטְבָּעוּ</p>

<p>וְזָוִיּוֹת עוֹלָם בִּי נֻטָּעוּ</p>

<p>הָרֵי יִשְׂרָאֵל בִּי נִתְקָעוּ</p>

<p>הַרְרֵי אֵל בִּי נִתְוַדָּעוּ</p>

<p>בְּפֶלֶס וּבְמֹאזְנַיִם בִּי נִשְׁקְלוּ וְנוֹדָעוּ</p>

<p>תּוֹעֲפוֹת גָּבְהָם וּמֶחְקְרֵי יְסוֹדָם בִּי נִשְׁתַּמָּעוּ</p>

<p>בְּהִוָּדְעִי בְסִינַי נִזְדַּעְזָעוּ</p>

<p>וּלְהַר הַמּוֹרִיָּה כֻּלָּם יִכְרָעוּ</p>

<p>וְעַל מָה אֲדָנֶיהָ הָטְבָּעוּ</p>

<p>בְּטִבַּעְתִּי אֶרֶץ וַאֲדָנֶיהָ הֻטְבָּעוּ.</p>

<br />
</blockquote>

<blockquote>
<p>וְלִפְנֵי גְּבָעוֹת חוֹלַלְתִּי</p>

<p>חֵקֶר גִּבְעוֹת עוֹלָם נִתְחוֹלַלְתִּי</p>

<p>גִּבְעַת הַלְּבוֹנָה אֲנִי חַלְתִּי</p>

<p>גִּבְעָה כְנִשָּׂאָה אֲנִי הוֹלַדְתִּי</p>

<p>וּגְבָעוֹת כְּנִשְּׂאוּ בִּצְדָקָה נִתְנַשֵּׂאתִי</p>

<p>וּלְכָל הַר וְגִבְעָה קָדְמָה גִבְעָתִי</p>

<p>וּמִגְּבָעוֹת לִגְבָעוֹת דִּלַּגְתִּי</p>

<p>וּמִגִּבְעוֹת עוֹלָם לְגִבְעַת סִינַי נִגְבַּלְתִּי.</p>

<br />
</blockquote>

<blockquote>
<p>עַד לֹא עָשָׂה אֶרֶץ וְחוּצוֹת</p>

<p>טַבּוּר הָאָרֶץ וְטַבּוּר חוּצוֹת</p>

<p>טִבּוּרִי הָיָה מִשְּׁתִיַּית אֶרֶץ וְחוּצוֹת</p>

<p>וּמִשְּׁתִיַּית טִבּוּרִי הָשְׁתָּתוּ אֶרֶץ וְחוּצוֹת</p>

<p>מֵחֵיקִי אֶל חֵיק הָאָרֶץ וּמֵחֵיק הָאָרֶץ אֶל חֵיק חוּצוֹת</p>

<p>מִשְְּׁתִיָּיתִי אֶל מַשְׁתִּית אֶרֶץ וְחוּצוֹת</p>

<p>כְּפִי תַחְרָא בֵּין אֶרֶץ וְחוּצוֹת.</p>

<br />
</blockquote>

<blockquote>
<p>וְרֹאשׁ עַפְרוֹת תֵּבֵל</p>

<p>יְצִיר אֲשֶׁר יָצַר רֹאשׁ עַפְרוֹת תֵּבֵל</p>

<p>מִמֶּנּוּ הִצִּיק מְצוּקֵי תֵבֵל</p>

<p>וַיָּשֶׁת עֲלֵיהֶם תֵּבֵל</p>

<p>כתרומת הוּרַם רֹאשׁ עַפְרוֹת תֵּבֵל</p>

<p>כְּחַלָּה מֵעִיסָה הפרישה לְתַבֵּל</p>

<p>וּמִזְבַּח אֲדָמָה רֹאשׁ עַפְרוֹת תֵּבֵל</p>

<p>וּמִגּוּשִׁי הָשְׁלַךְ עָפָר לְתֵבֵל</p>

<p>הוּא הָיָה רֹאשׁ עַפְרוֹת תֵּבֵל.</p>

<br />
</blockquote>

<blockquote>
<p>בַּהֲכִינוֹ שָׁמַיִם שָׁם אָנִי</p>

<p>כָּאֹהֶל עֵת טֶרֶם מִתְחָם יוֹתֵַר מֵהֶם מְתָחַנִי</p>

<p>כַּדּוֹק עַד טֶרֶם נטה אֶצְלוֹ נָטַנִי</p>

<p>בְּיָמִין טֶרֶם טִפְּחָם מִימִינוֹ אֵשׁ דָּת טִפְּחַנִי</p>

<p>בַּזֶּרֶת טֶרֶם תִּכְּנָם אותו בָהּ תִּקְְּנַנִי</p>

<p>בָּאֶצְבָּעוֹת טֶרֶם קְבָעָם באצבעותי קְבָעַנִי</p>

<p>וְעֵת פֵּרְשָׁם כַּיְרִיעָה פֵּרְשַׁנִי</p>

<p>וְלִירִיעוֹתָם אָמַר דַּי וְלִירִיעוֹתַי לֹא אָמַר דַּיֵּינִי</p>

<br />
</blockquote>

<blockquote>
<p>בְּחֻקּוֹ חוּג עַל פְּנֵי תְהוֹם</p>

<p>לְמַעֲנִי חַק שְׁלֹשָׁה חֻקִּים עַל רוּם וְעַל תַּחַת וְעַל תְּהוֹם</p>

<p>בְּשׂוּמוֹ לַיָּם חֻקּוֹ חָג עַל פְּנֵי תְהוֹם</p>

<p>בְּחֻקּוֹ אֶבֶן שְׁתִיָּה עַל פְּנֵי תְהוֹם</p>

<p>בְּחֻקּוֹ לִוְיָתָן עַל דַּלְתוֹת תְּהוֹם</p>

<p>בְּחֻקּוֹ אֶבֶן פִּינָה שֶׁלֹּא יָצִיף לָעוֹלָם תְּהוֹם</p>

<p>בְּחֻקּוֹ חוּג חֻקִּי כָבוּשׁ עַל פְּנֵי תְהוֹם</p>

<br />
</blockquote>

<blockquote>
<p>בְּאַמְּצוֹ שְׁחָקִים מִמַּעַל</p>

<p>מִתְאַמֶּצֶת הָיִיתִי בְּמְרוֹמֵי מַעַל</p>

<p>בְּאַמְּצוֹ עֲרָבוֹת לִרְכוּבוֹ / הָיִיתִי רְכוּבוֹ</p>

<p>בְּאַמְּצוֹ שְׁחָקִים לְעֻזּוֹ / הָיִיתִי מָעֻזּוֹ</p>

<p>בְּאַמְּצוֹ מְעוֹנָה בזרוע / הָיִיתִי כְקָמֵיעַ עַל זְרוֹעוֹ</p>

<p>בְּאַמְּצוֹ זְבוּל לְקָדְשׁוֹ / הָיִיתִי זְבוּלוֹ לְקָדְשׁוֹ</p>

<p>בְּאַמְּצוֹ עֲרָפֶל תַּחַת רַגְלָיו / הָיִיתִי מִשְׁתַּעֲשַׁעַת עַל אַרְכֻבּוֹת רַגְלָיו</p>

<p>בְּאַמְּצוֹ שָׁמַיִם וּשְׁמֵי שָׁמַיִם / וְהַמַּיִם אֲשֶׁר מֵעַל הַשָּׁמַיִם</p>

<p>בְּאַמְּצוֹ כָל אֵלֶּה אִמְּצַנִי נוֹטֶה שָׁמַיִם</p>

<br />
</blockquote>

<blockquote>
<p>בַּעֲזוֹז עֵינוֹת תְּהוֹם</p>

<p>נֶעְזָזוּ עֵינוֹתַי מִמַּעְיְנוֹת תְּהוֹם</p>

<p>בַּעֲזוֹז מַיִם נֶעְזָזוּ מֵימַי תְּהוֹם</p>

<p>בַּעֲזוֹז עַזִּים עַזָּה הָיִיתִי עַל כָּל תְּהוֹם</p>

<p>בְּשׂוּמוֹ לַיָּם חֻקּוֹ / שׂוּמִי עֲלֵיהֶם חֻקִּי</p>

<p>וּמַיִם לֹא יַעֲבוֹרוּ עַל פִּיו / כֵּן לֹא יַעַבְרוּ עַל פִּי</p>

<p>וְנִשְׁתַּכְלַל עוֹלָם בְּמַאֲמַר פִּי / כִּי הָיִיתִי בְּפִיו</p>

<br />
</blockquote>

<blockquote>
<p>בְּחוּקוֹ מוֹסְדֵי אָרֶץ</p>

<p>סָד בְּמוּסָדִי מוֹסְדֵי אָרֶץ</p>

<p>הֵמָּה הַיּוֹצְרִים הַיְצוּרִים אֲשֶׁר בָּאָרֶץ</p>

<p>וְיוֹשְׁבֵי נְטָעִים נְטִיעַת שׂוֹרֵק בָּאָרֶץ</p>

<p>לִנְטוֹעַ שָׁמַיִם וְלִיסוֹד אָרֶץ</p>

<p>וגדירות נַעֲשֵׂיתִי גָדֵר לָאָרֶץ</p>

<p>עִם הַמֶּלֶךְ בִּמְלַאכְתּוֹ מָלַךְ בִּי מֶלֶךְ עַל כָּל הָאָרֶץ</p>

<p>הִמְלִיכַנִי וְהִמְלַכְתִּיו עַד לֹא שָׁמַיִם וָאָרֶץ</p>

<p>מִיּוֹם דִּבֶּר וַיִּקְרָא אָרֶץ</p>

<p>קָרָא לִי רָאשֵׁי דוֹרוֹת הָאָרֶץ</p>

<p>קָרָא לְאָדָם הַנּוֹצָר מִן הָאָרֶץ</p>

<p>קָרָא לְנֹחַ אִישׁ צַדִּיק בָּאָרֶץ</p>

<p>קָרָא לְאַבְרָהָם מֵאֲצִילֵי הָאָרֶץ</p>

<p>קָרָא לְיִצְחָק הַזּוֹרֵעַ בָּאָרֶץ</p>

<p>קָרָא לְיַעֲקֹב הַנֶּחְתָּם בִּשְׁמֵי עֶרֶץ</p>

<p>קָרָא לַשְּׁבָטִים לִקְדוֹשִׁים אֲשֶׁר בָּאָרֶץ</p>

<p>וְעַל כָּל אֶחָד וְאֶחָד שְׁאֵלַנִי יוֹצֵר הָאָרֶץ</p>

<br />
</blockquote>

<blockquote>
<p>וְהָיָה דְבָרוֹ עִם דְּבָרָהּ / וְנִתְאַפֵּק בַּעֲבוּרָה</p>

<p>מִי דִבְּרָהּ / לְחֻפַּת הֲדָרָהּ</p>

<p>וְיִקַּח לִוְיַת חֵן בַּתּוֹרָה</p>

<br />
</blockquote>

<blockquote>
<p>עָמַד אָדָם רֹאשׁ לַנְּשָׁמוֹת</p>

<p>זֶה סֵפֶר תּוֹלְדוֹת אָדָם רְשׁוּמוֹת</p>

<p>וְאָמַר אֵלֶיהָ הִנֵּה חָכָם מָלֵא חָכְמוֹת</p>

<p>וּבִדְמוּת וּבְצֶלֶם אוֹתוֹ לְדַמּוֹת</p>

<p>כְּאֶחָד מִמֶּנּוּ מְעֻלֶּה בְּאֵימוֹת</p>

<p>וּמוֹרָאוֹ עַל חַיּוֹת וּבְהֵמוֹת</p>

<p>וְכֻלָּם יָצַרְתִּי עֲלֵי אֲדָמוֹת</p>

<p>וּבְדַעְתּוֹ קָרָא לָהֶם שֵׁמוֹת</p>

<p>וְאַחֲרֵי כֵן קָרָא שְׁמִי הַנִּכְבָּד וְהַנּוֹרָא בַּשֵּׁמוֹת</p>

<br />
</blockquote>

<blockquote>
<p>עָלָיו הֵשִׁיבָה תוֹרָה לָאֶחָד</p>

<p>בְּעֵת הָיָה אֶחָד / הָנְעַם יַחַד</p>

<p>וְאָמַרְתָּ לֹא טוֹב הֱיוֹת אֶחָד</p>

<p>וְנִשְׁלַף מִמֶּנּוּ אַחַת אֶל אֶחָת</p>

<p>וְשָׁלוֹשׁ דִּבְּרוֹת הֵפֵר יַחַד</p>

<p>הֵפֵר לֹא תִגְנוֹב וְחָלַק עִם גַּנָּב כְּאֶחָד</p>

<p>הֵפֵר לֹא תַעֲנֶה וְהֶעֱנָה עִם אִשְׁתּוֹ יַחַד</p>

<p>וְהֵפֵר לֹא תַחְמוֹד וְחָמַד וְאָכַל וַיֵּחַת</p>

<p>וּבְחֻפַּת כָּבוֹד לֹא לָן יוֹם אֶחָד</p>

<br />
</blockquote>

<blockquote>
<p>פֵּירַשׁ זֶה סֵפֶר תּוֹלְדוֹת אָדָם</p>

<p>וְנִמְצָא דוֹר שְׁלִישִׁי דָּחוּף מִבְּנֵי אָדָם</p>

<p>אָז הוּחַל לִקְרֹא בְּשֵׁם מַעֲשֵׂה אָדָם</p>

<p>וְקָם דּוֹר עֲשִׂירִי מְקֻלְקָל בָּאָדָם</p>

<p>וַיִּרְאוּ בְנֵי הָאֱלֹהִים אֶת בְּנוֹת הָאָדָם</p>

<p>וַיַּרְא יְיָ כִּי רַבָּה רָעַת הָאָדָם</p>

<p>וַיֹּאמֶר יְיָ אֶמְחֶה אֶת הָאָדָם</p>

<p>לוּלֵי נוֹלַד בֵּן צַדִּיק בָּאָדָם</p>

<p>זֶה יְנַחֲמֵנוּ אוֹמְרִים ממעשׂינו פְּנֵיהֶם פְּנֵי אָדָם</p>

<p>וּלְמַטָּה אוֹמְרִים זֶה יְנַחֲמֵנוּ בְּנֵי הָאָדָם</p>

<p>וְאָמַר אֵלֶיהָ הִנֵּה אָדָם תַּחַת אָדָם</p>

<p>וּמָצָא חֵן וְשֵׂכֶל טוֹב בְּעֵינֵי אֱלֹהִים וְאָדָם</p>

<br />
</blockquote>

<blockquote>
<p>פָּצָה דָּת כְּתוּבָה / עָלָיו לְהָשִׁיבָה</p>

<p>אִם צַדִּיק הוּא וְתָמִים בִּנְתִיבָה</p>

<p>וְזָהִיר בְּמִצְוָה עַל כֹּל כְּתוּבָה</p>

<p>לָמָּה לֹא נִזְהַר בְּצֵאתוֹ מִן הַתֵּיבָה</p>

<p>וַיֵּשְׁתְּ וַיִּשְׁכַּר וְלִמְאֹד רָוָה</p>

<p>וְסָבַל בְּמֵי הַמַּבּוּל וְלֹא סָבַל בְּטִפַּת תַּאֲוָה</p>

<p>וַיִּתְגַּל בְּתוֹךְ הַשְּׁכִיבָה / וּבָא לִידֵי חוֹבָה</p>

<p>וְנִתְבַּזָּה בְעֵינֵי נִינָיו בְּעֶרְוָה</p>

<br />
</blockquote>

<blockquote>
<p>וְצָץ מִמִּזְרָח וְכַשַּׁחַר עָלָה</p>

<p>וְנִקְרָא עַיִט פּוֹרֵחַ עַל פְּנֵי מַעְלָה</p>

<p>אַב הָמוֹן נִקְרָא וְנִתְעַלָּה</p>

<p>וּבַעֲשָׂרָה נִצְרַף וְלֹא נִמְצָא בוֹ עַוְלָה</p>

<p>עֲבוֹדָה זָרָה עַל יָדוֹ בָטְלָה</p>

<p>וְקֵירַב רְחוֹקִים לִזְכוּת מְנֻטָּלָה</p>

<p>הִכִּירַנִי וְהִכַּרְתִּיו בְּאַהֲבָה כְלוּלָה</p>

<p>כְּדַי הוּא לָךְ לְשֵׁם וְלִתְהִלָּה</p>

<p>לִשְׁמוֹר מִצְווֹתַיִךְ יוֹמָם וָלַיְלָה</p>

<p>דּוֹרוֹת אֲשֶׁר לְפָנָיו לֹא זָכוּ לַמִּילָה</p>

<p>וּמֵעֵת נִתְחַתְּמָה בוֹ נִתְמַנָּה רֹאשׁ לְכָל הַתְּפִלָּה</p>

<br />
</blockquote>

<blockquote>
<p>צָוְחָה אָמוֹן בְּדָבָר מוֹדָע</p>

<p>כִּי כְמוֹ הוֹדַע / כֵּן נוֹדַע</p>

<p>וּכְמוֹ שִׁמְךָ יִדַּע / כֵּן שְׁמוֹ נִתְוַדַּע</p>

<p>אֵיךְ טֻלְטַל בְּמַדָּע / לְהָבִין וְלֵידַע</p>

<p>וּפָץ בְּלִי מַדָּע / בַּמָּה אֵדַע</p>

<p>וְהִקְשִׁיב עַל דְּבָרוֹ יָדוֹעַ תֵּדַע</p>

<p>וְגָרַם לְנִינָיו קֵץ מִלֵּידַע</p>

<br />
</blockquote>

<blockquote>
<p>קָרְבָּן שָׁלֵם יְחִידוֹ נִמְצָא</p>

<p>וּכְטֶנֶא בִכּוּרִים אָז נִרְצָה</p>

<p>כְּשֶׂה לְטֶבַח רָץ בִּמְרוּצָה</p>

<p>שְׁלֹשָׁה יָמִים טוֹרֵף וְנַפְשׁוֹ לֹא קָצָה</p>

<p>הִוָּעֲצִי נָא עִמִּי דָּת מוֹעֵצָה</p>

<p>וְלִקְחִי אוֹתוֹ לְחֻפַּת עֲלִיצָה</p>

<p>לָשׂוּחַ בַּשָּׂדֶה לִקְרָאתֵךְ יָצָא</p>

<p>וּלְמַעֲנוֹ אֶרְאֶלִּים מִמְּחִיצָה</p>

<p>צָעֲקוּ מַר חוּצָה</p>

<br />
</blockquote>

<blockquote>
<p>קוֹל נָתְנָה דָת עַל יָחִיד בִּיחִידָה</p>

<p>אָמְנָם נִמְצָא שָׁלֵם כְּזֶבַח תּוֹדָה</p>

<p>וְהִשְׁלִים נַפְשׁוֹ לַמִּזְבֵּחַ וְלָעֲקִידָה</p>

<p>וְנוֹשַׁע מֵחֶרֶב וּמִמֹּקְדָה</p>

<p>וְאַךְ לְעֵת זִקְנָה לְיוֹם פְּקֻדָּה</p>

<p>קָרָא לְשֹׂנְאֲךָ בְּחֶמֶד חֲמוּדָה</p>

<p>שָׂא נָא כֵלֶיךָ כְּלֵי זַיִן אֹתוֹ הֶעֱדָה</p>

<p>תֶּלְיְךָ וְקַשְׁתֶּךָ שִׁלְטוֹן אוֹתוֹ הֶאֱחִידָה</p>

<p>וְצֵא הַשָּׂדֶה מְלוּכָה אוֹתוֹ לְהַסְעִידָה</p>

<p>וְלוּלֵי קָדְמָה אִשָּׁה חֲמוּדָה</p>

<p>וְצִוְּתָה לְתָם בִּתְעוּדָה</p>

<p>וַיֵּלֶךְ וַיִּקַּח וַיָּבֵא וַיַּעַשׂ סְעוּדָה</p>

<p>וְיְהִי אַךְ יָצֹא יָצָא וְאָחִיו בָּא מִצֵּידָה</p>

<p>וּכְנָם מִי אֵיפוֹא חָרַד חֲרָדָה</p>

<p>וּבִקֵּשׁ לְקַלֵּל יוֹשֵׁב בְּאָהֳלֵי תְעוּדָה</p>

<p>לוּלֵי בַת קוֹל מִמָּרוֹם יָרְדָה</p>

<p>וְנָם גַּם בָּרוּךְ יִהְיֶה בְּתוֹךְ קָהָל וְעֵדָה</p>

<br />
</blockquote>

<blockquote>
<p>רֻחַק אִישׁ שָׂדֶה וְקֵירַב אִישׁ תָּם</p>

<p>יוֹשֵׁב אֹהָלִים בְּאָהֳלֵי רוּם נֶחְתָּם</p>

<p>עוֹלִים בְּמַעֲלוֹתָם וְיוֹרְדִים בִּירִידָתָם</p>

<p>תְּמֵהִים עַל מַרְאֶה זֶה חוֹתָם</p>

<p>וְאָמַר אֵלֶיהָ הִנֵּה זֶה חוֹתָם / יָפֶה מִכָּל חוֹתָם</p>

<p>חוֹתָמוֹת שְׁנֵים עָשָׂר נֶחְתְּמוּ מִזֶּה חוֹתָם</p>

<p>בְּטַבַּעַת הַמֶּלֶךְ טְבוּעִים אחר חוֹתָם</p>

<p>עַל לֵב וְעַל זְרוֹעַ לְמַעֲנֵךְ חָתַמְתִּי חוֹתָם</p>

<br />
</blockquote>

<blockquote>
<p>רַע גָּמְלוּ לוֹ לִמְכּוֹר מְכִירָה</p>

<p>עַל דִּבְרַת כְּתוֹנֶת הַמְנֻכָּרָה</p>

<p>וְעַל הַחֲלוֹמוֹת אֲשֶׁר חָלַם שְׂנֵאוּהוּ שִׂנְאָה חֲמוּרָה</p>

<p>בִּנְאוּם הַכֶּר נָא נֶפֶשׁ עָבְרָה</p>

<p>וַאֲנָחָה עָלָיו גָּבְרָה טוֹרֵף צָעַק גְּדוֹלָה וּמָרָה</p>

<p>וְרוּחַ הַקֹּדֶשׁ מִפְּנֵי אֶבְלוֹ סָרָה</p>

<p>וּפָץ בְּכַעַס וְגַם בְּעֶבְרָה / לוֹמַר אֲמִירָה</p>

<p>מִיְיָ דַּרְכִּי נִסְתְּרָה</p>

<br />
</blockquote>

<blockquote>
<p>שָׁלְמוּ כָל אֵלֶּה בַּעֲמוֹד עַם עוֹלָם</p>

<p>כְּשָׁלְמוּ אַלְפַּיִם עַד שֶׁלֹּא נִבְרָא עוֹלָם</p>

<p>וְאַלְפַּיִם וְאַרְבַּע מֵאוֹת וְאַרְבָּעִים וּשְׁמוֹנֶה מִשֶּׁנִּבְרָא עוֹלָם</p>

<p>וְאָמְרָה תוֹרָה זֶה מֹשֶׁה אֲשֶׁר נִקְרָא עָנָיו מֵעוֹלָם</p>

<p>וַיְדַבֵּר יְיָ אֶל מֹשֶׁה נִרְשַׁם בִּי מֵעוֹלָם</p>

<p>הוּא יִרָשִׁי מוֹרָשַׁת עוֹלָם</p>

<p>וְהוּא יִקָּחִי מַתְּנַת עוֹלָם</p>

<p>וְכָל בָּאֵי עוֹלָם / יַאֲמִינוּ בִי לְעוֹלָם</p>

<br />
</blockquote>

<blockquote>
<p>[וְהָיָה אֵל אֱמוּנָה / מְהַרְהֵר לְמַעֲנָהּ</p>

<p>וּמֵבִין בַּחֲנִינָה / אֶבְרָא עוֹלָם בְּבִינָה</p>

<p>בַּעֲבוּר אֲמָנָה]</p>

<br />
</blockquote>

<blockquote>
<p>תּוֹלְדוֹת רוּם וָתַחַת בְּהִזְדַּעְזְעָם</p>

<p>שִׁבְעָה קוֹלוֹת כנבראו בְנוֹעַם</p>

<p>שְׁתַּיִם זוּ שָׁמַעְנוּ שָׁמְעָם</p>

<p>וְלִשְׁתֵּי שְׁמוּעוֹת נֶחְלַק קוֹל רַעַם</p>

<p>לַגּוֹיִם קוֹל זַעַם / וּלְיִשְׂרָאֵל קוֹל נוֹעַם</p>

<p>וְאָמְרוּ הַכֹּל מַה זֶּה קוֹל מֻרְעָם</p>

<p>הוֹלֵךְ מִתְגַּלְגֵּל בְּגַלְגַּלֵּי רַעַם</p>

<p>וְאָמַר לָהֶם יֵשׁ לִי טַעַם / בֵּינִי וּבֵין עַם</p>

<p>רֶכֶב רַבּוֹתַיִם נִתְכַּוְּנוּ מורעם</p>

<p>וְשִׁבְעָה רְקִיעִים נָטוּ בְזִיעָם</p>

<p>בַּזֶּרֶת אֲשֶׁר תִּקְּנָם בָּהּ קְבָעָם</p>

<p>וַיַּטֵּם וַיַּסִּיעֵם מִמְּקוֹמָם וּמַסָּעָם</p>

<p>וְהָיוּ נוֹטְפִים בּוֹשֶׂם מִזֵּיעָם</p>

<p>וְאָמְרוּ מַלְאֲכֵי הַשָּׁרֵת מַה זֶּה הַטַּעַם</p>

<p>נוֹרָא אֱלֹהִים מִמִּקְדָּשׁוֹ הַמֻּנְעָם</p>

<p>אֵל יִשְׂרָאֵל הוּא נוֹתֵן עוֹז וְתַעֲצוּמוֹת לָעָם</p>

<p>וּבְכֵן אָמַר לֶעָנָיו רֵד הָעֵד בָּעָם</p>

<br />
</blockquote>

<blockquote>
<p>וַיִּשְׂמְחוּ כָל הָעָם / בְּשִׂמְחַת אִמְרֵי נוֹעַם</p>

<p>וְנִתְמַנָּה צִיר רוֹעָם</p>

<p>וַיֵּרֵד מֹשֶׁה מִם הָהָר אֶל הָעָם</p>

<br />
</blockquote>

<blockquote>
<p>ובכן וירד משה מן ההר אל העם</p>

<br />
</blockquote>

<blockquote>
<p>אִתּוֹ מִצְווֹת וְחֻקִּים / בַּאֵר הֵיטֵב חֲקוּקִים</p>

<p>גְּמוּלֵי חָלָב מְנִיקִים / דַּדֵּימוֹ חָכְמָה מְפִיקִים</p>

<p>הַשְׁפֵּעַ מְקוֹר חַיִּים מְזַנְּקִים / וּמִנֹּפֶת צוּפִים מִדְּבַשׁ מְתוּקִים</p>

<p>זֹהַר לָעֵינַיִם מַבְהִיקִים / חוֹבֶשׁ לָעֲצָמוֹת מַשִּׁיקִים</p>

<p>טוֹבִים יְשָׁרִים וְצַדִּיקִים / יְקָרִים מִפְּנִינִים וּמִכֹּל חֲשׁוּקִים</p>

<p>כְּתָב אֶצְבַּע שׁוֹכֵן שְׁחָקִים / לְנוֹצְרֵימוֹ מֵחֵטְא מְנַקִּים</p>

<p>מַצְדִּיקִים לְכָל בָּם עוֹסְקִים / נִדְבָּרֵימוֹ בַּסֵּפֶר נֶחְקָקִים</p>

<p>סוֹפְרֵימוֹ בְּצֶדֶק מְחוֹקְקִים / עֵץ חַיִּים הִיא לַמַּחֲזִיקִים</p>

<p>פְּאֵר לִוְיַת חֵן וַעֲנָקִים / צְדָקוֹת מְלֵיאִים וְלֹא רֵיקִים</p>

<p>קְדוּמִים טֶרֶם יְסוֹד אֲפִיקִים / רוּם וָעֹמֶק אֵל בָּם הֵקִים</p>

<p>שִׁמְּעָם לְשׁוֹשַׁנַּת עֲמָקִים / תוֹצְאוֹתָם לַחֵיךְ מַמְתַּקִּים</p>

<br />
</blockquote>

<blockquote>
<p>מַמְתַּקִּים / דִּבְרֵי אֱלֹהִים</p>

<p>לְאוֹמְרֵי אֵין כָּמוֹךָ בָאֱלֹהִים</p>

<p>וַיְדַבֵּר אֱלֹהִים</p>

<br />
</blockquote>

<blockquote>
<p>תִּתּוֹ קוֹל עוֹז אֵל אֵלִים / שֻׁלְהֲבוּ לַפִּידֵי גֶחָלִים</p>

<p>רָצוּ בְרָקִים קַלִּים / קוֹלוֹת הִרְעִימוּ גַלְגַּלִּים</p>

<p>צָרַח שׁוֹפָר מִמְּעֻלִּים / פֻּצָּמָה רְקוּעַת שְׁעוּלִים</p>

<p>עַמִּים אֲחָזוּם בֶּהָלִים / סַעַר צִירִים וַחֲבָלִים</p>

<p>נֶהִי כַּיּוֹלֵדָה חָלִים / מְרַצְּדִים הָיוּ מֻגְבָּלִים</p>

<p>לְבָנוֹן וְשִׁרְיוֹן כַּעֲגָלִים / כַּרְמֶל וּבָשָׁן כְּמוֹ אֵילִים</p>

<p>יַחַד תָּבוֹר וְכָל תְּלוּלִים / טָרְחוּ בְגֹבַהּ וְנִמְצְאוּ פְסוּלִים</p>

<p>חַי רָם רוֹאֶה שְׁפָלִים / זֶה סִינַי כַּדַּךְ לֹא הִכְלִים</p>

<p>וְהִטָּה אֵלָיו זְבֻלִּים / הֶעְטִירוֹ עֲנָנִים וְעַרְפִלִּים</p>

<p>דָּר בּוֹ בְּשִׁנְאַן אֶרְאֶלִּים / גְּאוֹן קוֹלוֹ הִשְׁמִיעַ לְנִדְגָּלִים</p>

<p>בִּסְבִיב הָהָר נִגְבָּלִים / בְּנַעֲשֶׂה וְנִשְׁמַע דָּת מְקַבְּלִים</p>

<p>אִזְּנָם שָׁם רֹאשׁ מִלִּים / אָנֹכִי שִׁמַּע לְכִלּוּלִים</p>

<br />
</blockquote>

<blockquote>
<p>לְכִלּוּלִים / הִשְׁמַעְתָּ מִלֶּיךָ</p>

<p>מְפוֹצֵץ הָרִים קוֹלֶךָ</p>

<p>אָנֹכִי יְיָ אֱלֹהֶיךָ</p>

<br />
</blockquote>

<blockquote>
<p>אֲשֶׁר כָּל פָּעֳלִי תָּמִים / בּוֹנֶה מַעֲלוֹת מְרוֹמִים</p>

<p>גּוֹדֵר תַּחְתִּיּוֹת הֲדוֹמִים / דֶּלֶת סוֹגֵר בְּעַד הוֹמִים</p>

<p>הַמַּזְרִיחַ מְאוֹרוֹת רָמִים / וּמַנְהִיגָם לֵילוֹת וְיָמִים</p>

<p>זִיקִים עושים וּרְעָמִים / חוֹשֵׁר טְלָלִים וּגְשָׁמִים</p>

<p>טִיעוֹת מְגַדֵּל וְצִמְחֵי תְלָמִים / יוֹצֵר וּבוֹרֵא כָּל הַנְּשָׁמִים</p>

<p>כָּל רוּחוֹתָם בְּיָדִי שָׂמִים / לַחְמָם אָכִין בְּמַטְעַמִּים</p>

<p>מֵמִית וּמְחַיֶּה וַאֲנִי חַי לְעוֹלָמִים / נִסַּי גְּדוֹלִים וַעֲצוּמִים</p>

<p>סֶלָה לְעוֹלָמִים קַיָּמִים / עוֹזְרָךְ בִּבְרִית אָבוֹת תְּמִימִים</p>

<p>פּוֹדָךְ מִסִּבְלוֹת עֲנָמִים / צֹלְלָם בְּנִבְכֵי תְּהוֹמִים</p>

<p>קוֹרֵעַ לְפָנֶיךָ יַמִּים / רוֹעֲךָ בְּמַן מַטְעַמִּים</p>

<p>שָׁקַדְתִּי לְבוֹחֲרָךְ לִי מֵאֻמִּים / תַּרְתִּי לְסַגְּלָךְ מֵעַמִּים</p>

<br />
</blockquote>

<blockquote>
<p>מֵעַמִּים / חַשְׁתִּי לְבָדְלָךְ</p>

<p>תְּמוּרִי לֹא יִהְיֶה לְךָ</p>

<p>לֹא יִהְיֶה לְךָ</p>

<br />
</blockquote>

<blockquote>
<p>תָּעוּת צוֹרְרִים וְצוֹלְלִים / שִׁקּוּץ אֱלִילִים גִּלּוּלִים</p>

<p>רִיק וְתֹהוּ הֵם הָאֱלִילִם / קֶטֶב שְׂעִירֵי בְעָלִים</p>

<p>צַלְמֵי מַסֵּכוֹת וּפְסִילִים / פְּעֻלַּת תַּבְנִית וְכָל סְמָלִים</p>

<p>עֲצַבֵּי הַגּוֹיִם הָעֲרֵלִים / סוֹמִים חֵרְשִׁים וְלֹא מְמַלְּלִים</p>

<p>נוֹשְׂאִים עַל כָּתֵף נִסְבָּלִים / מְאוּמָה לְהוֹעִיל לֹא יְכוֹלִים</p>

<p>לֹא עוֹזְרִים וְלֹא מַצִּילִים / כְּנָפְלָם נִשְׁבָּרִים כִּנְבָלִים</p>

<p>יֵבוֹשׁוּ כָל בָּם מִתְהַלְלִים / טוֹעֵיהֶם בַּחֹשֶׁךְ מוֹבִילִים</p>

<p>חַגֵּיהֶם מְאוּסִים וּגְעוּלִים / זִבְחֵיהֶם מְרַק פִּגּוּלִים</p>

<p>וְנִסְכֵּיהֶם יֵין תַּרְעִילִים / חבלים קִבְרוֹת חֲלָלִים</p>

<p>דָּתֵיהֶם חֻקּוֹת הֲבָלִים / גִּוְיָם לְתֹפֶת נִדְגָּלִים</p>

<p>בְּנִי לְבוֹרְאָךְ תְּנָה הִלּוּלִים / אַל תִּתֵּן אֶת שְׁמוֹ לְחִלּוּלִים</p>

<br />
</blockquote>

<blockquote>
<p>לְחִלּוּלִים / אַל תִּתֵּן אֶת שֵׁם</p>

<p>וְסוּר מֵרָע פֶּן תִּכָּשֵׁל וְתֵאָשֵׁם</p>

<p>לֹא תִשָּׂא אֶת שֵׁם</p>

<br />
</blockquote>

<blockquote>
<p>אֶת שֵׁם אַדִּיר בָּאַדִּירִים / בָּרוּךְ זִכְרוֹ לְדוֹר דּוֹרִים</p>

<p>גַּחֲלֵי אֵשׁ מֶנּוּ בוֹעֲרִים / דָּתֹה חֶרֶב לְלָהּ מְפֵירִים</p>

<p>הַמַּרְגִּיז אֶרֶץ וּמַרְעִישׁ הָרִים / וְגוֹעֵר בַּיָּם וּמַחֲרִיב הרים</p>

<p>זַעְמוֹ לֹא יָכִילוּ יְצוּרִים / חֲמָתוֹ מְנַתֶּצֶת צוּרִים</p>

<p>טוֹב לַיְשָׁרִים וְנוֹקֵם לַצָּרִים / יֵחַתּוּ מֶנּוּ אַבִּירִים</p>

<p>כֻּלָּם מִּפַּחְדּוֹ נִסְעָרִים / לוֹ מְשָׁרְתִים וְתָאֳרוֹ לֹא שָׁרִים</p>

<p>מוֹרָא שְׁמוֹ לַשָּׁוְא לֹא תָרִים / נָגְעָךְ בּוֹ יִרְעֲדוּ בָךְ אֵיבָרִים</p>

<p>סוּר מִשְּׁבוּעַת שְׁקָרִים / עָרוּךְ בָּהּ איולת וַאֲרָרִים</p>

<p>פּוֹרַעַת מֵעוֹר וּמִבְּשָׂרִים / צוֹפֶרֶת כָּעוֹף וּבָאָה חֲדָרִים</p>

<p>קִירוֹת הוֹפֶכֶת עִם מְקָרִים / רְחַק מִמֶּנָּה בְּכָל דְּבָרִים</p>

<p>שְׁמוֹר שְׁבוּעַת אִסָּר וּנְדָרִים / תִּירָא מֵאֵל נוֹתֵן שַׁבָּת לַשּׁוֹמְרִים</p>

<br />
</blockquote>

<blockquote>
<p>לַשּׁוֹמְרִים / יוֹם שַׁבָּת נְפִישׁוֹ</p>

<p>עֲתִידִים בַּקֹּדֶשׁ לְהַקְדִּישׁוֹ</p>

<p>זָכוֹר אֶת יוֹם הַשַּׁבָת לְקַדְּשׁוֹ</p>

<br />
</blockquote>

<blockquote>
<p>תֵּכְלִית כָּל פּוֹעַל רוּם וְתַחְתּוֹנִים / שְׁבִיעִי לְיָמִים הַנִּמְנִים</p>

<p>רִאשׁוֹן לְמִקְרָאֵי זְמַנִּים / קָדוֹשׁ לַאֲדוֹנֵי הָאֲדוֹנִים</p>

<p>צְבִי שַׁבָּת שנאנים / פָּדָת מִדִּין יְצִיר מִלְּפָנִים</p>
</blockquote>

<blockquote>
<p>עָנְתָה שִׁירָה וְכַפָּרָה פָנִים / סֻיְּמָה בין אות לַבָּנִים</p>
</blockquote>

<blockquote>
<p>נְצוֹר יְצִיאוֹתֶיהָ כְּהוֹרוּ נְבוֹנִים / מַשָּׂא בְּלִי לְהוֹצִיא מִבִּפְנִים</p>

<p>לִמְחַלְלֶיהָ מִיתוֹת דָּנִים / כָּרֵת וּרְגִימַת אֲבָנִים</p>

<p>יְדוּעָה הִיא לָךְ בְּמָן מִיָּמִים קַדְמוֹנִים / טַעְמוֹ לֹא רַד מִמְּעוֹנִים</p>

<p>חוֹבְרֵי אוֹב בָּהּ לֹא נַעֲנִים / זְכוֹר כִּי בָהּ יֻשְׁבַּת נְהַר צְפוּנִים</p>

<p>וְנָח בָּהּ מִמְּלֶאכֶת חוּץ וּפְנִים / הוגה בָהּ לָאֵל קְדֻשֹּׁת וּרְנָנִים</p>

<p>דַּשֵּׁן עַל שֻׁלְחָנָךְ מַעֲדַנִּים / גַּם עֶבֶד וְאָמָה אֲשֶׁר לָךְ נִקְנִים</p>

<p>בָּהּ יָנוּחוּ עִמְּךָ בְּכָל פִּנִּים / אֵל הוֹרָה לָךְ לְכַבֵּד הוֹרִים וּזְקֵנִים</p>

<br />
</blockquote>

<blockquote>
<p>וּזְקֵנִים / הִנְעִימוּךָ מִיָּמֶיךָ</p>

<p>כַּבְּדֵם סֶלָה וְיִרְבּוּ יָמֶיךָ</p>

<p>כַּבֵּד אֶת אָבִיךָ וְאֶת אִמֶּךָ</p>

<br />
</blockquote>

<blockquote>
<p>אֱזוֹן לְהוֹרֶיךָ בְּחִבּוּר אֱמוּנִים / בעתידות אוֹתָךְ קוֹנִים</p>

<p>גּוֹרְרוּךָ בִּבְרִית אֵיתָנִים / דֵּי חָלָב שָׁדַיִם לָךְ מְדַשְּׁנִים</p>

<p>המלבישוך לְבוּשׁ שָׁנִים / וּמַאֲכָלָךְ בְּפִיךָ נוֹתְנִים</p>

<p>זוֹעֲקִים בַּעֲדָךְ תַּחֲנוּנִים / חַיּוֹתָךְ לָמוֹ דָּר עֶלְיוֹנִים</p>

<p>טוֹעֲנֶיךָ עַל שִׁכְמָם כְּאוֹמְנִים / יְגֵיעֵי בָךְ שְׂבֵיעֵי אוֹנִים</p>

<p>כְּאֵב אִם יִקְרָאָךְ הֵם מִתְעַנִּים / לְיִרְאַת אֵל אוֹתָךְ מַפְנִים</p>

<p>מִצְווֹת דָּתוֹ לָךְ מְכוֹנְנִים / נַחֲלַת דתו הוֹן וָבַיִת לְךָ מַקְנִים</p>

<p>סוֹמְכִים עֵזֶר לָךְ וּמִתְחַתְּנִים / עֲשֵׂה חֶפְצָם וְאַל תָּעֵיז פָּנִים</p>

<p>פֶּן יַעֲמִידוּךָ לִפְנֵי דַיָּנִים / צופה דָּת סוֹרֵר וּמוֹרֶה בַּבָּנִים</p>

<p>קָהָל יִרְגְּמוּךָ בָאֲבָנִים / רְאֵה פֶּן תַּעַזְבֵם לְעֵת זְקוּנִים</p>

<p>שָׁרְתֵם כְּעֶבֶד לַאֲדוֹנִים / תְּפִלָּתָם קַח וְתַאֲרִיךְ יָמִים וְשָׁנִים</p>

<br />
</blockquote>

<blockquote>
<p>וְשָׁנִים / תַּאֲרִיךְ וְתִזְכֶּה פְנֵי צַח</p>

<p>יְצִיר צֶלֶם אִם לֹא תִרְצַח</p>

<p>לֹא תִרְצַח</p>

<br />
</blockquote>

<blockquote>
<p>תּוּר וְסוּר מֵאַנְשֵׁי דָמִים / שׁוֹמְרִים בְּלִבָּם אֵיבָה וְשׂוֹטְמִים</p>

<p>רִשְׁעַת סוֹד מַעֲרִימִים / קְחַת נֶפֶשׁ צַדִּיק זוֹמְמִים</p>

<p>צוֹפִים וְאוֹרְבִים עַל תְּמִימִים / פַּח טוֹמְנִים לִמְיַשְּׁרֵי פְעָמִים</p>

<p>עַל דַּם רֵעַ בְּזָדוֹן קָמִים / שְׂאֵת כְּלֵי מָוֶת מַזְעִימִים</p>

<p>נָקִי רוֹצְחִים בְּאֵין רַחֲמִים / מְאַבְּדִים מַעַשׂ הַצּוּר תָּמִים</p>

<p>לַנִּבְרָא בְצַלְמוֹ לַשַּׁחַת הוֹמִים / כְּרֶגַע נְשָׁמָה מְשִׂימִים</p>

<p>יִרְאַת יְיָ בְּלִבָּם לֹא שָׂמִים / טוֹרְדִים לְנֶפֶשׁ מָוֶת בְּלֹא יָמִים</p>

<p>חֲדַל מִלְּהַחֲנִיף גֵּיא בְּדָמִים / זְכוֹר כִּי יִצְעַק הַדָּם לִמְרוֹמִים</p>

<p>וְשׁוֹפֵךְ דַּם הָאָדָם בָּאָדָם נֹקְמִים / הֵן נֶפֶשׁ בְּנֶפֶשׁ מַשְׁלִימִים</p>

<p>דִּין הֶרֶג לְנַפְשָׁם גּוֹרְמִים / גּוּר מִפְּנֵי חֶרֶב וּזְעָמִים</p>

<p>בְּרַח לְךָ מִגַּחֲלֵי רְתָמִים / אֲשׁוּרֶיךָ תִצְעַד בְּתָמִים</p>

<br />
</blockquote>

<blockquote>
<p>בְּתָמִים / תֵּלֵךְ וְתִנָּצֵל מֵאַף</p>

<p>סוֹטָה אִם לֹא תִנְאַף</p>

<p>לֹא תִנְאַף</p>

<br />
</blockquote>

<blockquote>
<p>אַל תִּתְעָרֵב בַּמְנָאֲפִים / בִּמְגַלֵּי עֶרְיוֹת גּוּפִים</p>

<p>גִּיוְיָם בְּתוֹעֵבוֹת מְטַנְּפִים / דּוֹרְשֵׁי רַע וּמְבַקְשֵׁי כְשָׁפִים</p>

<p>הַמְטַמְּאִים אֶרֶץ וּמַחֲנִיפִים / וּמַעֲשֵׂה יְדֵי אָמָּן מְסַלְּפִים</p>

<p>זַרְעָם בְּשֵׁם אַחֵר מַחֲלִיפִים / חֲמַת אֵל וְקִצְפּוֹ מַאֲנִיפִים</p>

<p>טוֹר עַצְמָךְ מִסּוֹטַת נִיאוּפִים / יָפְיָהּ אַל יַדִּיחָךְ לִרְשָׁפִים</p>

<p>כָּל נוֹגְעֶיהָ בָּאוּר נִשְׂרָפִים / לְחַדְרֵי מָוֶת נִשְׁאָפִים</p>

<p>מַעֲמַקֵּי שְׁאוֹל נֶהְדָּפִים / נוֹפְלִים לַשַּׁחַת לֹא נִזְקָפִים</p>

<p>שְׂמַח בְּחֶלְקָךְ בְּחַיִּים יָפִים / עִם לְקוּחָה לָךְ וְהַכֹּל צוֹפִים</p>

<p>פּוֹרִיָּה תַפְרִיחַ לָךְ עֲנָפִים / צְמוּדִים לְשֻׁלְחָנָךְ מַקִּיפִים</p>

<p>קֹדֶשׁ הִלּוּלִים לָאֵל מַצְנִיפִים / רִנָּה בְּלִבָּךְ מוֹסִיפִים</p>

<p>שְׁתֵה מִבּוֹרֶךָ מַיִם כְּסוּפִים / תַּעֵב גְּנוּבַת מַיִם טִנּוּפִים</p>

<br />
</blockquote>

<blockquote>
<p>טִנּוּפִים / מַיִם לֹא תִגְנוֹב</p>

<p>שְׂמַח בְּחֶלְקָךְ וּבְטוֹב תָּנוּב</p>

<p>לֹא תִגְנוֹב</p>

<br />
</blockquote>

<blockquote>
<p>תִּרְחַק מֵחֲבוּרַת גַּנָּבִים / שׁוֹדְדִים לְלֹא לָמוֹ אוֹרְבִים</p>

<p>רוֹאִים בְּאֶשְׁנַבֵּי עֲרָבִים / קִירוֹת בַּחֹשֶׁךְ נוֹקְבִים</p>

<p>צוֹרְרִים וּבָאִים בְּאֶשְׁנַבִּים / פְּקֻדַּת יְגִיעַ אֲחֵרִים גּוֹנְבִים</p>

<p>עֲשִׁירִים עֲרֻמִּים מַצִּיבִים / שְׂבֵעִים בַּלֶּחֶם מַרְעִיבִים</p>

<p>נְפָשׁוֹת מַפִּיחִים וּמַדְאִיבִים / מַאֲרָב עַל דְּרָכִים יוֹשְׁבִים</p>

<p>לִגְזוֹל לְכָל עוֹבְרֵי נְתִיבִים / כְּלֵי זַיִן עָלָיו מַלְהִיבִים</p>

<p>יַחַד גַּם לְהָרְגוֹ רוֹהֲבִים / טְעוּנוֹ וּבִגְדּוֹ שׁוֹדְדִים כְּאוֹיְבִים</p>

<p>חוֹטְפִים וְטוֹרְפִים כִּזְאֵבִים / זֶה עֲמָלָם לָרִיק חוֹשְׁבִים</p>

<p>וּמְאֵירָה לְבָתֵיהֶם שׁוֹאֲבִים / הוֹן בְּרָכָה אַחֲרֵיהֶם לֹא עוֹזְבִים</p>

<p>דִבְרֵי אָלוֹת עֲלֵיהֶם קוֹבִים / גִּיוְיָם לְמַהֲלֻמּוֹת מְחַיְּבִים</p>

<p>בָּשְׁתָּם בָּרְחוֹבוֹת מְסוֹבְבִים / אֵידָם בְּבֹא יִרְאוּ רַבִּים</p>

<p>אֱסוֹף יְגִיעֶךָ הַטּוֹבִים / אֱכוֹל וּלְנַפְשָׁךְ יְהוּ עֲרֵיבִים</p>

<p>אַל תִּפְנֶה בְּנִי אֶל רְהָבִים / אַל תְּהִי עִם שָׂטֵי כְזָבִים</p>

<br />
</blockquote>

<blockquote>
<p>כְּזָבִים / בְּרֵעֲךָ לֹא תַעֲנֶה</p>

<p>וְרַעַד אֵלֶיךָ לֹא תְאֻנֶּה</p>

<p>לֹא תַעֲנֶה</p>

<br />
</blockquote>

<blockquote>
<p>אֱטוֹם שְׂפָתֶיךָ מִתַּפְלוּצִים / בַּל תִּתְחַבֵּר לַלֵּצִים</p>

<p>גּוֹלְשִׁים דְּבָרִים נִמְרָצִים / דַּרְדַּר זוֹרְעִים עִם קוֹצִים</p>

<p>הַשְּׁנוּנִים לְשׁוֹנָם כְּחִצִּים / וּפִימוֹ יְפוֹצֵץ נִיצוֹצִים</p>

<p>זוֹמְמִים אָוֶן וּמִרְמָה יוֹעֲצִים / חֲנֵיפִים וּלְרֶכֶל אָצִים</p>

<p>טִפְלוּת עֵדוּת שָׁוְא פּוֹצִים / יְהִירִים וְעַיִן קוֹרְצִים</p>

<p>כְּצִפְעוֹנִי נְשִׁיכָה מוֹחֲצִים / לְרַע רָצִים וּלְאֵיד דָּצִים</p>

<p>מְדָנִים בֵּין אַחִים מְנַצִּים / נוֹתְנִים מַחֲלֹקֶת וְגָדֵר פּוֹרְצִים</p>

<p>שְׂנוּאִים לָאֵל וּמְשֻׁקָּצִים / עֲתִידִים לִמְדוּרַת אֵשׁ וְעֵצִים</p>

<p>פָּעֳלָם עַל רֹאשָׁם קוֹבְצִים / צָרַעַת בְּעוֹרָם מְנַפְּצִים</p>

<p>קְלָלוֹת בִּבְשָׂרָם רוֹבְצִים / רֹאשׁ וְלַעֲנָה כּוֹסָם מָצִים</p>

<p>שְׁמוֹר לְשׁוֹנָךְ מִנִּיאוּצִים / תַּרְמִית שֶׁקֶר שִׁקּוּצִים</p>

<br />
</blockquote>

<blockquote>
<p>שִׁקוּצִים / וּזְנוּת אַל יְהִי מִרְעֶךָ</p>

<p>וּבְמִרְעֶה טוֹב הוּא יִרְעֶךָ</p>

<p>לֹא תַחְמֹד בֵּית רֵעֶךָ</p>

<br />
</blockquote>

<blockquote>
<p>תַּחְמוּדוֹת בָּתִים וְאֹהָלִים / שֶׁקֶר הַחֵן וְיֹפִי הֲבָלִים</p>

<p>רֶשַׁע חוֹמְסִים וְגוֹזְלִים / קִנְיָן אֲשֶׁר קָנוּ עֲמֵלִים</p>

<p>צוֹפָה עַיִן תַּאֲוַת שְׁלָלִים / פַּז וְכֶסֶף בֶּצַע כְּלוּלִים</p>

<p>עָשׁ בְּגָדִים וּרְקַב בָּלִים / שָׂדֶה וְכֶרֶם לְרוּחַ נִנְחָלִים</p>

<p>נֶפֶשׁ וְכָל אֲשֶׁר לָהּ נועלים / מִלַּחְמוֹד אֵלֶּה עַיִן תַּעְלִים</p>

<p>לָמָּה תִהְיֶה כִפְלִילִים / כְּסוּת אַלְמָנָה חוֹבְלִים</p>

<p>יְתוֹמִים חוֹמְסִים וְלֹא חוֹמְלִים / טוֹרְחִים לְהַשִּׂיג גְּבוּל עוֹלִים</p>

<p>חוֹטְפִים עֲנִיִּים וְדַלִּים / זֵיעַת יְגִיעַת אֲחֵרִים גּוֹזְלִים</p>

<p>וְנֶשֶׁךְ וְתַרְבִּית מַכְפִּילִים / הֲלֹא הֵם לִקְבָרוֹת מוּבָלִים</p>

<p>דְּבַר הוֹן בְּיָדָם לֹא מוֹבִילִים / גֶּחָלִים כְּקַשׁ אוֹתָם אוֹכְלִים</p>

<p>בְּיוֹם עֶבְרָה לֹא מֻצָּלִים / אֲנָשִׁים אֲשֶׁר עַוְלָה פּוֹעֲלִים</p>

<p>אֵלֶּה הַדְּבָרִים בְּלֹא תַחְמוֹד תְּלוּלִים / אִם תִּשְׁמְרֵם וְלֵב אֵל תַּשְׁלִים</p>

<p>אָז תַּצְלִיחַ בְּכָל מִפְעָלִים / אוֹרְךָ יַזְהִיר במַשְׂכִּילִים</p>

<p>אֲשֶׁר שְׁנֵי עוֹלָמִים נֹחֲלִים / וִיאַשְּׁרוּךָ קְטַנִּים וּגְדוֹלִים</p>

<br />
</blockquote>

<blockquote>
<p>גְּדוֹלִים / וּקְטַנִּים נָעוּ מִקּוֹלוֹת</p>

<p>וּנְשָׁמוֹת עָפוּ מִקּוֹלֵי קוֹלוֹת</p>

<p>וְכָל הָעָם רוֹאִים אֶת הַקּוֹלוֹת</p>

<br />
</blockquote>

<blockquote>
<p>ובכן ולך תעלה קדושה כי אתה קדוש [ישראל ומושיע]</p>

<br />
</blockquote>

<blockquote>
<p>אֵלֶּה הָעֵדוֹת וְהַחֻקִּים / אֲשֶׁר נִתְּנוּ לְעַם חֲשׁוּקִים</p>

<p>בְּקוֹלוֹת וְלַפִּידִים וּבְרָקִים / בְּרַעַשׁ וּבְרַעַד וּבְאֵימָה וְזִיקִים</p>

<p>בִּנְשִׁיקָה מִפִּי שׁוֹכֵן שְׁחָקִים / מְבוֹאָרִים וּמְחֻזָּקִים</p>

<p>מְשׁוּלִים בְּכָל מְתוּקִים / אוֹכְלִים וּמַשְׁקִים / וּמִנֹּפֶת צוּפִים וּמִדְּבַשׁ מְתוּקִים</p>
</blockquote>

<blockquote>
<p>בשבעים וּשְׁמוֹנֶה פָנִים בְּפֵירוּשׁ חֲקוּקִים / [אַרְבָּעִים וָתֵשַׁע פָּנִים טָמֵא נֶחְקָקִים]</p>
</blockquote>

<blockquote>
<p>אַרְבָּעִים וָתֵשַׁע פָּנִים טָהוֹר מְחֻשָּׁקִים / מִנְיַן וְדִגְלוֹ עָלַי אַהֲבָה נִדְרָשִׁים וְנֶחֱזָקִים</p>

<p>בְּשֵׁשׁ מֵאוֹת וּשְׁלֹשׁ עֶשְׂרֵה זְקוּקִים / מָאתַיִם וְאַרְבָּעִים וּשְׁמוֹנֶה לְהָקִים</p>

<p>וּשְׁלֹשׁ מֵאוֹת וְשִׁשִּׁים וְחָמֵשׁ בְּלֹא תַעֲשֶׂה מִתְחַזְּקִים / בַּעֲלִיל שִׁבְעָתַיִם מְזֻקַָּקִים</p>

<p>וְשׁוֹמְרֵיהֶם לָעַד לֹא נִזּוֹקִים / וְלִוְיַת חֵן בְּרֹאשָׁם מַעֲנִיקִים</p>

<p>וּלְגַרְגְּרוֹתָם עִטּוּר וַעֲנָקִים / ושמחים לֵב וְעֵינַיִם מַבְהִיקִים</p>

<p>מָתוֹק לַנֶּפֶשׁ וּמַרְפֵּא לָעֶצֶם מְפִיקִים / עֵץ חַיִּים הִיא לַמַּחֲזִיקִים.</p>

<br />
</blockquote>

<blockquote>
<p>וּכְעָלְתָה עַל דַּעְתּוֹ לִיתֵן תּוֹרָה לְעַמּוֹ / בָּא מִסִּינַי כְּבוֹד נָאֵמוֹ</p>

<p>וְזָרַח מִשֵּׂעִיר לָמוֹ / וְעָרַךְ לֹא תִרְצַח לְפָנֵימוֹ</p>

<p>וְעַל כִּי בְחַרְבָּם הֵם חַיֵּימוֹ / לֹא קִבְּלוּ עוֹל תּוֹרָה עֲלֵימוֹ</p>

<p>וּמֵהַר פָּארָן הוֹפִיעַ לָמוֹ / לֹא תִגְנֹב שִׁנֵּן בְּמַחֲנֵימוֹ</p>

<p>וְעַל כִּי בִגְנֵיבוֹת וּבִגְזֵילוֹת הֵם מִפְעָלֵימוֹ / לֹא קִבְּלוּ עוֹל תּוֹרָה עָלֵימוֹ</p>

<p>וְאָתָא מֵרִבְבוֹת קֹדֶשׁ לִיתֵן עוֹז לְעַמּוֹ / וְקִבְּלוּ עוֹל תּוֹרָה עָלֵימוֹ</p>

<p>וְנַעֲשֶׂה וְנִשְׁמַע הִקְדִּימוּ / טֶרֶם לְנִשְׁמָע נַעֲשֶׂה נָמוּ</p>

<p>וּצְדָקָה נֶחְשְׁבָה לָמוֹ / וְלִשְׁנֵי כְתָרִים סֻיָּמוּ</p>

<p>לִמְלוּכָה וְלִכְהֻנָּה לְוִיָּה אֻיָּמוּ / ובעשרים קִדּוּשִׁים קִדְּשָׁם לִשְׁמוֹ</p>

<p>וּבְשִׁבְעִים שֵׁמוֹת יִיחֲסָם לְאֻמּוֹ / וּבִשְׁלֹשׁ עֶשְרֵה מִדּוֹת תּוֹצְאוֹתָם בְּקַיְּמוֹ</p>

<p>וְכִלֵּל שְׁמָם בִּשְׁמוֹ / וְכָאֵזוֹר לַחֶלֶץ הִדְבִּיקָם לְנָאֵמוֹ</p>

<p>וּלְסִינַי הִטָּה שְׁמֵי מְרוֹמוֹ / וְיָרַד הוּא וְכָל קְדוֹשָׁיו עִמּוֹ</p>

<p>וְהִגְעִישׁ וְהִרְעִישׁ וְהִרְעִיד [הֲדוֹמוֹ] / וְאַחַת בְּדַבְּרוֹ הֶחֱרִיד עוֹלָמוֹ</p>

<p>וְעֶשְׂרִים וְאַרְבָּעָה מַהֲלָךְ נָעוּ עַמּוֹ / שְׁתַּיִם זוּ כְּהַשְׁמִיעוֹ נָאֵמוֹ</p>

<br />
</blockquote>

<blockquote>
<p>וְרָגְזוּ וְחָלוּ כָּל בָּאֵי עוֹלָם / מֵאֵימַת חַי הָעוֹלָם</p>

<p>בְּרִדְתּוֹ לְדַבֵּר לְעַם עוֹלָם / רָעֲשׁוּ אַף אֻמּוֹת הָעוֹלָם</p>

<p>פַּחַד קְרָאָם וְרַעַד הֱחִילָם / חִיל כַּיּוֹלֵדָה הִבְהִילָם</p>

<p>סָעֲרוּ וְרָעֲדוּ וְסָר צִלָּם / וְאֵצֶל קְמוּאֵל בָּאוּ כֻלָּם</p>

<p>לְנַחֵשׁ בְּקִסְמֵי קִלְקוּלָם / ושאל מַה זֶּה בָּא לָעוֹלָם</p>

<p>שֶׁמָּא הַיּוֹם לְמֵימָיו חוֹזֵר עוֹלָם / יְיָ לַמַּבּוּל יָשַׁב לְעוֹלָם</p>

<p>וֶהֱשִׁיבָם אוֹתָם בְּשָׁאֳלָם / יְיָ עוֹז לְעַמּוֹ יִתֵּן דָּתוֹ [לְהַנְחִילָם</p>

<p>וּכְשָׁמְעָם כֵּן נָמוּ כֻלָּם / יְיָ יְבָרֵךְ אֶת עַמּוֹ בַּשָּׁלוֹם דָּתוֹ] לְהַשְׂכִּילָם</p>

<br />
</blockquote>

<blockquote>
<p>וְכָל דּוֹר וָדוֹר וּמַנְהִיגֵיהֶם / אֲשֶׁר עָמְדוּ לִפְנֵיהֶם</p>

<p>וְהָעֲתִידִים לַעֲמוֹד אַחֲרֵיהֶם / כֻּלָּם הֶעֱמִידָם בְּסִינַי עִמָּהֶם</p>
</blockquote>

<blockquote>
<p>לְהוֹדִיעַ כִּי דוֹר דֵּעַ נֶחְשַׁק מִכֻּלָּהֶם / טוּב [טַעַם] וָדַעַת לְהַשְׂכִּילֵהֶם</p>
</blockquote>

<blockquote>
<p>וְכָל מוּם לֹא הָיָה בָהֶם / כִּי שְׁלֵמִים וּמוּשְׁלָמִים הָיוּ כֻלָּהֶם</p>

<p>וּמַלְכוּתוֹ קִבְּלו עֲלֵיהֶם / בְּהִגָּלוֹתוֹ לְסִינַי עֲלֵיהֶם</p>

<p>וּפָנִים הַרְבֵּה נִרְאָה לָהֶם / מְדַבֵּר אָנֹכִי עִם כָּל אֶחָד וְאֶחָד מֵהֶם</p>

<p>פָּנִים בְּפָנִים לְהַרְאוֹתֵיהֶם / פָּנִים בֵּינוֹנִיּוֹת לְמִשְׁנַת עֶרְכֵיהֶם</p>

<p>פָּנִים שׂוֹחֲקוֹת לְתַלְמוּד חַכְמֵיהֶם / פָּנִים אֵימָה לְמִקְרָא לִמּוּדֵיהֶם</p>

<p>פָּנִים מַסְבִּירוֹת לְאַגָּדַת טַעְמֵיהֶם / בְּעַתִּיק יוֹמִין וְצַח נִדְמָה לָהֶם</p>

<p>נֶחֱמָדִים בְּהַר חֶמֶד עָרַךְ לִפְנֵיהֶם / וְחֻקִּים וּמִצְווֹת טוֹבִים וּשְׂכַר אֵיתָנֵיהֶם</p>

<p>אֲשֶׁר יַעֲשֶׂה אֶת הָאָדָם וָחַי בָּהֶם / כִּי חַיִּים הֵם לְמוֹצְאֵיהֶם</p>

<p>לְמַעַן יִרְבּוּ יְמֵיהֶם וִימֵי בְנֵיהֶם</p>

<br />
</blockquote>

<blockquote>
<p>וְדִבּוּר אֶחָד מִפִּיו בְּמַלְּלוֹ / שְׁתַּיִם זוּ לְהַשְׁמִיעוֹ לִקְהָלוֹ</p>

<p>וְרָחֲקוּ שְׁנֵים עָשָׂר מִיל מִפַּחַד חִילוֹ / וּפָרְחָה נַפְשָׁם מִשְּׁמֹעַ הוֹד קוֹלוֹ</p>

<p>וְהֶעֱמִיד עַנְנֵי כְבוֹד גָּדְלוֹ / וְגִשְׁמֵי נְדָבוֹת הֵנִפוּ וְהִזִּילוּ</p>

<p>וְחָזְרוּ וְשָׁבוּ שְׁנֵים עָשָׂר מִיל בְּתֹקֶף חֵילוֹ / וְדִבְּרוּ לְצִיר וְאָמְרוּ לוֹ</p>

<p>קְרַב אַתָּה וּשְׁמַע מִלּוּלוֹ / וְדַבֵּר עִמָּנוּ קִנְיַן פָּעֳלוֹ</p>

<p>פֶּן נָמוּת מֵאֵימַת קוֹלוֹ / וַיִּשְׁמַע אֵל דִּבְרֵי קְהָלוֹ</p>

<p>וַיִּיטַב לְפָנָיו וְגַם עָרַב לוֹ / וַיִּקְרָא לְצִיר לִמְרוֹמוֹ הֶעֱלוֹ</p>

<p>וּבֵינוֹ לְבֵין עַם שְׁלִישִׁי עִלּוֹ / וְהָעֳמַד וְנִגַּשׁ אֶל עַרְפִילוֹ</p>

<p>וּפָנִים בְּפָנִים דִּבֶּר לוֹ / קַרְנַיִם מִיָּדוֹ לוֹ</p>

<p>יִדּוֹדוּן יִדּוֹדוּן רָעֲשׁוּ לְמוּלוֹ / וְדִבְּרוּ לְצִיר וְאָמְרוּ לוֹ</p>

<p>מָה אֱנוֹשׁ כִּי תְגַדְּלוֹ / וּמַה תַּחְשְׁבוֹ לִמְקוֹמֵינוּ לְהַעֲלוֹ</p>

<p>קִנְיַן שַׁעֲשׁוּעִים לְהַנְחִילוֹ / וֶהֱשִׁיבָם אֵל הַנִּיחוּ לוֹ</p>

<p>מֵאָז חֲשַׁקְתִּיו לְהַגְדִּילוֹ / וּלְהִכָּנֵס לִפְנִים רְשׁוּת נָתַתִּי לוֹ</p>

<p>שְׁבוּיַת מָרוֹם לָתֵת לוֹ / מְנָת חֶלְקוֹ וְגוֹרָלוֹ</p>

<p>לְלַמֵּד לְבָנָיו כָּל אֲשֶׁר יְדֻבַּר לוֹ</p>

<br />
</blockquote>

<blockquote>
<p>וּמֵהַר סִינַי קִבְּלוּ תוֹרָה / לֹא מִפִּי מַלְאָךְ וְלֹא מִפִּי שָׁלִיחַ אֲמוּרָה</p>

<p>כִּי אִם מִפִּי מֶלֶךְ עוֹטֶה אוֹרָה / טְהוֹר עֵינַיִם וְיִרְאָתוֹ טְהוֹרָה</p>

<p>מִפִּי הַגְּבוּרָה לבחיריו הוֹרָה / דָּת בָּאֵר הֵיטֵב מְבוֹאָרָה</p>

<p>בְּדִבּוּר בַּאֲמִירָה וְצִווּי בְּאַזְהָרָה / בְּתַלְמוּד בְּאַגָּדָה בְּמִשְׁנָה וּבְמִקְרָא</p>

<p>בְּחֻקּוֹת בִּבְרִית גְּמוּרָה / עֲרוּכָה בַכֹּל וּשְׁמוּרָה</p>

<p>וְכָל מִצְוָה שֶׁבָּהּ כָּעִנְיָן בָּה סְדוּרָה / לְהִתְבָּרֵךְ בְּהוֹגֶיהָ בְּכָל יוֹם בָּרוּךְ נוֹתֵן הַתּוֹרָה</p>

<br />
</blockquote>

<blockquote>
<p>וּבְאָלֶף שֶׁהוּא לְכָל הָאוֹתִיּוֹת רֹאשׁ / פָּתַח בְּאָנֹכִי לַדִּבְרוֹת רֹאשׁ</p>

<p>לְהוֹדִיעַ שֶׁהוּא אֱלֹהֵי קֶדֶם רֹאשׁ / בְּרֵאשִׁית רֹאשׁ וּבְאַחֲרִית רֹאשׁ</p>

<p>רִאשׁוֹן וְאַחֲרוֹן בַּסּוֹף וּבָרֹאשׁ / צוֹפֶה מַה יִּהְיֶה ברֹאשׁ</p>

<p>וְלָמָּה בָּאוֹת אָלֶף פָּתַח בָּרֹאשׁ / כְּנֶגֶד אֶלֶף דּוֹרוֹת שֶׁצָּפָה מֵרֹאשׁ</p>

<p>לִתֵּן לָהֶם אֱמוּנַת רֹאשׁ / לְצַוּוֹת לָהֶם דָּבָר מֵרֹאשׁ</p>

<p>וְעִבֵּר מֵהֶם תְּשַׁע מֵאוֹת וְשִׁבְעִים וְאַרְבָּעָה לִפְרֹשׁ</p>
</blockquote>

<blockquote>
<p>וּלְסוֹף עֶשְׂרִים [וְשִׁשָּׁה דוֹרוֹת] חָשַׁק תְּבוּאַת רֹאשׁ / לִנְחֹל חוֹק נְסוּכַת רֹאשׁ</p>
</blockquote>

<blockquote>
<p>בְּתַעֲצוּמוֹתֶיהָ לַחְקֹר וְלִדְרֹשׁ / לְהִשְׁתַּחֲווֹת וְלִכְרֹעַ וְלִקֹּד רֹאשׁ</p>

<p>לְאֵל חַי וְקַיָּם הַמִּתְנַשֵּׂא לְכֹל רֹאשׁ</p>

<br />
</blockquote>

<blockquote>
<p>וּבְשׁוּרָם צִבְאוֹת אֵלִים / כִּי לְמַתַּן דָּת זָכוּ סְגוּלִים</p>

<p>וִיכֻבָּדוּ בָהּ נִדְגָּלִים / וְנָתְנוּ שֶׁבַח וּתְהִלָּה לְאֵל אֵלִים</p>

<p>וַהֲמוֹן גְּדוּדִים וְכִתֵּי אֶרְאֶלִּים / שִׁיר וְתֻשְׁבָּחוֹת מְפָאֲרִים וּמְהַלְלִים</p>

<p>וּשְׂרָפִים מִמַּעַל להם מְעֻלִּים / וּלְיוֹשֵׁב עַל כִּסֵּא רָם וְנִשָּׂא מַגְדִּילִים</p>

<p>וְצִבְאוֹת גִּבּוֹרֵי חֲיָלִים / מַנְעִימִים שִׁיר הִלּוּלִים</p>

<p>וּפְאֵר כְּרוּבִים וְרַעַשׁ גַּלְגַּלִּים / בְּמַתַּן אָמוֹן הָיוּ גָלִים</p>

<p>וּמַלְאָכִים אֵשׁ וּמַיִם בְּלוּלִים / בְּשִׂמְחַת נְוַת בַּיִת מְסַלְּדִים וְחָלִים</p>

<p>וְזֶה אֶל זֶה קוֹרְאִים וְשׁוֹאֲלִים / לְקָדוֹשׁ וּבָרוּךְ פְּאֵר מְכַלְּלִים</p>

<p>רוֹמֵמוֹת לְמַלְכָּם מְמַלְּלִים / וֶעֱזוּז נוֹרְאוֹתָיו מַגְדִּילִים</p>

<p>וְשִׁלּוּשׁ קְדֻשָּׁה לְקָדוֹשׁ בַּקֹּדֶשׁ מַעֲלִים.</p>

<br />
</blockquote>

<blockquote>
<br />

<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/40616">https://benyehuda.org/read/40616</a></div></body></html>