<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>[אֲנִי גֶבֶר בְּסִבּוֹת הַזְּמַנִּים] (שִׁיר חֲתִימָה לְסֵפֶר מַעֲלוֹת הַמִּדּוֹת)</title>
	<meta name="author" content="יחיאל בן יקותיאל מהענווים"/>
</head>
<body>

<p><strong>שִׁיר חֲתִימָה לְסֵפֶר מַעֲלוֹת הַמִּדּוֹת (קֶטַע)</strong></p>

<p>̮̮ _ _ _ ̮ _ _ _ ̮̮ _ _</p>

<blockquote>
<p>אֲנִי גֶבֶר בְּסִבּוֹת הַזְּמַנִּים / שְׂבַע רֹגֶז שְׂבַע בוּז עִם-קְלוֹנִים</p>

<p>וְדָלְקוּ אַחֲרַי צָרוֹת מְצֵרוֹת / וְשֹׁד עַל-שֹׁד וְעַל-שֶׁבֶר חֲרוֹנִים</p>

<p>וְצָלַלְתִּי בְּעִמְקֵי הַדְּאָגוֹת / וְעָלַי עָֽבְרוּ גַּלֵּי יְגוֹנִים</p>

<p>וְטֶרֶם אֶמְצְאָה מַרְפֵּא לְצִירַי / בְּצִדָּם צָֽמְחוּ הָאַחֲרוֹנִים</p>

<p>לְהַוָּתִי אֱמֶת שָׂחְקוּ צְעִירִים / לְמוֹ יָמִים וְשׁוּעָלִים קְטַנִּים</p>

<p>מְאַסְתִּימוֹ וְתִעַבְתִּי אֲבוֹתָם / לְשִׁיתָם שׁוֹֽמְרֵי עִזִּים וְצֹאנִים</p>

<p>וְתִבְחַר מַחֲנַק נַפְשִׁי וּמָוֶת / רְאוֹתִי בוּז וְלַעַג שַׁאֲנַנִּים</p>

<p>בְּשִׁמְרֵיהֶם מְאֹד שׁוֹקְטִים וְיוֹשְׁבִים / בְּנָוֵיהֶם דְּשֵׁנִים רַעֲנַנִּים</p>

<p>אֲשֶׁר אָמְרוּ לְנַפְשִׁי אֵין תְּשׁוּעָה / וְלֹא חֵלֶק בְּיָהּ רוֹכֵב עֲנָנִים</p>

<p>נְגִינָתָם אֲנִי שִׁבְתָּם וְקוּמָם / וְכִנּוֹרוֹת וְעוּגָבִים וּמִנִּים</p>

<p>וְהָיִיתִי לְמָשָׁל וּֽשְׁנִינָה / לְשָׁתוּקִים אֲסוּפִים וּֽנְתִינִים</p>

<p>וְכָל-רוֹאַי הֲכִי שָׁמְמוּ וְתָמְהוּ / לְקוֹרוֹתַי וְיוֹדְעַי מִלְּפָנִים</p>

<p>וְיֹאמְרוּ לִי חֲלָצֶיךָ תְּשַׁנֵּס / כְּאִישׁ גִּבּוֹר בְּרָב-כֹּחַ וְאוֹנִים</p>

<p>וְחֵץ בִּינָֽתְךָ תּוֹרֶה בְּלֵב הַ-/זְּמָן בָּגַד בְּךָ בֶּגֶד כְּמוֹנִים</p>

<p>חֲנִית חָכְמָֽתְךָ הַכֵּה בְקִרְבּוֹ / וְחַרְבוֹת שִׂכְלְךָ הָרֵק וְצִנִּים</p>

<p>וְזַמֵּן שִׂכְלְךָ תָּמִיד לְנֶגְדּוֹ / וְתִתְלוֹנֵן בְּסֵתֶר דַּר מְעוֹנִים</p>

<p>וְתָנוּחַ וְתִשְׁקֹט מִזְּמַנְךָ / וְתִנָּפֵשׁ לְךָ מִדַּאֲבוֹנִים</p>

<p>וְשָׁמַעְתִּי לְמִצְוָתָם לְמַעַן / חֲשַׁבְתִּימוֹ לְרֵעִים נֶאֱמָנִים</p>

<p>וְלָקַחְתִּי לְנַפְשִׁי תוֹֽכְחוֹתָם / וְהָיוּ לִי יְקָרִים מִפְּנִינִים</p>

<p>וְאָמַרְתִּי בְלִבִּי אֵֽלְכָה נָּא / בְּעִקְבֵי בַעֲלֵי שֵׂכֶל נְבוֹנִים</p>

<p>וְאוֹכִיחַ לְנַפְשִׁי בַתְּחִלָּה / וּבִי יִתְיַסְּרוּ שָׂרִים וְרוֹזְנִים</p>

<p>וְאַחְרֵי-כֵן אֲיַסֵּר לַהֲמוֹן עָם / וְאוֹכִיחַ פְּתָאִים עִם-מְבִינִים</p>

<p>וּמוּסָרַי לְנַפְשָׁם יֶעֱרָבוּן / כְּטַל יוֹם חֹם וְעֵת שֶׁלֶג וְצִנִּים</p>

<p>וְאַף אָמְנָה חֲמָסִי עַל-זְמָן רַע / וּבוֹ אָרִיב וְאֶשָּׂא רֹב תְּלֻנִּים</p>

<p>דְּלָקַנִי בְיַלְדוּתִי וְרָדַף / עֲדֵי בַחְרוּת וְנָגַע עַד-זְקֻנִים</p>

<p>וְשָׁלַח-אֵשׁ בְּעַצְמֹתַי וְתִיקַד / שְׁאוֹל תַּחְתִּית וְהִרְגִּיזָה אֲדָנִים</p>

<p>וְהַנִּיר לִחֲכָה גַּם דִּלְדְּלָה הָר / וְסִכְסָכָה לְעֵצִים וַאֲבָנִים</p>

<p>הֲכִי בָנַי יְצָאֻנִי וְאֵינָם / לְנָכְרִים נֶחְשְׁבוּ-לִי גַּם לְשׂוֹטְנִים</p>

<p>עֲזָבוּנִי וְנוֹתַרְתִּי לְבַדִּי / וְכִכְלִי רִיק חֲשָׁבוּנִי כְעוֹיְנִים</p>

<p>וְלֹא-אָבוּ שְׁמוֹעַ לִי וְהָלְכוּ / בְּמוֹעְצוֹתָם לְאָחוֹר לֹא לְפָנִים</p>

<p>לְזֹאת אֶסְפֹּד אֲקוֹנֵן וַאֲיֵלִיל / וְאֵבֶל אֶעֲשֶׂה כִּבְנוֹת יְעֵנִים</p>

<p>לְקוֹל בִּכְיִי אֲעוֹרֵר כָּל-מְקוֹנְנוֹת / וְכָל-יוֹדְעֵי נְהִי עִם-כָּל-מְקוֹנְנִים</p>

<p>וְאֶתְבַּיֵּשׁ לְהָרִים רֹאשׁ לְמַעַן / כְּלִמָּה כִסְּתָה פָנַי כְּשָׁנִים</p>

<p>וְעִם-כָּל-זֶה הֱעִירַנִי לְבָבִי / יְשִׁיבוּנִי סְעִפַּי הַנְּכוֹנִים</p>

<p>וְיֹאמְרוּ לִי חֲמֹל עַל-הַפְּתָאיִם / לְהָסִיר מִפְּנֵיהֶם כִּֽשְׁלוֹנִים</p>

<p>וְחִבַּרְתִּי יְסוֹד סֵפֶר יְסַדְתִּיו / בְּאַגָּדוֹת אֲמִתִּיִּים וְכֵנִים</p>

<p>בְּמִקְרָאוֹת וּמִשְׁלֵי הַחֲכָמִים / וְחִידוֹתָם גְּלוּיִם עִם-צְפוּנִים</p>

<p>חֲצוּבִים מִמְּקוֹר בִּינָה וְהַשְׂכֵּל / בְּמוֹ-דֵעַ מְיֻסָּדִים נְכוֹנִים</p>

<p>כְּלַלְתִּיהוּ בְּכָל-חָכְמָה וּמוּסָר / לְהוֹכִיחַ לְבָנִים הַהֲגוּנִים</p>

<p>לְהָגֵן בַּעֲדָם מִן-הַזְּמָן מַר / לְמָתוֹק שָׂם וּמָתוֹק רֹאשׁ פְּתָנִים</p>

<p>לְבִלְתִּי יִמְצְאוּם נֶגַע וּמַחְלָה / בְּחַיֵּיהֶם וְאַף-לֹא קוֹל שְׁאוֹנִים</p>

<p>וְאַחְרִיתָם בְּעֵדֶן גַּן אֶלֹהִים / בְּצַד אָבוֹת יְהוּ שׁוֹכְנִים וְחוֹנִים.</p>

<br />
</blockquote>

<blockquote>
<br />

<br />
</blockquote>

<blockquote>
<br />
</blockquote>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41658">https://benyehuda.org/read/41658</a></div></body></html>