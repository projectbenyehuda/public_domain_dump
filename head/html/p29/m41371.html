<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd"><html xmlns="http://www.w3.org/1999/xhtml" xml:lang="he" lang="he" dir="rtl"><head><meta http-equiv="Content-Type" content="text/html; charset=utf-8" /></head><body dir='rtl' align='right'><div dir="rtl" align="right"><!DOCTYPE html>
<html xmlns="http://www.w3.org/1999/xhtml" lang="en">
<head>
	<meta charset="utf-8"/>
	<title>הדעת והמות</title>
	<meta name="author" content="אד&quot;ם הכהן"/>
</head>
<body>

<blockquote>
<br />
</blockquote>

<p><a href="#fn:1" id="fnref:1" title="see footnote" class="footnote"><sup>1</sup></a></p>

<h2 id="א">א</h2>

<h3 id="1">1</h3>

<blockquote>
<p>מַסְוֵה אוֹר הַשֶּׁמֶשׁ הִנֵּה הֵסִירוּ</p>

<p>הַכּוֹכָבִים עַתָּה מֵעַל פָּנֵימוֹ</p>

<p>רָאוּ כִּי הָלְכָה יָצְאוּ וַיָּאִירוּ</p>

<p>מָה רַב הֲמוֹנָם מֶה עָצְמוּ רָאשֵׁימוֹ!</p>

<p>אֵין מִסְפָּר אֵין קֵצֶה אֵין סוֹף אֵין חֵקֶר</p>
</blockquote>

<blockquote>
<p>שָׁוְא עֲמַל כָּל סוֹפֵר כָּל תֹּכֶן<a href="#fn:2" id="fnref:2" title="see footnote" class="footnote"><sup>2</sup></a> שֶׁקֶר!</p>

<br />
</blockquote>

<h3 id="2">2</h3>

<blockquote>
<p>שָׁמַיִם וּשְׁמֵיהֶם אִם גָּאֹה גָּאוּ</p>

<p>וּמְרוֹמֵי הַמְּרוֹמִים עַד אֵין קֵץ סֶלָה</p>

<p>כַּיַּמִּים מַיִם כּוֹכָבִים מָלָאוּ</p>

<p>וּלְסָפְרָם וּלְחָקְרָם כָּל רוּחַ עָמֵלָה</p>

<p>וּסְפֹרוֹת כָּל פֶּה כָּל לָשׁוֹן הִבִּיעוּ</p>

<p>לִסְפּוֹר הָאֶחָד בָּם עוֹד לֹא הִגִּיעוּ.</p>

<br />
</blockquote>

<h3 id="3">3</h3>

<blockquote>
<p>וּבְגָדְלוֹ אִישׁ מֵהֶם יַחְפִּיר שִׁמְשֵׁנוּ</p>

<p>עִם כָּל הוֹלְכֵי מִסָּבִיב לָהּ גַּם יָחַד</p>

<p>וּלְרֹב גָּבְהָם הֵן תֶּחֱרַד נַפְשֵׁנוּ</p>

<p>וּלְמֶרְחָק בֵּינוֹתָם יֹאחֲזֶנָּה פָחַד</p>

<p>יִכְשַׁל כָּל לָשׁוֹן מֵהַגִּיד כָּל אֵלֶּה</p>

<p>הַסְּעִיפִים יִיעָפוּ גַּם כָּל לֵב יֵלֶא.</p>

<br />
</blockquote>

<h3 id="4">4</h3>

<blockquote>
<p>בֵּין נַעֲרָצִים רָצִים כַּחֵץ שָׁלוּחַ</p>

<p>הֲמוֹנִים אֵלֶּה אַדִּירֵי שָׁמַיִם</p>

<p>רָצָה גַם אָצָה כָּאָבָק בָּרוּחַ</p>

<p>הַקְּטַנָּה הַצְּעִירָה אֶרֶץ הַמַּיִם –.</p>

<p>מִי הָעָשׁ הַחַלָּשׁ יִרְחַשׁ עָלֶיהָ–?</p>

<p>הָאָדָם! – הַקָּט הַדַּל בִּילָדֶיהָ.</p>

<br />
</blockquote>

<h3 id="5">5</h3>

<blockquote>
<p>הַקָּטָן הַזֶּה הֵן הוּא הַיּוֹדֵעַ</p>

<p>הֶהָמוֹן הָרָב הַזֶּה וּמְלוֹאֵימוֹ</p>

<p>אַךְ הוּא הָרוֹאֶה אַךְ הוּא הַשּׁוֹמֶעַ</p>

<p>אַךְ הוּא הַמַּכִּיר גַּם מַבְדִּיל בֵּינֵימוֹ</p>

<p>יָחוּשׁ וִישָׁעֵר גַּם יִזְכֹּר לָדַעַת</p>

<p>חשֵׁב וּמַשְׂכִּיל אֶל כָּל לוֹ מִשְׁמַעַת.</p>

<br />
</blockquote>

<h3 id="6">6</h3>

<blockquote>
<p>דַּעְתּוֹ – מֵחוֹל הַדַּק עַד הַרְרֵי אָבֶן</p>

<p>מִצִּיץ אֵזוֹב עַד אַרְזֵי אֵל מַגַּעַת</p>
</blockquote>

<blockquote>
<p>מִכַּנְפֵי גוֹבַי<a href="#fn:3" id="fnref:3" title="see footnote" class="footnote"><sup>3</sup></a> עַד גַּב הָרְאֵם יָבֶן</p>
</blockquote>

<blockquote>
<p>מִקְּטֹן גֵּו גֶּבֶר עַד נֶפֶשׁ יוֹדַעַת</p>

<p>מֵאֲבַק שַׁחַק עָפָר וּרְסִיס הַמָּיִם</p>

<p>עַד כּוֹכְבֵי שַׁחַק אֲבַק הַשָּׁמָיִם.</p>

<br />
</blockquote>

<h3 id="7">7</h3>

<blockquote>
<p>אַךְ הוּא הָאֶחָד בִּיצוּרִים כֻּלָּמוֹ</p>

<p>הַיּוֹדֵעַ אוֹתְהֶם וּבִלְתּוֹ אָיִן –</p>

<p>יֵדַע כִּי עוֹד רָב לֹא יָדַע אוֹתָמוֹ</p>

<p>לֹא שָׁמְעָה אָזְנוֹ בַּל תִּרְאֵם הָעָיִן</p>

<p>יֵדַע זֶה הָעָשׁ כִּי יֵשׁ שָׁם עוֹד אַחַד</p>

<p>יוֹדֵעַ אוֹתוֹ וִידוּעָיו גַּם יַחַד.</p>

<br />
</blockquote>

<h3 id="8">8</h3>

<blockquote>
<p>רַבּוֹת וּגְדוֹלוֹת יֵדַע בַּשָּׁמַיִם</p>

<p>נוֹרָאוֹת וּנְצוּרוֹת יֵדַע בָּאָרֶץ</p>

<p>יֵדַע נִפְלָאוֹת תִּצַּלְנָה אָזְנַיִם</p>

<p>מִן הַתְּהוֹם עַד רֹאשׁ רוֹם הוּא יִפְרוֹץ פָּרֶץ</p>

<p>יֵדַע אֶת לֹא יֵדַע כָּל פֶּה לַשְׁמִיעַ</p>

<p>גַּם פִּיו דֵּעוֹתָיו לֹא יוּכַל יַבִּיעַ.</p>

<br />
</blockquote>

<h3 id="9">9</h3>

<blockquote>
<p>מִי יִשָּׂא אֶת רֹאשׁ שַׂרְעַפָּיו כִּי רַבּוּ</p>

<p>הָעוֹבְרוֹת עַל לִבּוֹ לִרְגָעִים סֶלָה</p>

<p>רִבְבוֹת אַלְפֵי אֶלֶף יֵצְאוּ יִסַּבּוּ</p>

<p>שׁוֹנוֹת וּמְשֻׁנּוֹת בָּאוֹר וּבַאֲפֵלָה</p>

<p>יֵדַע אֵיךְ יֵדַע – מַדּוּעַ יוֹדֵעַ</p>

<p>וּמַה הַדַּעַת וּלְאָן תִּשְׂתָּרֵעַ.</p>
</blockquote>

<blockquote>
<br />
</blockquote>

<h3 id="10">10</h3>

<blockquote>
<p>יֵדַע כָּל נֹעַם כָּל עֹנֶג כָּל נַחַת</p>

<p>שִׂמְחַת אוֹר חַיִּים אַהֲבַת חֵן וָיֹפִי</p>

<p>יֵדַע חֹק כָּל נִבְרָא בָּרוּם וּבְתַחַת</p>

<p>יִרְאֶה בָם טוּב יוֹצְרָם כִּי אֵין בָּם דֹּפִי</p>

<p>יֵדַע כִּי דֵעוֹתָיו חָיוֹת לָנֶצַח</p>

<p>יֵדַע נַפְשׁוֹ יוֹדַעַת, זֵר עַל מֵצַח.</p>

<br />
</blockquote>

<h3 id="11">11</h3>

<blockquote>
<p>יֵדַע צֶדֶק וֶאֱמֶת כָּל אָרְחוֹת ישֶׁר</p>

<p>יֵדַע כִּי אַךְ אֵלֶּה הֵם כָּל הַדַּעַת</p>

<p>יֵדַע כִּי אַךְ הֵיטֵב הוּא כָל הָעשֶׁר</p>

<p>יֵדַע כִּי טוֹב בַּל תֵּת בַּכֹּל מִגְרַעַת</p>
</blockquote>

<blockquote>
<p>יֵדַע מֶתֶק הַחֵן נַחַת הַחֶסֶד<a href="#fn:4" id="fnref:4" title="see footnote" class="footnote"><sup>4</sup></a></p>
</blockquote>

<blockquote>
<p>יֵדַע כִּי אַךְ בָּהֶם תֵּבֶל תִּוָּסֶד.</p>

<br />
</blockquote>

<h3 id="12">12</h3>

<blockquote>
<p>וּלְהוֹדִיעָם יֵדַע לִבְנֵי גִילֵהוּ</p>

<p>כֹּל יָדַע לִבּוֹ יוֹדַע גַּם לָהֵמָּה</p>

<p>וּבְדַעַת כִּי יֵדַע כֵּן גַּם רֵעֵהוּ</p>

<p>תֶּעֱרַב עָלָיו דַּעְתּוֹ כִּי אָז נָעֵמָה</p>

<p>כֵּן בִּלְשׁוֹנוֹ לִקְרוֹבִים וּלְאָזְנַיִם;</p>

<p>וּבְעֵטוֹ גַּם לִרְחוֹקִים וּלְעֵינַיִם.</p>
</blockquote>

<blockquote>
<br />
</blockquote>

<h3 id="13">13</h3>

<blockquote>
<p>וּמָה עוֹד לֹא יֵדַע זֶה הַיּוֹדֵעַ</p>

<p>עַל מִי לֹא יָבֶן עַל מִי לֹא יָשִׂיחַ</p>

<p>אֶת זֶה הוּא רוֹאֶה אֶת זֶה הוּא שׁוֹמֵעַ</p>

<p>זֶה טוֹעֵם וִימַשֵּׁשׁ אֶת זֶה יָרִיחַ</p>

<p>וּכְנָפַיִם יַעַשׂ לוֹ עוֹד מֵאֵלֶּה</p>

<p>לָעוּף עַד הָרֹאשׁ אֲבִי כָל הַפֶּלֶא.</p>

<br />
</blockquote>

<h2 id="ב">ב</h2>

<h3 id="14">14</h3>

<blockquote>
<p>וּבְכֵן הוּא יֵדַע גַּם אֶת סוֹד הַנֶּצַח</p>

<p>גַּם כָּל אֲשֶׁר מֵעַל כֹּחוֹ לָדַעַת</p>

<p>אֲבָל עוֹד אַחַת יֵדַע – שׁוֹד וָרֶצַח! –</p>

<p>עוֹד אַחַת יֵדַע – כָּל לֵבָב קוֹרַעַת! –</p>

<p>הֵן זֶה הַיּוֹדֵעַ – הוֹי אֵיד עַצָּבֶת! –</p>

<p>יֵדַע – וּבְדַעַת זוּ – גַּם אֶת <strong>הַמָּוֶת</strong>.</p>
</blockquote>

<blockquote>
<br />
</blockquote>

<h3 id="15">15</h3>

<blockquote>
<p>אֶת הַמָּוֶת הָרָע וּמְקוֹר כָּל נֶגַע</p>

<p>כִּי גַם אוֹתוֹ יִקַּח – הֵן הוּא יוֹדֵעַ</p>

<p>אַךְ יָדַע הַזְּמָן וַיֵּדַע כָּרֶגַע</p>

<p>כִּי בוֹ זֻמָּן גַּם הוּא לִהְיוֹת גֹּוֵעַ</p>

<p>הוֹי דַּעַת רָעָה! דַּעַת הִי וָנֶהִי!</p>

<p>לָדַעַת בִּהְיוֹתוֹ כִּי גַם לֹא יֶהִי.</p>

<br />
</blockquote>

<h3 id="16">16</h3>

<blockquote>
<p>יֵדַע כִּי לֹא יֵדַע דַּעַת אֱלוֹהַּ</p>

<p>מֵאֵין לָדַעַת כָּל הַיְצוּר כָּמוֹהוּ</p>

<p>כִּי דֵעַ הָאֵל מִמֶּנּוּ גָבֹהַּ</p>

<p>כִּי הוּא הָאֵל יוֹדְעָם מִהְיוֹתָם תֹּהוּ</p>

<p>יֵדַע כִּי דַעְתּוֹ שׁוֹנָה גַּם חֹלֶפֶת</p>

<p>וּמֵאֶרֶץ יַחַד עִמּוֹ נֶאֱסֶפֶת.</p>

<br />
</blockquote>

<h3 id="17">17</h3>

<blockquote>
<p>יֵדַע כִּי דַעְתּוֹ הִיא לוֹ אַךְ כַּשָּׁמֶשׁ</p>

<p>שֶׁלֹּא אוֹר תָּמִיד הִיא עוֹלָם זוֹרֵחַ</p>

<p>מִפַּחַד בַּלֵּילוֹת הֲלֹא הִיא תָּמֶשׁ</p>

<p>וּבְנָגְהָהּ תִּשְׁלַח אָז לָנוּ יָרֵחַ</p>

<p>גַּם דַּעְתּוֹ בַּמָּקוֹם יִשְׂגַּב מִמֶּנָּה</p>

<p>תִּשְׁלַח הָאֱמוּנָה וּתְכַהֵן תַּחְתֶּנָּה.</p>

<br />
</blockquote>

<h3 id="18">18</h3>

<blockquote>
<p>יֵדַע כִּי כָל דַּעְתּוֹ אֶפֶס וָאָיִן</p>

<p>כִּי כָל נוֹדַע לוֹ כֵן לֹא כֵן הִנֵּהוּ</p>

<p>גַּם זֶה הָאֵל הַנִּרְאֶה אֶל כָּל עָיִן</p>
</blockquote>

<blockquote>
<p>רַק אֲחוֹרָיו יִרְאֶה<a href="#fn:5" id="fnref:5" title="see footnote" class="footnote"><sup>5</sup></a> אַךְ לֹא פָּנֵיהוּ</p>
</blockquote>

<blockquote>
<p>כִּי לֹא יֵדַע מָה הוּא, רַק: כִּי לֹא אָיִן<a href="#fn:6" id="fnref:6" title="see footnote" class="footnote"><sup>6</sup></a></p>
</blockquote>

<blockquote>
<p>וּכְהֵרָאוֹת אִישׁ מֵאֲחוֹרָיו לֶעָיִן.</p>

<br />
</blockquote>

<h3 id="19">19</h3>

<blockquote>
<p>גַּם כִּי לֹא אַיִן – דַּעַת מִי תּוֹכֵחַ</p>

<p>אֲהָהּ! גַּם בָּזֶה חָשְׁכָה לוֹ הַשָּׁמֶשׁ</p>

<p>גַּם פֹּה אוֹר דַּעַת לֹא יָקָר זוֹרֵחַ</p>

<p>גַּם פֹּה אֱמוּנָה תַּגִּיהַּ לֵיל אָמֶשׁ</p>

<p>קָצְרָה יַד הַדַּעַת שָׁם בַּגָּבוֹהַּ</p>

<p>לַעֲשׂוֹת לָנוּ הָהּ! גַּם אָב וֵאלוֹהַּ.</p>

<br />
</blockquote>

<h3 id="20">20</h3>

<blockquote>
<p>שָׁם בַּגָּבוֹהַּ יַד דַּעַת לֹא רָמָה</p>

<p>שָׁם תַּעֲמוֹד בַּמַּחְשָׁךְ וּמְבוּכַת פֶּלֶא</p>

<p>קוֹל עוֹלָמִים אֵין-קֵץ אַךְ תִּשְׁמַע שָׁמָּה</p>

<p>קוֹרֵא &#8220;אֵי אָב לָנוּ, אָן יוֹצֵר אֵלֶּה?!&#8221;</p>

<p>הָהּ! וּבְאֵין עוֹנֶה הַמְּהוּמָה הוֹמִיָּה</p>

<p>וֶאֱמוּנָה אַךְ הִיא תָּשִׂים לָהּ דּוּמִיָּה.</p>

<br />
</blockquote>

<h3 id="21">21</h3>

<blockquote>
<p>יֵדַע כִּי יֶשׁ יוֹם וִיהִי לֹא-יוֹדֵעַ</p>

<p>הַיְדוּעִים יִהְיוּ אַךְ יוֹדְעָם אֵינֶנּוּ</p>

<p>יֵדַע כִּי כָל מוֹדַע כָּל-אָח וָרֵעַ</p>
</blockquote>

<blockquote>
<p>גַּם דּוֹרוֹ כֻּלּוֹ הָמָּוֶת יַשֶּׁנּוּ<a href="#fn:7" id="fnref:7" title="see footnote" class="footnote"><sup>7</sup></a></p>
</blockquote>

<blockquote>
<p>יֵדַע כִּי כָל הַחַי וּלְעֵינָיו עָתָּה</p>

<p>כִּכְבָר אֵין כָּל-שָׂרִיד לוֹ בַּשְׁאוֹל מָטָּה.</p>

<br />
</blockquote>

<h3 id="22">22</h3>

<blockquote>
<p>יֵדַע הֲמוֹן קִרְיָה וּבְעוֹדָם סֶלָה</p>

<p>לִרְאוֹתָם בַּקֶּבֶר כֻּלָּם לֹא חַיִּים</p>

<p>יֵדַע לִרְאוֹת כָּל-גֵּוָה כִּי נָבֵלָה</p>

<p>וּבְעֵת יִרְאֶנָּה בִּמְחוֹלַת מַחְנַיִם</p>

<p>הוּא יֵדַע בִּמְשׂוֹשׂ חֲתָנִים אִתָּנוּ</p>

<p>לִרְאוֹת אֶת קִבְרֵיהֶם כִּי גַם נוֹשָׁנוּ.</p>

<br />
</blockquote>

<h3 id="23">23</h3>

<blockquote>
<p>יֵּדַע כִּי כָל הַדּוֹר לַעֲבוֹר קִדְּמָנוּ</p>

<p>גַּם הֵם כָּמוֹנוּ עַל מָוֶת דִּבֵּרוּ</p>

<p>וּשְׁמוֹ אַךְ זָכְרוּ לֹא לוֹ הִתְבּוֹנָנוּ</p>

<p>וּכְסַפֵּר חֲלוֹם אֹדוֹתָיו סִפֵּרוּ</p>

<p>עַד אֲשֶׁר כַּחֲלוֹם חַיֵּיהֶם נִכְזָבוּ</p>

<p>הֵקִיצוּ מֵחַיִּים וּלְדוּמָה שָׁבוּ.</p>

<br />
</blockquote>

<h3 id="24">24</h3>

<blockquote>
<p>גַּם קוֹל דּוֹר הָאַחְרוֹן יֵדַע לִשְׁמוֹע</p>

<p>אוֹתוֹ גַּם דּוֹרוֹ בַּמֵּתִים יַזְכִּירוּ</p>

<p>(הוֹי דּוֹרוֹת כַּנֵּרוֹת תַּמִּים לִגְוֹעַ</p>

<p>אֵלֶּה כִּי יִכְבּוּ אֲחֵרִים יָאִירוּ)</p>

<p>יֵדַע מַה שֶּׁיִהְיֶה אָז לָאַחְרוֹנָה</p>

<p>עֵת לֹא יֵדַע מֶה הָיָה לָרִאשׁוֹנָה.</p>

<br />
</blockquote>

<h3 id="25">25</h3>

<blockquote>
<p>יֵדַע כִּי דַעַת מוֹתוֹ הוּא מוֹתֵהוּ</p>

<p>כִּי אֵין מָוֶת לַאֲשֶׁר לֹא יֵדָעֶנוּ</p>

<p>כָּל חַי זוּלָתוֹ לֹא יָדַע קִצֵּהוּ</p>

<p>וּבְמוֹתוֹ אַךְ יֶחֱלֶה – אַחַר אֵינֶנּוּ</p>

<p>אַךְ אִישׁ הוּא יוֹדְעוֹ אַךְ הוּא הַמֵּת סֶלָה</p>

<p>מִיּוֹם הִוָּלְדוֹ עַד שׁוּבוֹ לִשְׁאוֹלָה.</p>

<br />
</blockquote>

<h3 id="26">26</h3>

<blockquote>
<p>כִּי מַה זֶּה הַמָּוֶת? – אַךְ תֹּם הַחַיּיִם</p>

<p>כָּל רִגְעֵי חַיָּיו יִרְאֶה כִי יָסוּפוּ</p>

<p>עַל כֵּן כָּל רֶגַע מוֹתוֹ לָעֵינַיִם</p>

<p>כִּי חַיָּיו וּרְגָעָיו יַחְדָּו יָעוּפוּ</p>

<p>וּבְרֵאשִׁיתוֹ אַחְרִיתוֹ יֵדַע גָּבֶר</p>

<p>וּבְחַיָּיו – מוֹתוֹ וּבְבֵיתוֹ – הַקָּבֶר.</p>

<br />
</blockquote>

<h3 id="27">27</h3>

<blockquote>
<p>אַף כִּי יֵדַע כִּי כָל טוֹב כָּל שַׁעְשׁוּעַ</p>

<p>עוֹד הֵם בָּאִים וּכְבָר תַּמּוּ חָלָפוּ</p>

<p>טֶרֶם יוֹם יָחוּל גַּם צֵאתוֹ יָדוּעַ</p>

<p>שַׁבָּת וּמוֹעֵד יָבוֹאוּ גַּם סָפוּ</p>
</blockquote>

<blockquote>
<p>וּשְׁנוֹת הַטְּפָחוֹת<a href="#fn:8" id="fnref:8" title="see footnote" class="footnote"><sup>8</sup></a> אִם אָרְכוּ כֵּן כָּלוּ</p>
</blockquote>

<blockquote>
<p>כִּימֵי קַדְמוֹנִים כֵּן אָבְדוּ נִבְהָלוּ.</p>

<br />
</blockquote>

<h3 id="28">28</h3>

<blockquote>
<p>יֵדַע אֵיד בִּמְאוֹדוֹ<a href="#fn:9" id="fnref:9" title="see footnote" class="footnote"><sup>9</sup></a> וּבְחֶבְלוֹ הֶבֶל</p>
</blockquote>

<blockquote>
<p>כִּי חֵילוֹ לֹא יָחִיל אוֹנוֹ אֵינֶנּוּ</p>

<p>כִּשְׂשׂוֹנוֹ, כִּיגוֹנוֹ, וּכְאֵבֶל, נֵבֶל</p>

<p>מָחָר אֵין זֵכֶר מֵהֶם וּמִמֶּנּוּ</p>
</blockquote>

<blockquote>
<p>הוּא עִם הַוָּתוֹ<a href="#fn:10" id="fnref:10" title="see footnote" class="footnote"><sup>10</sup></a> שֶׁבָּהּ לֹא יָנוּחַ</p>
</blockquote>

<blockquote>
<p>נָעוּ לֹא נוֹדָעוּ כַּמּוֹץ בָּרוּחַ.</p>

<br />
</blockquote>

<h3 id="29">29</h3>

<blockquote>
<p>זֶה הַחַי הַמֵּת, הַבָּאוֹת יוֹדֵעַ</p>

<p>שֶׁהוּא עִם כָּל חַיָּיו כַּצֵּל יִבְרָחוּ</p>

<p>וּמַעְשָׂיו יַעַשׂ (וּכְמוֹ יִשְׁתַּגֵּעַ)</p>
</blockquote>

<blockquote>
<p>כַּאֲשֶׁר<a href="#fn:11" id="fnref:11" title="see footnote" class="footnote"><sup>11</sup></a> הוּא וָהֵם לָעַד לֹא יִסָּחוּ</p>
</blockquote>

<blockquote>
<p>יַעַן כִּי חַיָּיו הוּא יִרְאֶה לַעַיִן</p>

<p>וַאֲשֶׁר יָדַע בּוֹאוֹ עוֹדֶנּוּ אַיִן.</p>
</blockquote>

<blockquote>
<br />
</blockquote>

<h3 id="30">30</h3>

<blockquote>
<p>גַּם חַיָּיו אֵלֶּה אַךְ מִפְעָלִים הֵמָּה</p>

<p>וִיחוּשֵׁם תָּמִיד כִּי יִגְּעוּ בּוֹ סֶלָה</p>

<p>אוּלָם דַּעְתּוֹ רָפָה הִיא לֹא עָצֵמָה</p>

<p>מַעְלוֹת רוּחַ כֻּלָּהּ לֹא בּוֹ עוֹלֵלָה</p>

<p>לָכֵן יָחוּשׁ כֹּל אֶל חַיִּים נוֹגֵעַ</p>

<p>לֹא אֶת תֹּם חַיָּיו אֲשֶׁר אַךְ יוֹדֵעַא –.</p>

<br />
</blockquote>

<h3 id="31">31</h3>

<blockquote>
<p>הֵן כֹּה גַּם יִשָּׂא עַל דַּל הַשְּׂפָתַיִם</p>

<p>אֶת הַשֵּׁם מָוֶת וִידַבֵּר בּוֹ סֶלָה</p>

<p>מִבְּלִי יֵחַת יֶחְרַד יָפִיק בִּרְכַּיִם</p>

<p>וּכְמוֹ זוֹ נַפְשׁוֹ לֹא מָוֶת יִחֵלָּה</p>

<p>גַּם יַזְכִּיר יָמִים בָּאִים וּבְרָב-נַחַת</p>

<p>וּבַל יִזְכּוֹר כִּי הֵם נוֹשְׂאָיו אֶל שַׁחַת.</p>

<br />
</blockquote>

<h3 id="32">32</h3>

<blockquote>
<p>אִם חַיָּיו אַךְ שׁוֹנִים נוֹעַ אַל שֶׁבֶת</p>

<p>וּמָוֶת אַךְ דּוּמָם שֶׁבֶת אַל נוֹעַ</p>

<p>הֶאָמוֹר כִּי רוּחַ בַּרְזֶל חוֹטֶבֶת</p>

<p>כֵּן מָוֶת בַּחַיִּים יוּכַל לִנְגּוֹעַ</p>

<p>אַף כִּי זִכְרוֹן מָוֶת חַלָּשׁ אֵין-כֹּחַ</p>

<p>בִּפְעֻלּוֹת הַחַיִּים מִבְּלִי מָנוֹחַ.</p>

<br />
</blockquote>

<h3 id="33">33</h3>

<blockquote>
<p>(הֲלֹא תִבְכֶּה תָּמִיד אָדָם! עָלֶיךָ</p>

<p>וּבְכִי יִבְכֶּה לָךְ כֹּל לִבְכּוֹת יוֹדֵעַ</p>

<p>אַתָּה עַל כָּל רָמִים יָדִין שִׂכְלֶךָ</p>

<p>וּכְכָל הַשָּׁפֵל גַּם אַתָּה גֹוֵעַ</p>

<p>עוֹד זֹאת לָךְ כִּי עוֹד תֵּדַע גַּם אֶת אֵלֶּה</p>
</blockquote>

<blockquote>
<p>וּלְהוֹשַׁע לָךְ לֹא תוּכַל כַּאֲסִיר כֶּלֶא<a href="#fn:12" id="fnref:12" title="see footnote" class="footnote"><sup>12</sup></a>.)</p>

<br />
</blockquote>

<h3 id="34">34</h3>

<blockquote>
<p>הוּא יֵדַע כִּי לֹא עוֹד גַּם זֹאת הָאָרֶץ</p>

<p>לֹא עוֹד תִּחְיֶה גַּם הִיא שָׁנִים חָיָתָה</p>

<p>כִּי קָרֵב וּבָא גַּם אֵלֶיהָ קָרֶץ</p>

<p>וּכְבָר זָקָנָה הָהּ! וּכְבָר חָלָתָה</p>

<p>וּכְבָר הִיא בַּנְּצָחִים כָּרְתָה לָהּ קָבֶר</p>

<p>וּכְבָר נָס לֵחָהּ תַּם כֹּחָהּ כַּגָּבֶר.</p>

<br />
</blockquote>

<h3 id="35">35</h3>

<blockquote>
<p>וּמִי יוֹדֵעַ אִם אֵלֶּה מִמַּעַל</p>

<p>הָאוֹרִים הָרַבִּים שֶׁאֵין קֵץ לָמוֹ</p>

<p>הָהּ! אִם לֹא מִזֶּה גַּם אֲלֵיהֶם יַעַל</p>

<p>הַמָּוֶת הָרָע וִיצַחֵק גַּם בָּמוֹ</p>

<p>וִידָעוּהוּ אוּלַי מִכְּבָר גַּם הֵמָּהּ</p>

<p>וּבְכֵן גַּם דַּעְתָּם לָהֶם לֹא נָעֵמָה.</p>

<br />
</blockquote>

<h3 id="36">36</h3>

<blockquote>
<p>&#8220;וּמִי יוֹדֵעַ&#8221; הֲלֹא גַם נֵדָעָה</p>

<p>רַבִּים בָּהֵמָּה שֶׁכְּבָר מֵתוּ תַּמּוּ</p>

<p>שֶׁכְּבָר נִפָּצוּ וּפְקוּדָתָם בָּאָה</p>

<p>וָהֵם וּמְלוֹאֵיהֶם יַחַד נָשַׁמּוּ</p>

<p>הוֹי יַם הַתֹּהוּ! – מִי יָמוֹד גָּדְלֶךָ</p>

<p>מִמְךָ הַכֹּל בָּא הַכֹּל שָׁב אֵלֶיךָ.</p>

<br />
</blockquote>

<h3 id="37">37</h3>

<blockquote>
<p>אִם יֵדַע הָאָדָם כָּל חַי לָנֶצַח</p>

<p>הֲלֹא גַּם יֵדַע אֶת כָּל הַגֹּוֵעַ</p>

<p>וּמַה לּוֹ כָּל טוֹב אִם בַּעֲצָמָיו רֶצַח</p>

<p>מַה דַּעַת הַטּוֹב אִם גַּם רַע יוֹדֵעַ</p>

<p>הָהּ לַיּוֹם אָכַל מִפְּרִי עֵץ הַדַּעַת</p>

<p>מֵאָז מוֹת יָמוּת – הַתְּמוּתָה נוֹדַעַת! –</p>

<br />
</blockquote>

<h3 id="38">38</h3>

<blockquote>
<p>לֹא פֶרִי אָכַל לֹא זֹאת הַמַּכְשֵׁלָה</p>

<p>כִּי אִם דַּעַת אָהֵב לִמְצוֹא בָהּ נַחַת</p>

<p>לֹא הֶאֱמִין כִּי לוֹ אַךְ מָוֶת בָּהּ סֶלָה</p>

<p>כִּי יֵדַע בָּהּ מוֹתוֹ יֵדַע כָּל שַׁחַת</p>

<p>חָשׁ לוֹ עֲתִידוֹת כָּל טָמוּן לָדַעַת</p>

<p>מֵאָז מוֹת יָמוּת הַתְּמוּתָה נוֹדַעַת.</p>

<br />
</blockquote>

<h3 id="39">39</h3>

<blockquote>
<p>יוֹם יוֹם יָמוּת – כִּי הַתְּמוּתָה נוֹדָעַת!</p>

<p>לֹא יָמוּת בַּמָּוֶת כִּי אִם בַּחַיִּים!</p>

<p>לֹא יָמוּת בַּמָּוֶת כִּי אִם בַּדָּעַת!</p>

<p>כִּי אִם בַּדַּעַת הוּא פָּקַח עֵינַיִם</p>

<p>לִרְאוֹת אֶת קִצוֹ וּלְכָל טוּבוֹ – קֶצֶב</p>

<p>לִרְאוֹת כָּל רָעָה וָהוּא כָּל <strong>הָעֶצֶב</strong>.</p>

<br />
</blockquote>

<h3 id="40">40</h3>

<blockquote>
<p>הֵן מָוֶת אָמוּר לוֹ וּבָא עַצֶּבֶת</p>
</blockquote>

<blockquote>
<p>&#8220;עֶצֶב&#8221; &#8220;עִצָּבוֹן&#8221;<a href="#fn:13" id="fnref:13" title="see footnote" class="footnote"><sup>13</sup></a> וּמָוֶת אַיֵּהוּ?</p>
</blockquote>

<blockquote>
<p>אַךְ הַתְּמוּתָה מֵעוֹדוֹ בּוֹ נִצֶּבֶת</p>

<p>רַק אִם לֹא נוֹדְעָה לוֹ הֵן לֹא תִקְרֵהוּ</p>

<p>לֹא יָמוּת כָּל חַי לֹא מָוֶת יוֹדֵעַ</p>

<p>לֹא עֵת כִּי חַי הוּא לֹא עֵת הוּא גֹוֵעַ.</p>

<br />
</blockquote>

<h3 id="41">41</h3>

<blockquote>
<p>וּמִפְּרִי עֵץ זֶה עֵת אָכְלָה גַּם אֵשֶׁת</p>

<p>כִּי מָוֶת בַּלֵּדָה מֵאָז יוֹדַעַת</p>

<p>וּבְעוֹד הֵרֹנָהּ עִצְּבוֹנָהּ חוֹרֶשֶׁת</p>

<p>וַהֲרַת פָּרָה תָּחִיל אַךְ עֵת כּוֹרַעַת</p>

<p>לָכֵן יוֹם אָכְלָם אַךְ בָּא <strong>עֶצֶב פָּחַד</strong></p>

<p>עַל מָוֶת וַהֲמוֹן צָרוֹת כֻּלָּם יָחַד.</p>
</blockquote>

<blockquote>
<br />
</blockquote>

<h3 id="42">42</h3>

<blockquote>
<p>הֵן מָתוֹק הָאוֹר וּנְעִימִים הַחַיִּים</p>

<p>וּמְלוֹא כָל הָאָרֶץ עֹנֶג מָלָאוּ</p>

<p>חַיִּים הֵם כֻּלָּם אֲבָל לָעֵינַיִם</p>

<p>וּבְדַעַת מֵתִים הֵם וּקְבוּרִים בָּאוּ</p>

<p>עַל כָּל אֲשֶׁר הוּא וַאֲשֶׁר עוֹד גַּם יֶהִי</p>

<p>הִיא נוֹשֵׂאת הִי קִינָה מִסְפֵּד וָנֶהִי.</p>

<br />
</blockquote>

<h3 id="43">43</h3>

<blockquote>
<p>מֵאָז מָצָא דַעַת נָשָׂא הֶעָיִן</p>

<p>אָהַב כָּל יִתְרָה וַיִבְחַר כָּל מֶגֶד</p>

<p>מָאַס בַּמַּיִם וַיִּבְחַר בַּיָּיִן</p>

<p>בּוֹשֵׁשׁ בָּעֵירוֹם וַיִּבְחַר בַּבֶּגֶד</p>

<p>מָצָא לוֹ דַּרְדַּר וַיּוֹצִיא לוֹ לֶחֶם</p>
</blockquote>

<blockquote>
<p>וַיֶאֱהַב כָּל כָּבוֹד קִנְאָה וָלָחֶם<a href="#fn:14" id="fnref:14" title="see footnote" class="footnote"><sup>14</sup></a>.</p>

<br />
</blockquote>

<h3 id="44">44</h3>

<blockquote>
<p>הִיא הוֹרַתְהוּ חֶרֶב לִמְּדַתְהוּ קֶשֶׁת</p>

<p>וַיִלְמַד מָדוֹן אַף יִרַדֹּף דֹּפִי</p>

<p>הִתְאַוָּה כָּל תַּאֲוָה גַּם דַעַת אֵשֶׁת</p>

<p>וַיַּבְדֵּל בֵּין נָשִׁים כִּי יָדַע יֹפִי</p>
</blockquote>

<blockquote>
<p>נִכְסָף לַכֶּסֶף וּלְאָסְפוֹ בַּל יֵלֶא<a href="#fn:15" id="fnref:15" title="see footnote" class="footnote"><sup>15</sup></a></p>
</blockquote>

<blockquote>
<p>וּלְרַע לוֹ גַּם יָדַע כִּי טוֹבוֹת אֵלֶּה.</p>

<br />
</blockquote>

<h3 id="45">45</h3>

<blockquote>
<p>הָהּ דַּעַת עֵץ זֶה טוֹב וָרָע גַּם יַחַד</p>

<p>הִיא אֶת כָּל הַטּוֹב אַךְ בָּרָע תִּרְאֵהוּ</p>

<p>כִּי מֵרָחוֹק תִּרְאֶה בוֹ שׁוֹד וָפַחַד</p>

<p>וּבְטֶרֶם בּוֹא יָגוֹן בַּגִּיל תֶּחֱזֵהוּ</p>

<p>וּלְעֵינֵי חַיֵּינוּ תַּצִּיג הַמָּוֶת</p>

<p>כָּל רֹאשׁ שִׂמְחָתֵנוּ בּוֹ הִיא מַכְאֶבֶת.</p>

<br />
</blockquote>

<h3 id="46">46</h3>

<blockquote>
<p>הִיא תָּאיץ בַּבָּאוֹת וַעֲתִידוֹת חָשָׁה</p>

<p>יָמִים יָבוֹאוּ תַּעֲבִיר עַל פָּנֶיהָ</p>

<p>אֶל חַיִּים חֲדָשִׁים אִם אַךְ נִגָּשָׁה</p>

<p>כַּמָּוֶת יָשָׁן יִהְיוּ מוּל עֵינֶיהָ</p>

<p>כִּי תָרוּץ לַעֲמוֹד עוֹד מֵהֶם וָהָלְאָה</p>

<p>בִּמְקוֹם גַּם אַחְרִיתָם חָלְפָה חָדָלָה.</p>

<br />
</blockquote>

<h3 id="47">47</h3>

<blockquote>
<p>וַאֲשֶׁר יֵדַע<a href="#fn:16" id="fnref:16" title="see footnote" class="footnote"><sup>16</sup></a> יוֹתֵר מַכְאוֹבוֹ יֶרֶב</p>
</blockquote>

<blockquote>
<p>וּכְגֹדֶל דַּעְתּוֹ יִגְדַּל לוֹ כָּל פֶּגַע</p>
</blockquote>

<blockquote>
<p>גַּם חִשְׁקוֹ יֶחְזַק כָּל תַּאֲווֹתָיו הֶרֶב<a href="#fn:17" id="fnref:17" title="see footnote" class="footnote"><sup>17</sup></a></p>
</blockquote>

<blockquote>
<p>וּמְפַחֵד תָּמִיד לֹא יֵשֶׁל<a href="#fn:18" id="fnref:18" title="see footnote" class="footnote"><sup>18</sup></a> אַף רֶגַע</p>
</blockquote>

<blockquote>
<p>גַּם כַּעְסוֹ כַּבִּיר כִּי יָחוּשׁ כָּל חֹסֶר</p>

<p>יִחְיֶה עִם מוֹתוֹ וַיֹּאכְלֶנּוּ בֹּסֶר.</p>

<br />
</blockquote>

<h3 id="48">48</h3>

<blockquote>
<p>אָז מִכָּל עֵדֶן יָצָא הַיּוֹדֵעַ</p>

<p>וּמַכְאוֹב דַּעַת יָצָא עִמּוֹ יַחַד</p>

<p>אָז מִי הַנָּחָשׁ יָדַע הַגּוֵֹעַ</p>

<p>כִּי הֱחִישׁוֹ לָדַעַת רָע וָפַחַד</p>

<p>יָדַע כִּי לַעֲזֹב אֶת תֻּמּוֹ אַךְ מֶרִי</p>
</blockquote>

<blockquote>
<p>וּלְהַשְׂכִּיל מַה מַּר כִּי נֶחְמָד הַפֶּרִי<a href="#fn:19" id="fnref:19" title="see footnote" class="footnote"><sup>19</sup></a>.</p>

<br />
</blockquote>

<h2 id="ג">ג</h2>

<h3 id="49">49</h3>

<blockquote>
<p>אַךְ אוֹר קָרוֹב יַסְתִּיר אוֹרוֹת מִלְמַעְלָה</p>

<p>אִם אָמְנָם רַבּוֹת מִמֶּנּוּ הֵן הֵנָּה</p>

<p>אוֹר שֶׁמֶשׁ מַסְוֶה הוּא עַל כּוֹכְבֵי לַיְלָה</p>

<p>אִם רַבִּים וּגְדוֹלִים הֵמָּה מִמֶּנָּה</p>

<p>וּבְהָסִיר מָוֶת מַסְוֵה אוֹר חַיֵּינוּ</p>

<p>אוֹר חַיֵּי עוֹלָם יֵרָאֶה אֵלֵינוּ.</p>

<br />
</blockquote>

<h3 id="50">50</h3>

<blockquote>
<p>&#8220;יֵרָאֶה אֵלֵינוּ&#8221; אֲבָל לֹא עָתָּה</p>

<p>כִּי לֹא כֵאֱלֹהִים נֵדַע כָּל הַדַּעַת</p>

<p>קָצְרָה דַעְתֵּנוּ פֹּה בַּשֵּׁפֶל מָטָּה</p>

<p>וּלְהָבִין גַּם הַנֶּצַח לֹא מַגַּעַת</p>

<p>מָה דַּעַת עֵץ הַזֶּה אִם לֹא שָׁלֵמָה</p>

<p>לוּ לֹא אָכַל מֶנְהוּ וַנְּהִי כַּבְּהֵמָה.</p>

<br />
</blockquote>

<h3 id="51">51</h3>

<blockquote>
<p>אוֹ לוּ אָכַל אָז גַּם מֵעֵץ הַחַיִּים</p>

<p>הוּא דַעַת אֵל כֻּלָּהּ בִּיצוּרָיו סֶלָה</p>

<p>עֵץ חַיֵּי עוֹלָם הוּא מַטַּע שָׁמַיִם</p>

<p>כִּי אָז דַּעַת עֶלְיוֹן יָדַע בַּשְּׁפֵלָה</p>

<p>וּבְדַעַת זוּ הַשְּׁלֵמָה מִבְּלִי חֶסֶר</p>

<p>רָאָה חַיֵּי עוֹלָם גַּם פֹּה בַּסֵּתֶר.</p>

<br />
</blockquote>

<h3 id="52">52</h3>

<blockquote>
<p>כִּי דַעַת אֵל הִיא בִיצוּרָיו כֻּלָּמוֹ</p>

<p>וּבְדַעְתּוֹ זוּ גַּם חַיֵּיהֶם נִקְשָׁרוּ</p>

<p>וּלְפִי רֹב וּמְעַט זוּ הַדַּעַת בָּמוֹ</p>

<p>גַּם חַיֵּיהֶם בָּם יִגְאוּ אוֹ יִצְעָרוּ</p>

<p>כֵּן חַיֵּי שׁוֹר לֹא חַיֵּי קוֹף הַיַּעַר</p>

<p>וּבְחַיֵּי מַשְׂכִּיל לֹא חַיֵּי אִישׁ בַּעַר.</p>

<br />
</blockquote>

<h3 id="53">53</h3>

<blockquote>
<p>וַאֲשֶׁר דַּעְתָּם כֵּהָה לֹא נִרְאוּ חַיֵּימֹו</p>

<p>וּבֵין הַחַיִּים לֹא הֵם יִתְחַשָּׁבוּ</p>

<p>וַאֲשֶׁר דַּעְתָּם בָּרָה חַיִּים נִרְאֵמוֹ</p>

<p>וּבְמִדַּת הַדַּעַת חַיִּים יִשְׁאָבוּ</p>

<p>גָּדְלוּ חַיֵּי אִישׁ אִם דַּעְתּוֹ גָּדֵלָה</p>

<p>אַף כִּי דַעַת אֵל – עֵץ הַחַיִּים סֶלָה!.</p>

<br />
</blockquote>

<h3 id="54">54</h3>

<blockquote>
<p>עֵץ חַיֵּי עוֹלָם הִיא! עוֹלָם בַּל תֶּרֶף</p>

<p>אֵין מָוֶת כָּלִיל לַכֹּל פֹּה אִתָּנוּ</p>

<p>וּמְקוֹר הַחַיִּים מִלְּהַחְיוֹת בַּל יֶרֶף</p>

<p>אַךְ חַיִּים שׁוֹנִים כָּל הַתְּמוּתֹת לָנוּ</p>

<p>הַכֹּל נִכְסָף לִהְיוֹת וַחֲלִיפוֹת יִבְחָרוּ</p>

<p>חַיֵּי שֵׁפֶל בִּגְבוֹהִים אַךְ יִתְיַמָּרוּ.</p>

<br />
</blockquote>

<h3 id="55">55</h3>

<blockquote>
<p>חֹק מֵעוֹלָם הָיָה מוּת כֹּל יֻצָּרוּ</p>

<p>עֵץ דַּעַת טוֹב וָרָע זֹאת אַךְ הוֹרָנוּ;</p>

<p>חָק עוֹלָם הוּא כִּי בַחַיִּים יִשְׁאָרוּ</p>

<p>עֵץ דַּעַת עֶלְיוֹן אַךְ יוֹדַע זֹאת לָנוּ</p>

<p>וּלְאָדָם דַּעַת טוֹב וָרָע נִתָּנָה</p>

<p>וּרְעוּתָהּ אֲהָהּ! מֵאִתּוֹ נִצְפָּנָה.</p>

<br />
</blockquote>

<h3 id="56">56</h3>

<blockquote>
<p>וּלְרוֹם דַּעַת זוּ לוּ אָדָם הִגִּיעַ</p>

<p>אָז יָדַע חַיֵּי עַד וָחַי אַךְ בָּמוֹ</p>

<p>כִּי אָז רָאָה בָרוּר כִּי בוֹ הוֹפִיעַ</p>

<p>עוֹדוֹ בֶחָלֶד אוֹר חַיֵּי עוֹלָמוֹ</p>

<p>אָז בַּחַיִּים אֵל נַפְשׁוֹ הִתְעַנָּגָה</p>

<p>וּלְמָוֶת וּפְגָעָיו בִּשְׁאָט לָעָגָה.</p>

<br />
</blockquote>

<h3 id="57">57</h3>

<blockquote>
<p>כִּי עֵינֵי הָאָדָם אָז לֹא תִרְאֶינָה</p>

<p>אֶל חַיֵּי חֶלְדֵּנוּ חַיֵּי הַשָּׁפֶל</p>

<p>וּכְמוֹ לוּ קָרְבוּ הַכֹּכָבִים הֵנָּה</p>

<p>נִרְאָה אוֹר שֶׁמֶשׁ אָז לָנוּ כַּעֲרָפֶל</p>

<p>כִּי לוּ חַיֵּי עוֹלָם נִרְאוּ לֶעָיִן</p>

<p>אָז חַיֵּי חֶלֶד חָשַׁבְנוּ כָאָיִן.</p>

<br />
</blockquote>

<h3 id="58">58</h3>

<blockquote>
<p>אַךְ אָז לֹא עָבַד הָאָדָם הָאֲדָמָה</p>

<p>כִּי לִצְחוֹק הָיוּ לוֹ כָּל מַחֲמַדֶּיהָ</p>

<p>כִּי דַּעְתּוֹ הָרַבָּה הָיְתָה אָז רָמָה</p>
</blockquote>

<blockquote>
<p>מִשִּׁפְלוּת חַיֵּי אֶרֶץ וּמְאֹדֶיהָ<a href="#fn:20" id="fnref:20" title="see footnote" class="footnote"><sup>20</sup></a></p>
</blockquote>

<blockquote>
<p>כִּי אִם חַיֵּי עוֹלָם עָלָיו יַגִּיהוּ</p>

<p>גַּם מוֹרָשֵׁי לִבּוֹ אָז עוּף יַגְבִּיהוּ.</p>

<br />
</blockquote>

<h3 id="59">59</h3>

<blockquote>
<p>וּפֹעַל אָדָם אִלּוּ אֵין בָּאָרֶץ</p>

<p>כִּי עַתָּה שָׁמֵמָה שָׁבָה לַתֹּהוּ</p>
</blockquote>

<blockquote>
<p>וֵאלֹהִים לֹא תֹהוּ בָּרָא<a href="#fn:21" id="fnref:21" title="see footnote" class="footnote"><sup>21</sup></a> אַף שָׁרֶץ</p>
</blockquote>

<blockquote>
<p>וּמִי זֶה יוֹדֵעַ חֶפְצוֹ כָּמוֹהוּ –</p>

<p>וַיְצַו אָז עָלָיו פּוֹרְשֵׂי הַכְּנָפַיִם</p>

<p>לִשְׁמוֹר בַּחֶרֶב דֶּרֶךְ עֵץ הַחַיִּים.</p>

<br />
</blockquote>

<h3 id="60">60</h3>

<blockquote>
<p>הֵמָּה הַכְּרוּבִים תַּבְנִית אָדָם יָלֶד</p>

<p>וּכְנָפַיִם לוֹ כַּמַּלְאָךְ שָׁלוּחַ</p>

<p>אוֹת – כִּי לֹא אַךְ בָּשָׂר אָדָם בֶּחָלֶד</p>

<p>כַּיֶּלֶד הַזֶּה גַּם לֹא אַךְ אִישׁ רוּחַ</p>

<p>וּלְבַל יִפֶן אַךְ כֹּה אוֹ כֹה לָלֶכֶת</p>

<p>סָגְרָה לִקְרָאתוֹ חֶרֶב מִתְהַפֶּכֶת.</p>

<br />
</blockquote>

<h3 id="61">61</h3>

<blockquote>
<p>מִתְהַפֶּכֶת הִיא כֹּה וָכֹה הַחֶרֶב</p>

<p>לִהְיוֹת אַךְ בָּשָׂר לֹא תִתֵּן לַגָּבֶר</p>

<p>גַּם לֹא אַךְ הֲלִיכוֹת רוּחוֹ הוּא יֶרֶב</p>

<p>כִּי לָרוּחַ גַּם בָּשָׂר הוּא בֵית חָבֵר –</p>

<p>בֵּין הַגָּן עֳמוֹד וּבֵין אַדְמַת אָרֶץ!</p>

<p>וּקְרב אֶל חַד מֵהֶם אַל תִּפְרוֹץ פָּרֶץ!</p>
</blockquote>

<blockquote>
<br />
</blockquote>

<h3 id="62">62</h3>

<blockquote>
<p>יִדַּק הָרוּחַ יִזַּךְ בַּגָּבֹהַּ</p>

<p>כָּל נֵר שָׁם יִדְעָךְ חַיִּים חִישׁ יִתָּמּוּ</p>

<p>כֵּן בִּקְרֹב אָדָם אֶל דַּעַת אֱלוֹהַּ</p>

<p>יִכְבֶּה נֵרוֹ חִישׁ וִיצוּרָיו יִדָּמּוּ</p>

<p>גַּם מִבְּלִי דַּעַת נֶפֶשׁ כִּזְאֵב עָרֶב</p>

<p>תִּירָא אֶת הַכְּרוּב תִּפְחַד אֶת הֶחָרֶב.</p>

<br />
</blockquote>

<h3 id="63">63</h3>

<blockquote>
<p>הֵמָּה הַכְּרוּבִים הָיוּ גַּם מִשְׁמָרֶת</p>

<p>בַּאֲרוֹן אֱלֹהִים שָׁמָּה בָּאֹהֶלָה</p>

<p>לִבְלִי יִקְרַב אִישׁ גַּלּוֹת הַכַּפֹּרֶת</p>

<p>מֵעַל מַדַּע אֵל צָפוּן בַּדָּת סֶלָה</p>

<p>כִּי גַם הַדָּת מַסְוֶה עַל חָכְמַת מָעְלָה</p>

<p>וּבְאוֹר הַשֶּׁמֶשׁ עַל אוֹר כּוֹכְבֵי לָיְלָה.</p>

<br />
</blockquote>

<h3 id="64">64</h3>

<blockquote>
<p>כִּי לוּ עֵין הָאָדָם הָיְתָה צוֹפִיָּה</p>

<p>תַּכְלִית דַּעַת שַׁדַּי חָכְמַת עוֹשֵׂהוּ</p>

<p>אָז גַּם מִבְּלִי דָּת יָדַע כָּל תּוּשִׁיָּה</p>

<p>מַה הַטּוֹב וּמָה רָע בַּעֲשׂוֹת מַעֲשֵׂהוּ</p>

<p>וּבְהַעְלִים מֶנּוּ דַּעַת אֵל סוֹדֶיהָ</p>

<p>עַל כֵּן בַּדָּת יִשְׁמַע אַךְ פִּקּוּדֶיהָ.</p>

<br />
</blockquote>

<h3 id="65">65</h3>

<blockquote>
<p>לֵאמֹר לָאָדָם הֵן תּוֹרַת אֱלוֹהַּ</p>

<p>אַךְ הִיא חָכְמָתְךָ לֹא תֶחְכַּם כָּמוֹנִי</p>

<p>דַּע אַךְ טוֹב וָרָע לֹא טוֹב הַגָּבֹהַּ</p>

<p>וִירָא מוֹתְךָ וַעֲבוֹד אֶרֶץ מֵעֹנִי</p>

<p>וּכְבוֹא שִׁמְשָׁךְ תִּרְאֶה דַּעַת קוֹנֶךָ</p>

<p>אָז תִּחְיֶה חַיֵּי עַד עִם אֲדוֹנֶיךָ.</p>

<br />
</blockquote>

<h3 id="66">66</h3>

<blockquote>
<p>עַתָּה אַל תָּבוֹא דֶּרֶךְ עֵץ הַחַיִּים</p>

<p>אֶל הֵיכַל חָכְמָה מִבֵּית לַפָּרֹכֶת</p>

<p>אַל תָּסִיר הַמַּסְוֶה מִן בַּת שָׁמַיִם</p>

<p>וּרְאֵה כִּי שָׁם לָךְ חֶרֶב מִתְהַפָּכֶת</p>

<p>אָחוֹר לֹא פָנִים אֶת הַכֹּל תֵּרֶא</p>

<p>וָרַב לָךְ מַשְׂכִּיל מִכְּסִיל עַיִר פֶּרֶא.</p>
</blockquote>

<blockquote>
<br />
</blockquote>

<h3 id="67">67</h3>

<blockquote>
<p>חַיִּים אֲנַחְנוּ תַּחַת אוֹר הַשָּׁמֶשׁ</p>

<p>יוֹדְעִים אֲנַחְנוּ טוֹב וָרָע בֵּינֵינוּ</p>

<p>וִירֵאִים מִמָּוֶת – חשֶׁךְ וָאָמֶשׁ –</p>

<p>כִּי לֹא נִרְאֶה בָהִיר אוֹר עוֹלָמֵנוּ</p>

<p>עַל כֵּן אֵל בַּדָּת טוֹב וָרָע הוֹרָנוּ</p>

<p>כִּי בָעֵץ הַחַיִּים לֹא הֵאִיר לָנוּ.</p>

<br />
</blockquote>

<p>ר&quot;ח תמוז <strong>הדר&quot;ת</strong></p>

<blockquote>
<br />
</blockquote>

<div class="footnotes">
<hr />
<ol>

<li id="fn:1">
<p>השיר הזה כבר נזכר בשם <strong>בבא&quot;ח<sup>1</sup></strong> שלי פ' בראשית  בענין עץ הדעת וע&quot;ש<sup>2</sup> והשיר יובן יותר.</p>

<p><sup>1</sup> בבא&#8220;ח = &#8221;באורים חדשים&#8220;. <sup>2</sup> וע&#8221;ש = ועיין  שם. <a href="#fnref:1" title="return to body" class="reversefootnote">&#160;&#8617;</a></p>
</li>

<li id="fn:2">
<p>תכן – כמות, לפי שמות ה, יח. <a href="#fnref:2" title="return to body" class="reversefootnote">&#160;&#8617;</a></p>
</li>

<li id="fn:3">
<p>גובי – שם קיבוצי לארבה, לפי עמוס ז, א. <a href="#fnref:3" title="return to body" class="reversefootnote">&#160;&#8617;</a></p>
</li>

<li id="fn:4">
<p>לפי תהלים פט, ג. <a href="#fnref:4" title="return to body" class="reversefootnote">&#160;&#8617;</a></p>
</li>

<li id="fn:5">
<p>לפי שמות לג, כג. <a href="#fnref:5" title="return to body" class="reversefootnote">&#160;&#8617;</a></p>
</li>

<li id="fn:6">
<p>לפי השקפת הוגי ימי&#8211;הביניים, שאפשר לייחס לאל תואר  ההוויה על דרך השלילה בלבד – שלילת אי&#8211;היותו. <a href="#fnref:6" title="return to body" class="reversefootnote">&#160;&#8617;</a></p>
</li>

<li id="fn:7">
<p>יַשֶנו – ישכיחנו. <a href="#fnref:7" title="return to body" class="reversefootnote">&#160;&#8617;</a></p>
</li>

<li id="fn:8">
<p>שנות הטפחות – קצבת ימי, לשון מליצית. לפי תהלים לט, ו. <a href="#fnref:8" title="return to body" class="reversefootnote">&#160;&#8617;</a></p>
</li>

<li id="fn:9">
<p>מאודו – עושרו, רכושו (בהשאלה), לפי ברכות נד,  ע&quot;א; &#8216;ובכל מאדך – בכל ממונך&#8217;. <a href="#fnref:9" title="return to body" class="reversefootnote">&#160;&#8617;</a></p>
</li>

<li id="fn:10">
<p>הַוָּתו – לפי תהלים נכ, ט: נרדף לעושר. <a href="#fnref:10" title="return to body" class="reversefootnote">&#160;&#8617;</a></p>
</li>

<li id="fn:11">
<p>כאשר – כמו, כאילו. <a href="#fnref:11" title="return to body" class="reversefootnote">&#160;&#8617;</a></p>
</li>

<li id="fn:12">
<p>ברוח המאמר: &#8216;אין חבוש מתיר עצמו מבית האסורים&#8217;,  לפי ברכות ה, ע&quot;ב. <a href="#fnref:12" title="return to body" class="reversefootnote">&#160;&#8617;</a></p>
</li>

<li id="fn:13">
<p>בראשית ג' ט&#8220;ז וי&#8221;ז. וסוף בית זה מבואר בבית  25. <a href="#fnref:13" title="return to body" class="reversefootnote">&#160;&#8617;</a></p>
</li>

<li id="fn:14">
<p>ולחם &#8211; מלחמה. <a href="#fnref:14" title="return to body" class="reversefootnote">&#160;&#8617;</a></p>
</li>

<li id="fn:15">
<p>לפי הכתוב (קהלת ה, יב): &#8216;עשר שמור לבעליו  לרעתו&#8217;. <a href="#fnref:15" title="return to body" class="reversefootnote">&#160;&#8617;</a></p>
</li>

<li id="fn:16">
<p>לפי קהלת א, יח: &#8216;ויוסיף דעת יוסיף מכאוב&#8217;. <a href="#fnref:16" title="return to body" class="reversefootnote">&#160;&#8617;</a></p>
</li>

<li id="fn:17">
<p>הֶרב – ורבו, לפי שופטים כ, לח. <a href="#fnref:17" title="return to body" class="reversefootnote">&#160;&#8617;</a></p>
</li>

<li id="fn:18">
<p>יֵשל &#8211; ישלו. <a href="#fnref:18" title="return to body" class="reversefootnote">&#160;&#8617;</a></p>
</li>

<li id="fn:19">
<p>לפי בראשית ג, ו. <a href="#fnref:19" title="return to body" class="reversefootnote">&#160;&#8617;</a></p>
</li>

<li id="fn:20">
<p>מאדיה – רכושה (בהשאלה), לפי ברכות, נד, ע&quot;א: &#8216;בכל
מאדך – בכל ממונך&#8217;. ראה הערה 22 (הערה 8 במקור המודפס – הערת פב&quot;י)
לשיר זה. <a href="#fnref:20" title="return to body" class="reversefootnote">&#160;&#8617;</a></p>
</li>

<li id="fn:21">
<p>לפי ישעיה מה, יח. <a href="#fnref:21" title="return to body" class="reversefootnote">&#160;&#8617;</a></p>
</li>

</ol>
</div>

</body>
</html>



<hr />את הטקסט לעיל הפיקו מתנדבי <a href="https://benyehuda.org/">פרויקט בן־יהודה באינטרנט</a>.  הוא זמין תמיד בכתובת הבאה:<br /><a href="https://benyehuda.org/read/41371">https://benyehuda.org/read/41371</a></div></body></html>