


	
	שִׁירָה
	




אֲנִי תָּעִיתִי עַל פְּנֵי שָׂדוֹת



עִם הַדְּמָמָה בֵּין עַרְבָּיִם,



חֲלוֹמוֹת מֵתִים נָדִים, נָעִים,



דּוּמָם יֶהְגּוּ אַךְ נְכָאִים.



אֲנִי תָּעִיתִי עַל פְּנֵי שָׂדוֹת



עִם הַדְּמָמָה בֵּין עַרְבָּיִם.


  


דְּבַר-רָז לִי הוֹגָה נַפְשִׁי



בְּאֹדֶם עַנְנֵי עַרְבָּיִם.



בְּעָבֵי-אֹדֶם יְגוֹן-עַרְבַּיִם



תֶּחֱזֶה נַפְשִׁי רַק רְפָאִים,



תֶּחֱזֶה חִוְרִים קְהַל-רְפָאִים,



דְּבַר-רָז לִי הֶעֱצִיב נַפְשִׁי



בְּאֹדֶם עַנְנֵי עַרְבָּיִם.


  


חֶרֶשׁ גָּוַע קוֹל זְעָקָה



בְּחֹרֶשׁ צֶאֱלֵי-פָז עַרְבָּיִם,



בְּחֹרֶש צֶאֱלֵי-פָז עַרְבָּיִם



אֹשֶׁר-אֱנוֹשׁ יָרִיד, יָהִים.



גַּלְמוּד אֹשֶׁר יָרִיד, יָהִים.



חֶרֶשׁ גָּוַע קוֹל-הַזְּעָקָה



בְּחֹרֶשׁ צֶאֱלֵי-פָז עַרְבָּיִם.


  


אֲנִי תָּעִיתִי עַל פְּנֵי שָׂדוֹת



בִּשְׁעַת-דְּמָמָה בֵּין עַרְבָּיִם.



בִּשְׁעַת-דְּמָמָה בֵּין עַרְבָּיִם



אֹשֶׁר אָיִן, רוּחוֹת מֵתִים



יִתְעוּ, יִשְׂאוּ קוֹל נְכָאִים.



אֲנִי תָּעִיתִי עַל פְּנֵי שָׂדוֹת



עִם הַדְּמָמָה בֵּין עַרְבָּיִם.


  

השיר הזה שלא נדפס עדיין, נכתב רוסית בידי א.נ. גנסין, בכוונה לתתו בפי גיבורה אחת בסיפור שעלה בדעתו לכתוב.

התרגום לעברית נעשה בידי א. הופנשטיין.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1690