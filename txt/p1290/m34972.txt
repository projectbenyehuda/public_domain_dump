


	
	[אַהֲבָה!]
	




אַהֲבָה!

אַךְ לְעִתִּים רְחוֹקוֹת הֵעָלִי מֵאָהֳלִי.





יָדַעְתִּי:

אַתְּ לֹא תַחֲרִיבִי עוֹלָמוֹת,

אוּלָם

חֲדָשִׁים תִּבְנִי, תְּגַלִּי.




*


לְהִמָּצֵא יוֹם תָּמִים

בִּרְשׁוּת דְּרָכָיִם,

יוֹם תָּמִים –

וּמוּלְךָ רַק רוּחַ

וּבֵין דֶּרֶךְ וְאֵין דֶּרֶךְ: תְּעָלָה אַךְ צָרָה



וְרַק רִיסֵי־נֹעַר בֵּין זֹהַר־שֶׁמֶשׁ וָעָיִן:



יָפָה מִזֶּה

עֲלֵי אֶרֶץ אָיִן.




*


דַּקִּיק, שָׁקוּף הַחַיִץ

בֵּין הָאָבִיב

וּבֵין הַקַּיִץ.





עֲמֹד־נָא עַל הַסַּף

וּשְׁמַע־נָא רֶגַע:

עוֹד חַף כָּל נִיב,

עוֹד בַּר כָּל הֶגֶה…





הַשְׁקֵט!

לְכָל צְלִיל

הֱיֵה־נָא עֵד…

וּמַה לְּךָ לַחְקֹר,

אֵיפֹה אַתָּה עוֹמֵד,

וּלְאָן מוֹבִיל

הַשְּׁבִיל?





וּמַה לְּךָ לַחְקֹר

אֵיזוֹהִי הַשָּׁנָה:

וְהַמִּסְפָּר לָמָּה?





הַשְׁקֵט וּשְׁמַע!

לְכָל צְלִיל,

לְכָל נִיד

הֱיֵה־נָא עֵד:





אַתָּה תָמִיד הַשְּׁבִיל

אַתָּה תָמִיד הָעֵת…









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34972