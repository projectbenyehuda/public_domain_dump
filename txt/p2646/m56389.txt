


	
	לכינוסם של פיוטי הגניזה
	



1

רעיון פנטאסטי ממלא את נפשי זה כמה שנים ומכוון את עבודתי במכון לחקר השירה העברית:

רואה אני בחלומי שורה של 30 כרכים בערך, המכילים את
יצירותיהם של פייטני כל הדורות, המשוקעים בגניזה, ולצידם – בחינת סוף מעשה
במחשבה תחילה – מילון ללשון הפייטנים.

אטרתי רעיון פנטאסטי, משום שכל העוסקים בגניזה הגו רעיונות
כאלה, ושכטר וקויפמן בראשם חלמו על קורפוס של הגניזה כולה, ולבסוף תפסו
כולם את המועט, וזה חמישים שנה שחכמת ישראל ניזונית מקופת הגניזה ועדיין
רוב החומר גנוז.

אף אני איני משלה את נפשי להאמין, שיש בידי להתגבר על כל
הקשיים הטכניים והכספיים, הכרוכים במפעל כזה המצריך חבר עובדים שהתמחו
לשם כך, ובסיס כספי בקנה־מידה ממלכתי.

ואף־על־פי־כן – או משום כך דוקא – רואה אני את השעה כשרה להסברת הרעיון ולהחדרתו בלב כל המעוניונים בשיגשוגם של מדעי היהדות.

שני מפעלים גדולים – השונים במהותם ובערכם – מצדיקים
בימינו את הרעיון הנ"ל יותר מבכל תקופה אחרת שקדמה להם: “אוצר השירה
והפיוט” לדוידזון והמכון לחקר השירה העברית מיסודו של שוקן. הראשון
מראה לנו את היש, את החומר שבעין, והשני מכיר את החומר הגנוז.

עד שלא נוסד המכון, היחה חקירת פיוטי הגניזה טבועה בחותם
המקריות. דומים היו החוקרים לתיירים, שיצאו למדינה זרה והם קולטים רשמים
דרך חלון הרכבת, או ממרומי האוירון; יש מהם שעושים כמה חניות ויוצאים
להסתכל בסביבה, ויש שיוצאים מלכתחילה לשם מטרה אחת בלבד ואין נותנים דעתם
על שום דבר אחר.

חוקרי הפיוט שלפני ייסוד המכון היו בעלי מקצועות הרבה
ולא הספיקו ללון בעמקם של פיוטי הגניזה; הם באו ומצאו תילי חרבות.
ובתרמילם כלים פסולים לפיקוח הגל: ידיעות וקטיגוריות וקני־מידות מימי צונץ,
שהיו עשויים לשעתם ולא היו כשרים לתפקידם החדש.

צריך היה להקים תחילה בית־מרכז לפזורי השירה הגנוזה, שבו
יוכל החוקר לעבור ברגל לארכה ולרחבה של אותה “טררא אינקוגניטא”, לעמוד
ולשהות על יד כל פרט ופרט, וללמוד את החומר מיסודו.

פיוטי הגניזה מה הם?

הרשוני נא לחקדים משל קצר על מצב החומר וחוקריו בשביל אלה, שאינם מצויים אצל הגניזה:

כרך גדול נתרסק ברעידת אדמה, ושברי הריסותיו נקלעו הרחק
ממקום עמידתם; לאחר אלף שנים גילינו את החרבות והוטל עלינו לאסוף את השברים
והצרורות ולהתקין מחומר זה ריקונסטרוקציה של אותו כרך קדמון.

למה הדבר דומה:

נקח עשרה אכסמפלארים של שני התלמודים, ממהדורות שונות,
ונקרעם לאלפי קרעים; חציים נשרוף באש וחציים ניתן למי שלא למד תלמוד מימיו
ואינו מכיר אפילו את שמות המסכתות, ונאמר לו: שב ובדוק את החומר ואמור לנו
מה טיבו ומה צורתו המקורית.

זה גורלם של חוקרי הגניזה בכלל ושל חוקרי הפיוט בפרט.





הרבה שואלים: מה יתרון בכל העמל הזה?

ספרות הפיוט, כפי שהגניזה מלמדתנו, אינה סתם אחד מענפי
הספרות העברית. אם בכל ענף ספרותי יש משהו מהד החיים, הרי ספרות הפיוט היא
בחינת ראי לכלל כל החיים הרוחניים והתרבותיים. זהו נהר, שכל פלגי היצירה של
רוח האומה משתפכים לתוכו וכל מאורעות החיים מתהדהדים בו. יתר על כן: זהו
הצד השני של מטבע היהדות, צד נסתר שבו ניכרות ובולטות כמה צורות
מהותיות, שנמחקו וניטשטשו ברבות הימים בצידו הנגלה. עד כאן לא הכרנו אלא צד
אחד של המטבע ורק בבואה דבבואה מצידה השני נשקפה אלינו מתוך ה“סידור”
וה“מחזור”.

בפיוטי הגניזה משתקף עולמה הפנימי, והרבה מעולמה החיצוני,
של יהדות המזרח באלף הראשון שלאחר חחורבן. איני צריך לומר, שיהדות המזרח
באותה תקופה, פירושה: ראשו ורובו של עמנו, פירושה: יוצרי קלסתר פניה של
היהדות בכל התפוצות ובכל הדורות. כל פייטן באותה תקופה יסודית משקף
בפיוטיו את היהדות של זמנו, על ספרותה וזרמיה, ואין לך חומר מצוין לבחינת
הערכים והדעות, ולהכרת ההשתלשלות של הזרמים הרוחניים בחיי עמנו, מיצירותיהם
של מאות הפייטנים, שנשמתם צרורה בדפי הגניזה.

הזמן המוגבל של ההרצאה אינו מרשה להאריך בראיות ובדוגמאות. אעיר איפוא על עובדה אחת הנותנת מקום למחשבות הרבה:

כשלושים אחוז מכל פיוטי הגניזה הם יוצרות לפרשיות
התורה, היינו: יוצרות לכל שבתות השנה, שכל יוצר מטפל בפרשת השבוע
ובהפטרה, כדרך שעשה יניי בקרובותיו ל“סדרי” התורה והפטרותיהם, לפי מנהג
ארץ ישראל שבימיו. לא אעמוד כאן על עצם התופעה של גלגול “קרובה” ב“יוצר”,
שיש בה בוודאי מן הפשרה במחלוקת שבין מתנגדי הפיוט וחסידיו (שמתנגדי הפיוט
טענו, שאין להפסיק את התפילה דעמידה באמירת פיוטים, ואפשר שבברכות
קריאת־שמע לא הקפידו על כך). אין כוונתי אלא להעמידכם על פירושו של חזיון
זה, של מציאות יוצרות לפרשיות התורה:

ידענו יוצרות ל“ארבע פרשיות”, הכרנו יוצרות לקצת שבתות
שבין פסח לעצרת; אבל מחזור שלם של יוצרות לכל פרשיות התורה, ולא מחזור
אחד, אלא לכל הפחות חמשה־עשר מחזורים, לחמשה־עשר פייטנים ממקומות שונים
ודורות שונים – מי שמע כזאת?

ומי הם המחברים?

בתוכם אלעזר בירבי קילר, שעדיין לא הוברר אם הוא
קליר המפורסם, או פסוידונים של אחד האחרונים; בתוכם שמואל השלישי
בירבי הושענא, חבר הסנהדרין בירושלים בסוף המאה העשירית, בתוכם שלמה
סולימן, שפיוטיו ממלאים מאות מכתבי הגניזה, וזמנו בין המאה התשיעית והמאה
האחת־עשרה; בתוכם ר' יוסף אבן אביתור, ור' יצחק אבן גיאת ואחרים שאין
אנו יודעים בהם אלא שמם.

מה פירושו של דבר?

כל פייטן כזה קיפל בתוך מחזור יוצרותיו את כלל כל הידיעות
והדעוח, שהיו להן מהלכים בדורו ובמקומו, החל מספרות חז"ל ועד אחרון המדרשים
ועד הספרות הפילוסופית. איזה אוצר של מחשבות! איזה מקורות עצומים לבחינת
היהדות על כל חזיונותיה! כמה פרשיות סתומות בספרות שנשתבשה בידינו מתפרשות
על פיהן, כמה חוליות חסרות ניתנות להשלמה!

הנה למשל השגות דונש על רס“ג; לפנינו טענות של צד אחד
ואין אנו יודעים בעצם מה הרעש; כתבי רס”ג רובם אבדו והמעט שבידינו אינו
מספיק להעמידנו על מלוא כל המהפכה שהביא רס“ג בשימושה של הלשון העברית. אך
הנה בין אותם מחברי יוצרות, שאמרתי עליהם שאין אנו יודעים בהם אלא שמם,
מתבלט אחד בלשונו האקסצנטרית, שאין למצוא דוגמתה אלא בפיוטי רס”ג. המחבר
חותם שמו שלמה, אך הבדיקות שנעשו בשנתיים האחרונות ביוצרות שלמה זה
העלו את המסקנה הוודאית שמחברם האמיתי אינו אלא רב סעדיה גאון, שהחתים
בהם את שמו של איזה שלמה. לא כאן המקום לעמוד על סיבות ההסוואה. העיקר הוא,
שרס"ג חיבר מחזור שלם של יוצרות לפרשיות התורה! (הוכחות לכך יבואו במקום
אחר)2. הם מפוזרים קטעים קטעים בכתבי גניזה
שונים וכעשרים שרידים הגיעו למכון. והרי קטעים אחדים לדוגמא מתוך היוצר
לפר' שמיני3 :

כידוע נדרשו ארבע בהמות טמאות שבפרשת שמיני (גמל, שפן,
ארנבת, חזיר) על ארבע מלכיות שנשתעבדו בישראל; אף רס“ג מגלגל בכך ביוצרו
הנ”ל, וכשמגיע לארנבת, המכוונת כנגד יוון הוא אומר:


קִנְעָתִי גָלְתָה תוּבַל סֻוגַּרְתִּי בְקַרְנֶבֶת

רוֹבְכֵי חֲבִיתַּי פִּילְלוּהָ בְאורנֶבֶת

בְּחָשְׂפְּךָ אַשְׁנֶבֶת / לְהַנְבּוֹתִי מֵאַרְנֶבֶת


והנה “קנעה” נמצא במדרש (ב"ר לב א) והוא תואר לאשה חשובה.
מסתבר ש“קנעתי” הוא כינוי לכנסת ישראל. אך מה זה “סוגרתי
בקרנבת”? 4 אין “קרנבת” בשום מילון עברי, ובכל
זאח הכוונה ברורה, ור“ל: כנסת ישראל נשתעבדה קשה תחת עול יוון, והכהנים
החשמונאים (רובכי חביתי = עושי מנחות, ל' מורכבת, ויק' ו ד) עשו רינה
(פיללוה), כלומר נקמו נקמתה. אך מה זה “כאורנבת”? לא מצאתיה במילונים. שורה
ג' ר”ל: בשעה שקרעת חלון כדי להשקיף מן השמים ולהצילנו מארנבת. “אשנבת” הוא
אשנב, וזה אחד מסימני לשונו של רס"ג, ההופך זכרים לנקבות. ואלו “להנבותי”
במשמעות של הצלה, קשה יותר להסביר (כנראה פירש נוב-נבה, על דרך פוץ-פצה,
לשון דיבור ולשון הצלה).5

והנה קטע מן ה“אופן”:


אֶגְלַת לַהֲטַת קֶרַח צַרְתָּה רָקִיע הַשְּׁמִינִי

בָּחַרְתָּה מִמְצִילְתֵּי שְׁמוֹנָה נְגִינַת עַל הַשְּׁמִינִי

גְּנוֹגֶנֶת נְבִיאַי לֹא בַּזְתָּה, לִבִּי מֵהַשְׁמִינִי

דְּרוֹרַת סַמֵּי שְׁמוֹנָה לְרַחֵף טוּב שְׁמִינִי וכו'.


אף כאן לא אפרש הכל. רצוני לעמוד רק על שתי שורוח ראשונות:
אגלת להטת, צורות נקבה של אגל ולהט, במשמעות של מים ואש, ור"ל: את הרקיע
השמיני – הוא רקיע הקרח הנורא, יחז' א כב – יצרת מקרח של אש ומים.

שורה ב – לא תובן אלא מתוך פירושו של רס“ג לתהלים ו א
(למנצח על השמינית) שם הוא אומר, שהלויים בבית המקדש היו להם שמונה מיני
נגינות (תמאניה אלחאן) ועל כל נגינה ונגינה קבוצה אחרת של לויים ממונה. אלא
ששם לא אמר איזו היא החשובה שבהן. וכאן אנו שומעים ש”נגינת על השמינית" היא
המובחרת שבכולן.

איני יודע מקור לדבריו, אך מעניין ששורה אחת בתחכמוני
לאלחריזי המשתמעת לכאורה כמליצה ריקה שלא באה אלא לשם החרוז בעלמא, מתמלאת
פתאום תוכן ומשמעות: במחברת י"ח הוא אומר שהשירה העברית בספרד היתה בשפל
המדרגה,


עַד בּוֹא הַמֵּאָה הַשְּׁמִינִית / וְאָז יִתְעוֹרְרוּ לְנַגֵּן עַל הַשְּׁמִינִית


לאור דברי רס"ג מסתבר שרצונו לומר: אז, במאה השמינית (לאלף
החמישי, היא המאה העשירית לספה"נ) התעוררו משוררי ספרד והשתדלו להגיע
למדרגה העליונה של שירה.

והנה קטע מן ה“זולת” העוסק בהעברת ארון האלהים מגבעה לעיר דויד, כמסופר בש"ב פרק ו (הפטרת פר' שמיני):


וַיַּרְכִּיבוּ צוֹלְחֵי קוֹפְצֵי יַרְדֵּן עַל כָּתֵף בידת בְּדָת הֻוקְדָשָׁה

וְהוּא הֶעֱבִיר נוֹשְׂאָיו וְהָלַם עוּצָה6 וּפְלִישָׁה.


לא ידעתי מה זה “בידת”7, אבל
ברי, שהכוונה לארון שנקדש על ידי הלוחות שבתוכו (בדת הוקדשה), ורצונו לומר:
צולחי הירדן בימי יהושע הרכיבו את הארון על כתף (ולא על עגלה, כפי שעשה
דויד), והוא, הארון, נשא את נושאיו והעבירם את הירדן (סוטה לה א, שמ"ר סוף
לו) והיכה לפניהם את עוץ ופלשת, כלומר את העמלקים ואת הפלשתים. מ“עוץ”
ו“פלשת” עשה “עוצה” ו“פלישה”, כדרכו לשנות מזכר לנקבה וממשקל למשקל.

והרי עוד שתי שורות מתוך אותו זולת:


וַיֻּוגַּד יִקְרַת פְּלָאֶיךָ לְחוֹטֶר נִשְׁקַת רְמוּחָה

וּמִי לא יִכְסוֹף וִיכַל לִשְׁעוֹר לַאֲרוֹן עֻוזְּךָ כִּתְמִיחָה.


ר“ל: סיפרו לדויד מה ניסים ונפלאות נעשו לעובד אדום שהשכין
את הארון בביתו, ומי שומע ולא יתאווה להיות שוער לארון ד'. והנה עשה מ”נשק"
ו“רומח” נשקת רמוחה, וכינה בו את דויד (כנראה על דרך “רכב ישראל
ופרשיו”). מילא, דבר זה אפשר עוד לסבלו. אך מה זה כ“תמיחה”? אפילו יתכנסו
כל חכמי מזרח ומערב לא ימצאו את החידה. ברם, המפתח לפתרונה נמצא במקום אחר
בדברי המחבר. בזולת לפרשת בהעלותך הוא מתפלל לבנין בית המקדש,
ואומר:


עֲטָרוֹת תַּעֲנוֹד לִמְשִׁיחִי, וְיָדִי מַחֲזֶקֶת שִׁלְחֵי רוֹמַח

תַּשְׁעִירָה שׁוֹעֲרֵי הַמָּעוֹן בְּנֵי נָצִיחַ וּבְנֵי תֶמַח


תן דעתך לחרוז בשתי הדוגמאות: רמוחה־תמיחה, רומח־תמח. ברי
ששניהם לדבר אחד נתכוונו. פירוש דוגמה שניה הוא: תעטר עטרות למשיחי, בעוד
ידי מחזקת שוב בשלח ורומח (רמז לבנין ביהמ"ק בימי נחמיה, נחמיה ד יא),
תעמיד שוערים בבית המקדש, את בני נציח ובני תמח. הרי שלדעת המחבר היו “בני
תמח”, הנזכרים בעזרא ב נג–נד (ונחמיה ז נה–נו), שוערים בביהמ“ק – איני יודע
מקור לדבריו – הוה אומר: תמיחה, היינו תמח, ור”ל: מי לא יתאווה
להיות שוער לארון ד' כתמח.

עד היכן הדברים מגיעים! אפילו שם פרטי של אדם אינו ניצל
משינוי צורה בתוקף אותה שיטה של היקש פנימי, המתרת לו לאדם לצור מכל
שורש עברי כל צורה שיש כיוצא בה במקרא.

לא כאן המקום לשאול: מי צדק, דונש או רס"ג. לא נתכוונתי אלא להראות, מה גרם לאותו “טון” שנקט דונש בהשגותיו.

פיוטים אלה יש בהם כדי להסביר את כל אותה התסיסה הלשונית של ראשוני המדקדקים, שמעוררה הראשון והראשי היה רב סעדיה גאון.

פיוטי הגניזה אינם נמדדים במידת השירה המקובלת; לא ערכו
הפיוטי של איזה קטע הוא המכריע, אלא כלל כל הבחינות וההשקפות והידיעות
המקופלות בספרות זו של עשרים דורות שנשתכחה, ונשתמרה בנס, ונפלה לידינו
בהיסח הדעת.

המכון לחקר השירה העברית, המרכז בין כתליו למעלה מ־3600
שרידים מכתבי הגניזה שבכל מקומות פזוריהם (כמחצית החומר הפיוטי), משמש זה
שבע עשרה שנה מעין מעבדה לבדיקת טיבם ומהותם של פיוטי הגניזה,
והנסיונות שנעשו בו נתברכו בהצלחה לא שערוה ראשונים, והביאו לידי תוצאות
מפתיעות. די להעיר, שלפני עשר שנים עדיין היו כשמונים אחוז של החומר
הנ"ל בני בלי שם, חומר אנונימי, והיום היחס הוא כמעט הפוך! אלפי שרידים
אנונימיים, שבמקומות מנוחתם הם בחינת יתומים אילמים, או אברים מדולדלים,
מצאו במכון את בעליהם, או נצטרפו שוב אל הגוף שממנו נתלשו.

נסיונות אלה, הנמשכים והולכים, מכשירים את הקרקע לכינוס שיטתי ומחייבים להרהר בדרכי ביצועו.

מעלה אני את רעיון כינוסם של פיוטי הגניזה לפני נציגי מדעי
היהדות שנתכנסו בארץ ישראל, מקום מולדתו של הפיוט העברי, למען יתנו דעתם על
תפקידו של חקר הפיוט בהחייאת המדע העברי, שהגיע עד משבר לא רק בעטיים של
מאורעות ימינו.

פיוטי הגניזה קרקע בתולה הם ויש בהם כדי להפרות כמה וכמה מקצועות אחרים ולהזרים מדמם לכלל כל מדעי היהדות.










נוסח אנגלי בתרגום חפשי נדפס ברבעון The  Journal of Jewish Studies כרך I חוב' 2 (לונדון 1948), חחת הכותרת “Corpus of Geniza
Piyyutim” A plea for a.  ↩



ראה מאמרי “רס”ג ‘אינקוגניטו’ בין הפייטנים“ שנדפס  בינתים ב”מלילה" כרך III–IV (מנצ'סטר, תש"י).  ↩



נדפס כולו ב“מלילה” הנ"ל.  ↩



בענין “קרנבת־אורנבת” הגיעוני הצעות־ביאור של פרופ‘
קסוטו, פרופ’ בנעט, ופרופ‘ שטומר (מינכן). שלשתם רואים בתיבות הנ“ל
צורות מורכבות מ”נבת“ (משרש נוב–נבה) בצירוף מלה אחרת, אלא שלגבי ביאור
הענין דבריהם שונים ונאמרים מתוך היסוס רב; ולפיכך לא אביא אלא את דברי
קסוטו שנאמרו מתוך יתר בטחון: ”במלה קרנבת רמז אולי הפייטן לקרנא
ממללא שכדנ’ ז', ויצר לשם כך מלה מורכבת, מעין קרן נובבת. במלה
אורנבת התכוון אולי אל אשדת שבברכת משה (אור=אש; נבת כנ"ל,
ואולי רמז לדברי התורה או ללשון חנבואה)".  ↩



ח. ילון גיזרו מ“נבה” הסורי (ל' חרות).  ↩



אין לתקן עוזא, שעליו מדובר להלן.  ↩



ר‘ השערת בנעט, ב“מלילה” הנ"ל (הע' 1), עמ’ 180, הע'  פד–פב.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56389