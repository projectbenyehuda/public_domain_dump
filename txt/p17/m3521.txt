


	
	יוסף בבית הסוהר
	



יוֹסֵף בְּבֵית הַסֹּהַר / אברהם גולדפאדן

  

א.

וְאִם-אֲסוּרִים בַּזִּקִּים וכו' (איוב ל"ו ח')

1.


מַה-זֶה תַעַד אֶרֶץ כְּכַלָּה כֵּלֶיהָ?



בִּנְצָנִים עֲדָנִים תִּקְשֹׁר קִשּׁוּרֶיהָ,



נוֹצְצִים מֵרְסִיסֵי טָל, טוּר וּבָרֶקֶת?



וּבְמֵי הַבְּדֹלַח מַה תִּרְחַץ לְחָיֶיהָ?



תֵּיטִיב רֹאשָׁהּ בַּנֵּרְדְּ – בַּפּוּךְ עֵינֶיהָ? –



עַל דּוֹדָהּ הָאָבִיב הִיא מִתְרַפֶּקֶת –!


  

2.


הִנֵּה זֶה בָא – בִּמְחוֹלַת מַחֲנָיִם,



קִדְּמוּהוּ שָׂרִים בְּצֶבַע רִקְמָתַיִם,



עַל יוֹם חֲתוּנָתוֹ מִמֶּרְחַקִּים בָּאוּ;



רִנְּנוּ עֲצֵי יַעַר, וּבְרוֹשִׁים שָׂמָחוּ,



כִּבְנֵי צֹאן רָקְדוּ: הַר, כִּכָּר וָאָחוּ,



וּבְקוֹל דָּכְיָם הַנְּהָרוֹת כַּף מָחָאוּ.


 

3   .


גַּם אַנְשֵׁי עִיר, קִירוֹת בֵּיתָם עָזָבוּ,



וּבֵין הָמוֹן חֹגֵג חִישׁ הִתְעָרָבוּ.



אֶחָד הוּא – כִּנּוֹרוֹ נֶהְפַּךְ לְאֵבֶל;



אַסִּיר עֳנִי וּבַרְזֶל הוּא, סָגוּר בַּכֶּלֶא,



הוּא צֵאת בַּל יָזִיד לַחֲזוֹת כָּל אֵלֶּה,



“פֹּה תָּבוֹא אַל תַּעֲבוֹר!” יֹאמַר הַכֵּבֶל.


  

4.


שָׁם עַל אַדְמַת צֹעַן, בְּאֶרֶץ מִצְרַיִם,



מָקוֹם יְפַכּוּ מֵי שִׁיחוֹר לַעֲבוֹר גְּדוֹתַיִם,



שָׁם בָּדָד עַל גִּבְעָה חוֹמָה נִשְׁקֶפֶת!



חָרְבָּה אֲפֵלָה – סְגוּרָה מִחוּץ מִבַּיִת,



עָלֶיהָ עָלוּ סִירִים, קוֹץ וָשַׁיִת,



תּוֹכָה – רָצוּף תֹּהוּ, אֵימָה חוֹפֶפֶת.




5.


בֵּית הַכֶּלֶא הִיא – בּוֹ אֲסוּרִים יִכְלָאוּ,



בּוֹ יִלָּכְדוּ בַּעֲוֹנָם שְׁאוֹל חָטָאוּ,



שָׁם גַּם יִגְוְעוּ, יֹאבְדוּ בֶּאֱשׁוּן חֲדָרֵיהוּ;



שָׁם – תַּחַת מַחֲסוֹם, בְּרִיחַ וּמִסְגֶּרֶת,



תֵּאָנֵק בַּסּוּגַר נֶפֶשׁ נִשְׁבֶּרֶת,



אִישׁ חָפֵץ בַּחַיִּים בָּאֲבִיב עֲלוּמֵיהוּ.


  

6.


מַה פִּשְׁעוֹ וּמֶה חַטָּאתוֹ, שֶׁלּוֹ כָּכָה?



הַבְמֶלֶךְ לִמְרוֹד, נַפְשׁוֹ עֹז דָּרָכָה?



אוֹ זֵד הוּא, בְּלִיַּעַל, לֵב גּוֹרֵשׁ רָפֶשׁ?



אוֹ גָנַב, גַּם כִּחֵשׁ, גַּם שָׂם בַּכֶּלִי?



אוֹ אֵשֶׁת רֵעֵהוּ פִתָּה בַּשֶּׁלִי?



אוֹ קִנֵּא בַעֲמִיתוֹ, וּרְצָחוֹ נָפֶשׁ?


  

7.


בֵּן רַךְ הוּא, צִדְקוֹ לוֹ יִנּוֹן עַל מֶצַח,



בֵּן בַּל יָדַע תַּרְמִית, עֹשֶׁק וָרֶצַח,



בֶּן יַעֲקֹב הוּא, יוֹסֵף, בֵּן פֹּרָת עֲלֵי עָיִן;



אֱמֶת אָהַב – לָכֵן שְׂטָמוּהוּ שֹׂוטְנֶיהָ,



לִשְׁתּוֹת כּוֹס לַחַץ, לְגָרֵם חֲרָשֶׂיהָ,



לִגְוֹעַ – בִּמְקוֹם לֹא תְשׁוּרֶנּוּ עָיִן –.




ב.

(לִשְׁמוֹעַ אֶנְקַת אָסִיר )  תהלים ק“ב כ”א)

1.


נָחָה שָׁקְטָה אֶרֶץ, נָחָה כָּל רוּחַ,



אַךְ בֵּין פִּנּוֹת סֹהַר יָחוּל הָרוּחַ,



וּמְנוּחַת הַשְׁקֵט בַּחֲלִילוֹ פֹרֵעַ;



הֵאָנֵק דֹּם רוּחַ –! אַל נָא תָרִיעַ,



קוֹל אֶנְקַת אַסִּיר אֶל אָזְנִי הִגִּיעַ,



קוֹל אַנְחַת יוֹסֵף אָנֹכִי שֹׁמֵעַ:




2.


פֹּה בָּאַשְׁמַנִּים אֵין חַלּוֹן, אֵין צֹהַר,



בֵּין קִירוֹת אֹפֶל אֵלֶּה, בְּבֵית הַסֹּהַר,



פֹּה שָׁנַי בִּלִּיתִי עֶשֶׂר וּשְׁתָּיִם;



בָּדָד – בַּל אַקְשִׁיב קוֹל נֹחַם, קוֹל רֵעַ,



אַךְ קוֹל נוֹגֵשׂ רֹדֶה, לִבִּי קֹרֵעַ,



קוֹל אַנְחַת אֲסוּרִים, קוֹל צִלְצֵל נְחֻשְׁתַּיִם.


  

3.


שָׁם שָׁם בְּלִשְׁכַּת חֹשֶׁךְ עִמִּי נִכְלָאוּ,



שְׁנֵי מְשָׁרְתֵי הַמֶּלֶךְ, כִּי לוֹ חָטָאוּ,



וּכְבָר הֵמָּה מְקוֹם אֹפֶל זֶה עָזָבוּ;



עָזְבוּ גַּם חַסְדָּם, לִזְכּוֹר בִּי שָׁכָחוּ,



הוֹי אַנְשֵׁי בֹגְדוֹת הֵם! יַחְדָּו נֶאֱלָחוּ,



כִּי עָלַי, הָהּ אֻמְלָל, כֹּה מְזִמָּה חָשָׁבוּ:


 

4.


"מַה לָּעֶבֶד זֶה נִבְזֶה רְאוֹת אוֹר חָלֶד?



"אֶזְרַח-הַכֶּלֶא, לַזִּיקִים יִוָּלֶד,



" – בַּעֲוֹנָהּ שָׁם תִּמַּק נֶפֶשׁ אֹבֶדֶת!



"יִשְׁכַּב בְּבָשְׁתּוֹ מִכְּנַף-אֶרֶץ-בֹּרֵחַ,



“עַוָּל הוּא, שׁוֹדֵד הוּא, עִבְרִי, רֹצֵחַ –!!”



זֶה חֵלֶק גֹלֶה מֵאֶרֶץ מוֹלֶדֶת –.


  

5.


הוֹי אֶרֶץ כְּנַעַן! אֶרֶץ מְלֵאֲתִי נָחַת!



הוֹי עֶרֶשׂ יַלְדוּתִי, יַלְדוּת צֹלָחַת,



עֲפָרֵךְ אֲנַשֵּׁק, עוֹד זִכְרוֹנֵךְ לִי קֹדֶשׁ;



מֵחֲלֵב טוּבֵךְ יָנַקְתִּי, אַתְּ גִּדַּלְתִּנִי,



לִבִּי לֵב צָעִיר לַבְּקָרִים תַּרְנִינִי,



וּנְעוּרַי חִדַּשְׁתְּ כַּיָּרֵחַ בַּחֹדֶשׁ –.


  

6.


אַיֵּכֶם שְׁמֵי אַרְצִי סַפִּיר לָטֹהַר!



אַיֵכֶן עִתּוֹתַי חֶמְדַּת הַנֹּעַר!



אַיֵּךְ תֻּמָּה תְמִימָה בַת הַשָּׁמָיִם;



לָמָּה תַעַמְדוּ מִנֶּגֶד, חָנוּנִי –!



אֶל אֶרֶץ מְכֹרָתִי אָנָּא שָׂאוּנִי,



אֶרֶץ – תַּעַט הוֹד כְּכַלָּה בַּעֲדִי עֲדָיִם –.


  

7.


אוֹ אָז בְּצֵל הוֹרַי אַךְ נַחַת שָׂבַעְתִּי,



יָגוֹן לֹא יָגֹרְתִּי, אֵיךְ לֹא יָדַעְתִּי,



כָּל טוּב, כָּל עֹנֶג מִנִּי לֹא חָשָׂכוּ;



מִכָּל מִשְׁאֲלוֹתַי אַחַת לֹא נֶעֱדָרָה,



אִמִּי – כְאִישׁוֹן עֵינָהּ אֹתִי נָצָרָה,



וְכַנְפֵי אַהֲבָתָהּ רֹאשִׁי סָכָכוּ –.


  

8.


אַךְ עֵת הָאֹשֶׁר קַלַּת-רַגְלָיִם,



כַּסּוּפָה לַחֲלוֹף וּכְקֶצֶף עַל מָיִם,



לֹא כַּבִּיר דַּדֶּיהָ הִרְווּנִי נָחַת;



פִּתְאֹם – כֹּכְבֵי חִשְׁקִי נָגְהָם אָסָפוּ,



וַתֶּחֱשַׁךְ אֶרֶץ, עַמּוּדֶיהָ רָפָפוּ,



" – לִי תִקְרָא אִמִּי!" הִרְעִימָה לִי שָׁחַת –.


  

9.


כָּאֶבֶן מִתְפּוֹצֵץ מִלְּשׁוֹן הָרַעַם,



דּוּמָם כֹּה אָרְצָה נָפַלְתִּי הַפָּעַם,



כָּל רַעֲמֵי עוֹלָם רֶגַע הֲלָמוּנִי;



מֶה הָיָה אָז אִתִּי, זֹאת בַּל יָדַעְתִּי,



אַךְ עֵת בִּכְבֵדוּת סְגוֹר עֵינַי קָרַעְתִּי,



הָהּ זַעֲוָה! – בִּעוּתֵי אֱלוֹהַּ יַעַרְכוּנִי:


 

10.


עָלַי נִצָּב אָבִי, כַּמֵּת מִגֵּיא-מָוֶת,



שִׂפְתוֹתָיו שֶׁלֶג, עַל פָּנָיו צַלְמָוֶת,



עֵינוֹ נִגָּרָה, רַגְלוֹ מוֹעֶדֶת;



אִמִּי אֵינֶנָּה – יֶלֶד בּוֹכֶה שָׁמָּה……



וּכְמוֹ מֻגָּשׁ לִי מִזְּרוֹעַ נֶעֱלָמָה



לֵאמֹר: הֵא לָךְ אָח תַּחַת אֵם אוֹבֶדֶת –!!


  

11.


הוֹי – תַּחַת אֵם אָח! שַׂק תַּחַת אַדֶּרֶת!



אָח תַּחַת אֵם! תַּחַת זָהָב עוֹפֶרֶת!



הֵן אָח כָּל רֶגַע לָעֹשֶׁר יִוָּלֵד,



בַּכֶּסֶף תִּקְנוּ גַּם אָח גַּם רֵעַ,



וּמְחִיר אֵם בָּאָרֶץ מִי זֶה יוֹדֵעַ?–



אָמְנָה – מַה יִקַּח לִבִּי זֶה הַיָּלֶד? –


  

12.


כִּי רִשְׁמֵי פָנָיו עַל אִמּוֹ יָעִידוּ,



“זֶה בֶן רָחֵל” נְגֹהוֹת עֵינָיו הִגִּידוּ



“אָחִי הוּא” קוֹל מוּזָר אָזְנִי שׁוֹמַעַת;



יִפְרוֹשׂ כַּפָּיו אֵלַי, לֵאמֹר "חָנֵּנִי!



“אָן הַמֵּינֶקֶת? – חֲלֵב אִמִּי הַשְׁקֵנִי!”



הַמֵּינֶקֶת? –תַּחֲלִיץ שַׁד לַתּוֹלָעַת….!!


  

13.


אֲהָהּ לְיָמֶיךָ יָתוֹם אֻמְלָל אָתָּה,



מִמְּרוֹמִים לָמָּה הָשְׁלַכְתָּ פֹּה מָטָּה,



תֵּת פִּדְיוֹן חַיֶּיךָ חַיֵּי אִמֶּךָ;



מִבֵּן אֵם שַׁלּוֹתָ, אִשָּׁה – מִגֶּבֶר,



אוֹתָנוּ בְּיָגוֹן הָהּ הוֹרִיד לַקֶּבֶר,



גַּם אַתָּה יָתוֹם אֻמְלָל אֲהָהּ לְיָמֶיךָ –!


 

14.


וּדְבָרַי אֵלֶּה בִכְאֵב-מַר הָרְעָלוּ,



לַלֵּב אָבִי הָהּ, כַּחִצִּים יִפְעָלוּ,



עַל צַוָּארִי נָפַל אַף כֹּה הִבִּיעַ:



הִנָּחֵם הוֹדִי, בֵּן פֹּרָת עֲלֵי עָיִן!



נוֹאָשׁ בַּל יֹאמַר אִישׁ בְּהַחֲשִׁיךְ לוֹ עָיִן,



גַּם אַחַת תֶּחֱזֶה כֹּל, נְהָרָה תוֹפִיעַ –.


 

15.


וּבְמוֹת אִמְּךָ, נָא אַל תֶּרֶב תַּאֲנִיָּה,



עוֹד עֵין אָבִיךָ עָלֶיךָ צוֹפִיָּה,



וְתוּשִׁיָּה כְּמֵאָז מִמְּךָ בַל נֶעֱדָרָה –.



כֹּה נִחַם אֶת לִבִּי, כֹּה בִי יָשִׂיחַ,



עֲדֵי גַלֵּי עָנְיִי וּמְרוּדִי הִשְׁכִּיחַ,



עֲדֵי חָלַף עָצְבִּי, צָרָתִי עָבָרָה.


  

16.


–כִּי רַק גִּילַת לֵב הַיַּלְדוּת שׁוֹבֵבָה,



לֹא תָשִׁית לִבָּהּ לִדְאָגָה כוֹאֵבָה,



אַךְ תַּרְנִין לֵב נֹעַר, תַּחֲבוֹשׁ כָּל שֶׁבֶר;



אוּלָם הַזֹּקֶן, רַךְ לֵב הוּא, רְפֵה כֹחַ,



מִלַּחַץ יִלָּחֵץ יִדְכֶּה, יָשֹׁחַ.



יִתְרַפֵּס, יִתְמוֹטֵט, עֲדֵי מָט לַקֶּבֶר –.


  

17.


גַּם נַפְשִׁי הַנְּכֵאָה לְאֵיתָנָהּ שָׁבָה,



כִּי יַלְדוּת עֲדִינָה עָלַי עָגָבָה,



הִיא פִתְּחָהּ שַׂקִּי וַתְּאַזְּרֵנִי נָחַת;



אַךְ בְּלֵב אָבִי, הַתּוּגָה עֲדֶן קִנֵּנָה,



עַל אֲבֵדָתָהּ נַפְשׁוֹ תָמִיד קוֹנֵנָה



וַתַּשְׁלִיכֵהוּ אֶל עֶבְרֵי פִי-פָחַת –


  

18.


מִמִּתְנַחֵם אָז לִמְנַחֵם נֶהְפָּכְתִּי,



דַּבֵּר עַל לִבּוֹ, כָּל אוֹנִי הִפָּחְתִּי,



אַךְ שָׁוְא לֹא יַקְשִׁיב, עַנְנֵּי אֵל עֲמָמוּהוּ,



לֹא אֲנָחוֹת מְצוּקוֹת מִפִּיו הִתְמַלָּטוּ,



אַךְ כָּל יוֹם נָס לֵיחוֹ, לְחָיָיו קֻמָּטוּ,



כַּצֵּל נִדְמָה – רֹאָיו לֹא הִכִּירֻהוּ–.


  

19.


מִמְּצוּקַת לֵב אָנוּשׁ קוֹלִי הֲרִימוֹתִי:



אָבִי –! הֲשָׁכוֹל תַּחֲשוֹב לִשְׁכּוֹל גַּם אֹתִי



עַד אָן תֵּלֵךְ קֹדֵר בְּלַחַץ עַצָּבֶת? –



עַד אָן תְּהִי לִבָּתֵךְ אֲמֻלָה נִדְהָמָה –?



אִם עוֹד כֹּה אֶרְאֶךָ, חַיִּים לִי לָמָּה,



מֵחַיִּים כָּאֵלֶּה אֶבְחַר הַמָּוֶת –.


  

20.


וּבְרַחֲמִים פָּרַשׂ יָדָיו וַיְחַבְּקֵנִי,



וּבְאַהֲבָה עַזָּה חִישׁ קָם וַיְנַשְּׁקֵנִי,



"– הֵרָגַע יַקִּירִי מַשְׁעֵן שֵׂיבָתִי,



לֹא יָגוֹן, אַךְ כֹּבֶד יָמַי הֲדִמָּנוּ,



אֶפֶס – אִם עוֹד תִחְיֶה אֶחְיֶה גַּם אָנִי



וּבְחֶדְרִי שֵׁב פֹּה וּתְנַחֵם זִקְנָתִי!"


  

21.


אַךְ לֹא רַב אָבִי בְחֶדְרוֹ הֶחְבִּיאָנִּי,



כִּי רְאוֹת שְׁלוֹם אַחַי חֵשֶׁק הִשִּׁיאַנִּי



הָלַכְתִּי לָעַד – כִּי אַחַי פָרָצוּ……….



“יוֹסֵף מֵת” לְאָבִי הוֹלִיכוּ קוֹל יָחַד,



וּמִבְּשׂוֹרָה זֹאת פֶּן – – הוֹי רַעְיוֹן פָּחַד –



פֶּן יֶחְלַשׁ – וּמִסְפַּר יָמָיו קֻצָּצוּ? –….




22.


מַה יִנְהֲרוּ הֲמוֹן עָם, וּדְגָלִים יִשָּׂאוּ? –



תַּמְרוּרִים מַה יִּבְכּוּ, מִסְפֵּד יִקְרָאוּ? –



וּפְנֵיהֶם חֲמַרְמָרוּ מִבְּכִי וָעֶצֶב?



אֶשְׁמַע – מַה יִתְלַחֲשׁוּ אִישׁ אֶל רֵעֵהוּ:



"אִישׁ תָּם הָהּ, יַעֲקֹב נֶאֱסַף אֶל עַמֵּהוּ,



אָבְדָן אִשְׁתּוֹ וּבְנוֹ לְחַיָּיו שָׂם קֶצֶב –!"




23.


וַעֲלֵי הַקֶּבֶר מַה נִצָּב שָׁם נַעַר?



יוֹרֵד בַּבֶּכִי אַף יִמְרוֹט הַשַּׂעַר,



אֲבוֹי, יִצְעַק, אָבִי מֵת וּמִי יַאַסְפֵנִי –,



הֲקוֹלְךָ זֶה בִנְיָמִין כָּל לֵב פֹּלֵחַ? –



הַאַתָּה יָתוֹם נֶעֱזָב מַר תִּתְיַפֵּחַ



הוֹי לָחוּשׁ עֵזֶר לְךָ מִי זֶה יִתְּנֵנִי –


  

24.


בָּיְתָה אַל תָּשׁוּב, בַּמְּחִלָּה הִסָּתֶר!



אוֹ דְמֵה לְךָ לְעֹפֶר עֲלֵי הָרֵי בָתֶר,



מִפְּנֵי חֲמַת אַחֶיךָ שׁוֹאֲפִים לַטֶּרֶף! –



הוֹי לְךָ שֶׂה תָמִים, אֵחַרְתָּ לִבְרֹחַ,



בֵּין שִׁנֵּי כְפִירִים נָפַלְתָּ אֵין כֹּחַ



יְשַׁסּוּךָ, יִטְרְפוּךָ, אֵין אֹמֵר: הֶרֶף –…


  

25.


שָׁם אֶחָיו סַבּוּהוּ גַּם סְבָבוּהוּ,



וּכְדֻבִּים יֶהֱמוּ עָלָיו: “תִּפְשׂוּהוּ”!



שָׁם שִׁמְעוֹן מֵנִיף עָלָיו אֶגְרוֹף רֶצַח;



גַּם לֵוִי לִפְעוֹל עוֹלוֹת אֵלָיו יִלָּוֶה:



“מוּת” – יִקְרָא – "גַּחֶלֶת רָחֵל תִּכָּבֶה!,



הוֹי רָחֵל, שִׁמְעִי לָמָּה תִישְׁנִי נֶצַח!! –




26.


הָקִיצִי אִמֵּנוּ, בַּבְּכִי מָרֵרִי!



הַרְגִּיזִי כֵּס-יָהּ רַחֲמָיו עוֹרֵרִי!



בַּקְּשִׁהוּ –! אַל תִּמְנְעִי מִנְּהִי עֵינַיִךְ –!



חַלְצִינוּ –! כִּי רֻצַּצְנוּ, צָר יְגַבֵּר חָיִל,



שַׁאֲלִי מֵאֵל מַה מִּלֵּיל, מַה מִּלָּיִל? –



אוֹר יֶשַׁע מָתַי תָאִיר עַל בָּנַיִךְ.. –


  

ג.

אָז יִגְלֶה אֹזֶן אֲנָשִׁים וכו' (איוב ל“ג ט”ו)

  

1.


מַשְׁמִים אַף נִבְהָל, נִדְהָם כַּהֲלוּם יָיִן,



עַל עַרְשׂוֹ כֹה נָפַל יוֹסֵף שְׁתוּם עָיִן,



שָׁקֵט – אַךְ הֵד הָגוּת פִּיו בְּהֶמְיַת עַצָּבֶת



עֲלֵי גַלֵּי רוּחַ מִתְגוֹלֵל עוֹדֶנּוּ….



רֶגַע – גַּם הוּא נִדְמָה, חִישׁ גָּז וְאֵינֶנּוּ,



כִּי עָלָתָה דוּמִיָּה מִבּוֹר צַלְמָוֶת –.


  

2.


קוֹדְרִים קִירוֹת סֹהַר נִצְּבוּ גַם יַחַד,



כְּמֵתֵי עוֹלָם עֲטוּפֵי שְׂאִיּהָ וָפַחַד,



וּכְמוֹ זָרוֹת חִישׁ לִרְאוֹת יִתְפַּלָּאוּ –.



פִּתְאֹם – יִרְעַם קוֹל, קֹרוֹת הִתְקַלְקָלוּ,



בְּרָקִים הִבְרִיקוּ, עֲנָנִים הִתְגּוֹלָלוּ,



וְכָל פִּנּוֹת סֹהַר בֶּעָשָׁן נִמְלָאוּ–.


  

3.


וַעֲלֵי עָב קַל רָכְבָה כִדְמוּת אֵשֶׁת,



עַל רֹאשָׁהּ לִוְיַת-חֵן כְּמַרְאֵה הַקֶּשֶׁת,



עַל שִׁכְמָהּ כַּנְפֵי-אֵשׁ, עֵינָהּ שַׁלְהֶבֶת,



אוֹר פֶּלֶא קָרַן מִלְּבֶן-הוֹד פָּנֶיהָ;



רֶגַע – הִיא נִצְּבָה עַל בְּהֹנוֹת רַגְלֶיהָ,



וְקוֹל דְּמָמָה נִשְׁמַע – הַס!… רָחֵל דֹבֶבֶת:




4.


עוּרָה בְּנִי יוֹסֵף –! שָׁמַעְתִּי קוֹלֶךָ,



קְחָה נֹחַם מִפִּי אִמְּךָ נִצְּבָה עָלֶיךָ:



"מִנִּי אָז גֵּוִי עָזַבְתִּי פֹּה מָטָּה,



לִזְבוּל-יָהּ מְעוֹן אֵלִים בִּרְנָנָה שַׁבְתִּי,



שָׂם דַעַת עֶלְיוֹן גַּם סוֹדוֹ הִקְשַׁבְתִּי,



“וּמַעֲשָׂיו בַּמְּרוֹמִים אֲסַפֵּר לְךָ עָתָּה”:


  

5.


עֲלֵי כֵּס אַל-מָוֶת יָהּ אִוָּהּ לָשֶׁבֶת,



לְפָנָיו סֵפֶר חַיִּים וְיָד בּוֹ כּוֹתֶבֶת,



"סְבִיבָיו אַלְפֵי שִׁנְאָן פְּקוּדָיו יִנְצוֹרוּ,



לִימִינוֹ נִצְּבָה אֱמֶת תַּחֲזִיק מֹאזְנָיִם,



פֹּה מִדּוֹת יָמוֹד צֶדֶק עַל גְּדוֹתָיִם,



“וְחֶסֶד וְרַחֲמִים דִּמְעַת עֲשֻּׁקִּים יִסְפּוֹרוּ” –.


 

6.


פִּתְאֹם נִבְהַלְתִּי וָאֶסְפּוֹק כַּפָּיִם



גַּם דִּמְעוֹת בְּנִי פֹה…?!" הָהּ נִפְלוּ שָׁמַיִם!



"בְּקוֹלִי קוֹל עֹז כֹּה הִרְעַמְתִּי כָרַעַם;



חִיל אָחַז שַׂרְפֵי אֵל אִישׁ אִישׁ תָּמָהוּ,



פְּנֵי כֹכָבִים חָוָרוּ, מַעְגְּלוֹתָם נָעוּ,



“וְשַׁוְעָתִי בְאָזְנֵי אֵל בָּאָה הַפָּעַם!…”


  

7.


רֶגַע – הַמְּהוּמָה לִדְמָמָה קָמָה,



מִקּוֹל יְיָ בֶּהָדָר מִתְהַלֵּךְ שָׁמָּה,



"מִפִּיו הֶגֶה-נֹחַם רָגְזִי הִרְגִיעַ:



הִנָּחֲמִי עֲדִינָה, נָא פוּגַת לָךְ תֵּנִי,



עַל בָּנַיִךְ זֶה לָמָּה כֹּה תְקֹנֵנִי? –



“תָּמִים פָּעֳלִי, כֹּה מִשְׁפָּטִי הִבִּיעַ –!”


  

8.


"אֲנִי קוֹרֵא דֹרוֹת מֵרֹאשׁ, זֹאת עָשִׂיתִי,



"בִּכְנָעַן בֵּן פֹּרָת בְּנֵךְ רָאִיתִי,



"שֵׁרַשְׁתִּיו מִשָּׁם, כֹּה עֲצָתִי עוֹלֵלָה;



"וּפֹה בְּאַדְמַת צֹעַן שֹׁרֵק אֶשְׁתֳּלֶנּוּ,



"יַעַן כֶּרֶם חֶמֶד יִפְרֶה מִמֶּנּוּ,



"עַם יַעֲקֹב יִקָּרֵא, אָהַבְתִּי סֶלָּה –.


  

9.


"הֵן חֹק לִבְחִירַי לְמַעַן דַּעַת יֹשֶׁר,



"טֶרֶם אַרְכִּיבֵמוֹ עַל בָּמֳתֵי אֹשֶׁר,



"לִבָּם בְּכוּר עֹנִי אֲזַקֵּק שִׁבְעָתָיִם,



"גַּם אַחֲרֵי צָרַפְתִּי לֵב בְּנֵךְ לָטֹהַר,



"קֵץ אֶקְרָא לְעָנְיוֹ יְחָנְּנֵהוּ שַׂר-סֹהַר,



“וְנֶזֶר מַלְכוּת יִשָּׂא בְאֶרֶץ מִצְרַיִם –!!”


  

10.


עַתָּה בְנִי! שְׁכַח עָנְיְךָ, אַל תוֹסִיף בֶּכִי,



"עוֹד תֵּצֵא לַחָפְשִׁי מִפֹּה, עוֹד תֶּחִי,



"וּלְךָ לֹא יְאֻנֶּה כָּל אָסוֹן, כָּל פָּגַע –



"כֹּה דִבְּרָה – וַתֵּדֶא חִישׁ בַּעֲרִיפֶיהָ,



"יָדָיו הוֹשִׁיט יוֹסֵף לֶאֱחוֹז בִּכְנָפֶיהָ,



“וְיִתְעוֹרֵר פִּתְאוֹם, וַיִּיקָץ רָגַע –.”







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3521