


	
	מנחת בכורים
	



לכבוד

אבי אהובי, מאור עיני, וחמדת נפשי, חובב דעת, ונבון דבר, הולך מישרים, ושונא בצע מעשקות, ומפרי עמלו ישבע סלה – כבוד שמו הר"ר


                        חיים ליפּא גאָלדפאדען.




מִשֶּׁבֶת תַּחְכְּמוֹנִי מֵחַדְרֵי בֵּית סֵפֶר,



מִשָּׁם תִּשְׁמַע קוֹלִי אָבִי יְקַר-עֶרֶךְ;



מִשָּׁם אֶעֱרוֹךְ לְךָ נֹעַם אִמְרֵי שֶׁפֶר,



מְיַשְּׁרִי מַצְלִיחִי, מַדְרִיכִי עַל דֶּרֶךְ.

לִלְמוֹד שְׁלַחְתַּנִי פֹּה לָשׁוֹן וָסֵפֶר,



אִם גַּם בִּשְׂפַת עַמִּים עָמַלְתִּי בְפָרֶךְ,



בְּרִיתוֹ עִם שְׂפָתֵנוּ לִבִּי לֹא יֶפֶר,



הֲלֹא הִיא הוֹרָתִי, אֹמַנְתִּי עַל בָּרֶךְ –.

זְכֹר – עֵת זְרוּעֶיהָ עַל לִבִּי זָרַעְתָּ,



אָז בְּדֶמַע שָׁאַלְתָּ: מָתַי יִצְמָחוּ? –



הֶאָח! שׁוּר אָבִי, לֹא לָרִיק יָגַעְתָּ,



שׁוּר! אֵיךְ יָנֵץ צִיץ, וּפְרָחִים יִפְרָחוּ– ­;



עָנְדֵם עַל רֹאשְׁךָ, הֵם עֲטֶרֶת שֵׂיבָתֶךָ,



לִוְיַת-חֵן וָהוֹד לִלְבֶן-שַׂעֲרוֹתֶיךָ.

מקטרה ומנשה באהבה, בכבוד ובענוה


                               מאת בנך בכורך



                                   אברהם.




זיטאָמיר יום ה' כ“ה לחודש “מנחם אב” תרכ”ה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2250