


	
	עליה לקיסריה
	



עֲלִיָּה לְקֵיסָרְיָה / חנה סנש


הַס, יִפָּסְקוּ הַקּוֹלוֹת,



מֵעֵבֶר לְיָם הַחוֹלוֹת.



בַּחוֹף הַקָּרוֹב הַמֻּכָּר,



בַּחוֹף הַזָּהֹב הַיָּקָר



בֵּית הַמּוֹלֶדֶת רוֹמֵז.

בְּצַעַד עִקֵּשׁ וְעוֹלֵז



נֵלְכָה בְּתוֹךְ עַם לוֹעֵז



בְּלִי קוֹל נְגִינָה וְדָבָר



לִקְרַאת הֶעָתִיד-הֶעָבָר, –



קֵיסָרְיָה.

וְרַק בְּבוֹאֵנוּ אֶל עִיר-הֶחֳרָבוֹת



חֶרֶשׁ נִלְחַשׁ מִלִּים אֲחָדוֹת:



הִנְנוּ, חָזַרְנוּ.



וְחֶרֶשׁ תָּשִׁיב דִּמְמַת אֲבָנִים:



חִכִּינוּ לָכֶם אַלְפַּיִם שָׁנִים.

שׂדוֹת-ים, 27.10.1941


לדף
הראשי של
פרויקט
בן-יהודה






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6704