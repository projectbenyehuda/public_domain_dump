


	
	לוּ בָּאתָ...
	




לוּ בָּאתָ פִּתְאֹם לְנֶגְדִּי בָּרְחוֹב…



יָדַיִם בַּכִּיס וּצְחוֹק בָּעֵינַיִם,



וּצְלִיל פְּסִיעוֹתֶיךָ בְּקֶצֶב מֻכָּר –



הָיִיתִי עוֹמֶדֶת נִדְהֶמֶת, נִבְהֶלֶת



לְאוֹר הֶחָזוֹן הַנִּפְלָא, הַיָּקָר.


  


עַד הִתְפָּרֵץ תְּמוּנָתְךָ אֶל הָעֹמֶק



תַּפִּיל כָּל כָּתְלֵי הַסְּפֵקוֹת בְּתוֹכִי,



תָּנִיף וְתָעִיף זְרוֹעוֹתַי לְחַבֶּקְךָ



בִּצְחוֹק וּבְדֶמַע: אָחִי!


  

שדות-ים, 5.3.1942






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/896