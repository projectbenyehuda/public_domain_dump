


	
	הגנב
	



הַגַּנָּב / שמעון פרוג

  


נִמְצָא הַגַּנָּב – וְחָמָס בְּיָדוֹ



קֹמֶץ מְלֵא אֱגוֹזִים,



וְהוֹלֵךְ הַקּוֹל מֵאִילָן לְאִילָן:



" קֹמֶץ מְלֵא אֱגוֹזִים!!!"


  


וּמִי הוּא הַשׁוֹדֵד? – בֶּן שְׁמֶרִיל הַסַּנְדְּלָר



וּשְׁנוֹת יְמֵי-חַיָּיו חָמֵשׁ.



וְקוֹרְאִים מִקְצַה הַגַּן עַר קָצֵהוּ



הַשֶּׁרֶץ, הָעוֹף וְהָרָמֶשׁ


  


"מֻתָּר לִקְרֹעַ אוֹתוֹ כַדָּג,



לְחֶנֶק, לִסְקִילָה הוּא רָאוּי!"



וְצוֹעֵק אַחֲרֵיהֶם הָעוֹרֵב: – “קְרַע! קְרָע”



הַיּוֹנָה הוֹמִיָּה: " כָּרָאוּי!…



כָּרָאוּי… כָּרָאוּי… כָּרָאוּי!"…


  


וְעוֹמֵד רַק אֶחָד בַּגָּן – הָאֱגוֹז,



שׁוֹטֵחַ עֲנָפָיו אֵלֵינוּ



וְקוֹרֵא וְאוֹמֵר לְכָל עוֹבֵר: – "אֱכֹל



מִמַּתְּנַת אָבִינוּ יוֹצְרֵנוּ,



מִמַּתְּנַת אָבִינוּ יוֹצְרֵנוּ"…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3740