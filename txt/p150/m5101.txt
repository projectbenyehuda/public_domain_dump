


	
	לִפְנוֹת-עֶרֶב
	




גִּלָּיוֹן חָלָק עַל הַשֻּׁלְחָן –



וַיִפֹּל עָלָיו חֶרֶט-אוֹר



וְכוֹתֵב, וְכוֹתֵב… וְאֵינֶנּוּ!



וְשׁוּב מִסָּבִיב צֵל וָקֹר.


  


אֵיכֶן כְּנָפַי, כַּנְפֵי-נֶשֶׁר?



אֵיכֶם פְּרָחַי, פִּרְחֵי-פְאֵר?



לֹא לִי לְנַגֵּב דִּמְעוֹת-עַמִּי,



לֹא לִי עַל-מִצְחוֹ לִשְׂרֹג זֵר.


  


עֵטִי חָלוּד, מִגִלָּתִי כְּפוּלָה, –



מַה כָּתוּב שָׁם, מַה לִּקְרֹא בָהּ?



גִּלָּיוֹן חָלָק… גִּלָּיוֹן חָלָק…



וְאוֹרִי כָבָה, וְיוֹמִי בָא…


 






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5101