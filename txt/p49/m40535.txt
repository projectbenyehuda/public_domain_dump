


	
	תְּחִלַּת זְנוּת
	




תְּחִלַּת זְנוּת לֵבָב רְאוּת עֵינָיִם

וְרֵאשִׁית מְרִי בָּאָה עֲלֵי-אָזְנַיִם

וְאִשָּׁה פְּקִידָה עַל-שְׁמִירַת בַּיִת

וְלַפֶּה שְׁמִירַת גּוּף וְלַשְּׂפָתָיִם

וְהַרְבּוֹת הֲלִיכָה אֶל-גְּבִיר רֹאשׁ כָּבוֹד

וְהַרְבּוֹת אֲכִילָה רֹאשׁ חֳלִי-מֵעָיִם

וְהַרְבּוֹת חֲקִירָה בֵּין יְדִידִים תַּפְרִיד

וְהַכֹּל בְּיוֹם דִּין בָּא בְּכַף מֹאזְנָיִם.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40535