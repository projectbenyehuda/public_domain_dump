


	
	[בינך ובין אדם]
	




בֵּינָך וּבֵין אָדָם כְּמוֹ מֵאָה אָב

כֻלָּם כְּבָר לָבַשׁ בְּשָׂרָם רִמָּה

מֵתוּ לְפִי חֶרֶב שְׁנֵי מֵרֵעִים:

חֶסְרוֹן יְרָחִים וַאֲסִיפַת חַמָּה

וּכְמוֹ אֲשֶׁר כָּלוּ אֲבוֹתַי אֶתְמוֹל

כָּכָה יְכַלּוּנִי לְמָחָר הֵמָּה

עַל מָה תְהִי נִשְׁעָן לְבָבִי, עַל מָה?

אוֹי לִי וְלָךְ עִמִּי נְטֵה לִמְזִימָּה

עוּרָה וְהִנָּעֵר לְךָ מֵאַשְׁמָה

לָמָּה תְהִי יָשֵׁן לְבָבִי, לָמָּה?









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28560