


	
	[אמת כי צבי]
	




∪ — —∪ — — — ∪ — — ∪ — — — // ∪ — —∪ — — — ∪ —
— ∪ — — —



אֱמֶת כִּי צְבִי לוֹקֵט וְרָדִים בְּגַנֶּךָ1
— // אֲהַבְתִּיו, לְכֵן עָלַי תְּשַׁלַּח
חֲרוֹנֶךָ2,



וְלוּ תֶחֱזֶה, אֶת שֶׁאֲהַבְתִּיו, בְּעֵינֶיךָ — //
אֲזַי שִׁחֲרוּךָ אוֹהֲבֶיךָ וְאֵינֶךָ3.



אֲשֶׁר שָׂח4 : רְדֵה נָא לִי
דְּבַשׁ5 מִנְּחִילֶךָ! // עֲנִיתִיו: תְּנָה
לִּי אֶת דְּבַשׁ מִלְּשׁוֹנֶךָ6.



וְקָצַף וְאָמַר לִי בְּזַעַף: הֲנֵחָטֵא7
// לְאֵל חַי8? עֲנִיתִיו:
בִּי, אֲדוֹנִי עֲווֹנֶךָ9!









צבי לוקט ורדים בגנך ־ על פי שיר השירים ו ב:
דודי ירד לגנו…לרעות בגנים וללקט שושנים; והשוה לעיל ט 7: ואתאו לבת
נדיב בגנת אגוז שמה עפרים עלי שושן ללקט ולטעת; נו 18: ופזרת לבן עפרת
לבנון מר אשר ארה.  ↩



אמת, ידידי, כי אוהב אני את העלם החמוד הדומה לעפר
הרועה בשושנים, לכן אתה רוגז מקנאה. תשלח חרונך –
שמות טו ז.  ↩



ולו ראית את אהובי בעיניך היית מתאהב בו וקץ באהבת
אהוביך האחרים. שחרוך אוהביך ואינך – על פי איוב ז כא: ושחרתני
ואינני.  ↩



שח – הצבי הנזכר.  ↩



רדה נא לי דבש – על פי שופטים יד ט: רדה
הדבש.  ↩



את דבש מלשונך – נשיקה.  ↩



הנחטא – הנהיה חטאים.  ↩



אל חי – יהושע ג י.  ↩



בי אדוני עוונך – בי עוונך, אדוני. על פי שמואל
א כה כד: בי אדוני העוון.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22879