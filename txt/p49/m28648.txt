


	
	[חולה אני]
	




חוֹלֶה אֲנִי, בַּקֵּשׁ לִי

אָמָּן יְרַפֵּא חָלְיִי

וּשְׁבוּי נְכוֹנָה אֲנִי

מִי זֶה יְשׁוֹבֵב שִׁבְיִי

אֶדְרוֹשׁ בְּעוֹלָם רַב עַל

אָכְלִי וְעַל שִׁקּוּיִי

אִלּוּ אֲיַשֵּׁר אֶקַּח

לִי מִן יְמֹותַי דַּיִּי

לֹא אֶעֱשֶׂה עַד תָּבֹא

שֵׂיבָה וְיָמוּת חֶצְיִי

וּגְדוּד זְקוּנִים יִסֹּב

עָלַי וַיִּגְזוֹל עֶדְיִי

חוֹלֶה אֲנִי אָחִי מִן

שֵׂכֶל וּבָרִיא פִּתְיִי

יוֹם הַגְּמוּל לְאוֹמֵר לִי:

סָכָל סְבוֹל זֶה פִּרְיִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28648