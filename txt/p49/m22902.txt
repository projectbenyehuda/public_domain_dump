


	
	[ראשי מקור]
	




— — ∪ — — — ∪— — — ∪ — // — — ∪— — — ∪ — — — ∪ —



רֹאשִׁי מְקוֹר דִּמְעָה, וְעֵינַי שָׁאֲבוּ //
מֵימָיו1, עֲלֵי דוֹדִים לְדָמִי
אָרְבוּ2,



פָּנוּ3 וּמָחוּ אֶת
אֲהָבַי4 מֵעֲלֵי // לִבָּם,
וְאֵיבָתִי5 בְּלִבָּם יִכְתְּבוּ,



נַפְשִׁי בְיַד רֵעִים, אֱמוּנִים יִקְבְּצוּ // עַל
יָד6, וְלִבּוֹתָם תְּאוּנִים7
יִדְּבוּ8



הֵם אִזְּרוּ זִיקוֹת9 בְּמוֹרָשַׁי בְּעֵת // נָסְעָם, לְשׁוֹנוֹתָם בְּרֹאשִׁי
נִצְּבוּ10.



נַדְתֶּם — וְהֵאִירוּ קְוֻצּוֹתַי כְּאֵשׁ, // קִרְבוּ,
וְאִם לֹא יֶחְשְׁכוּ כִּי תִקְרְבוּ11.









מימיו – של המקור. ראשי מקור דמעה ועיני
שאבו מימיו ־ על פי ירמיה ח כג: מי יתן ראשי מים ועיני מקור
דמעה.  ↩



לדמי ארבו – על פי משלי א יח: לדמם
יארבו.  ↩



פנו – הלכו.  ↩



אהבי־ אהבתם אלי.  ↩



ואיבתי – ושנאה אלי.  ↩



אמונים יקבצו על יד – קמצנים באהבה. על פי
משלי יג יא: וקובץ על יד ירבה.  ↩



תאונים – יחזקאל כד יב.  ↩



ולבותם תאונים ידבו – נדיבים בשנאה.
תאונים – און, חטא.  ↩



אזרו זיקות ־ על פי ישעיה נ יא: מאזרי
זיקות.  ↩



הם הציתו ניצוצות אש בלוחות לבי בעת שנסעו ולשונות
האש של הניצוצות נצבו בראשי, כלומר: הלבינו שערותי. לשונותם בראשי
נצבו – השוה לעיל לו 8: יגוני זקונים העלו על לבבי אש יקודים לשונותם
מאירות בשערותי; בן קהלת קלח: הלבנים כבר פשו בראשו כגחלים באש בערו;
בן קהלת קנד: כמו פחם אשר קדחה ברבו אש יקודות.  ↩



כאשר נדדתם והתרחקתם הלבינו שערותי כאש, אבל נשבע
אני כי ישחירו כאשר תקרבו.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22902