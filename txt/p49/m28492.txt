


	
	רֵעִי הֲתִישָׁן?
	




רֵעִי, הֲתִישָׁן? קוּם וְהָעִירָה / שַחַר, וּבִשְמֵי מַעֲלָה שׁוּרָה,

תִּרְאֵם כְּעוֹר נָמֵר אֲשֶר אֵין בּוֹ / מָקוֹם אֲשֶׁר אֵין בּוֹ חֲבַרְבּוּרָה,

וּרְאֵה חֲצִי סַהַר בְּלֵיל תֻּמּוֹ / קוֹדֵר כְּפִי כִּבְשָן וְכִקְדֵרָה,

כִּדְמוּת פְּנֵי עַלְמָה אֲשֶר חֶצְיָם / אָדְמוּ וְעַל חֶצְיָם שְׁקַעְרוּרָה.

שׁוּב וַחֲזֵה שֶׁמֶשׁ אֲשֶׁר רֻבָּהּ / הוּבָא בְסוֹף חֹדֶשׁ בְּשַׁעְרוּרָה,

וּדְמוּת מְעַט אוֹרָהּ עֲלֵי חָשְׁכָּהּ / נֵזֶר בְּרֹאשׁ לוּדִית שְׁחַרְחֹרָה,

וּדְמוּת אֲדָמָה עַל אֲשֶׁר בָּא עַל / שִׁמְשָׁה כְּבוֹכִיָּה חֳמַרְמָרָה.

הִכָּה שְׁנֵי אוֹרָיו, בְּתוֹךְ חֹדֶשׁ / אֶחָד, אֲשֶׁר לוֹ עֹז וְתִפְאָרָה,

כִּסָּה פְּנֵי סַהַר בְּחוּג אַרְצוֹ / וּבְסַהֲרוֹ שִׁמְשׁוֹ מְסֻתָּרָה,

כָּל זֹאת פְּעֻלַּת אֵל, וְהוּא יַעַשֹ / חֶפְצוֹ בְּמִפְעָלָיו אֲשֶר בָּרָא.

נִבְרָא בְּתוֹךְ סַהַר מְעַט אֹפֶל / מֵרֹאשׁ, וְחַמָּה נִבְרְאָה בָּרָה,

לָכֵן אֲדֶמֵּמוֹ בְּהִקָּדְרָם / עַתָּה, בְּחֹשֶׁךְ זֶה אֲשֶׁר קָרָה,

לִשְׁתֵי שְׁכוּלוֹת, זֹאת בְּפָנֶיהָ / פֶּצַע וְזֹאת פֶּצַע וְחַבּוּרָה,

אוֹר יוֹם בְּיוֹם הָקְדַּר, וְאוֹר לַיִל / הִקְדִּיר בְּעֶרֶב יוֹם וְאַשְׁמוּרָה,

כִּגְבִיר אֲשֶׁר קָצָף וְהֵבִיא כָל / שָֹרָיו בְאַרְצוֹתָם בְּתוֹךְ צָרָה,

הִכָּה מְאוֹר לַיִל תְּחִלָּה, אַךְ / מַכַּת מְאוֹר הַיּוֹם מְאֻחָרָה,

כִּגְבִיר אֲשֶׁר יַשְׁקֶה לְאָמָה כוֹס / רַעַל, וְאַחַר יַשְׁקְ לִגְבִירָה.

הַבֵּט בְּכָל אֵלֶּה, וְהִתְבּוֹנֵן / בָּהֶם וְהִשְׁתּוֹמֵם וְהַכִּירָה,

וּקְרָא: “לְךָ הָעֹז, אֲשֶׁר הֵבִיא / אוֹרָיו בְּמִשְׁקֹלֶת וּבִמְשֹוּרָה!”

שַֹמְתָּ לְסַהַר בַּחֲצִי כִסְלֵו / קַדְרוּת, כְּפַח יָקוּשׁ לְצִפּוֹרָה,

אַתָּה תְשִׁיתֵהוּ בְשָׁנָה זֹאת / שֵׁנִית בְּאִיָּר מִבְּלִי אוֹרָה,

אַתָּה בְּהַבִּיטָךְ אֱלֵי אֶרֶץ – / תִּרְעַד וְתָנוּעָ כְּשִׁכּוֹרָה,

אַתָּה תְצַוֶּה עָשׁ וְיֹאכַל עָשׁ / וּכְסִיל, וְכִימָה מְהֻדָּרָה,

אַתָּה הֲסִבּוֹתָ לְנִבְרָאִים / בָּהֶם מְקוֹם מוֹשָׁב כְּסוֹחֵרָה,

אַתָּה תְצַוֵּמוֹ וְיִדָּרְכוּ / יַחַד בְּלִי הֵידָד וְלֹא פוּרָה,

אַתָּה לְךָ הַהוֹד, לְךָ הַכֹּל, / כָּל סוּס וּמֶרְכָּבָה מְעֻקָּרָה,

אַתָּה אֲשֶׁר תָּבִיא בְּיוֹם הַחֹם / קָרָה, וְתָבִיא חֹם בְּיוֹם קָרָה,

אַתָּה אֲשֶׁר תַּהְפְֹּך תְּהוֹם, גַּם עַל / יָם תַּעֲבִיר צָרָה כְּמַבְכִּירָה,

אַתָּה אֲשֶׁר תּוֹרֶה אֱלֵי כָּל חַי / מָוֶת, כְּחֵץ יָעוּף לְמַטָּרָה,

אַתָּה תְקִיצֵמוֹ בְּיוֹם הַדִּין / הַמַּר וְהַגָּדוֹל וְהַנּוֹרָא,

אַתָּה תְדִינֵם עַל אֲשֶׁר עָזְבוּ / מֵחֹק וּמִמִּצְוָה וּמִתּוֹרָה.

שִׁיתָה בְדִין מִשְׁקַל פְּעֻלּוֹתַי / עוֹדֵף וְכַף רִשְׁעִי מְחֻסָּרָה,

יוֹם תַּעֲלֵנִי מֵעֲפָרִי אָז/ אָקוּם וְרוּחִי מִמְּךָ סָרָה,

אִירָא חֲרוֹנָךְ, בַּשְֹּרֵנִי בּוֹ / “שָׁלוֹם לְךָ, הַשְׁקֵט וְאַל תִּירָא!”

אִם לֹא יְהִי זֵכֶר לְצִדְקוֹתַי – / שִׁית חַסְדְּךָ לְאַזְכָּרָה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28492