


	
	[אני אראך]
	




∪ — — ∪ — — — ∪ — — ∪ — — // ∪ —
— ∪ — — — ∪ — — ∪
— —



אֲנִי אַרְאֲךָ עֹפֶר, וְיָדִיב לְבָבָךְ // בְּעֵינָיו,
כְּעֵינֶיךָ לְבָבִי מְדִיבוֹת1.



מְבֹרָךְ2 אֲשֶׁר שָׂם לִבְּךָ
קַר כְּשֶׁלֶג // בְּקָרְאִי3, וְשָׂם לָךְ
תּוֹךְ לְבָבִי לְהָבוֹת4,



וּבָרוּךְ5 אֲשֶׁר יֶתֶר
שְׂאֵת6 שָׁת, לְחִצָּךְ7 // וְלָךְ, עַל בְּנֵי נֶשֶׁק וְאַנְשֵׁי קְרָבוֹת:



מְמִיתִים מְתֵי־מִסְפָּר בְּחִצִּים־רְבָבָה — //
וְאַתָּה, בְּחֵץ אֶחָד, תְּמוֹתֵת רְבָבוֹת8!









אני אראך עפר שידאיב את לבבך כמו שעיניך מדאיבות את
לבבי. וידיב לבבך בעיניך כעיניך לבבי מדיבות ־ על פי ויקרא כו טז:
מכלות עינים ומדיבות נפש; והשוה להלן רג 1: עיני בת נדיבי מדין הדיבו
את נפשי.  ↩



מברך – האל.  ↩



בקראי – אליך.  ↩



ושם לך תוך לבבי להבות – אבל הבעיר בלבי אש
אהבה אליך.  ↩



וברוך – האל.  ↩



יתר שאת – יותר עז. בראשית מט ג.  ↩



לחצך – לחץ האהבה שאתה יורה בעיניך.  ↩



אנשי המלחמה ממיתים רק מתי מספר ברבבת חצים אבל
אתה ממית רבבות בחץ אחד, הוא חץ האהבה. על פי ויקרא כו ח: ורדפו מכם
חמשה מאה ומאה מכם רבבה ירדפו; דברים לב ל: איכה ירדף אחד אלף ושנים
יניסו רבבה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22888