


	
	[באשמרת ערב לבבי]
	



ולה אלי ראש כלה ר שמואל אלבגדאדי גואב ען שער כאטבה בה מן דאניה

ולו (שיר) לראש הכלה רב שמואל הבגדדי, והוא תשובה על שיר שבו פנה אליו מן העיר דניה






U – – – – – //
U – – – – – //
U – – – – – //
U – – – – –
בְּאַשְׁמֹרֶת עֶרֶב / לְבָבִי בִּי יָרֶב / וְתוֹכָחוֹת הֶרֶב / בְּמוּסָר הִכְתִּירָם



וְאָמַר לִי: קוּמָה, וְהַנַּח תַּרְדֵּמָה, / וְהַבֵּט שָׁמַיְמָה, / וּבָרֵךְ צוּר קֵרָם!



רְאֵה אֶת צִבְאוֹתָם,/ וְסַפֵּר פִּלְאוֹתָם / וְדַע יָצַר אוֹתָם / וְיָדַע מִסְפָּרָם;



וְשֶׁמֶשׁ מִתְהַלֵּךְ / בְּתוֹכָם כַּמֶּלֶךְ, / וְכֻלָּם עַל פֶּלֶךְ / אֱלֹהֶיךָ זֵרָם,



כְּשׁוֹשַׁנֵּי סוּגָה / נְפוֹצוֹת בַּעְרוּגָה / יְרוּצוּן בִּמְחוּגָה / עֲלֵי קַו כַּבִּירָם;



וְהַבֵּט רָמֵיהֶם / בְּהִלָּם בִּשְׁמֵיהֶם / זְכֹר חָבֵר לָהֶם / וּמֵאִיר כִּמְאוֹרָם



אֲשֶׁר יָשַׁב שַׁעַר / בְּתוֹךְ אֶרֶץ שִׁנְעָר וּבִגְדוֹלָם גָּעַר / וּמָאַס שִׁנְעָרָם



זְכֹר חָסִיד וָתָם / תְּבוּנוֹת לֹא חָתַם, / אֲבָל פִּזַּר אוֹתָם / וְרִפֵּא נִשְׁבָּרָם



שְׁמוּאֵל בֶּן יוֹסֵף / שְׁמַע דִּבְרֵי כוֹסֵף / שְׁמוּאֵל בֶּן יוֹסֵף / וְעָנְדָה סַפִּירָם:



חֲכָמִים נוֹעָדִים / בְּכָל יוֹם מַגִּידִים / כְּבוֹד אֶרֶץ כַּשְׂדִים / בְּשִׂיחַ סִפּוּרָם;



וְלֹא לָאַדִּירִים / מְקוֹמוֹת מַפְאִירִים / וְגַם לֹא נֶהְדָּרִים / בְּאַרְצָם וּמְגוּרָם,



אֲבָל אַרְצָם תָּרוֹם / בְּכָל נָבוֹן מָרוֹם / בְּצָפוֹן וּבְדָרוֹם / שְׁמָם נִשָּׂא וָרָם.



וְיָסוּרוּ מִשָּׁם – / וְאַדְמָתָם תֶּאְשָׁם, / וְתִרְאֶה מִדְרָשָׁם / כְּיַעַר מִדְבָּרָם;



וְעַל כֵּן מִי יִבְזֶה / לְאַלּוּף בֶּן מַזֶּה, / אֲשֶׁר הוּא תּוֹךְ עַם זֶה / קְצִינָם וּגְבִירָם



וּמַחְסֵיָה בָתָה / לְנוּדוֹ, וּבְדִיתָא, / וְאִסְפַּמְיָא שׁוֹתָה / וְרָוָה מִבּוֹרָם.



וְלוּ עַתָּה יִהְיֶה / בְּאֶרֶץ־אַבַּיֵּי / אֲזַי בִּמְקוֹם הַאיֵי / תְּעוּדַת אֵל הוֹרָם,



וּפָשְׁטָה תּוֹרָתוֹ / וְתַרְשִׁישֵׁי דָתוֹ / בְּפִיּוֹת אֻמָּתוֹ / וְנָהַג אֶת דּוֹרָם,



וְשָׂמוּהוּ עַל רֹאשׁ / בְּנֵי דּוֹרוֹ לִדְרשׁ / וְקָרְאוּ אוֹתוֹ רֹאשׁ / וְנִזְרָם וּנְזִירָם.



בְּשִׁירָךְ שָׂמַחְתִּי / וּבִדְבָרָיו שַׂשְׂתִּי / וְכַדָּת אִשַּׁרְתִּי / תְּבוּנַת חִבּוּרָם.



בְּטוּרָיו נִשֵּׂאתִי, / וְחָכְמוֹת מָלֵאתִי, / וְרֹאשִׁי נָשָׂאתִי / לְהַתִּיר נִקְשָׁרָם.



אֲמָרָיו סַפִּירִים, / וְאוֹתוֹתָיו שָׂרִים, / וּמִלוּאַת טוּרִים / בְּחשֶׁן – סִדּוּרָם,



וְעִנְיָן כִּפְרָחִים / וּמַעְשֵׂה פִּתּוּחִים / מְכֻסִּים כִּירֵחִים / בְּלֵילֵי עִבּוּרָם.



לְךָ חֵלֶק עֶלְיוֹן / בְּעֵט וּבְגִלָּיוֹן, / וְגוֹלַת עַם אֶבְיוֹן / בְּצִלָּךְ מִסְתּוֹרָם.



וְסוֹד אַמְתִּיק עִמָּךְ / לְלַמֵּד אֶת עַמָּךְ / כְּמִתְנַשֵּׂא כַּמָּךְ / כְּרַבָּם כִּצְעִירָם,



לְהַשְׂכִּיל וּלְהוֹרוֹת / עֲצֵלִים בַּתּוֹרוֹת / וְלִזְרֹעַ אוֹרוֹת / וְלָנִיר אֶת נִירָם.



בְּךָ וּבְמַכָּרַי / אֲנַגֵּחַ צָרֵי, / וְלָךְ יִתְרוֹן שִׁירַי / וְעָלַי מַחְסוֹרָם!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25183