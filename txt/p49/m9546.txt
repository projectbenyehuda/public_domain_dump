


	
	יְהוֹסֵף קַח
	




יְהוֹסֵף, קַח לְךָ סֵפֶר, בְּחַרְתִּיו



לְךָ מִטּוּב לְשׁוֹן קֵדָר וְעֵיפָה!



כְּתַבְתִיו – וַחֲנִית-הֶרֶג מְלֻטָּשׁ



בְּיָדֵינוּ, וְהַחֶרֶב שְׁלוּפָה,



וְהַמָּוֶת יְצַו צָבָא לְהַחְלִיף



בְּצָבָא, אֶת צְבָאיִם, וַחֲלִיפָה.



וְלֹא אֶחְדַּל לְהַשְׂכִּילָךְ, וְאִם עַל



סְבִיבִי פָּעֲרָה פִיהָ אֲסִיפָה,



לְמַעַן מָצְאֲךָ חָכְמָה – מְיֻפֶּה



לְנַפְשִׁי מִמְּצֹא צָרַי נְגִיפָה.



קְחָה אוֹתוֹ וְשִׂיחַ בּוֹ וְצֵא מִן



קְהִלַּת לַעֲגֵי לָשׁוֹן וְשָׂפָה,



וְדַע כִּי כָל נְבוֹן דָּבָר – כְּמוֹ עֵץ-



פְּרִי מָתוֹק, וְעָלֵהוּ תְּרוּפָה,



וְהַפֶּתִי כְּעֵץ-יַעַר, אֲשֶׁר סוֹף



נְצָרָיו וַעֲנָפָיו אֶל שְׁרֵפָה.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/9546