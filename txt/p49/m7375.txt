


	
	[עָבַרְתִּי עַל אֵלָה]
	



למותת


עָבַרְתִּי עַל אֵלָה אָמְרוּ



כִּי מִימֵי קֵיסַר נִטָּעָה



וּבְשֶׁבֶת נוֹגְשִׂים תַּחְתֶּיהָ



לִנְגּוֹשׂ מֵעוֹלָם נוֹדָעָה



וָאֶחְשׁוֹב עִם לִבִּי דָּבָר,



וּלְבַב חוֹשֵׁב יוֹרֶה דֵעָה:



אַיֵּה נוֹטֵעַ? אַיֵּה כָּל-



נָפַשׁ תַּחְתֶּיהָ מִיגִיעָה?



אַיֵּה נוֹגֵשׂ אַיֵּה נִגָּשׂ?



אַיֵּה צוֹעֶה וַאְשֶׁר צָעָה?



אַיֵּה סוֹפֵר אַיֵּה שׁוֹקֵל?



אַיֵּה שֶׁקֶל אַיֵּה מָעָה?



כַּמָה נָאַק מִמַּס בִּזָּהּ



גַּם מִבָּלַע כַּשּׁוֹר גָּעָה



בִּלָּע הַמָּוֶת בּוֹלֵעַ



וּמְבֻלָּעוֹ וּמְבֻלָּעָה



אִלּוּ יֵשׁ לָזֹאת פֶּה תָּעִיד



עַל מָה רָאְתָה גַּם שָׁמָעָה



אוֹ אִם דֻּבַּר לָהּ לִמְנוֹתָם



לִסְפּוֹד וּלְסַפֵּר נִגְרָעָה



אֵלִי בָּרָאתָ גַּם תִּבְרָא



עַד-אֵין מָקוֹם וּלְאֵין שָׁעָה



יוֹם אֶעְמוֹד בֵּין אֵלֶּה לָדִין



חוּסָה וֶהְיֵה לִי לִישׁוּעָה



מָה-אָנִי אוֹ פִשְׁעִי נֶגְדָּךְ



אַל תִּקַּחֵנִי בִּפְשִׁיעָה



אִם הֲרֵעוֹתִי אַל תָּרַע לִי



כִּי לֹא תוֹעִיל לָךְ הָרָעָה.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7375