


	
	[התהיה בך כבוא]
	




הֲתִהְיֶה בָךְ כְּבוֹא מָוֶת גְּבוּרָה,

וְאִם מִיַּד שְׁאוֹל נַּפְשָׁךְ שְׁמוּרָה?

מְעַט תֵּשֵׁב וַיִקָּבְצוּ נְגִידִים

אֱלֵי בֵיתָךְ כְּאִישׁ אֶחָד חֲבוּרָה

וְתֵרָחַץ וְתִנָּקֶה וְתוּסַךְ

וְתִמָּשֵׁךְ עֲלֵי אֶרֶץ כְּקוֹרָה

וְתִלָּבֵשׁ בְּכָל-תַּכְרִיךְ מְפֹאָר

וְתִנָּתֵן עֲלֵי מִטָּה כְעוּרָה

וַתִשָּׁמַע זְעָקָה בַּחֲדָרָךְ

וְקוֹל צָרָה כְּמַבְכִּירָה מְצֵרָה

וְיָקוּם אִישׁ לְבַכּוֹת אוֹהֲבֶיךָ

בְּהוֹלִיכָם לְךָ אֶל-הַקְּבוּרָה

וְיָקוּמוּ עֲלֵי קִבְרָךְ הֲמוֹנִים

וְתִנָּתֵן בְּתוֹךְ שׁוּחָה חֲפוּרָה

וְיָשׁוּבוּ חֲפוּיֵי רֹאשׁ וְעֵינָם

כְּמוֹ נַחַל וּבִלְבָבָם מְדוּרָה

וְיַשְׁכִּימוּ לְחַלֵּק אֶת רְכוּשָךְ

וְיֵהָפֵךְ נְהִי פִיהֶם לְשִׁירָה

בְּכֵה נַפְשָׁךְ בְּעוֹדָךְ חַי, וְחִיל יוֹם-

פְּקֻדָּתָךְ יְרָא לִבִּי וְגוּרָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28601