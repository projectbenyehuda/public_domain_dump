


	
	שירה בפי
	



שירה בפי / ר' שמואל הנגיד

ולה אלי צדיק לה מדיח כאטבה בה גאון ז"ל

ולו ידיד שלו שבח שבו פנה אליו גאון ז"ל


שִׁירָה בְּפִי תָּמִיד מְסֻּדֶּרֶת   לָאֵל, זְבוּל תִּכֵּן בְּמוֹ זֶרֶת,



מַדְמִים שְׁאוֹן יַמִּים, וּמַצִּיל מִן שֶׁבֶר סְפִינָה הַמְאֻסֶּרֶת.



מִי זֶה אֲשֶׁר יָדַע הֲדַר קָדְשׁוֹ  וַיַּחֲשֹׁב נַפְשׁוֹ מְהֻדֶּרֶת?



אִם בָּאֲדָמָה אֶהֱלֹּךְ – אֶרְאֶה  עַל כָּל גְּבִיר יָדוֹ מְגֻבֶּרֶת,



מֵמִית, מְחַיֶּה, מַעֲשִׁיר דַּלִּים, מַשְׁפִּיל וּמֵרִים עַד מְרוֹם קָרֶת;      5



אוֹ אִם אֱהִי יוֹרֵד בְּיָם – אָשׁוּר גֵּאוּת, יְקָר הָאֵל מְסַפֶּרֶת:



זֶה אֶל שְׁאוֹל יוֹרֵד וְיִנָּצֵּל   מֶנְהוּ בְּיוֹם רוּחַ מְסֹעֶרֶת,



וָזֶה, בְּיוֹם נוֹחַ, וְעֵת הַשְׁקֵט  רוּחַ – אֳנִיָּתוֹ מְשֻׁבֶּרֶת.



שָׁבַר עֲלֵי יָם חֹק, וְשָׂם עָלָיו  מַסְגֵּר וּמַנְעוּלִים לְמִשְׁמֶרֶת,



אָכֵן אֲצִיל עַמּוֹ רְבִי גַאלִבּ   יָם הוּא בְּלִי מַנְעוּל וּמִסְגֶּרְת,       10



עָטָה עֲלֵי סוּתָיו מְעִיל מוּסָר  שָׂמוֹ לְאַדַּרְתּוֹ לְאַדֶּרֶת,



וּלְכָל נְטוּׁשֵׁי דָת וְנִדָּחָיו הֵבִיא בְּמָסֹרֶת וּמַחְבֶּרֶת,



וּלְכָל שְׁכֵחֵי דִין וְתוּשִׁיָּה   הָיְתָה תְעוּדָתוֹ לְמַזְכֶּרֶת.



שִׁמְעָה, אֲשֶׁר אַרְצוֹ סְפָרַד, אַךְ יָצָא שְׁמוֹ הַטּוֹב בְּכִנֶּרֶת,



אֶרְאֶה אֲנָשִׁים יִכְתְּרוּן כֶּתֶר – אַתָּה בְרֹאשׁ כִּתְרָם לְכוֹתֶרֶת,       15



אַתָּה אֲשֶׁר תִּקְנֶה פְאֵר, בִּזְמַן הוּבָא בְּשׁוּק מִקְנָה וּמִמְכֶּרֶת.



כָּל שַׂר פְּשׁוּטָה הִיא שְׁנַת חַסְדוֹ,   אוּלָם שְׁנַת חַסְדָךְ מְעֻבֶּרֶת,



תַּסְתִּיר בְּנֵי בִינָה חֲבֵרֶיךָ   יָדָךְ בְּרֵעָבוֹן וּבַצֹּרֶת.



אָחִי, עֲדֵה מִמַּעֲשֵׂה אָמָּן   עֶדִי, וְהָיָה לְךָ לְתִפְאֶרֶת,



שִׁיר הוּא, וְרֵיחַ לוֹ כְּמוֹ אַבְקַת רוֹכֵל עֲלֵי כַלָּה מְקֻטֶּרֶת,         20



וּתְמַהּ לְטוּב טַעְמוֹ, וְשׁוּב וּתְמַהּ   אֵיכָה יְסַדֵּר שִׁיר בְּאִגֶּרֶת



רֵעַ קְאַת מִדְבָּר, שְׁכַּן תַּנִּים,  גּוֹלֶה וּמִתְנוֹדֵד כְּצִפֹּרֶת.



אַדִּיר, אֲשֶׁר כָּרַת בְּרִית קֶשֶׁת, הָבֵא נְדוֹד בִּבְרִית וְיִכָּרֵת!



אִם זֶה אֲשֶׁר בָּא לִי גְּמוּל חוֹבִי –   גָּלוּת תְּהִי חוֹבִי מְכַפָּרֶת!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/190