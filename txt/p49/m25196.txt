


	
	[שמע השׂר]
	




U  //– – – U // – – – U – – –// – – –



שְׁמַע, הַשַּׂר, / אֲשֶׁר כָּל שַׂר / בְּךָ נִקְרָא / וְנִתְכַּנָּה:



בְּבוֹא סִפְרָךְ / אֲדַמֶּה כִי / בְּיָגוֹן בָּא / וּבִמְגִנָּה,



וְכִי אֵין בּוֹ / לְבַד תַּגְמוּל / לְחֵטְא אַדִּיר / וְלִתְלֻנָּה



וְחוֹרֵשׁ תּוֹ־ / אֲנָה יִקְצֹר / מְהֵרָה כַ־ / אֲשֶׁר אִנָּה.



לְקַחְתִּיהוּ – / וְלִבִּי בִי / כְּמוֹ גַנָּב / בְּתוֹךְ פִּנָּה,



יְבַקֵּש צַד / לְהִסָּתֵר – / וְאֵין מִסְתּוֹר / וְאֵין צִנָּה!



וְנִחַשְׁתִּי / בְּחוֹתָמוֹ / אֲשֶׁר הָיָה / כְּשׁוֹשַׁנָּה,



וְאָמַרְתִּי: / אֲדַמֵּהוּ / אֱלֵי שׁוֹשָׁן / עֲלֵי כַנָּה,



וְאִם יוּמַר / דְּבַר שׁוֹשָׁן – / יְהִי שָׂשׂוֹן / וְיוֹם רִנָּה.



קְרָאתִיהוּ – / וְלֹא נֶחְלַף / דְּבַר נַחַשׁ, / וְלֹא שֻׁנָּה!



מְצָאתִיהוּ / כְּשׁוֹשַׁנָּה / אֲשֶׁר צָצָה / בְּתוֹךְ גִּנָּה,



וְעָצַם בּוֹ / שְׂשׂוֹן לִבִּי / כְּיוֹם חֻפָּה / וְכַחְתֻנָּה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25196