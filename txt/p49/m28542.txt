


	
	[אין אח לנוטר]
	




אֵין אָח לְנוֹטֵר, וְלִכְסִיל

רֶגֶל בְּיוֹם רַע כְּלוּאָה

גַּם אֵין לְרָכִיל תְּקוּמָה

גַּם אֵין לְנָבָל רְפוּאָה

גַּם אֵין לְמַעְרִים חֲבֵרִים

וּפְאֵר לְנֶפֶשׁ נְכֵאָה

גַּם אֵין לְכִילַי גְּדוּלָה

גַּם אֵין לְנִקְלֶה נְשִׂיאָה

גַּם אֵין יְדִידוּת לְגֵאֶה

גַּם אֵין כְּרִיתוּת לְנָאָה

גַּם אֵין לְחוֹמֵד מְנוּחָה

גַּם אֵין יְדִידִים לְשִׂנְאָה

אֵין רֵשׁ לְעוֹבֵד אֲדָמָה

גַּם אֵין לְעָצֵל תְּבוּאָה

גַּם אֵין תְּמוּתָה יְדוּעָה

אוֹ מַה בְּבֶטֶן מְלֵאָה

וּלְכָל-פְּלִיאָה בְּרִיאָה

וּלְכָל בְּרִיאָה פְּלִיאָה

סוֹף כֹּל לְמָוֶת, וְאַחַר

מָוֶת פְּקֻדַּת חֲטָאָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28542