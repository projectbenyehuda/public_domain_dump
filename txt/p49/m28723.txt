


	
	[מה לי ולכם]
	




מַה לִּי וְלָכֶם יְמֵי נְעוּרִים

אֵיכָה תְּיַפּוּ לְשָׂב שְׁקָרִים

נִרְאוּ בְּרֹאשִׁי כְּמוֹ עֲשָׂרָה

צָמְחוּ לְבָנִים מְקוֹם שְׁחוֹרִים

אַתֶּם חֲבֵרִים לְאִישׁ בְּחַיָּיו

וּבְתוֹךְ שְׁאוֹל לֹא תְהוּ חֲבֵרִים

הַעוֹד תְּרַמּוּ בְּשָׁוְא לְבָבִי

שִׁקְרוּ וְרַמּוּ לְבַב אֲחֵרִים

תֹאמְרוּ עֲשֵׂה זֹאת וְאֵל יְכַפֵּר

עָוֹן מְגֻלֶּה וְחֵטְא סְתָרִים

אִם הָאֱמֶת אִתְּכֶם וְתוּכְלוּ –

חוֹבִי מְחוּ מֵעֲלֵי סְפָרִים!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28723