


	
	[עָבַרְתִּי עַל שׁוּק]
	



למותת




עָבַרְתִּי עַל שׁוּק טַבָּחִים

בּוֹ צֹאן וּשְׁוָרִים עַל-יָדָם

וּמְרִיאִים רַב כִּדְגַת הַיָּם

וָעוֹף לָרֹב בָּא יוֹם אֵידָם

בּוֹ דָם קָפָא עַל גַּב דָּם, בּוֹ

שׁוֹחְטִים רַבִּים יָרִיקוּ דָם

וּלְצִידּוֹ צָדִים וּדְגַת הַיָּם

כַּחוֹל בִּכְלֵי כָל אִישׁ צָדָם

וּלְצִדָּם שׁוּק מַאְפֵה בַּיּוֹם

אוֹפֶה וּבַלַּיְלָה לֹא רָדַם

מִזֶּה אוֹפִים מִזֶּה אוֹכְלִים

מִזֶּה מוֹלִיכִים אֶת צֵידָם

בָּזֶה נוֹשְׂאִים אֶל-בָּתֵּיהֶם

וַיָּבֶן לִבִּי אֶת סוֹדָם

וָאֹמַר לָעוֹמְדִים: עַל מַה

בָּהּ יִכְלוּ אֵלֶּה מֵעוֹדָם

מָה הֶבְדֵּל בֵּין אֵלֶּה לָכֶם

בִּגְוִיעָתָם וּבְמוֹלָדָם

וּבְנוּמָתָם וּבְהַעִירָם

וּבְמוֹשָׁבָם וּבְמַעְמָדָם

לוּלֵי כִי צוּר הוּא הִטְעִימָם

לָכֶם, אָכֵן לֹא הִשְׁמִידָם

אִלּוּ נָתַן בָּהֶם רוּחַ

הֵם הֶאְבִידוּ אֶת-מַאְבִידָם

לָהֶם נֶפֶשׁ כָּכֶם גַּם לֵב

כָּכֶם עַל אֶרֶץ לַהְנִידָם

לֹא נִמְצָא עֵת לֹא מֵת בּוֹ מֵת

אוֹ עֵת לֹא יוֹלִיד מוֹלִידָם

לָזֹאת יָשִׂימוּ לֵב זַכִּים

וּנְסִיכִים גָּאוּ בִּכְבוֹדָם

אִם יָבִינוּ סוֹד הָעוֹלָם

יֵדְעוּ כִּי זֶה כָּל הָאָדָם.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4872