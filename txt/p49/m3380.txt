


	
	דעה כי אין גדל
	



דְּעֶה כִּי אֵין גְּדָל / ר' שמואל הנגיד


דְּעֶה כִּי אֵין גְּדָל הַגּוּף מְכֻבָּד



אֲבָל גָּדוֹל בְּשִׁבְתּוֹ בֵּין חֲבֵרִים



וְאֵין חָסֵר חֲסַר לֶחֶם וְאוּלָם



אֲשֶׁר שִׂכְלוֹ וְהֶגְיוֹן פִּיו חֲסֵרִים



וְאֵין עָשִׁיר אֲשֶׁר לוֹ הַנְּכָסִים



אֲבָל שֶׁהֵם עֲלֵי-יָדָיו שְׁמוּרִים



וְאֵין מֶלֶךְ אֲשֶׁר לוֹ הָעֲבָדִים



אֲבָל מֶלֶךְ אֲשֶׁר עוֹבֵד גְּבָרִים.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3380