


	
	הנחתי כעב
	



ואעאנה אבי אעזה אללה במא [חצרה אתר] הדא פכתב אלי אבו אברהי[ם] בן אל[דאני] והו ישכרה בהדה אלאביאת

ועזר לו אבי, יוקירהו האל (לאבן כלפון), במה שנזדמן (בכיסו) סמוך לזה, וכתב (אבן כלפון) אל יצחק בן אלדאני והוא מודה לו (לנגיד) בבתים האלה


הֲנָחָתִי כְּעָב עָבְרָה,  וְאַנְחָתִי   מְשֻׁמָּרָה,



וְשִׂמְחָתִי   וְגִילָתִי כְּבָר תָּמָּה  וְנִגְמָרָה



וְהַפֶּגֶר  בְּגוּשׁ עָפָר   וְהָעֶצֶם   מְאֹד חָרָה,



וְהָעַיִן  בְּלִי שֵׁנָה   וְהַלַּיְלָה   בְּלִי אוֹרָה,



וְאֵין רוּחַ   וְאֵין כֹּחַ   וְאֵין נֹחַ   לְנִמְהָרָה.    /  5



וְהָיִיתִי כְּאִישׁ שׁוֹכֵב  בְּרֹאשׁ חִבֵּל  וּבִשְׂעָרָה.



וְהַגָּלוּת צְנֵפַנִי כְּדוּר אֶל עִיר מְיֻשָּׁרָה,



וְאָנוּד נוֹד   וְאָנַע יוֹם   יוֹם צוּקָה  וְיוֹם צָרָה,



וְלֹא אֶמְצָא   לְכַף רַגְלִי   מְקוֹם נֹחַ   וְלֹא דִירָה.



וּמִי יִתֵּן וְעַל כָּל זֹאת  וְטַרְפִּי הַ–  זְּמַן הִקְרָה.     /   10



יְדִיד נַפְשִׁי,   רְבִי יִצְחָק,  תְּהִלָּת כָּל   בְּנֵי תוֹרָה,



קְחָה יָדִי   גְּאָלֵנִי, וְהוֹרֵנִי אֲשֶׁר אֶקְרָא,



דְּלֵנִי, כִּי עֲצָתִי לִי   מְבֻלָּעָה   וְנִבְעָרָה,



וְחָכְמָתִי שְׁכַחְתִּיהָ   בְּאֶרֶץ לֹא   מְטֹהָרָה.



וְאֵין לֵבָב   וְלֹא רַעְיוֹן  וְלֹא שַׂרְעַף  לְבָאֵרָה.     /  15



וְלוּלֵי הַ–   זְּמַן הוֹתִיר  בְּנוֹ-יוֹסֵף   לְהַמְטִירָה,



אֲשֶׁר רֵיחַ   פְּעֻלּוֹתָיו   כְּעֵץ רָטֹב   וְכִקְטֹורָה,



אֲשֶׁר כַּיָּם   שְׁטָפַנִי וְאַחַר סָךְ   וְגַם קֵרָה,



אֲזַי מַתִּי בְּצִמָּאוֹן   בְּתוֹךְ צָרָה  וּבַצָּרָה.



יְהִי הָאֵל   לְךָ גַּם לוֹ   מְקוֹם צִנָּה  וְסוֹחֵרָה,   /  20



וְתֵעָזֵר וְיֵעָזֵר, וְתִתְבָּרְכוּ   בְּאֵל נוֹרָא!


 






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6181