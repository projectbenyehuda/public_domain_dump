


	
	הֲתֵדַע מַעֲבַר
	




וּבְצֵאתוֹ לְהִלָּחֵם עַל אָשׁוּנָה וּמוֹרוֹר עָבַר עַל מָקוֹם הָיָה בוֹ חוֹל לָרֹב, בִּשְׁנַת תת"ו [4806],

וּכְבָר עָבַר עָלָיו בִּימֵי בַחֲרוּתוֹ בּוֹרֵחַ מִפְּנֵי הַמִּלְחָמָה הַכְּבֵדָה מִקָּרְטָבָה, וְאָמַר זֶה:


  


הֲתֵדַע מַעֲבַר הַחוֹל, בְּעָבְרִי / בְּךָ חָרֵד וּבוֹרֵחַ בְּמַקְלִי?



וְהַיּוֹם אֶעֱבֹר בָּךְ – וְאֲחוֹרַי / רְבָבוֹת, כַּאֲבִיהֶם יִשְׁמְעוּ לִי,



וְיוֹחִילוּ לְאִמְרֵי פִי כְּמָטָר, / וְיַקְשִׁיבוּ כְּאֶל חָזוֹן לְשִׂכְלִי,



וְיַעַן בֵּרְכָם אֵלִי לְרַגְלִי – / לְרָצוֹן נִמְשְׁכוּ הַיּוֹם בְּחַבְלִי.


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7042