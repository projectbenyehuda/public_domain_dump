


	
	אֲשֶׁר יֵשׁ לוֹ
	








אֲשֶׁר יֵשׁ לוֹ עֲדֶן בָּעִיר שְׂרָרָה – / רְדֹף צֶדֶק בְּפֹעַל וַאֲמִירָה.

אֲנִי שַׂרְתִּי לְפָנִים בָּהּ, וְהִנֵּה / אֲנִי עָפָר – וְכֵן תִּהְיֶה מְהֵרָה.

אֲנַחְנוּ בַעֲלֵי הָעִיר לְפָנִים – / וּבָתֵינוּ עֲדֶן לָכֶם לְדִירָה,

וּמָחָר יִשְׁכְּנוּ בָהֶם אֲחֵרִים / וְתִנָּתְקוּ אֱלֵי זֹאת הַקְּבוּרָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25585