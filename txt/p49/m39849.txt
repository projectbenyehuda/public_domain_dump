


	
	מְלוּכָה בַּהֲחִילָתָהּ
	




מְלוּכָה בַּהֲחִילָתָהּ תְּקַשׁ כִּי

לְכָל-מַמְרֶה בְּרֵאשִׁיתָהּ מְכַלָּה

וְעֵת תִּכּוֹן וְיַמְרֶה אִישׁ בְּקֹשִׁי

מְעַט יֹאבַד וְלֹא בִקְשֵׁה תְחִלָּה

וְיוֹם תִּשְׁקֹט וְתִתְעַנֵּג כְּמוֹ צוּר

מְעַט תֵּשֵׁב וְתָבֹא לָהּ נְפִילָה

כְּמוֹ פַגַּת תְּאֵנָה כִּי תְחִלָּה

תְּהִי קָשָׁה וְסָרָה מֵאֲכִילָה

וְאֶל יָמִים תְּהִי כֵן עוֹד וְאוּלָם

קְשִׁי בָהּ עִם מְעַט לֵחָה בְלוּלָה

וְעֵת תִּיטַב וְתִתְנָאֶה וְתִבְשַׁל

נְתִישָׁתָהּ סְמוּכָה לַבְּשִׁילָה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39849