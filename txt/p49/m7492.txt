


	
	הימים יחרידו
	



הימים יחרידו / ר' שמואל הנגיד

ולו שיר כתבו אל זקני זלה"ה


הֲיָמִים יַחֲרִידוּ יוֹם חֲרָדָה  וְאִם יָשִׁיב זְמַן שׁוֹבָב אֲבֵדָה?



וְאִם יִשְׁמַע בְּקוֹל בּוֹכֶה נְדוּדָיו –   וּמֵחַטַּאת זְמַן נִבְרֵאת נְדִידָה!



פְּרִידָה בִעֲתָה לִבִּי וְנַפְשִׁי –  וְאֵיךְ אֶבְרֶה וְאֵיךְ אֶסְעַד סְעֻדָּה,



וְאִלּוּ טָעֲמָה זֹאת הַפְּרִידָה   פְּרִידָה – נִכְרְתָה רָעַת פְּרִידָה.



שְׁמַע שָׁלֵּוֹ, אֲשֶׁר הִרְבָּה מְרִיבוֹת   וּמִדְיָנִים עֲלֵי לִבָּה שְׁדּוּדָה:     5



הֲתִפְקֹד אֶת עֲווֹן בִּכְיִי וְעָרְגִי  לְמַעַן אֵין לְעֵת שׁוּבָם פְּקִידָה –



וְאֵיךְ אֶדֹּם בְּהִתְרַחֵק יְדִידַי  וְאֶמְרֹד כֹּה בְּמֵרֵעַי מְרִידָה?



אֲנִי אֶחְשֹׁב מְרִיָבָתָך כְּעָב אוֹ  כְּרוּחַ אֶל כְּנַף עַיִט צְמוּדָה,



וְאִם תִּרְצֶה שְׁמֹעַ הַנְּכוֹחָה   לְכָה עִמִּי לְבֵית דִּין רַב יְהוּדָה



אֲשֶׁר שׁוֹפֵט בְּצֶדֶק עַם אֲדֹנָי  כְּהִלֵּל אוֹ כְּיוֹסֵף אִישׁ צְרֵדָה,    10



וְיִרְאַת אֵל, כְּמֵי בֹשֶׁת, בְּפָנָיו  וְהוֹד פָּנָיו וְאוֹר פָנָיו, עֲקוּדָה.



בְּחָנוּךָ, אֲהוּב נַפְשִׁי, אֲנָשִׁים  בְּדָת נָשִׂים וְסִדְרֵי הָעֲבוֹדָה



וּבִזְרָעִים וּבִטְהָרוֹת וּמוֹעֵד   וּבִנְזִיקִין, אֲשֶׁר דָּתָם כְּבֵדָה,



וְרָאוּ כִי תְּעוּדָתָךְ כְּחוֹל אוֹ   כְּמֵי יָם אֵין לְמֵימֶיהָ מְדִידָה



וְיָּדְעוּ כִי לְךָ יֵאוֹת לְפַלֵּס נְתִיבֵי מַעֲלָה, אֵין לָהּ יְרִידָה,       15



וְכִי תִּרְאֶה, בְּעֵין דַּעַת וּלֵבָב,  לְכָל נוֹלָד, בְּטֶרֶם הַיְלִידָה.



וְיֵשׁ רָעִים אֲשֶׁר בָּאִים לְהַסְתִּיר    בְּהֶבְלָם מַעֲלָתָךְ הַחֲמוּדָה –



וְיִלְאֶה עַל בְּנֵי אָדָם לְכַסּוֹת  כְּנַף שַׁחַר בְּכַנְפֵי הַחֲסִידָה!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7492