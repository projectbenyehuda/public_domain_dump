


	
	בְּשָׁנָה אוֹ שְׁנָתַיִם
	








בְּשָׁנָה אוֹ שְׁנָתַיִם לְיֶלֶד / רְחִישָׁה יֵשׁ כְּצִפְעוֹנִי נְחָשִׁים,

וּבֶן עֶשֶׂר יְקַפֵּץ בֵּין אֲבוֹתָיו / בְּאֶרֶץ כַּגְּדִי בֵּינוֹת תְּיָשִׁים,

וּבֶן עֶשְׂרִים אֲהוּב לַלֵּב, וְאוֹהֵב / לְהִתְפָּאֵר, וּמִתְהַדֵּר לְנָשִׁים,

וְיִתְנָאֶה וְיִתְגָּאֶה בְּכֹחוֹ / וְשַׁחְרוּתוֹ וְהוֹדוֹ בֶּן שְׁלֹשִׁים,

וְיִתַּמֵּם וְיִתְחַבֵּר בְּבוֹאוֹ / בְּאַרְבָּעִים לְרֵעָיו הַיְּשִׁישִׁים,

וְיִיקַץ מִשְּׁנַת יַלְדּוּת וְשַׁחְרוּת, / בְּלִבּוּן רֹאשׁ וְזָקָן, בֶּן חֲמִשִּׁים,

וּבַלָּהוֹת זְמַן עוֹבְרוֹת וְשָׁבוֹת / עֲלֵי אִישׁ עֵת אֲשֶׁר יָבוֹא בְּשִׁשִּׁים,

וּמִשִּׁשִּׁים לְשִׁבְעִים נֶאֱנָח מִן / כְּאֵב זֹקֶן, וְנִכְאֶה בֵּין קְדוֹשִׁים,

וְיִלְכֹּד הַזְּמַן אֶת בֶּן שְׁמוֹנִים / בְּמַלְכֻּדְתּוֹ וּפֶחָיו הַיְּקוּשִׁים,

וְיִתְעָרְבוּ לְבֶן תִּשְׁעִים דְּרָכָיו, / וְלֹא יֵדַע קְצִירִים מֵחֲרִישִׁים,

וּבֶן מֵאָה – וּמִי יִגַּע לְמֵאָה? – / לְתֵמַהּ יֵלְכוּ אֵלָיו אֲנָשִׁים,

וּבֶן מֵאָה אֲחִי תוֹלָע וּמָוֶת, / מְאוּס אַחִים, מְגֹאַל הַלְּבוּשִׁים.

הֲלֹא אַחְבִּיר דְּבַר נֶהִי לְקוֹנֵן / לְבָבִי בוֹ, וְגוּפִי, לֶחֳדָשִׁים?









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/25587