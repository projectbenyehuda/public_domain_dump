


	
	[תַּתִּי אֲנִי בְסוֹף]
	








תַּתִּי אֲנִי בְסוֹף כָּל־דָּבָר / לִפְנֵי פְרִי מַחְשָׁבָה

לֹא יִלְּדָהּ מַאְוֵה לֵב / גַּם לֹא בְּשָׁוְא נֶעְרָבָה

אֶחָד מְשֻׁלָּשׁ מַצִּיל / מִיַּד שְׁאוֹל, הַקְשִׁיבָה:

תַּעַשׂ כְּאִלּוּ אַתְּ מֵת / פִּתְאוֹם וּמָחָר לֹא בָא

וַעְשֵׂה וְאַל תִּבְטַח כִּי / הַצּוּר יְכַפֵּר חוֹבָה

וַעְשֵׂה כְּאִלּוּ אֵין לָךְ / בִּכְתָב אֱלֹהִים טוֹבָה

תִּמְצָא בְזֶה וּבְאַחֵר / מַה־נַּפְשְׁךָ אָהָבָה

אִם לֹא יְהִי כֵן שׁוּבָה / עָדַי וְאֵלַי רִיבָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39124