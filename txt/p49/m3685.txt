


	
	לשוני אשאלה
	



לְשׁוֹנִי אֶשְׁאֲלָה / ר' שמואל הנגיד

וקאל פי וצף תכפינה ואנזאלה פי קברה רח[מה] אל[ל]

ואמר בתאור עטיפתו בתכריכים והורדתו לקברו, ירחמהו האל


לְשׁוֹנִי, אֶשְׁאֲלָה מִמֵּךְ שְׁאֵלָה:    בְּחַיַּי הַעֲלִי נָא קוֹל יְלָלָה



עֲלֵי אָחִי וְאָבִי וַאֲבִי כָל       רְצוּץ מִשְׁפָּט וְאַלְמָנָה גְּזוּלָה,



וְעַל נָדִיב אֲשֶׁר פָּתַח דְּלָתָיו     לְכָל עוֹבֵר – וְכָל דֶּלֶת נְעוּלָה,



אֲשֶׁר הִרְעָה כְּאֶחָד דֹב וּפָרָה     וְאֵין טוֹרֵף וְאֵין עוֹשֶׂה נְבָלָה.



רְחַצְתִּיהוּ וְהִלְבַּשְׁתִּיו וְשַׂמְתִּיו    בְּמִטָּה וַעֲלֵי פִּי קוֹל כְּחוֹלָה,



וְהוֹלַכְתִּיו אֱלֵי קִבְרוֹ, וּמַדַּי     קְרוּעִים, וַעֲטִיפָתִי שְׂמֹאלָה,



וְיָשְׁבוּ אוֹהֲבַי סָבִיב, וְקַמְתִּי     וְיָרַדְתִּי וְהוֹרַדְתִּיו שְׁאוֹלָה.



וְאָמְרוּ: הֶעֱלָהוּ שָׁם לְעוֹלָה –    וּמִי יִתֵּן וְיַעֲלֵנִי לְעוֹלָה.



וְאָמְרוּ: עוֹד יְיֵטִיב הַזְּמַן לָךְ     וְתָנוּחַ! הֲשִׁיבוֹתִים בְּחִילָה:



עֲלֵי טוּב הַזְּמַן הַזֶּה וְעַל כָּל     מְנוּחָה אַחֲרֵי אָחִי – קְלָלָה!



אֱיָלוּתִי, קְחָה נַפְשִׁי, לְמַעַן      נְשׁא יָגוֹן כְּמוֹ זֶה לֹא יְכוֹלָה!

לדף הראשי של
פרויקט בן-יהודה







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3685