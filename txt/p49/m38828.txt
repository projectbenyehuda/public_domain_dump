


	
	[רָאִיתִי הַר גָּדוֹל]
	








רָאִיתִי הַר גָּדוֹל רָם לֹא / נָגְעוּ הָרִים אֶל מֶחְצָתוֹ

לֹא סָר אוֹר שֶׁמֶשׁ מֵעָלָיו / עַד בֹּא שֶׁמֶשׁ מֵעֵת צֵאתוֹ

אֵין בִּיסוֹדוֹ נַחַל מוֹשֵׁךְ / גַּם אֵין שָׁרְשׁוֹ עַל בִּצָּתוֹ

וַיִּתְגַּלְגֵּל וַיֶּעְתַּק מִ/תַּחְתָּיו לֹא נִשְׁאַר מִקְצָתוֹ

וָאֹמַר: כֹּה יֵהָרֵס אִישׁ / לֹא תִּבָּנֶה עוֹד פִּרְצָתוֹ

יוֹם אַוָּתוֹ אִלּוּ בָא – אֶל / קֶבֶר כָּרוּךְ בַּחֲלִיצָתוֹ

אָדָם אַתָּה רָץ בָּעוֹלָם / מִלּוּשׁ בָּצֵק עַד חֻמְצָתוֹ

אָדָם מַה־טּוֹב לָךְ כִּי תִהְיֶה / עוֹשֶׂה צֶדֶק בִּמְרוּצָתוֹ

כִּי מָחָר תָּמוּת וּתְבַקֵּשׁ / חֶסֶד עָשִׂיתָ וּמְצָאתוֹ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38828