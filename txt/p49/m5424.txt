


	
	[חֲסַר-לֵבַב זְנַח אוֹתוֹ]
	




חֲסַר-לֵבַב זְנַח אוֹתוֹ

וְאַל תֶּחְסֶה בְּאֶבְרָתוֹ

לְמַעַן שָׁוְא פְּעֻלָּתוֹ

וּמַהְתַלּוֹת בְּאִמְרָתוֹ

וְאִם עָשַׁר יְאַבֶּד-הוֹן

וְלֹא יִתְמֹךְ לְמָחְרָתוֹ

וְאִם יִכְרֹת בְּרִית עִמָּךְ

יְהִי שֹׁקֵד לְהַכְרִיתוֹ

וְאִם שָׂרָה עֲלֵי עָם יַ-

אֲבִיד עַמּוֹ בְּמִשְׂרָתוֹ

וְאִם יִגְזֹר עֲלֵי-אֶחָד

תְּכַל הַכֹּל גְּזֵרָתוֹ

וְאִם אָנַף יְבַקֵּשׁ לַ-

הֲרוֹג כָּל-חַי בְּעֶבְרָתוֹ

וְאִם נוֹעַץ יְהִי עוֹזֵב

עֲצַת מֵבִין לְאַחְריתוֹ

וְסִתְרָתוֹ כְּמוֹ גָלוּי

וְהַגָּלוּי כְּסִתְרָתוֹ

וְאִסּוּרוֹ כְּהֶתֵּרוֹ

וְטֻמְאָתוֹ כְּטָהְרָתוֹ

וְחַיִּים יֵשׁ בְּיוֹם יֶאְתֶה

שְׁכוֹל מֶנְהוּ לְהוֹרָתוֹ

וְנוֹחַ יֵשׁ לְחֶבְרָתוֹ

בְּהַשְׁקִיעוֹ בְּקִבְרָתוֹ.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5424