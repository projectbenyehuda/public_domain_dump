


	
	הבמות פליליה
	



[הֲבַמָּוֶת פְּלִילִיָּה] / ר' שמואל הנגיד

וקאל ירתי רב האיי ז"ל לפטהא עלי לנה מתל לנה אלמשנה

ואמר קינה שבה הוא מקונן על רב האיי ז"ל ומהלך סגנונה בלשון דומה ללשון המשנה


הֲבַמָּוֶת    פְּלִילִיָּה   וּמִקֶּבֶר    תְּרוּמִיָּה?



יְדִידַי, בַּ–   קְּשׁוּ נָא לִי  צֳרִי לִכְאֵב  וְלִכְוִיָּה,



וְחוּשׁוּ סַ–   מְּכוּ לִבִּי   בְּתַחְבֹּשֶת  וּבִרְטִיָּה,



וְזֹרוּ בוֹ    עֲלֵי מַכָּה   אֲדַמְדֶּמֶת   וְשׂוֹגִיָּה,



כְּנֶשֶׁר אַ–   אֲרִיךְ קָרְחָה וְאֶתְגּוֹדֵד   כְּמוֹ דַיָּה,



וְאֶסֹּב עִיר   בְּקִינוֹתַי   וּבִבְכִי רַב   וְתַאְנִיָּה.



הֲיֵדְעוּ כָל   מְתֵי מוּסָר  וְדָת וָדִין   אֲשֶׁר נִהְיָה,



וְכִי לֹא נִשְׁ–  מְעָה כָזֹאת  בְּרִאשׁוֹנָה  וּבִשְׁנִיָּה?



אֲהָהּ, מֵת מַ– עֲלֶה זֵכֶר   לְכָל צוֹפֶה  וְצוֹפִיָּה,



וְהַיּוֹשֵׁב    בְּסַנְהֶדְרֵי   כְּיֵשׁוּעַ    וְכִבְנָיָה,



וְאָבְדָה דַת   יְקוּתִיאֵל,  וְקֻבַּר קֹשְׁ–  טְ יֹאשִׁיָּה,



וְנָפְלוּ מִשְׁ–   כְּנוֹת מִשְׁפָּט  וְגִזְרָתָם   וְהַבִּנְיָה



בְּכוּ עַל זֹאת  וְהַזִּילוּ    דְּמֵי עַיִן   בְּתוֹךְ בִּכְיָה,



וְאִמְרוּ אוֹי,  וְנָקֵל עַל   כְּמוֹ זֹאת לַ– עֲנוֹת אוֹיָה,



וְקִרְעוּ כֶ–   אֱלִישָׁע עַל  אֲדוֹנֵיהוּ   וְכַאְחִיָּה,



וְקִרְאוּ צוֹם  וְיוֹם מִסְפֵּד  בְּיוֹם כָּזֶה  לְעֵת חַיָּה,



בְּכוּ בָכֹה   לְרַב הַאיֵי,  אֲשֶׁר הָיָה  כְּלֹא הָיָה,



וְכָל אִישׁ לֹא  יְהִי נִסְפָּד   כְּפִי שָׁנָיו   אֲשֶׁר חֻיָּה,



וְלֹא עָשְׁרוֹ   יְהִי נִזְכָּר   בְּיוֹם יוּבָא  בְּמַאְפֵּלְיָה;



לְפִי שִׂכְלוֹ   יְהֻלַּל אִישׁ  וּמִפְעָלָיו   בְּפַרְהֶסְיָה,



וְתוֹרָתוֹ    תְּהִי עִמּוֹ   לְצֵידָה לוֹ,  וְלִלְוָיָה.



אֱלוּ הַרְבֵּה   עֲלֵי תוֹרָה  אֲשֶׁר הָלְכָה  לְבֵית צִיָּה,



אֲשֶׁר הָיְתָה  עֲלֵי עֶדְרִי   חֲבֵרֶיהָ    כְּמוֹ עוֹטְיָה,



וְעַל סֵפֶר    אֲשֶׁר נִגְנַז   בְּתַלְאוּבוֹת  וּבִשְׁאִיָּה,



וְעַל מִשְׁנַת   רְבִי יוּדָה,  וְעַל מִשְׁנַת  רְבִי חִיָּה,



וְעַל דַּעַת    שְׁלִישִׁיָּה,   וּמַחְשָׁבָה   יְשִׁישִׁיָּה,



וְעַל תַּלְמוּד   וְעִנְיָנָיו,   וְּעַל קֻשְׁיָה  וְעַל סֻגְיָה,



וְעַל הָרַב    אֲשֶׁר לִמַּד  וְרִבַּץ דָּת   יְהוּדִיָּה,



אֲשֶׁר גָּבַר   בְּמִלְחַמְתָּהּ  כְּרֹאשׁ טַלְיָה בְּאַנְטֻכְיָה.



אֲהָהּ, מֵת אָב  לְכָל עָשׁוּק,  וְלֶעָנִי    וְלַעְנִיָּה,



וְרַב סָפֵק   בְּחֹק רֵאָה,  וּבַכָּבֵד    וּבַכֻּלְיָה,



וּבַמָּמוֹן    וּבַמַּכּוֹת,   וּבַשָּׁפִיר   וּבַשִּׁלְיָה,



וּבֵין רִאשׁוֹן  וּבֵין שֵׁנִי,   וּבֵין כּוּתִית  וּבֵין גּוֹיָה,



וּבֵין יַחְמוּר  וּבֵין פֶּרֶא,  וּבֵין יוֹנָה   וְעָזְנִיָּה,



וְהָלַךְ דִּין   לְמַסָּעָיו,   כְּמוֹ גוֹלֶה   אֱלֵי שִׁבְיָה.



חֲבֵרַי, אָן   יְהִי נִמְצָא  דְּבַר חָכְמָה  וְתוּשִׁיָּה?



וְאָנָה תִדְ–   רְשׁוּ לֶחֶם–  וְאֵין בּוֹרֶה  וְאֵין בִּרְיָה!



וּמִמִּי תִשְׁ–   בְּרוּ יַיִן    לְעֵת קִדּוּשׁ  וְלִשְׁתִיָּה?



וְאֵיכָה תִמְ–  צְאוּ מָעוֹג –  וְאֵין מָזוֹן  וְאֵין מִחְיָה!



עֲלֵי זֹאת תַּ–  עֲשׂוּ מֳּסְפֵּד  בּכָל פִּנָּה   וּכָל קִרְיָה,



וְאֵבֶל רַב    בְּיִשְׂרָאֵל   וּבִכְהֻנָּה   וּבִלְוִיָּה.



וְהַתּוֹרָה    עֲלֵי אִישָׁהּ  מְקוֹנֶנֶת   וְהוֹמִיָּה,



וְעַל בַּעַל    נְעוּרֶיהָ    מְיַלֶּלֶת    וּבוֹכִיָּה,



וְעַל מוֹרִים   אֲשֶׁר יוֹרוּ  בְּתַהְפּוּכוֹת  וּבִתְעִיָּה,



וְעַל אִישִׁים  אֲשֶׁר יַעְשׂוּ  רְצוֹנֵמוֹ   כְּאוּרִיָּה,



וְכֹל יַעַשׂ    מְלֶאכֶת אֵל  בְּרִפְיוֹן יָד  וּבִרְמִיָּה,



וְיִתְנַשֵּׂא    אֱלֵי מִשְׂרָה  בּלֹא דִין כַּ–  אֲדוֹנִיָּה;



וְכָל מֵבִין   דְּבַר טָעוּת  שְׁבָה בָדָד  וְדוּמִיָּה,



וְכָל הַיּוֹם   רְאֵה עָמָל   וְהַבֵּט שַׁ–  עֲרוּרִיָּה,



וְהִתְאַבֵּל    לְמַכְרִיעַ   בְּמַחְלֹקֶת   וּבִטְעִיָּה,



וְכִי סָרָה    אֱמֶת מִפּוּם  וּמֳסּוּרָא   וּמִסּוּרְיָא!



וְאִם הָלַךְ   וְאֵין לוֹ בֵן  בְּיוֹם הָלְכוֹ  לְתַחְתִּיָּה,



וְלֹא הִתְפָּ–   אֲרָה מִשְׂרָה, וְלֹא חָזְרָה  בְּאַכְסַנְיָה,



וְלֹא זָכָה    לְבֵן יָשִׁיב   בְּכָל זָדוֹן   וּבִשְׁגִיָּה–



יְלָדִים לוֹ   בְּכָל אֶרֶץ   עֲרָבִית וַ–  אֲדוֹמִיָּה,



אֲשֶׁר גִּדַּל   עֲלֵי תוֹרָה  וְטִפֵּחַ    לְהוֹרָיָה,



כְּמוֹ מֹשֶׁה   אֲשֶׁר הוֹלִיד  בְּנֵי אָחִיו   לְתוּשִׁיָּה.



וְגֶפֶן בַּ–    עֲלַת עָנָף   וְסוֹרַחַת   וּפוֹרִיָּה,



קְצִירִים לָהּ  אֱלֵי מַיִם   וּבִתְהוֹמוֹת  וּבִנְשִׁיָּה,



אֲשֶׁר נוֹתְרָה,  יְמֵי זֶרַע   וְחֹרֶף, מִ–  פְּרִי עֶרְיָה –



הֲתִמָּאֵס?   וְיֵינָהּ טוֹב  וְרַב לִשְׁתּוֹת  וְלִרְוָיָה!



אֱמֹר לַאְשֶׁר  הֱצִיקוּהוּ   בְּזֵדוֹנִים   וּבִצְדִיָּה,



וְטָמְנוּ פַח   לְלָכְדֵהוּ,   וְאָרְבוּ לוֹ   כְּמוֹ חַיָּה,



וְהָיוּ לוֹ    בְּנִכְלֵיהֶם   כְּסַנְבַלַּט   וְטוֹבִיָּה:



הֲלֹא תִרְהוּ   וְאִם לֹא תַ–  עֲרִיצוּ רַב   עֲלִילִיָּה?



הֲיִכְשַׁר לַ–   עֲשׂוֹת כָּזֹאת לְכוֹתֶרֶת   יְמָנִיָּה,



לְגוּף טָהוֹר   וְלֵב קָדוֹשׁ,  וְזִיו יֶשׁ לוֹ  כְּבֶן בִּתְיָה?



בְּמִי תִתְפָּ–   אֲרוּן הַיּוֹם  עֲלֵי כָל חַי  וְכַל חַיָּה?



הֲיֵשׁ בָּכֶם   אֲשֶׁר יִדְמֶה  לְמַרְגָּלִית   פְּנִימִיָּה,



אֲשֶׁר אָחַז   בְּעוֹדוֹ חַי   בְּכָל חָכְמָה  יְפֵיפִיָּה?



כְּבָר נִשְׁווּ   בְּנֵי בָבֶל   וְאַפְרִיקֵי   וְאִסְפַּמְיָה;



אֲהָהּ, חָרוּ   בְּנֵי אֶרֶץ,   וְהָעוֹלָם   בְּעִרְבּוּבְיָה,



וְיֵשׁ מָעוֹת   בְּיַד אִישִׁים– וְאֵין לָהֶם  פְּרַקְמַטְיָה!



לְכָל נוֹצָר   וְנִבְרָא קֵץ,  וְסוֹף כָּל חַי  לְכִלִּיָּה –



וְאַתָּה הוּא   וְלֹא יִכְלוּ   שְׁנוֹתֶיךָ   כְּכָל בִּרְיָה;



אֱלוֹהַּ חַי,   תְּנָה לוֹ כֵס  בְּגַן עֵדֶן   וּבַעְלִיָּה,



וְזַכֵּהוּ     לְבִנְיַן עִיר   תְּהִלָּתָךְ,   וְלִתְחִיָּה,



וְעִם מֹשֶׁה   יְהִי חֶלְקוֹ,  וְעִם יוֹתָם  וְחִזְקִיָּה,



וְעִם זוּגוֹת   אֲשֶׁר עָשׂוּ   רְצוֹן הָאֵל  בְּמוֹרִיָּה!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6967