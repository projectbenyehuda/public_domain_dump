


	
	כתיבתך מהדרת
	



בקבלו תרגילי כתיבה מאת יהוסף בנו






כְּתִיבָתְךָ מְהֻדֶּרֶת / כְּבָרֶקֶת מְסֻדֶּרֶת,

וְטוּרֶיהָ מְיֻשָּׁרִים / כְּמוֹ רִקְמָה בְאַדֶּרֶת,

וְנֶחְמָדִים לְעֵינַיִם / כְּמוֹ פַגֵּי מְבַכֶּרֶת,

וְרֵיחָמוֹ כְּרֵיחַ מֹר / עֲלֵי כַּלָּה מְקֻטֶּרֶת.

כְּתֹב וּקְרָא וְשִׂים לִבָּךְ / לְדָת אָרוֹן וְכַפֹּרֶת,

וְאִם תּוֹסִיף – לְךָ אוֹסִיף / מְחִיר הַרְבֵּה וּמַשְׂכֹּרֶת.

יְהוֹסֵף, אִם כְּתַבְתָּמוֹ / בְּעֵט בַּרְזֶל בְּאִגֶּרֶת –

מְכֻתָּב אַתְּ וְחָרוּת עַל / כְּבֵדִי, לֹא בְיֹתֶרֶת,

וְלָךְ אַהְבָה, לְקִיר לִבִּי / וּמוֹרָשָׁיו מְחֻבֶּרֶת

וְתוֹכַחְתִּי מְגֻלָּה לָךְ / וְאַהֲבָתִי מְסֻתֶּרֶת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30657