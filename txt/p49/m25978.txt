


	
	לִבְּבוּנִי עֵינֵי
	








לִבְּבוּנִי עֵינֵי צְבִי לִי שֵׁרֵת, / לֵב אֲדוֹנָיו יָצוּד בְּלֹא מִכְמֹרֶת.

אִם יְכַבּוּ מַיִם אֲהָבֵי דוֹדִים – / לָךְ בְּקֶרֶב לִבִּי כְאֵשׁ בּוֹעֶרֶת.

קוּם, יְדִידִי, קוּמָה קְחָה כּוֹס אֶקְדָּח / מֵעֲסִיס רִמּוֹנִי בְּעֵת אַשְׁמֹרֶת

מִיְּדֵי עֹפֶר, הֵם גְּלִילֵי זָהָב / מֻלְּאוּ בַתַּרְשִׁישׁ וּבַסּוֹחֶרֶת,

וּשְׁמַע קוֹל הַתּוֹר וְכָל עוֹף כָּנָף / נָתְנוּ קוֹלָם עַל מְרוֹמֵי קֶרֶת –

וּדְמוּת כּוֹכָבִים בְּכַנְפֵי שַׁחַר / כִּדְמוּת סַפִּירִים עֲלֵי אַדֶּרֶת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25978