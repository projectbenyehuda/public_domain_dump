


	
	בְּעֵת תּוּכַל
	




בְּעֵת תּוּכַל עֲנֹה צֹעֵק בְּיֶשַׁע

וּבִנְתִינָה פְּתַח דֶּלֶת בְּבוֹא דָךְ

וְהָשֵׁב אֶת-גְמוּל אוֹהֵב הֱבִיאְָךְ

בְּצֵל בֵּיתוֹ בְּדַרְכָּךְ וַעֲבָדָךְ

וְהִשָּׁמֵר בְּכַבֵּד אָב וְאֵם כִּי

בְּכַבֶּדְךָ אֲבוֹתֶיךָ כְּבוֹדָךְ

וְאַל תִּשְׂמַח בְּעֵד שֶׁקֶר לְמַעַן

כְּמוֹ יָעִיד לְךָ כָּכָה יְעִידָךְ

וְאַל תֹּאמַר לְשׁוֹאֵל לֵךְ וְשׁוּבָה

וְאֶתֶּן-לָךְ וְאֵין חֶפְצוֹ בְּיָדָךְ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39201