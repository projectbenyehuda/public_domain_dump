


	
	בכור אמי
	



[בְּכוֹר אִמִּי] / ר' שמואל הנגיד

וקא פי וצף דכולה עליה וקבלה לה והו מסגא עלי פראשה

ואמר בתאור כניסתו אליו ונשקו אותו בהיותו שוכב על מטתו


בְּכוֹר אִמִּי, בְּכוֹר מָוֶת חֲמָסָךְ,    וּמִזֶּה, עֵת נְטוֹת שֶׁמֶשׁ, יְנִיסָךְ,



וְלָעֶרֶב יְהִי בֵינִי וּבֵינָךְ       אֲבָנִים וַעֲפַר אֶרֶץ לְמָסָךְ,



וְלֹא הוֹעִיל לְךָ הוֹנָךְ וְהוֹדָךְ     בּיוֹם אֵידָךְ, וְלֹא כִיסָךְ וְכוֹסָךְ.



נְשַׁקְתִּיךָ – וְלֹא שַׁתָּה לְבָבָךְ,     וְאַתְּ שׁוֹכֵב כְּאִישׁ בָּרִיא בְּעַרְסָךְ



וְצָעַקְתִּי – וְלֹא תָשִׁיב, לְמַעַן     לְשׁוֹנָךְ מִלְּדַבֵּר סָר וְחָשָׂךְ



וְיָשַׁנְתָּ שְׁנַת עוֹלָם אֲשֶׁר צוּר     עֲלֵי כָל מַעֲשָׂיו הִפִּיל וְנָסָךְ,



וְהִשְׁקוּךָ בְּכֶלַח כּוֹס תְּמוּתָה     וְכִמְעַט קָט אֲנִי שׁוֹתֶה בְּכוֹסָךְ!

לדף הראשי של
פרויקט בן-יהודה







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6129