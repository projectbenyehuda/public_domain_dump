


	
	הלי תעש
	



הֲלִי תַעַשׂ / שמואל הנגיד

ווקעת אלהזימה עלי אצחאב עבאד ענד אלגרוב מן ד ͘ לך אליום וקתל בן עבאד פי אול לילה אלג ͘ מעה ערב סוכות פקאל הד ͘ ה אלקטעה וסמאהא תהילה

והיתה תבוסת אנשי בן עבאד בערוב אותו היום ונהרג בן עבאד בתחלת ליל יום הששי ערב סכות ( 5 באוקטובר 1039) ושר (הנגיד) את השירה הזאת וקראה:



תְּהִלָּה

  

È — — — È — — — È — —   È — — — È — — — È — —


         הֲלִי תַעַשׂ בְּכָל שָׁנָה פְּעָלִים         כְּפָעָלְךָ לְאָבוֹת וַאֲצִילִים,



         וְלִי תִשְׁחַט כְּפִירִים כַּצְּפִירִים,         וְלִי תִזְבַּח שְׁחָלִים כָּרְחֵלִים?



         הֲכָל שָׁנָה אֲנִי עוֹבֵר בְּלֶב יָם –         וְיֵהָפֵךְ לְמַסְלוּלִים סְלוּלִים,



         וְכָל שָׁנָה אֲנִי הוֹלֵךְ בְּמוֹ אֵשׁ –         וְתַחְלִיף לַהֲבוֹ לִי בַטְּלָלִים?



         לְךָ, הַצּוּר, לְךָ נָאוָה תְהִלָּה,         וְאַתָּה אֵל, וּמִיָּדָךְ אֱיָלִים,



         וְאַתְּ מֵסִית, בְּבוֹא קִצָּם, נְסוֹגִים,       וְאַתְּ מֵסִיר, בְּיוֹם נָקָם, בְּדִילִים.



         אֲסַפֵּר אֶת כְּבוֹדָךְ בַּשְּׁעָרִים,             וְאוֹדֶה אֶת שְׁמָךְ בֵּינוֹת קְהָלִים,



         וְאַגִּיד פִּלְאֲךָ בַּעְדַת חֲסִידִים,            וְנִסֶּיךָ בְּתוֹךְ עוֹטֵי גְדִילִים.



         גְּאַלְתַּנִי וְשַׂמְתָּ לִי לְכֹפֶר              בְּיוֹם אֵיד, זֶה כְּמוֹ שָׁנָה, אֱוִילִים,



1          וְאַחְרֵי מוֹת בְּנוֹ-עַבַּאס, לְבִיאַת           בְּנוֹ-עַבַּאד אֲחָזוּנִי חֲבָלִים.



         שְׁנֵיהֶם רִדְּפוּנִי, אַךְ בְּרֹאשׁ זֶה            כְּלִיל מַלְכוּת, וְזֶה מִן הַטְּפֵלִים,



         וְעַל פִּי זֶה מְלָכִים יַעֲלוּ אֶל              מְלוּכָתָם, וְעַל פִּיו נֶאֱצָלִים,



         וְאַדִּירִים נְתוּנִים עַל אֲרָצוֹת             בְּרִשְׁיוֹנוֹ, וּבִרְצוֹנוֹ נְטוּלִים,



         וְאֵלָיו יִשְׁמְעוּ סַרְנֵי פְלִשְׁתִּים             וְלוֹ יוֹדוּ נְשִׂיאֵי יִשְׁמְעֵאלִים,



1          וְלִדְבָרוֹ כְּמוֹ יוֹרֶה מְצַפִּים,              וְהֶגְיוֹנוֹ כְּמוֹ מָטָר יְחֵלִים.



         וּבֵין מַלְכִּי וּבֵינָיו רִיב וְקִנְאָה,            וְזֶה מִזֶּה בְּאַרְצוֹתָם בְּדֵלִים.



         שְׁנֵיהֶם בֵּין מְלָכִים כַּאֲרָזִים,             וְכָל מַלְכֵי אֲדָמָה כַשְּׁתִילִים,



         שְׁנֵיהֶם לָמְדוּ לִטְרֹף מְלָכִים,             וְכַבִּירִים בְּחַרְבָּם נֶאֱכָלִים,



         וּמֵאָז חִלְּלוּ רָאשִׁים כְּרָשִׁים,             וְקֶדֶם זִבְּחוּ אֵלִים כְּאֵילִים,



2          וְאֵין עוֹמֵד בְּאִסְפַּמְיָא לְנֶגְדָּם             לְהַמְרוֹתָם, וְאֵין מוֹעֵל מְעָלִים.



         אֲזַי יָצָא וְהִתְקָרֵב לְמָדוֹן,              וְעָמַד בַּחֲיָלָיו עַל גְּבוּלִים,



         וְלָכַד עִיר וּמַמְלָכָה בְּדַרְכּוֹ,              וְאֵין עוֹצֵר, וְאֵין מַכְלִים בְּמִלִּים,



         בְּצִבְאוֹתָיו אֲדוֹנִים כַּעֲבָדִים,            וּמֵאֵימָיו בְּרִיאֵי גוּף כְּחוֹלִים,



         וְאַלּוּפִים בְּחֵילוֹ לַאֲלָפִים,              וְלוֹ רָאשִׁים וְעַל רֹאשָׁם דְּגָלִים.



2          בְּאַרְצוֹתָיו בְּנֵי עַוְלָה, בְּאַבְנֵי             לְשׁוֹנוֹתָם בְּנֵי אֵל חַי סְקוּלִים,



         עֲלֵיהֶם הֶעֱרִימוּ סוֹד, וְלָקְחוּ             כְּלֵי זַיִן, וְקָנוּ הַנְּעָלִים,



         לְהַכְרִית אֵם בְּיִשְׂרָאֵל, וְלַשְׁמִיד            גְּבִיר וָדָל, וְיוֹנֵק עִם גְּמוּלִים!



         וְכַאֲשֶׁר רָם לְבַב מַלְכָּם וְדִבֶּר             בְּפִיו עָתָק – חֲשַׁבְנוּהוּ הֲתוּלִים,



         וְעָבַרְנוּ אֱלֵי אַרְצוֹ בְּכֹחַ,              לְהִנָּקֵם לְאַדִּירִים גְּזוּלִים,



3          וְעִמָּנוּ גְּבָרִים כַּכְּפִירִים,               וְעַם הַרְבֵּה כְּאַרְבֶּה אוֹ חֲסִילִים,



         וְאִישִׁים – לֹא בְּרֹב בָּשָׂר כְּבֵדִים,           וְלֹא חֵלֶב אֲשֶׁר עַל הַכְּסָלִים,



         וְכָל חוֹגֵר בְּיוֹם חֵמָה חֲגוֹרָה,            וְכָל פּוֹשֵׁט לְמִלְחָמָה מְעִילִים,



         וְכָל מָהִיר אֱלֵי חֶרֶב, וְכָל רָץ             אֱלֵי הֶרֶג בְּטוּב לֵבָב וְגִילִים,



         בְּשִׁרְיוֹנִים מְשֻׁבָּצִים כְּגַלִּים,              וּמָגִנִּים אֲדֻמִּים כַּגְּוִילִים,



3          עֲלֵי סוּסִים כְּעָב סוֹעִים וְטָשִׂים,           וּבִמְצָחוֹת וְכוֹבָעִים עֲגֻלִּים.



         יְדֵיהֶם לֹא מְלֵאוֹת בַּחֲנִיתוֹת             וּבִרְמָחִים, כְּאִלּוּ הֵם אֲשָׁלִים,



         וְלֹא תִרְאֶה לְבַד לַהַט שְׁלָחִים,            וְלֹא תִשְׁמַע לְבַד רִגְשַׁת צְהֵלִים!



         וְשַׁבְנוּ אַחֲרֵי הַכּוֹת וְשָׂרוֹף             וְיָדֵינוּ מְלֵאוֹת בַּשְּׁלָלִים.



         וְתָרָיו מִהֲרוּ אֵלָיו בְּמִלִּים              כְּמוֹ סִיגִים, וְכִסְבָאִים מְהוּלִים,



4          וּפִתּוּהוּ בְּפַחְזוּתָם וְשִׁקְרָם,              כְּאִלּוּ הֵם עֲלֵי נַפְשׁוֹ רְכִילִים,



         וּבִלַּע אֵל עֲצַת שָׂרָיו, וְשִׁוָּה              תְּבוּנָתָם תְּבוּנַת תַּעֲלוּלִים,



         וְאָמְרוּ לוֹ בְּשׁוּבֵנוּ: הֲתֵשֵׁב             בְּעִיר מִבְצָר וְלֹא תִרְדֹּף כְּשֵׁלִים?



         הֲלֹא תֵצֵא לְשׁוֹדֵד הָעֲיֵפִים,              הֲלֹא תָאִיץ לְזַנֵּב נֶחֱשָׁלִים?



         וְחָשׁ לָצֵאת וְלִרְדֹּף, כַּעֲצָתָם,             בְּמוֹ מֵאוֹת וְרִבּוֹאוֹת רְגָלִים,



4          וְעָמְדוּ עַל שְׂפַת נַחַל, וְעָמַד             לְנֶגְדָּם צוּר כְּיוֹם אֶשֶׁד נְחָלִים,



         וְעָמְדוּ חוֹצְצִים לָרִיב, וּבַעְנוֹת             גְּבוּרָה יִתְּנוּ קוֹל כַּחֲלִילִים,



         וְלֹא יִכּוֹן לְדַמּוֹתָם לְאַנְשֵׁי              אֲגָג הַמֵּת, וְלֹא כֵלִים לְכֵלִים,



         אֲשֶׁר הָיוּ – בְּעֵין יוֹדְעָם לְפָנִים            כְּמוֹ נָשִׁים, וְאֵלּוּ הַבְּעָלִים.



         בְּעֵת רָכְבָם – יְרוּצוּן כַּפְּרָאִים,            וְרַגְלִים – כַּצְּבָאִים אוֹ יְעֵלִים,



5          וּמַלְבּוּשָׁם לְבוּשׁ מַלְכוּת וְרִקְמָה            וּמַכְלוּלִים, וְעַל רֹאשָׁם כְּלִילִים,



         בְּעָצְמָתָם וְצִבְאוֹתָם וְכֹחָם             וּבָהֶם – יִמְשְׁלוּ מוֹשְׁלֵי מְשָׁלִים.



         וּבִרְאוֹתִי צְבָאוֹת, לֹא כְּצִבְאוֹת            עֲמָלֵק הַהֲרוּגִים הַגְּעוּלִים,



         וְרָאִיתִי בְּנֵי חַיִל יְרֵאִים,               וְגִבּוֹרִים וְכַבִּירִים זְחֵלִים,



         וְרָאשִׁים הָלְכוּ לַקְרָב בְּכֹבֶד,             וְהַשָּׂרִים לְהִלָּחֵם חֲדֵלִים,



5          וְזָכַרְתִּי אֲשֶׁר בִּלְבַב עֲדָתָם              לְעַמִּי הַנְּמוּכִים, הָאֲמוּלִים,



         מְרֵעִים חִלְּקוּ מֵאָז שְׁלָלָם,             וְגוֹרָלוֹת עֲלֵי אַרְצָם מְטִילִים,



         וְרָאִיתִי בְּכוֹר מָוֶת בְּעֵינַי,              וְאִישִׁים בַּקְּרָב סָפִים וְכָלִים –



         הֲרִימוֹתִי בְּשֵׁם אֵל, הַמְכֻבָּד              וְהַנּוֹרָא בְּקוֹל שִׁבְעִים דְּגָלִים,



         לְעֵת צָרָה הֲכִינוֹתִיו בְּלִבִּי,              לְחַלּוֹת בּוֹ פְּנֵי שׁוֹכֵן זְבוּלִים,



6          לְהִתְגַבֵּר עֲלֵי חֵיל צַר בְּחֵיל צוּר,           אֲשֶׁר יִקַּח חֲיָלִים בַּשְּׁעָלִים!



         וְלִי אָבוֹת – בְּעֵת כָּזֹאת בְּשֶׁוַע            וְתַחְנוּנִים פְּנֵי אֵל עַז מְחַלִּים,



         וּמֵעָפָר, בְּכֶבֶל הַתְּפִלָּה,               תְּשׁוּעָה שׁוֹאֲבִים יַחַד וְדוֹלִים,



         בְּצִדְקָתָם וְתֻמָּתָם מְלִיצִים              דְּבַר צֶדֶק, וְאַף מוֹנְעִים וְכוֹלִים,



         וְלִי אָדוֹן אֲשֶׁר אָמַר: בְּטַח בִּי             וְאַפִּיל בַּנְּעִימִים לָךְ חֲבָלִים,



6          אֲנִי אֶשְׁבֹּר לְךָ שִׁנֵּי כְפִירִים,              אֲנִי אַפִּיל לְפָנֶיךָ נְפִילִים!



         אֲזַי לָבַשׁ לְבוּשׁ חֵמָה וְיָצָא,             כְּיוֹם פַּרְעֹה וְחֵילוֹ הַצְּלוּלִים,



         וְנִגְלָה – לֹא בְּעַד חַלּוֹן וְסֵתֶר,             וְהִשְׁגִּיחַ – וְלֹא אַחַר כְּתָלִים,



         וְהִתְעַלָּה עֲלֵי צָרָיו, וְהָיוּ               כְּמֹץ גֹּרֶן, וְנָבְלוּ שָׁם כְּעָלִים,



         וְהִבְהִילָם, וְהִרְקִידָם כְּמוֹ בֶן             רְאֵם, וּכְמוֹ גְדִי, וּכְמוֹ עֲגָלִים,



7          וְהִשָּׁם אֶת גְּבוּרָתָם, וְהָיוּ              בְּמִלְחַמְתָּם לְנָשִׁים וַעֲוִילִים,



         וְשָׁלַח צִיר – וְהִטָּה הַשְּׁלָחִים,             וְהָפַךְ אֶת יְמִינֵיהֶם שְׂמֹאלִים,



         וְשָׁלַח צִיר – וְעִוָּה אֶת עֲצָתָם,             וְשִׁוָּה יוֹעֲצָיו יַחַד סְכָלִים,



         וְשָׂם שֶׁקֶר בְּפִי צִירָיו וְתָרָיו             וְשָׂרָיו – לַהֲמִיתָם מוֹת נְבָלִים,



         וְעֵת רָאוּ, אֲשֶׁר רָדְפוּ, לְנֶגְדָּם –            אֲזַי נָסוּ עֲלֵי שִׁבְעָה שְׁבִילִים!



7          הֲלֹא זֹאת הִיא פְּעֻלַּת אֵל, אֲשֶׁר שָׁת פְּעֻלָּתָם פְּעֻלַּת הַכְּסִילִים,



         וְשָׁת לָהֶם עֲבוֹתִים עַל יְדֵיהֶם,             וְעַל לִבָּם — צְמִידִים הַפְּתִילִים,



         וְהָיוּ מַרְכְּבוֹתֵיהֶם לְנַפְשָׁם              לְמִכְשׁוֹלִים, וְסוּסֵיהֶם — כְּבָלִים,



         וְהִכְרִיתָם בְּרוּחַ פִּיו, כְּמוֹ חוּט             בְּיַד אוֹרֵג, וְקִצֵּץ כַּפְּתִילִים,



         וְרָאִיתִי מְכֻבָּדִים אֲסוּרִים              וּמוּבָאִים סְחוּבִים בַּחֲבָלִים



8          אֱלֵי מֶלֶךְ, בְּפִיו חָיוּ קְצָתָם,              וּמִקְצָתָם בְּרִשְׁיוֹנוֹ קְטוּלִים!



         וְנִלְאֵיתִי רְאוֹת מַכִּים וּמֻכִּים             מְגוֹלָלִים בְּדַם נֶפֶשׁ, טְבוּלִים,



         וְכַף רֶגֶל אֲשֶׁר לֹא הֻצְּגָה עַל              אֲדָמָה — הֻכְּתָה בַנַּהֲלוֹלִים,



         וְגִבּוֹרִים מְחֻלָּלִים נְחוּרִים,              וּמֻשְׁלָכִים פְּגָרִים כַּנְּבֵלִים,



         וְלֵיל שִׁשִּׁי כְּמוֹ קוֹרֵא רְדַפְנוּם,            וְכַאֲשֶׁר תַּעֲשֶׂינָה הַנְּחִילִים,



8          וְהִפַּלְנוּ גְבִירֵיהֶם וּמַלְכָּם              וְשָׂרֵיהֶם וְעַבְדֵיהֶם חֲלָלִים,



         וְהָיוּ עַל פְּנֵי אֶרֶץ כְּדֹמֶן,               וְרָאשֵׁיהֶם בְּעָפָר כַּגְּלָלִים,



         וְיַחַד חָלְפוּ מִן הַחֲדָרִים,              וּמִתָּאִים מְרֻוָּחִים וְאֵלִים,



         וְשָׁבִינוּ לְשׁוֹבֵינוּ, וְהָיוּ               אֲשֶׁר חָשְׁבוּ לְאָכְלֵנוּ – אֲכוּלִים,



         וְיָזְמוּ כִּי אֲנַחְנוּ נַחֲלָתָם –              וְהֵם הָיוּ בְּיָדֵינוּ נְחוּלִים,



9          וּבָטְחוּ עַל קְשָׁתוֹת וַחֲנִיתוֹת –            וְנוֹשַׁעְתִּי בְּשֵׁם אַדִּיר בְּאֵלִים,



         וּבוֹשׁוּ כָל אֲשֶׁר לָקְחוּ נְעָלִים             עֲלֵי עַם אֵל וּמַלְבּוּשִׁים חֲבוּלִים,



         וְרָאוּ נִפְלְאוֹת נוֹרָא עֲלִילָה,             אֲשֶׁר יָשִׁיב לְגוֹמְלֵי רַע גְּמוּלִים,



         אֲשֶׁר עָלָה בְּמַחְשַׁבְתּוֹ לְהַפִּיל             נְפִילֵיהֶם בְּאַפּוֹ כַּנְּפָלִים,



         וְהַשּׁוֹעִים – כְּתוֹלָעִים חֲשָׁבָם             בְּקִצְפּוֹ, וַחֲיָלִים – כַּנְּמָלִים!



9          רְאִיתִיךָ – וְאַתְּ תִּשְׁאַג כְּשַׁחַל,             וְהִצְמַתָּה בְּשַׁאְגָתְךָ שְׁחָלִים,



         וְשַׁרְתִּיךָ – וְאַתְּ תִּגְאֶה וְתִצְרַח             וְתָרִיעַ וְתָפִיץ הַחֲיָלִים!



         וְנִגְלֵיתָ – וְהָמוּ כָל קְרָבִים              בְּתוֹךְ צָרַי, כְּמוֹ הֶמְיַת נְבָלִים,



         וְזָעַמְתָּ – וְרָאִיתִי מְלָכִים              חֲרוֹן אַפָּךְ וְזַעְמָךְ לֹא מְכִילִים!



         וְנִמְהָרִים בְּטֶרֶם יֶחֱזוּנוּ –              וְהָיוּ עֵת רְאוֹתֵנוּ עֲצֵלִים,



10          וְשַׁתָּה קַשְּׁתוֹתֵיהֶם כְּמוֹ קַשׁ,             וְחִצֵּיהֶם כְּמוֹ חָצָץ פְּסוּלִים!



         וְנִגְזַר דִּין בְּיוֹם שֵׁנִי, וְשַׂמְתָּ              לְדִינִי בַּחֲמִישִׁי בָּם פְּלִילִים,



         וְנָטִיתָ בְּמִשְׁפַּט עַבְדְּךָ עַל              פְּלֶשֶׁת וַעֲרָב – בִּנְטוֹת צְלָלִים,



         וְהוֹשַׁעְתָּ לְבֶן-אֵיתָן בְּיֶרַח              לְאֵיתָנִים – עֲלֵי עוֹבְדֵי בְעָלִים,



         וְאַחַר צֵאת שְׁנַת תֵּשַׁע וְתִשְׁעִים –           תְּשׁוּעָה צָמְחָה לִּי כַיְבוּלִים,



10          וְהָיִיתָ לְסֵתֶר לִי, וּמִצַּר               נְצַרְתַּנִי, וּמִצִּבְאוֹת עֲרֵלִים,



         וּמָשַׁכְתָּ יְמִינָךְ לִי בְּיֵשַׁע,               וְעַל צָרַי – בְּמַכּוֹת וַחֲבָלִים,



         וְצֻוּוּ מַלְאֲכֵי רָעִים מְפִיצִים,             אֲשֶׁר אֶרֶץ וְשָׁמַיִם מְחִילִים,



         וְהִשְׁלִיכוּ עֲלֵיהֶם כַּגְּשָׁמִים              כְּלֵי זַעַם, וְעֶבְרָה – כַּאֲגָלִים,



         וְהִשְׁקִיתָ לְעַבְדָּךְ כּוֹס יְשׁוּעוֹת,             וְהִשְׁקִיתָ לְצָרָיו כּוֹס רְעָלִים,



11          וְאוֹר לִי לֵיל עֲרֻבַּת חַג אֲסִיפָה,            וְאוֹרוּ כָל שְׁבִילַי הָאֲפֵלִים,



         כְּלֵיל אַבְרָם, כְּלֵיל משֶׁה, כְּמִנְחַת           יְהוֹשֻׁעַ, כְּלֵיל הָסֵר סְבָלִים!



         וְשָׁמַרְתִּי בְּישֶׁר מוֹעֲדֵי אֵל,              כְּהִלְכָתָם לְיוֹשְׁבֵי הָאֳהָלִים,



         יְמֵי שַׁבָּת וְיוֹם שׁוֹפָר וְכִפּוּר,             יְמֵי סֻכָּה וְעַד צֵאת הָרְגָלִים,



         וְהָיָה, מִמְּגוֹר חִלּוּל, כְּמוֹ אֵשׁ             בְּתוֹךְ לִבִּי, וְאִם תִּמְצָא מְקִלִּים,



11          וְאֵל שָׁת כָּל יְמֵי בִטּוּל מְלָאכָה             חֲיָלִים מֵעֲבוֹדָתָם בְּטֵלִים!



         אֲנִי אַעַשׂ לְאֵל שִׁירִים כְּפוּלִים             עֲלֵי נִסִּים אֲשֶׁר עָשָׂה כְּפוּלִים,



         אֲשֶׁר יָלִיץ לְכָל לֵצִים, וְיִתֵּן             כְּלִבָּם לַעֲנָוִים הָעֲמֵלִים,



         וְאַשְׁמִיעַ שְׁבָחָיו, וַאֲסַפֵּר              לְעַם נִבְרָא, בְּנֵי סוּרִים וְגוֹלִים,



         וְאִם אֵין כָּל בְּנֵי שַׁחַק וְאֶרֶץ             לְשַׁבֵּחַ שְׁמוֹ עַל זֹאת יְכוֹלִים!



12          בְּעֵת הָעָם לְסֻכּוֹתָם מְבִיאִים             הֲדַס מִצּוּר וְכַפּוֹת הַדְּקָלִים –



         בְּכַפּוֹ רוֹמֲמַנִי צוּר, וְסֻכּוֹ              צְפָנַנִי כְּמִבְצָרִים נְעוּלִים;



         וּבַהְבִיאָם עֲרָבָה – שָׁת עֲרָבָה             לְבֶן עַבְדּוֹ כְּעִיר חוֹמוֹת וְחֵלִים,



         וְהִדּוּר צוֹרֲרַי קָטַף – בְּקָטְפָם            תְּבוּאָה מֵעֲצֵי הָדָר שְׁתוּלִים,



         וְהָיוּ לִי עֲלֵי עָבוֹת לְכַפֵּר               עֲלֵי נַפְשִׁי כְּעוֹלָה אוֹ שְׁקָלִים,



12          וְהִתְגַּדֵּל עֲלֵי מַיִם – בְּעָסְקָם             בְּאַרְבָּעָה עֲלֵי מַיִם גְּדֵלִים,



         וּבִקְרֹב צוֹרֲרַי לֶאְ כֹל בְּשָׂרִי –             אֲנִי קַמְתִּי וְהֵם נָפְלוּ אֲמֵלִים!



         וְהִכְאִיבוּ לְבָבִי – אַךְ אֱלֹהִים             צֳרִי שָׁלַח בְּעַד מַכְאוֹב וְחִילִים,



         וְצִוָּה מַלְאֲכֵי שָׁרֵת, וְהָיוּ               בְּעֶזְרִי מִזְּבוּל יוֹרְדִים וְעוֹלִים,



         וְאַף עַל עַם, אֲשֶׁר אָמְרוּ לְחַלֵּק            שְׁלַל עַמִּי, בְּאַף חִלֵּק חֲבָלִים.



13          אֲנַחְנוּ נַעֲשֶׂה סֻכּוֹת בְּשִׂמְחָה             וְהֵמָּה מִכְּלִמָּתָם אֲבֵלִים,



         אֲנַחְנוּ נַעֲנֶה הַלֵּל בְּחֶדְוָה,              וְהֵם עוֹנִים דְּבַר קִינִים וְאוֹלִים!


  


         הֲלִי זֹאת? וַאֲנִי תוֹלָע וְלֹא אִישׁ,            בְּזוּי עַמִּים וְנָקֵל בַּשְּׁפָלִים!



         וּמִי אֲנִי וּמִי חַיַּי, אֲדֹנָי?               אֲנִי רַב מַעֲוָה, רַע מַעֲלָלִים!



         אֲנִי קָטֹן וְצָעִיר מִיְּשׁוּעוֹת              וּמִכָּל הַחֲסָדִים הַפְּעוּלִים,



13          וְאִם תַּשְׁלִים בְּעוֹלָם זֶה זְכוּתִי             וְתָשִׁיב לִי כְּפִי צִדְקִי גְּמוּלִים –



         בְּמַה זֶּה אֶעֱמֹד יוֹם דִּין, וּבַמֶּה             יְהוּ חוֹבַי וְחַטֹּאתַי מְחוּלִים?


  


         לְאֵל עִזּוּז, אֲשֶׁר נִרְאָה בְּסוּפָה            וּבִשְׂעָרָה עֲלֵי שׂוֹעְרֵי אֱלִילִים,



         וְלֹא נָתַן כְּבוֹדוֹ לַאֲחֵרִים,              וְלֹא הוֹרִישׁ תְּהִלָּה לַפְּסִילִים,



         הֲכִינוֹתִי כְּבָר שִׁירָה, וְעַתָּה              תְּהִלָּה הַמְּאִירָה כַכְּסִילִים,



14          מְמֻלָּאָה, עֲלֵי חֶשְׁבּוֹן רְעוּתָה,             בְּטוּרֵי שִׁיר כְּמַהְלָלֵי תְהִלִּים,



         וְעִנְיָנִים יְקָרִים מִפְּנִינִים,              וּבִבְנֵי שִׁיר בְּאַבְנֵי שִׁיר שְׁקוּלִים,



         וְאֵם הַשִּׁיר עֲקָרָה מִלְּהוֹלִיד             כְּמוֹתָן, וְאֲבוֹת הַשִּׁיר שְׁכוּלִים.



         שְׁתֵּיהֶן כָּל יְמֵי חַיַּי צְמִידִים              בְּאֶזְרוֹעִי, וְעַל אָזְנַי עֲגִילִים,



         וְיוֹם מִשְׁפָּט תְּלִיצֶנָה לְפָנַי              בְּמִלּוֹת נוֹטְפוֹת מֹר וַאֲהָלִים!


  


14          בְּנֵי עַמִּי, עֲנוּ עִמִּי תְּהִלָּה,              תְּהִי שׂוּמָה לְרֹאשׁ כָּל מַהֲלָלִים,



         וְשִׁיתוּ אֶת אֲמָרֶיהָ נְכוֹנִים,             מְסֻדָּרִים בְּפִי שָׂבִים וְעוּלִים!



         וְכַאְשֶׁר יִשְׁאֲלוּן: ‘מַה זֹּאת?’ בְּנֵיכֶם לְמָחָר, יַעֲנוּם אָז הַשְּׁאוּלִים:



         תְּהִלָּה הִיא לְאֵל גּוֹאֵל יְדִידוֹ,             חֲקָרָהּ לַעֲנוֹת אוֹתָהּ גְּאוּלִים,



         תְּהִלָּה הִיא, גְּדוֹלָה וַהֲדוּרָה,             לְאֵל הָדוּר וּמִפְעָלָיו גְּדוֹלִים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6778