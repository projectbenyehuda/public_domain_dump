


	
	[אש אהבים]
	




— ∪ — — — ∪ — // — ∪ — — — ∪—



אֵשׁ אֲהָבִים נִשְּׂקָה1 //
בִּי2 — וְאֵיךְ
אֶתְאַפְּקָה3?



צִמְּתַתְנִי4 אַהֲבָה5,



כִּי לְיָדִי6 אָרְבָה7.



נָפְלָה כִּנְפֹל שְׁבָא8,



בָּחֳרִי אַף דָּלְקָה9, //
אֶת לְבָבִי בִתְּקָה10.



יוֹם דְּמָעַי נִגְּרוּ



סוֹד לְבָבִי הֶעֱרוּ11.



מַה לְּדוֹדִי תֹּאמְרוּ?



אֵין בְּדִמְעָה צַדְּקָה // לִי — בְּמָה
אֶצְטַדְּקָה12?



דַּבְּרוּ לוֹ עַל שְׁמִי13



אֶת אֲרֶשֶׁת נָאֳמִי14:



אַל דֳּמִי לָךְ15, אַל דֳּמִי!



מִדְּוֵה־לֵב רַחֲקָה // אַחֲָה
שֶׁנִּתְּקָה16.



נַחֲמוּנִי, נַחֲמוּ,



כִּי קְרָבַי יֶהֱמוּ



עַל כְּאֵבִים עָצְמוּ17,



וּשְׁנָתִי רֻתְּקָה18, //
נָדְדָה גַּם עָתְקָה19.



הַלְּבָבוֹת נִתְּקוּ





יִזְעֲקוּ, יִתְחַבְּקוּ,20



וּלְבָבִי דָחֲקוּ



לַחֲבֹק21 — נִתְחַבְּקָה, //
נִדְבְּקָה נִתְנַשְּׁקָה!



שִׁיר, אֲהוּבִי, מַעֲנֶה



[… נֶה]



שִׁיר יְדִידוֹת תַּעֲנֶה



עַאשִׁקַיְן אִעְתַנַקַא // רֻבַּ לַא
יַפְתַרִקַא22.









נשקה – נדלקה.  ↩



אש אהבים נשקה בי ־ על פי שיר השירים ח ו: כי
עזה כמות אהבה…רשפיה רשפי אש; תהלים עח כא: ואש נשקה ביעקב.  ↩



ואיך אתאפקה – ולא אבטא את עוז אהבתי.  ↩



צמתתני ־ מגרתני, הכריתה אותי.  ↩



צמתני אהבה – על פי תהלים קיט קלט: צמתתני
קנאתי.  ↩



לידי – למקומי, לי.  ↩



לדמי ארבה – על פי משלי א יח: לדמם יארבו;
והשוה לעיל קפה 1: לדמי ארבו.  ↩



נפלה כנפל שבא – התנפלה עלי כהתנפל שודדי
מדבר. על פי איוב א טו: ותפל שבא.  ↩



דלקה – שרפה.  ↩



בתקה – דקרה, פלחה.  ↩



סוד לבבי הערו – גלו את סוד אהבתי.  ↩



אם אין בדמעות משום הצטדקות בשבילי, במה
אצטדקה.  ↩



דברו לו על שמי – אמרו לו בשמי.  ↩



343  ↩



אל דמי לך – אל תהיה אדיש כלפי. תהלים פג
ב.  ↩



מדוה לב רחקה אחוה שנתקה – רחק ממני הכואב את
האחוה שנתקה, כלומר: שובה לאהבתי.  ↩



על כאבים עצמו – בגלל הכאבים שעצמו.  ↩



רתקה – נותקה.  ↩



עתקה – נעתקה. תהלים ו ח?  ↩



לבות החושקים שנפרדו קוראים זה לזה
ומתחברים.  ↩



ולבבי דחקו לחבק – וגם את לבבי אלצו
לחבק.  ↩



שני אוהבים שנתחבקו שוב לא יתפרקו.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22920