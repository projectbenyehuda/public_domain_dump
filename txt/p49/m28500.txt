


	
	[אשר יצר]
	




אֲשֶׁר יָצַר וּבָרָא אֵת לְבַב אִישׁ

בְּקִרְבּוֹ לִמְּדוֹ לִבְרוֹא חֲדָשִׁים

וְלֹא יִשְׁוֶה אֱנוֹשׁ אַמִּיץ וְחָרִיץ

כְּלִבּוֹת הַנְּבָרִים הַקְּדוֹשִׁים

וְלֵב יִבְרָא גְדוֹלִים כַּבְּרוֹשִׁים

וְלֵב יִבְרָא הֲבָלִים כַּחֲשָׁשִׁים

וְלֵב יֵדַע אֲשֶׁר יִהְיֶה וְלֵב לֹא

יְחַלֵּק אֵת שְׁלֹשָׁה מִשְּׁלֹשִׁים

וְיֵשׁ רֵע כְּמַלְאַךְ הָאֱלֹהִים

לְרֵעֵהוּ, וְרֵעִים כַּנְּחָשִׁים

וְהִתְהַפֵּךְ זְמַנִּים עַל אֲנָשִׁים

כְּהִתְהַפֵּךְ אֲנָשִׁים בַּאֲנָשִׁים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28500