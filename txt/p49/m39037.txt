


	
	[שָׁמַעְתִּי קוֹל סוּפַת]
	








שָׁמַעְתִּי קוֹל סוּפַת סַעַר / מִתְחוֹלֵל מֵאֶרֶץ עֵיפָה

מֵחַדְרֵי תֵימָן בָּאָה כִּי / מִן הַחֶדֶר תָּבֹא סוּפָה

מִסַּעְרוֹ כָּל קוֹמָה נָפְלָה / כָּל-רֹאשׁ הוּנַע כָּל-לֵב רָפָה

שָׁת כֹּל מִמַּעַל מִתַּחַת – / כַּצַּלַּחַת עוֹלָם כָּפָה

מֵאֵימָתוֹ נָח הַיָּם בִּרְ/אוֹתוֹ כִּי אֶרֶץ זָעְפָה

רָקְדוּ הָרִים כִּבְנֵי צֹאן כָּל / חַיָּה מֵתָה כָּל-עוֹף סָפָה

שָׁבְרָה אֶרֶץ כַּנֵּבֶל אַךְ / בּוֹרֵא רוּחַ שִׁבְרָהּ רָפָא

אִלּוּ הוֹסִיף כֹּה כִּמְעַט רוּ/חַ כָּל בֶּן-חַוָּה אֻסָּפָה

לוּלֵי הֶחְלִיפוֹ מַעְבִירוֹ / חָלְפָה נֶפֶשׁ מִכָּל-גּוּפָה

אַשְׁרֵי כָל-נֶפֶשׁ בָּעוֹלָם / לָשׁוּב אֶל צוּרָה נִכְסָפָה

יֵצְאוּ מַלְאָכִים לִקְרָאתָהּ / וַיֹּאמְרוּ לָהּ: בֹּאִי חַפָּה

רִדְפִי פֹה טוֹב כִּי טוֹב תִּמְצָא / נֶפֶשׁ עַל חֵטְא לֹא רָדְפָה

אִכְלִי אֶת-טוּב אָפִית, מָחָר / פֹּה אִישׁ יֹאכַל מַה שֶּׁאָפָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39037