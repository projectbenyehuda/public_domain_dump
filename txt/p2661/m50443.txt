


	
	ד"ר הרצל בשנותיו האחרונות
	



עוד בהיותי נער רך בעיר מולדתי קישינוב שמעתי על ד"ר הרצל.
זוכר אנוכי שאבי, זכרונו לברכה, הביא באחד הערבים לבית־הכנסת מנייה של אוצר
התיישבות היהודים לאחר היווסדו. רבים הסתכלו בה לאור המנורה, מיששו אותה
וברכו מרוב שמחה והתרגשות ברכה “שהחיינו”. מפעם לפעם הגיעו אלי שמועות על
ארץ הקודש ועל התפשטות התנועה הציונית. אולם בהיותי במקרה בין מורים
ומחנכים רוסים אידיאליים הושפעתי מאוד מן התרבות הרוסית ושאבתי
מרוחה.

והנה באחד מימי האביב הנפלאים התחוללו לנגד עיני פרעות
איומות ביהודי קישינוב. בימים הראשונים שלאחרי הפרעות התהלכתי עם מורי
לספרות הרוסית על עיי החורבן, הלכנו ושתקנו. מעיניו של מורי זלגו דמעות,
אולם לא הוציא הגה מפיו. ימים אחדים לאחר כך נפתח בית־הספר, ואנחנו
התלמידים העברים התאספנו ומפיו של כל אחד עלתה הקריאה: הבה נעלה
לארץ־ישראל. שלחנו משלחת אל ד“ר כהן־ברנשטיין המנוח שייעץ לנו איך לממש
את שאיפתנו זו, והוא ענה לנו: “לצערנו עוד מוקדם לעלות לארץ־ישראל, עלינו
ללמוד ובינתיים להכשיר את עצמנו ברוחנו לעבודת העם”. בימים הראשונים היינו
כאילו המומי־רעם, אולם אחרי זה התאוששנו, התארגנו באגודה מיוחדת וקראנו לה
אגודת “אוהבי ציון”. ביקרו אותנו חברים מבוגרים יותר והרצו לפנינו, אולם
אנחנו בעצמנו החלטנו שעלינו גם לעבוד עבודה מעשית. חילקנו את העיר לאזורים
והתמסרנו לאיסוף כספים לטובת הקרן־הקיימת לישראל. במשך זמן קצר אספנו סכום
של 100 רו”כ לרשום את קדושי קישינוב בספר הזהב של הקרן־הקיימת לישראל. והנה
הגיעו ימי הבחירות לקונגרס הששי. הפיצונו שקלים בין יהודי קישינוב והעמדנו
את ד“ר הרצל ז”ל כמועמד לקונגרס מקישינוב. לאשרנו לא היה קץ כשנודע לנו
שהרצל קיבל את המנדט שלנו. על הרצל שמענו נפלאות. אגדות התהלכו בתוך המוני
העם על האישיות המקסימה. שליח ישראל המופיע בפני מלכים, רוזנים ומושלים
ודורש זכויות לעמו ולארצו. והנה הגיעה אלינו הידיעה שהרצל נמצא ברוסיה והוא
ביקר אצל המינסטר פלבה, צורר היהודים, שאותו האשמנו באירגון פרעות קישינוב.
בעוד ימים מועטים קראנו בעתון שהרצל עבר את וילנה, ירושלים דליטא, ואחינו
בני־ישראל הגישו לו ספר־תורה קטן למזכרת. לבנו התמלא גיל ואושר גם יחד.
אשרי העם אשר זכה לבן כזה. עד עתה שמענו שספר־תורה מגישים אחינו למלכים
זרים, והנה זכינו לכך שספר־תורה הוגש לאחינו הדגול מרבבות. הוא הקסים אותנו
באישיותו ומסירותו לעמו ובלבנו הכתרנוהו בכתר מלכות.

עברו שבועות מספר ושליחינו חזרו מן הקונגרס הששי. זוכר
אני, שבליל כיפורים לאחר תפילת כל נדרי ב“מנין הציוני”, עלה על הבמה ד“ר
כהן, מוותיקי תנועת חובבי־ציון ויקיריה, ומסר דו”ח על מהלך הדברים בקונגרס
הששי. הוא סיפר על הטרגדיה הגדולה שהתחוללה בקונגרס. הרצל הביא את ההצעה
הידועה בדבר ההתיישבות באוגנדה, לא במקום ארץ־ישראל, אלא כמקלט לנדחי ישראל
הנרדפים במקום מגוריהם. הוא לא יכול היה לראות בסבלם של יהודי קישינוב,
הומל ואחרים, ולחכות בחיבוק־ידים עד אשר א“י תיפתח לרווחה להמוני ישראל.
ההצעה האומללה הזאת השרתה אֵבל על הנאספים. המחנה התפלג למחייבים ושוללים.
רובם של השוללים הבינו יפה לרוחו של הרצל ואת הגורמים שהביאוהו לכך, אבל
ראו בהצעה זו סכנה גדולה לרעיון התחייה הקשור באלפי נימים דקות לארץ־ישראל.
הם אמרו “לאו”, ובכו על גורלנו האכזרי ועל שברון־הלב שה”לאו" הזה גורם
להרצל. בין הדברים שהשמיע ד“ר כהן סיפר גם על תפקידו של המנדט אשר אגודתנו
שלחה לד”ר הרצל לקישינוב. בימי הקונגרס נערכו בבזל אסיפות מיוחדות של צירי
הארצות השונות. האסיפה של צירי רוסיה היתה הסוערת ביותר והרצל בא אליה על
מנת להשתתף בוויכוחים ולא נתנו לו להשתתף בה. אז הוציא את המנדט מקישינוב
ועל־ידי כך הותרה לו ההשתתפות האקטיבית בוויכוחים.

עם גמר הדברים יצאנו במצב־רוח של ליל כיפורים אמיתי.

עברו חדשים מועטים ושוב קמה רוח סערה בתוך התנועה. מ.
אוסישקין אירגן כעין ועידה בחרקוב ונסע בלווית חברים אחדים לוינה להעמיד
להרצל אולטימטום: להסתלק מיד מהצעת אוגנדה, עוד לפני שהמשלחת אשר נבחרה לשם
חקירת ההצעה תחזור מאוגנדה. הרושם שקיבלנו אז ממסעו של אוסישקין לוינה היה
שלילי ורע מאוד. לנו לא היה חשוב מה להגיד, כי אם כיצד עשה את המעשה הזה.
ידענו שהרצל נשאר נאמן לציון ולא יעשה שום צעד בניגוד לרצון העם הציוני.
בהצגת אולטימטום להרצל ראינו מעשה רע כלפי המנהיג הכואב את כאב עמו. בכל
תפוצות הגולה היו אסיפות סוערות. אסיפה אחת נחרתה עמוק בלבי. הוויכוח התנהל
סביב מעשה חרקוב. היו שהשתדלו להוכיח שמעשה זה היה צורך השעה, אולם הם לא
שבעו נחת באסיפה זו. האסיפה נמשכה כמעט עד אור הבוקר. המתיחות גברה והלכה.
רבים בכו מכאב לב. למחרתו שלחו רוב האגודות של קישינוב טלגרמות עידוד לד"ר
הרצל. גם אנוכי חתמתי על טלגרמת עידוד מטעם “אוהבי ציון”.

כידוע לא נמשכו ימים רבים חייו של הרצל לאחר התרגשות זו
ובכ' תמוז של אותה השנה חדל לבו לדפוק. כאשר נתקבלה הבשורה הנוראה על
פטירתו של הרצל השתרר אֵבל כבד ומספד־יחיד בקרב היהדות הרוסית. קיבלתי את
הידיעה בספריה העירונית של העיר בנדרי, על־יד הדניסטר. במקרה לקחתי בידי את
העתון האנטישמי של קרושבן צורר ישראל הידוע, ושם קראתי טלגרמה קצרה: “נפטר
ד”ר תיאודור הרצל מנהיג תנועת הציונים“. הייתי כהלום רעם והכרתי ניטלה
ממני. כששבה לי הכרתי הלכתי לד”ר בנדרסקי המנוח, ציוני נלהב, ומורשה של
ההסתדרות הציונית, לשאול אם נכונה הבשורה הנוראה. מצאתיו כשהוא אורז את
חפציו ומתכונן לנסיעה לוינה להשתתף בהלויה של הרצל.

אלה הם הרשמים שנחרתו בלבי משנות חייו האחרונות של תיאודור הרצל.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50443