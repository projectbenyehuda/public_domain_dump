


	
	בעיות העבודה העברית
	



שאלת שכרו של הפועל העברי עמדה על הפרק מיום דרכו על אדמת
ישראל. השכר שהפועל העברי קיבל לא הספיק לקיומו והאיכר יכול היה לשלמו
בקושי. בכדי להקל על מצבו של הפועל העברי חיפשנו דרכים להקל עליו בשיכון
ובהקמת משק־עזר.

אחד הקשיים הגדולים שעמדו בדרכה של העבודה העברית בחקלאות
נבע מאי־קביעותו של הפועל העברי בעבודה החקלאית. בדין־וחשבון שלו לשנים
1931 – 1926 מציין המרכז החקלאי, שבשנים הללו קלטו המושבות בממוצע 55% מכל
העלייה החלוצית. החלוצים הגיעו למושבות מבלי שהיו רגילים לעבודה החקלאית,
ועליהם היה להסתגל לעבודה. ההסתגלות הזאת נעשתה בתוך העבודה והמשק סבל
על־ידי כך. לאחר שהחלוצים האלה למדו כבר את העבודה יצאו את המושבה לנקודות
התיישבות חדשות, או עברו לעבודות אחרות, ובמקומם הגיעו למושבה חלוצים
חדשים, גם הם בלתי־מנוסים בעבודה וצריך היה להתחיל מחדש בהדרכתם והכשרתם
לעבודה חקלאית, ושוב סבל המשק.

בכדי להקל על האיכרים להעסיק פועלים עברים שבאו ללא ידיעת
העבודה, דאגנו לכך שפועלים חקלאיים מנוסים ידריכו את העולים החדשים בחדשים
הראשונים לעבודתם בפרדסים. הדרכה זו הקלה על החלוצים את הסתגלותם לעבודה
ועל האיכרים את העסקתם. אולם פעולת ההדרכה בלבד נראתה בלתי־מספקת לכיבוש
העבודה, כי בתקופת הזמן שהפועל הבלתי־מנוסה מקבל את ההדרכה הוא מקבל שכר
עבודה של פועל רגיל, בו בזמן שפוריות עבודתו היא עדיין למטה מן המינימום.
בעייה זו שאפנו לפתור על־ידי קבלנות הסתדרותית בעבודת הפרדסים. הכוונה היתה
להציע לאיכרים שהיו חרדים להוצאות עבודה מרובות למסור את עיבוד פרדסיהם
בקבלנות על יסוד חישוב נורמלי של הוצאות העבודה על אחריותו של המוסד הקבלני
ההסתדרותי.

הקבלנות בעבודה החקלאית התחילה להתפתח עוד בימי העלייה
השנייה. עם גידול היקף העבודה היה הכרח ליצור מוסד שיהיה מסוגל לקבל עבודות
קבלניות בקנה מידה גדול יותר. בשנת 1927 יסדה הסתדרות הפועלים החקלאיים את
“יכין”. בשנה הראשונה לעבודתו קיבל “יכין” רק עבודות קטנות, אולם במשך
השנים התרחב שטח פעולתו. גדל האימון אליו מצד בעלי הפרדסים. בדין־וחשבון
שלו לשנים 1931 – 1926 מציין המרכז החקלאי את ערכו של “יכין” בדברים אלה:
“יתרון גדול ל’יכין' על פני קבלנים פרטיים בשביל נותני העבודה, ביחוד בשביל
אלה, שאינם יכולים לעסוק בעצמם בהנהלת העבודה. עבודת נטיעה קשורה באחריות
גדולה, ידיעת המקצוע ונסיון; שגיאה או חוסר ידיעה בעבודה, בסידורים ובטיפול
בעצים, עלולים להגדיל את ההוצאות ולהשפיע לרעה על התפתחות הפרדס ולהקטין את
הכנסות הפרי. נותן העבודה זקוק, איפוא, לקבלן מומחה שעל ישרו ונאמנותו אפשר
לסמוך ובזה יתרון ל’יכין'; כמוסד הנושא באחריות הסתדרותית וציבורית, מזוין
בנסיון ובעזרת מומחים מקצועיים, מבטיח הוא בשלמות את טיב העבודה
ואחריותה”.

רב ביותר ערכו של “יכין” לפועלים. בעבודותיו מוצאים מקום
בעיקר קיבוצי פועלים מאורגנים, המקבלים את העבודה על אחריותם העצמית, תחת
פיקוח מומחה המוסד. על־ידי כך נמנעת כמעט לגמרי האפשרות של סכסוכי העבודה
בין הפועלים לנותני העבודה. והעיקר – מובטחת להם עבודה קבועה ובטוחה לזמן
ממושך ובתנאי שכר טובים יותר מאשר במשק פרטי. באותו זמן אין הרמת השכר
מייקרת את הוצאות העיבוד באשר קביעות הפועל ונסיונו והשכלולים הטכניים
הרבים, שיכין הכניס בעבודתו מגדילים את פוריות העבודה.

עבדתו הקבלנית של יכין לא יכלה לספק את צרכי כיבוש העבודה
במלואם. יכין קיבל בעיקר עיבוד שנתי של פרדסים ובכדי להעסיק את העולים
הרבים שהגיעו למושבות היה הכרח לקבל עבודות חלקיות כגון עבודות הקטיף,
עידור הפרדסים, זיבולם וכו'. בכדי לאפשר את קבלת העבודות החקלאיות האלו,
הקים יכין משרדים קבלניים חקלאיים במספר מושבות, שתפקידם היה קשה יותר מאשר
תפקידו של יכין, באשר יכין נשען בעבודתו על קבוצות פועלים קבועות שהוציאו
אל הפועל את העבודות על אחריותם והמשרדים הקבלניים צריכים היו לקבל את
העבודה על אחריותם הם ולהוציאה אל הפועל על־ידי פועלים בלתי־מנוסים, ברובם
עולים חדשים הזקוקים להדרכה בעבודה. המשרדים הקבלניים מילאו תפקיד כיבושי
ממדרגה ראשונה. הודות להם עבדו איכרים רבים בעבודה עברית, כי הם היו בטוחים
שהעבודה תיעשה על הצד היותר טוב ובחישוב נורמלי של הוצאות העבודה. העמדנו
לנו למטרה להרחיב את היקף פעולותיהם של המשרדים הקבלניים, לציידם בכלים לשם
שיכלול עבודתם והקלת תפקידם. אולם עם פרוץ מלחמת העולם השנייה נסגרו שוּקי
אירופה ונפסק משלוח פרי ההדר, ועל ענף הפרדסנות עבר משבר גדול.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50434