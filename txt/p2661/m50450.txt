


	
	צעדים ראשונים של הנוער הציוני בקישינוב
	



הפוגרום בקישינוב אשר ירד כרעם על ראשינו פקח את עיני חלק מן הנוער העברי הלומד, בחוגי בתי־הספר התיכונים בעיר וחוגים אחרים.

הכמיהה לציון אשר קננה בלבות הנוער מצאה את ביטויה המוחשי.
מבין תלמידי בתי־הספר התיכונים התארגנו עשרת בני־נוער מתוך שאיפה לעלות
לארץ־ישראל. אולם לא ידענו איך לעשות זאת. פנינו לד"ר כהן־ברנשטיין,
אשר השמיע את דבריו מדי פעם בהופעותיו הפומביות בבית־הכנסת ובמקומות אחרים
בקראו את העם לפעולה למען ציון. הוא קיבל אותנו בלבביות רבה, אולם דרש
מאתנו לסיים קודם את לימודינו בבתי הספר התיכוניים ואחר־כך לעלות
לארץ.



2.jpg


קבוצת צעירי־ציון בקישינוב. יושבים משמאל לימין: יוסף
שפרינצק, זיסל טלמצקי ז“ל, אריה פריש; עומדים: אברהם כץ ז”ל ויוסף רבינוביץ
ז"ל.





יסדנו אגודת נוער ציוני לומד וקראנו לה “אוהבי ציון”.
למדנו להבין את מהות הציונות והתמסרנו לאוסף כספים לגאולת הארץ. חלקנו את
החלק היהודי של העיר לאזורים, לפי המפה, וארגנו בכוחותינו אנו אוסף כספים
לקרן־הקיימת לישראל ע"י ביקורי זוגות חברינו בבתים. העבודה היתה מפרכת
ולעתים קרובות מלווה גם אי־נעימות, אולם עשינו חיל. ערכנו גם אוסף כספים
מיוחד להרשמת קדושי קישינוב בספר הזהב של הקרן־הקיימת לישראל.

אולם סבל קשה סבלנו מבחינה אידיאולוגית. בקישינוב היה קיים
“הבונד”. הוא נוסד עוד לפנינו. יחד עם יתר האירגונים הסוציאליסטיים הכריזו
מלחמה עלינו. הם הוכיחו באותות ובמופתים, שהגאולה האנושים הכללית קרובה
לבוא, ואז יגאל גם העם היהודי מסבלותיו. יש על־כן להלחם במפיצי הרעיון
הציוני המזיק. עלינו היה להלחם קשה נגד הצוררים האלה של הרעיון הציוני.
התגוננו נגדם ולחמנו בכל כוחותינו, אולם הם היו מעטים. בין חברי התנועה
הציונית המבוגרים לא נמצאו כוחות אינטלקטואליים שיבואו לעזרתנו במלחמה
אידיאולוגית זו, והיינו כמעט עזובים לנפשנו. ימים קשים עברו עלי בנפתולי עם
עצמי. הנה באים אלי אנשים משכילים ולעתים גם סימפטיים ומציירים את האידיאל
הסוציאליסטי הנשגב, אשר אם נגשים אותו הרי גאלתי את העם היהודי כולו בתוך
האנושות הנגאלת. אני מרגיש בלבי שלבי לציון ורק בתחיית ישראל בארצו וביחוד
בהדבקו אל אדמת ישראל ימצא עמנו את גאולתו. אולם עלי לתת תשובה הגיונית על
התביעה שעלי להצטרף לתנועת השחרור העולמית. ולא מעטים מחברי הטובים
בבתי־הספר התיכונים הצטרפו לתנועות הסוציאליסטיות האנטיציוניות אשר כבשו את
לבותיהם.

בימים הקשים האלה של התלבטויות אידיאולוגיות בקרב הנוער
שלנו הגיע אלינו החבר יוסף שפרינצק. זכורני באחד ימי שלהי דקיטא בשנת
תרס"ד כשנכנסתי לספריה הציונית שלנו שקראו לה אז “בית־עקד עברי” נפגשתי
בפעם הראשונה עם הח' שפרינצק. בשעות הראשונות של פגישתנו זו התקרבנו ומיד
התחלתי “להציק” לו בשאלות מציאת “הגשר” בין תנועת השחרור הציונית שלנו לבין
תנועת השחרור הסוציאליסטית. מפיו שמעתי בפעם הראשונה תשובות שהניחו פחות או
יתר את דעתי. הוא תיאר לפני את מתנגדי הציונות כמתבוללים. לעומת זאת
סיפר לי על תנועת נוער ציונית חזקה בליטה ופולין, על קיום אגודת “התחיה”
שבשורותיה גם פועלים עברים, על קיום תנועת “פועלי ציון” ועל פעולות אירגון
“צעירי ציון”. עם בואו של חברנו שפרינצק קיבלנו עידוד חזק בהאבקותנו
ובפעולותנו; מאז פעלתי את פעולתי הציונית בין הנוער מתוך סעד פעיל מצדו של
הח' שפרינצק. פעולותינו בקרב המוני הצעירים והפועלים בקישינוב היהודית
התקדמה לעין־ערוך עם הצטרפותו של הח' שפרינצק למחננו הקטן באופן יחסי בימים
האלה. יצאנו למרחב ורכשנו לנו חברים ואוהדים רבים בין הדור היהודי הצעיר
בקישינוב. ביחוד זוכר אנכי את הופעתו של הח' שפרינצק באספות אזכרה ביום
השנה הראשון לפטירתו של הרצל. הוא תיאר לפנינו את דרכנו בעתיד למען הקמת
מולדתנו, למען הגשמת חזונו הנפלא של הרצל. בסיום דבריו שרנו יחד אתו את שיר
“השבועה” “מיר הויבען דיא הענד צו מזרח און שווערען”, (“אנו מרימים את
ידינו לציון ונשבעים”), וצריך לומר שבמידת־מה גם קיימנו את “השבועה”.
התמסרנו בלב ונפש לתנועה, עמלנו למענה בחומר וברוח. חלק מאתנו גם “זז” לארץ
ישראל. זכורני שבאחד הימים הגיע אלינו חברנו יוסף דריכלר מפודוליה והדקנו
את הקשרים עם גרעיני תנועת “צעירי ציון” בדרום רוסיה. תנועתנו התרחבה וגם
התחזקה.

בינתיים בא מפנה בציבורנו ובמדיניות שברוסיה בשנת 1905,
דבר שהשפיע כמובן גם על חיי הנוער היהודי. מצד אחד באה ההכרזה המפורסמת על
משטר קונסטיטוציוני ברוסיה ומיד אחרי זה התחיל גל של פרעות, כמעט בכל
המקומות בהם התגוררו יהודי רוסיה. כוחותינו היו נתונים לאירגון ההגנה
העצמית בכל רחבי תחום המושב של יהודי רוסיה. ביחוד אנחנו צעירי קישינוב,
מלומדי הנסיון המר משנת 1903. עשינו בכל כוחותינו להפסיק באבו את הנסיון
החדש לערוך פרעות בנו. בימים ההם נפגשנו בשדה הפעולה המשותפת הזאת עם
חברינו מנדל פורטוגלי וישראל גלעדי. הם לקחו חלק פעיל באירגון ההגנה
בקישינוב ובהגנה על יהודי העיירה קלרש הסמוכה לקישינוב. בפגישותי אתם
התכוננו במחשבותינו לעלות בקרוב לארץ. האמנתי שהם יעשו חיל בארץ, אבל לא
תיארתי לי כי הם יהיו מייסדי “השומר”.

גל הפרעות ביהודי רוסיה ותקוות שוא שהיו בלבות חלק מיהדות
רוסיה מן הישועה העלולה לבוא עם שינוי המשטר המדיני, עוררו פרובלימות שונות
ביהדות הרוסית. היה הכרח שהתנועה הציונית ברחבי רוסיה תשפיע מכוחה על יתר
חלקי העם היהודי בארץ זו בליבון הפרובלימות האלה מתוך אספקלריה
לאומית־ציונית. לשם זה נקראה ועידה כללית של ציוני רוסיה בהלסינגפורס.
הנוער הציוני בקישינוב בחר בח' שפרינצק כנציגו לועידה זו.

עם שובו של הח' שפרינצק מועידת הלסינגפורס ריכזנו את
פעולתנו בהרחבת תנועת הנוער שלנו, שהתגבשה ברובה כחלק מתנועת “צעירי ציון”.
באותו זמן התחילו אחדים מאתנו להתכונן לעלייתם. קריאתו של יוסף ויתקין
לצעירי ישראל הכתה גלים בתוכנו. עם הגיעם של חברינו הראשונים לא“י הדקנו
אתם את הקשרים והתחלנו להבין את אשר עלינו לעשות באופן ממשי בא”י. כשקבלנו
את הגליון ההקטוגרפי הראשון של “הפועל הצעיר”, אשר הופיע בעריכתו של יוסף
אהרונוביץ במושבה רחובות, הרגשנו שהננו באווירה של א"י העובדת והיוצרת
מתוך יסורים וסבל רב. כל אחד מאתנו הרגיש שבכוחו לקיים את הצוו הציוני
כרוחו ועליו להפסיק את פעולותיו בגולה ולעלות לארץ, על מנת לעבד עבודה
חלוצית ממש וכן עשינו.

בשנת 1907 קיימתי גם אנכי את הצוו הזה. חברי מן הנוער
הלומד וחברי תנועת ציון בילו אתי את כל הלילה לפני יציאתי את עיר מולדתי
בדרכי לא"י. שרנו מתוך התלהבות חסידית שירי ציון. את מסיבת החברים הזאת
ניהל חברינו יוסף שפרינצק.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50450