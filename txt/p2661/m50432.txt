


	
	רגולציה של כוחות העבודה
	



הכנסת רגולציה של כוחות העבודה במושבה חייבה תמונה נכונה
שתשקף את מצב המשק, מצב העבודה ומצבם של הפועלים. לשם כך מונתה בשנת 1925
ועדה שמטרתה היתה לחקור את השאלות באופן יסודי. היא חקרה את מצב המושבות:
גדרה, רחובות, באר־יעקב, נס־ציונה, ראשון־לציון, פתח־תקוה, מגדיאל,
כפר־סבא, הרצליה, חדרה וזכרון־יעקב. לפי החקירה היה שטח הפרדסים נושאי פרי
10.000 ד' ופרדסים נטועים מחדש 4000 דונם. קרקע שהוכשרה לנטיעת פרדסים
נוספים 5000 דונם בערך. שטח הגפנים היה 15,560 דונם, שטח השקדים והזיתים –
26,560 דונם. בסך־הכל שטח המטעים – מטעי־בעל ומטעי־שלחין – 61,750 דונם;
שטח של פלחה וירקות – 21,650 ד'. חברי הוועדה קבעו שלוש עונות עבודה בשנה:
עונה של עבודה מרובה – מינואר עד מאי, אז גם קוטפים את פרי־ההדר וגם עובדים
בנטיעות; במאי נחלש טמפו העבודה; בספטמבר, אוקטובר ונובמבר מצב העבודה הוא
החלש ביותר. שיקול־דעתם היה: אי־אפשר לקבוע את מספר הפועלים הדרוש לפי
המספר המַכּסימלי של הפועלים בחדשים ינואר־מאי וגם לא לפי המספר המינימלי
בחדשים אוקטובר־נובמבר. יש איפוא להביא בחשבון את מספר הפועלים העובדים
בחדשים מאי־יולי־אוגוסט. בעונה הבוערת עבדו 7,300 פועלים, בעונה חלשה יותר
– 4,500 פועלים, בתקופה החלשה ביותר 3,400 פועלים. חברי הוועדה הגיעו לידי
מסקנה שיש לקבוע את מספר הפועלים הקבועים כ־4,500, שתהיה להם עבודה 9־8
חדשים בשנה. אותם יש לצייד במשקי עזר ובעבודות אחרות כדי שיוכלו להתקיים גם
בשלושת החדשים שלא תהיה להם עבודה.

נשאלה השאלה: מה יהיה בעונת העבודה הבוערת כשהמושבות
תצטרכנה 7000 הפועלים? מבחינה כלכלית אין אפשרות לקיים כל השנה מספר פועלים
מכסימלי הדרוש בעונה הבוערת. אולם מה יש לעשות בזמן שמוכרחים גם לקטוף את
הפרי למשלוח לחוץ־לארץ וגם לעדור את הנטיעות לפני שמתחילים הימים החמים עם
החמסינים הקשים? הלא אי־אפשר להגיד לאיכר שלא יעשה את העבודה בזמן. השאלה
החמירה בשנים הבאות עם התרחבותו של שטח מטעי־הדר. הח' יהודה חורין,
מנהל “יכין”, הנתון במשך שנים רבות בתוך העבודה המעשית היומיומית של נטיעת
פרדסים ועיבודם, עמד על הקשיים בפתרון הפרובלימה הזאת. והנה דבריו בנידון
זה:

השאלה החמורה ביותר היא שאלת הרגולציה של כוחות העבודה,
אשר יידרשו בהמוניהם בעונות העבודה הבוערות, שמספרם יוקטן במידה ניכרת
לאחריהן. מחנה גדול של פועלים יהיה דרוש בתקופת הקטיף והאריזה, הנמשכת רק 4
חדשים בשנה, בעוד שבשאר חדשי השנה יהיה צורך בידים עובדות פחות. רק אירגון
מוצק ויחס של הבנה מלאה, בעיקר מצד נותני העבודה, יאפשרו להכניס רגולציה
נכונה. ההפרש בין מספר הפועלים הקבועים והעונתיים יוקטן אמנם אם נביא
בחשבון, שחלק מהקבועים יוכל להשתתף בעבודת הקטיף במשך 2,5־2 חודש (נובמבר,
דצמבר, ינואר). אולם בזה בלבד לא תיפתר שאלת העונתיות. יש לדאוג שבעונת
הקטיף לא תיעשינה שום עבודות בנין, עבודות ציבוריות וכו‘. והן צריכות
להדחות לעונת הקיץ, מלבד העבודות ההכרחיות ביותר. בנין בארות נוספות, מחסני־אריזה, בתי־דירה, כבישים
פנימיים להובלת הפרי וכו’ – ייעשו בחדשי הקיץ. גם חלק מהנטיעה החדשה, במידה
שתהיה, תיעשה לא רק באביב בחדשים מרס־אפריל אלא גם בחדשים מאי־אוגוסט.
אולם, גם אם נצליח לקבוע את הסידורים המתאימים, יקשה עלינו להכניס למושבה
את מספר הפועלים המכסימלי, שיידרש בעונת העבודה הקצרה. אבל אין ספק,
שבראייה מוקדמת של הדברים, בהכנה אירגונית ובהבנת המצב, אפשר יהיה להתגבר
על הקשיים, וענף המטעים ימשיך לשמש גם להבא בסיס לפעולתנו ההתיישבותית,
יעשיר את הישוב וירחיב את גבולותיו במידה שלא שיערנו מעולם.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50432