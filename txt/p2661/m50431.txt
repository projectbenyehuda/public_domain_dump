


	
	שכונות פועלים על־יד המושבות
	



ההנהלה הציונית שיתפה פעולה עם הסתדרות הפועלים החקלאים
לביצוע תכניות קונסטרוקטיביות לכיבוש העבודה. ניגשנו באופן שיטתי יותר
לרכוש קרקע לקבוצות עבודה, להקים בנינים על־פי שיטה מסודרת ולתת הלוואות
לקיבוצים להקמת משקי־עזר. ביקשנו דרכים גם לעזור לפועל הבודד. עלה הרעיון
על הקמת שכונות בהן יהיה לכל פועל בעל משפחה בית דירה ומשק־עזר. ההנהלה
הציונית מינתה ועדה בת שלושה חברים: יהודה לביטוב, חבר המרכז החקלאי,
יהושע סופרסקי, מוותיקי התנועה הציונית שהתמסר להגברת העבודה העברית,
וצבי בוטקובסקי, מראשוני חדרה. ועדה זו עיבדה תכנית מפורטת להקמת שכונת
פועלים עם משקי־עזר ל־200 משפחות על־יד חדרה. והנה הקטע הראשון של
ההצעה:

כדי להקל על המשבר השורר עתה בין חלק מיושבי הערים וכדי
להמשיך את ביסוס העבודה העברית במושבות היכולות להיות מקום קליטה למאות
משפחות עובדים, וכדי לתת כיווּן פרודוקטיבי לעליית משפחות מן הגולה, רצוי
מאוד בזמן קרוב ביותר ליצור לדוגמה מושב של משפחות פועלים על־יד אחת
ממושבות המטעים. אחרי בירורים באה הועדה למסקנות אלה: המושב הזה צריך להיות
בן 200 משפחות; כדי ליצור דבר ממשי ומרוכז לא רצוי לפזר את המשפחות בהרבה
מושבות אלא לרכז אותן במושבה אחת. המקום המתאים הוא חדרה. השטח הנחוץ ל־200
משפחות הוא 500 דונם. אדמה זו צריכה הקרן־הקיימת לרכוש בהקדם האפשרי. אם
הקק"ל לא תוכל צריכים מוסדות אחרים לקנות אדמה עברית: הפרינציפ העיקרי צריך
להיות שהאדמה תהיה מוכשרת לעיבוד אינטנסיבי ולא תהיה רחוקה מהמושבה, כדי לא
להרחיק את המתישבים ממקומות העבודה העברית.

להלן מתעכבת ההצעה על הצד הכספי: כמה נחוץ לדירה, להספקת
מים, למשק־עזר. על־פי הקווים האלה הוקמו שכונות הפועלים על־יד המושבות על
ידי “ניר” ומוסדות אחרים בהשתתפות ההנהלה הציונית, וכן הורחבה הפעולה להקמת
מחנות קיבוצים.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50431