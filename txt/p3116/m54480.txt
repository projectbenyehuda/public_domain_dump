


	
	שִׁיר־הַמְנַסֵּר
	




שִׁירָה, מַשּׂוֹרִי,

שִׁיר־שֶׁל־יוֹם, הוֹ, שִׁירָה לִי.

עֵת אֲנַסֵּר הָעֵץ,

הָעֵץ עֵת אֲנַסֵּר

לְפִי מִדָּה דְרוּשָׁה

בְּלִבִּי הַמַּחֲשָׁבָה אָז תְּנַסֵּר

עַל הֶעָתִיד לָבוֹא וְשֶׁעָבָר.





וַאֲנִי אִוִּיתִי שִׁיר

עַל יַעַר בְּנַהֲמוֹ,

וְעַל מַשַּׁב־הָרוּחַ הַמַּכֶּה אַדְוָה,

וְעַל שְׁבִילִים בְּחֹרֶשׁ שְׁטוּפֵי־שָׁמֶשׁ.

וְעַל עָלִים מִתְלַחֲשִׁים,

וְעַל בַּדִּים מִתְנוֹדְדִים,

וְעַל הַצִּפֳּרִים הָאוֹמְרוֹת צִיּוּץ.

אֲבָל שׂוּמָה עָלַי

הַרְהֵר עַל הָאָדָם אֲשֶׁר עָמֵל שָׁם,

הַכּוֹרֵת עֵצִים וְגוֹדְעָם.

כּוֹרֵת, גּוֹדֵעַ וּשְׂכִיר־יוֹם,

חוֹלֵשׁ עַל עִנְקֵי־עֵץ

הַמְמַעֲכִים נַנָּסֵי־אָדָם.

שִׁירָה, מַשּׂוֹרִי,

שִׁיר־שֶׁל־יוֹם, הוֹ, שִׁירָה לִי!





וַאֲנִי אִוִּיתִי שִׁיר

עַל שֻׁלְחָנוֹת מְצֻחְצָחִים,

מִטּוֹת וּמֶלְתָּחוֹת וּמַכְתֵּבוֹת וּמִזְנוֹנִים,

הָעֲשׂוּיִים עַד לְהַפְלִיא, אֵין טוֹב מֵהֶם,

תַּאֲוָה לְעֵין רוֹאָם וּלְחוּשׁ־הַיֹּפִי עֹנֶג.

אֲבָל שׂוּמָה עָלַי

הַרְהֵר עַל הָאָדָם עוֹשָׂם,

עַל עֲבוֹדָה לַאֲחָדִים, תַּחַת גַּג־זְכוּכִית,

בְּתוֹךְ אָבָק וּבְאוֹר מְלָאכוּתִי –

כְּחוּשֵׁי־אָדָם, חִוְּרִים וּרְעֵבִים.

שִׁירָה, מַשּׂוֹרִי,

שִׁיר־שֶׁל־יוֹם, הוֹ, שִׁירָה לִי!





הָרֵם קוֹלְךָ, מַשּׂוֹר קָטָן, קוֹלְךָ הָרֵם,

וְשִׁירָה לִי עַל בְּנֵי־אָדָם יוֹדְעֵי־רָעָב,

עַל רָהִיטִים רַב צִחְצוּחָם,

עַל מְכוֹנוֹת, עַל אֶצְבָּעוֹת קְטוּעוֹת,

עַל מַשְׂכּוֹרוֹת וְעַל עַבְדוּת,

עַל רְוָחִים וְעַל חֶפְזוֹן־עָמָל –

הוֹ, שִׁירָה לִי עַל כָּל אֲשֶׁר יָכוֹל הֱיוֹת,

הוֹ, קְרָא אֵלַי עַל כָּל אֲשֶׁר חַיָּב הֱיוֹת,

צְרַח בְּקוֹל וְקוֹל הַגְבַּהּ וּקְרָא לְהִלָּחֵם וּלְנַצֵּחַ!






מנצ’סטר, 1942






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54480