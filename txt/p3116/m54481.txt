


	
	אֵין זֹאת כִּי
	




עֵת תַּזְהִיר בְּחֹם הַשֶּׁמֶשׁ

יְרַחֲפוּ אֵדִים קַלִּים

מֵעַל בָּתִּים מְרֻחָקִים,

עֵת יִמְלְאוּ הָרְחוֹבוֹת

וְהָאֲוִיר בְּלִפּוּפָיו יִנְעָם –

אֵין זֹאת כִּי יוֹם רִאשׁוֹן הוּא שֶׁל אָבִיב!





עֵת יַעֲלֹץ לִבִּי לְלֹא סִבָּה,

עֵת אֶעֱבֹר עַל כָּל גְּדוֹתַי בִּינָה

לָאוֹהֵב אַף לָאוֹיֵב,

עֵת אֵשְׁתְּ מִכָּל הַיֹּפִי

מִתּוֹךְ בַּגְרוּת וּבְלִי כָל שְׁאֵלָה –

אֵין זֹאת כִּי יוֹם רִאשׁוֹן הוּא שֶׁל אָבִיב!





עֵת חוֹכֶה אֲנִי וְלֹא כִּבְכָל יוֹם

לְאוֹתָהּ יַלְדָּה שֶׁלִּי הַחֲמוּדָה,

עֵת אֲשַׁוֶּנָּה לְנֶגְדִּי בְּהִירוֹת

עֲלֵי הָרֶקַע הַכְּחַלְחַל וְהָרָחוֹק,

וְהִתְפָּעֵם לִבִּי מַהֵר

בֵּין מְצָרֵי־צַלְעוֹתַי,

עֵת מַשֶּׁהוּ לוֹהֵב, תּוֹסֵס,

תּוֹסֵס בְּזַעַף וְקוֹרֵא קִרְבִּי –

אֵין זֶה הַיּוֹם הָאַחֲרוֹן שֶׁל הָאָבִיב!






מנצ’סטר, 1944.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54481