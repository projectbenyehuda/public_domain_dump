


	
	[הֵיכַל קֹדֶשׁ מְכֻוָּן בְּאֶמְצַע] (מִתּוֹךְ הַשִּׁירָה "מִקְדָּשׁ מְעַט", חֵלֶק שֵׁנִי, מַאֲמָר רִאשׁוֹן, קֶטַע
	




Mosè da Rieti


[נולד ברִיאַטִי בשנת 1398, חי בפֵּרוּגָ֗ה בגֵרְנִי וברוֹמָא, מת אחרי שנת 1460]





מִתּוֹךְ הַשִּׁירָה “מִקְדָּשׁ מְעַט”:

חֵלֶק שֵׁנִי, מַאֲמָר רִאשׁוֹן (קֶטַע)






הֵיכַל קֹדֶשׁ מְכֻוָּן בְּאֶמְצַע



רָאשֵׁי הַיְצִירוֹת, וְאוֹר נֶעְלָם



רָצוּף תּוֹכוֹ וְעַל־שׁוּלָיו מֻצַּע



רָאִיתִי מִסְתַּלְסֵל בְּרוּם עוֹלָם



וְאֵין קֵץ לִגְדוּדִים אֵלָיו פּוֹנִים



עוֹלִים יוֹרְדִים בְּמַדְרֵגוֹת סֻלָּם.

וְיוֹם מִימֵי שָׁנַי הַנְּכוֹנִים



קוֹל מִסִּפּוּר גַּלְגֵּל מֵקִיץ נִרְדָּם



בְּלִי שָׂפָה הֻשַּׂג לְרַעְיוֹנִים



וְתָשִׁיב הַנֶּפֶשׁ בִּלְשׁוֹן אָדָם



לְלֵב "לְכָה מַה־זֶּה לֹא תִּתְעַצֵּב



וְנִפְקָד מְקוֹמְךָ עֵת רַב קָדָם.

עֵת הַכֹּחוֹת בָּאוּ לְהִתְיַצֵּב



לִטּוֹל רְשׁוּת אִישׁ עַל־עֲבוֹדָתוֹ



עַל־פָּעֳלוֹ בָּהָר שֶׁשָּׁם חֻצָּב"



אָז אַבִּיט לַהֵיכַל וּתְמוּנָתוֹ



וּסְבִיבוֹתָיו לִפְנִים הֲמוֹן עַם רָב



רַב וְתַלְמִיד יוֹשֵׁב בִּמְסִבָּתוֹ



וּמַבִּיעִים תּוֹרָה וּכְלֵי קְרָב



הַתַּלְמוּד בְּיָדָם וְלֹא תִקְצַר



מֵאַגָּדָה לַאֲשֶׁר לִבּוֹ עָרָב.

נְשָׁמוֹת הֵם וְכָל־כְּלִי יוּצַר



לְהַשָּׂגָה אֶצְלָם וּבְכֵן נָחוֹת



וְלֹא תֹאמַר אַחַת “מְקוֹמִי צַר”



אָרוֹן שֻׁלְחָן וּמְנוֹרָה מִזְבָּחוֹת



אֻרִים תֻּמִים וְכֹהֵן מְגֻבָּע



שָׁם וּקְעָרוֹת וּמַחְתָּה מוּנָחוֹת



עֲרֵבוּת רַב וְרָצוֹן לָשׂבַע



וְעַמּוּדִים לְשֵׁם וְלִתְהִלָּה



אַרְבָּעִים וּשְׁמֹנֶה וְעוֹד שֶׁבַע



אֲבָנָיו אוֹתִיּוֹת עַם סְגֻלָּה



שָׁלשׁ אִמּוֹת וּכְפוּלוֹת וּפְשׁוּטוֹת



וּפוֹנוֹת אֶל־צֵרוּף לְאֵין תִכְלָה.

וְיִהְיוּ נָא עֵינַי הַמַּבִּיטוֹת



כְּעֵינֵי יִשְׁמָעֵאל בְּיוֹם כִּלַּל



יְדִיעוֹת בַּדְּבִיר בְּלִי נְטוֹת.

רָאָה אַכְתַּרִיאֵל וְהִתְפַּלַּל



לְגַלְגֵּל רַחֲמִים כִּי יֶאֱשֵׁם



אֱנוֹשׁ לְיוֹצְרוֹ וְלֹא יֻמְלָל.

וּבֶן־כְּפָר אֲנִי וָאֶרְאֶה שָׁם



מַעֲשֵׂה הַקְּטֹרֶת וּבְשָׂמָיו



מַעֲשֵׂה הַלּוּחֹת וּכְתָב נִרְשָׁם



וְתָאָיו וְאֵילָיו וְאֵילַמָּיו



לִבְנַת סַפִּיר לֹא תִדְמֶה בְעֶרְכָּה



לֹא אוֹר שֶׁמֶשׁ וְלֹא עֶצֶם שָׁמָיו.

לְשָׁכוֹת שִׁשִּׁים לוֹ עַל־מַעְרָכָה



וּבְלוּלִים יַעֲלוּ בַּמַּעֲלוֹת



מִסְפַּר שְׁלשׁ עֶשְׂרֵה לְכָל־לִשְׁכָּה.

יְרִיעוֹתָיו אַהֲבָה כְלוּלוֹת



אַרְגָּמָן עַל־זָהָב רְפִידָתוֹ



תַּחְתָּיו יוֹצֵא מַעְיַן הַמֻּשְׂכָּלוֹת



וְהַמַּגְבִּיל לְשֵׁעוּר קוֹמָתוֹ



סָבִיב מִחוּץ לוֹ עִגּוּל חֲלָבִי



אֲוִיר קַדְמוֹן תַּכְלִית רְשִׁימָתוֹ



שָׁאֹג יִשְׁאַג עָלָיו קוֹל כְּלָבִיא



לְהַרְעִישׁ הָעוֹלָם עַל־כָּל־מִשְׁמָר



יִשְׁמֹר חֻקּוֹ וְיָרוּץ לוֹ כִצְבִי.

וּלְכָל־צַדִּיק שֶׁחִלּוּקוֹ נִגְמָר



מָקוֹם מֻדְרָג וְשֵׁעוּר הַשְׁקָפָה



שָׁם כְּעֶרְכּוֹ וְרֵיחוֹ לֹא נָמָר



אַחַר הֱיוֹת הַנֶּפֶשׁ צְרוּפָה



יוֹשְׁבִין וְעַטְרוֹתֵיהֶן בָּרֹאשׁ



מִזִּיו שְׁכִינָה מְנָתָם יָפָה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40737