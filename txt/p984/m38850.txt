


	
	המצודה האחרונה
	



עתון אמריקאי חקר ומצא, כי בארצות־הברית נמצאים תשעה מיליון לא־יהודים הנוטים לאנטישמיות. (“דבר” גל. 5647.)



אל תירא אחי יעקב, אלא, קר וחם לך בגבך, צורב העלבון על
שנאת־חנם המונית כזאת. ואתה, – הן אהבת האדם היא נר לרגלך. התאושש, התאזר
כוח, ונעסוק קצת בסטטיסטיקה זו. תורה היא.

בארצות הברית חיים 130 מיליון תושבים. טול מהם את ששת
המיליונים של אחינו, נמצא כי 7 וחצי אחוזים מהתושבים הלא־יהודים נוטים
לשנאת ישראל. זוהי טבלה אחת. טבלה אחרת מראה לך כי על כל שני יהודים ישנם
בארצות־הברית שלושה אנטישמיים. המספרים מוליכים גם לסברה אחרת, כי בארצות
הברית 9 מיליון לא־יהודים נוטים לשנוא כל יהודי שם.

אתה תולש את שערותיך, חובט ראש בקיר: למה עזבתני, גדי בין
פריצי חיות. אך השאנן בניו־יורק יגיד לך: אין דבר, אל בהלה, ישנם 92 וחצי
אחוזים מהלא־יהודים שאינם נוטים לאנטישמיות, והלא זה רוב עצום ומכריע: יש
ממשלה אוהדת, שתכריז את שנאת ישראל כפשע, – ולאחינו יד בממשלה זו; יש יהדות
חזקה, היודעת להשיב מלחמה שערה. העיקר: אל תעוררו היסטריקה.

דא עקא, כי הגוי הטוב הוא פאסיבי; לעומתו האנטישמי הוא
אקטיבי ותוקף, בריון ופורץ גדר. מה אם 99 אחוזים אינם שוברים שמשותיהם של
בתי היהודים ואינם מלכלכים קירותיהם בקריאות בוז וגנאי; דיו האחד העושה
זאת, והוא יורד לחייה של סביבה יהודית.

כמה הרעלת הלבבות, מרירות, ולבסוף סכנות גדולות נושאת
בתוכה סטטיסטיקה זו. אך מי יעלה על המצפה ויזעיק? בכוח מי להשמיע וישמעו
לו, כי אילי הברזל כבר נוגחים במקומות התורפה של מצודתנו האחרונה
בגולה?!



[נכתב בחורף תש“ד. נפסל על ידי הצנזורה הבריטית. נדפס ב”דבר" א' חשון תש"ו.]










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38850