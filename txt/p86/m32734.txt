


	
	ספר תחכמוני - שַׁעַר אַרְבָּעִים וּשְׁמוֹנָה
	



הַחוֹלֶה וְהָרוֹפֵא. בְּתַחְלוּאֵי הַחֵשֶׁק מֻכֶּה וְנִסְפֶּה.


נְאֻם הֵימָן הָאֶזְרָחִי. קוֹרוֹת הַזְּמָן. תָּקְעוּ
בְלִבִּי צִיר נֶאֱמָן. וְהִשְׁכִּיבוּנִי עַל עֶרֶשׂ אֱמוּנֵי מְזוֹרִים.
וְיִסְּרוּנִי בְשֵׁבֶט חֳלָאִים וְיִסּוּרִים. מְקוֹם אֲשֶׁר אֲסִירֵי
הַמֶּלֶךְ אֲסוּרִים. וְהָיִיתִי יָמִים רַבִּים שׁוֹכֵב עַל עֶרֶשׂ
דְּוַי. עַד נוֹאֲשׁוּ מִמֶּנִּי קֹוַי. וְנוֹאֲלוּ כָל הָרוֹפְאִים
בְּמַדְוָי. וַיִּיעֲצוּ אוֹתִי אוֹהֲבַי וְרֵעַי. וְחֶבְרַת מְיֻדָּעַי.
לָלֶכֶת אֶל אֶרֶץ הַגִּלְעָד. וְשָׁם אֶמְצָא לְחָלְיִי צֳרִי וּמִסְעָד.
וְשָׁמַעְתִּי לְקוֹלָם. וְעָשִׂיתִי כְפִי עֲצָתָם וְשִׂכְלָם. וּבָאתִי
אֵלֶיהָ בַחֲמַת רוּחִי. וְחֹלֶשׁ כֹּחִי. וּבְעוֹדִי מִתְהַלֵּךְ בָּעִיר
וָאֶתְבּוֹנֵן בִּיפִי בִנְיָנֶיהָ. וְנֹעַם עִנְיָנֶיהָ. רָאִיתִי אִישׁ
זַקֵן עָלָיו הוֹד מַלְכוּת וְאֵימָה. וּמַלְבּוּשׁוֹ שֵׁשׁ וְרִקְמָה.
וְהוּא יוֹשֵׁב עַל מַצֵּבָה רָמָה. וְכַאֲשֶׁר שָׁאַלְתִּי עָלָיו. אֶל
הַקְּרוֹבִים אֵלָיו. אָמְרוּ לִי: זֶה רוֹפֵא חִנָּם. יִרְפָּא
לְנִשְׁבְּרֵי לֵב מִיגוֹנָם. וּבְעוֹדִי מִתְבּוֹנֵן עִנְיָנָיו. רָאִיתִי
אִישׁ עוֹמֵד לְפָנָיו. וְדִמְעוֹ יוֹרֵד מֵעֵינָיו. וַיֹּאמֶר לוֹ: בִּי
אֲדוֹנִי עַבְדְּךָ יָצָא בְקֶרֶב הַמִּלְחָמָה. עִם גְּבִירִים בַּעֲלֵי
זְרוֹעַ רָמָה. וּמְצָאוּנִי גְדוּדִים חֲלוּצִים. כְּאִלּוּ מִן הָאֵשׁ
קְרוּצִים. אוֹ מִן הַמָּוֶת חֲרוּצִים. וְהוֹרוּנִי בִשְנֵי חִצִּים.
פִּלְּחוּ בָם כְּבֵדִי. וְהִגְדִּילוּ אֵידִי. וְהָאִישׁ אֲשֶׁר חִצָּיו
נִחֲתוּ בִי. וַחֲלוּצָיו פִּלְּחוּ לְבָבִי. בְּיָדוֹ צָרְיִי. וְאִתּוֹ
רְפוּאוֹת חָלְיִי. וְהוּא שׂוֹחֵק לְבִכְיִי. וְשָׁמֵחַ לְעָנְיִי.
אֶקְרָא אֵלָיו וְלֹא יַעֳנֶה. וְאְצַעק וְלֹא יִפְנֶה. וַאֲנִי
שָׁמַעְתִּי עָלֶיךָ. כִּי בְיָדְךָ וּבְתֶלְיֶךָ. תְּעָלָה. לְכָל
מַחֲלָה. וּמָזוֹר. לְכָל מָזוֹר. וַאֲרוּכָה. לְכָל מַכָּה. וּמַרְפֵּא.
לְכָל נִסְפֶּה. וְעַתַּה הוֹשֵׁט לְעֲבְדְּךָ שַׁרְבִיט חֶמְלָתְךָ.
וְיִנָּפֵשׁ בֶּן אֲמָתֶךָ. אָמַר לוֹ הָרוֹפֵא: אִם בָּאתָ לְדַבֵּר
דִּבְרֵי סוֹדוֹת. אוֹ לְנַסּוֹתִי בְחִידוֹת. לֵךְ מֵעָלַי. וְאַל
תִּקְרַב אֵלִי. וְאִם תְּבָאֵר עִנְיָנֶיךָ. וּתְגַלֶּה מַצְפּוּנֶיךָ.
אֶרְפָּא מַחֲלָתֶךָ. וַאֲשִׁיבְךָ דָּבָר עַל שְׁאֵלָתֶךָ. אָמַר הָאִישׁ:
כֹּה יַעֲשֶׂה לִי אֱלֹהִים אִם אַעְלִים סוֹדִי וְאִם אֲכַנֶּה. וְאִם
אָמִיר הָאֶמֶת אוֹ אֲשַׁנֶּה. אֲנִי בָאתִי בְּמִלְחֶמֶת חֵשֶׁק
וְאַהֲבָה. לֹא בְּמִלְחֶמֶת מְרִיבָה וְאֵיבָה. וְנִקְרֵאתִי בְּמַעֲרֶכֶת
עֳפָרִים. לֹא בְּמַעֲרֶכֶת גִּבּוֹרִים. וְשָׁלְפוּ עָלַי חַרְבוֹת
הָעֵינַיִם. וְלֹא חַרְבוֹת הַיָּדַיִם. וְהוֹרוּנִי בְחִצֵּי רוֹאוֹתָם.



לֹא בְחִצֵּי קַשְּׁתוֹתָם. וְהִבְעִירוּ בַלְּבָבוֹת. לֶהָבוֹת מִן
הָאֲהָבוֹת. וְעָרְכוּ עִם הַקְּרָבִים קְרָבוֹת. וְאִישׁ מֵהֶם מָשַׁךְ
קֶשֶׁת עֵינָיו לְתֻמּוֹ. וּפִלַּח כְּבֵדִי וַיִּז מִדָּמוֹ. וַיּוֹרֶה
לִבִּי בְּחִצִּים שְׁנַיִם. מִן הָעֵינַיִם. וְזֶה לִי יָמִים רַבִּים.
הוֹמֶה בְּרֹב מַכְאוֹבִים. אֶתְעַטֵּף בִּנְגָעַי. לִרְגָעַי.
וְאֶתְגּוֹלֵל בִּפְצָעַי. עַל יְצוּעַי. וְהַצְּבִי אֲשֶׁר הוֹרַנִי
וְהִסְגִּירַנִי. וְעַל יְדֵי חֶרֶב עֵינָיו הִגִּירַנִי. אִתּוֹ צְרִי
מַחֲלָתִי. וּבְיָדוֹ רְפוּאָתִי. אֲבָל הוּא צוֹחֵק לְבִכְיָתִי.
וְשָׂמֵחַ לְאַנְחָתִי. וְיִגְאֶה לְדַלּוּתִי. וּבָזָה וְשִׁקַּץ
עֱנוּתִי. וַאֲנִי שָׁמַעְתִּי עָלֶיךָ. כִּי יֵשׁ לְכָל חוֹלֶה רְפוּאוֹת
בְּמִלֶּיךָ.

וַיִּשָּׂא מְשָׁלוֹ וַיֹּאמַר:

טֶרֶם אֲשֶׁר אֶגְוַע וְאֶסָּפֶה

חִישׁ נָא רְפָאֵנִי וְאֵרָפֵא.

אֵיךְ אֶצְעֲקָה חָמָס וְהֵן אֶצְלִי

קָרוֹב צְרִי גִלְעָד וְאַתְּ רוֹפֵא.

צִירִי מְאֹד חָזָק וְהַנֶּפֶשׁ

דַּלָּה וְהַלֵּב עַד מְאֹד רָפֶה.

אִם לֹא תְרַחְמֵנִי אֱהִי יוֹרֵד

לִשְׁאוֹל בְּצִיר חֵשֶׁק וְאֶסָּפֶה.

כַּאֲשֶׁר שְׁבָחֶיךָ מְאֹד יָפוּ.

יִהְיֶה כְּשָׁמְעָךְ פָּעֳלָךְ יָפֶה.

וְכִשְׁמֹעַ הָרוֹפֵא שִׁירָיו. צָחַק עַל דְּבָרָיו.
וְאָמַר לוֹ: אַל תִּירָא כִּי אֲנִי אֶתֵּן לְךָ שְׁתֵּי רְפוּאוֹת.
יִהְיוּ לְךָ לְעֵד וּלְאוֹת. תַּעֲשֶׂה הָרִאשׁוֹנָה. וְהִיא
הָעֶלְיוֹנָה. כִּי בָהּ תַּעֲלֶה תְּעָלָה לְצִירֶיךָ. וְתִמְצָא מָזוֹר
לִמְזוֹרֶךָ. וִאְם לֹא תוּכַל עֲשׂוֹתָהּ. כִּי לֹא תִמְצָא צֳרִי
לִרְפוּאָתָהּ. עֲשֵׂה הַשֵּׁנִית וּבָהּ תִּמָּלֵט מֵרֶדֶת שַׁחַת.
וְתִמְצָא נַחַת. וְהִנֵּה לְךָ הָרִאשׁוֹנָה. הָעֶלְיוֹנָה. אַתָּה קַח
לְךָ מִבָּשְׂמֵי הַחֶבְרָה. וְסַמֵּי הַיְדִידוּת הַיְקָרָה. וְאַבְקַת
הָאַהֲבָה הַבָּרָה. וְשׁוֹשַׁנֵּי הַשְּׂפָתַיִם. וַחֲבַצֶּלֶת
הָעֵינַיִם. וְתַפּוּחֵי הַשָּׁדַיִם. וְרֶקַח הָאַפַּיִם. וּסְעִיפֵי
הַקּוֹמוֹת הַנְּעִימוֹת. אֲשֶׁר תְּנִיפֵם רוּחַ הַנְּשָׁמוֹת. וּבְדֹלַח
הַשִּׁנַּיִם. וּכְפוֹר הַיָּדַיִם. וְתִשְׁחַק הַכֹּל עַד אֲשֶׁר דַּק
בְּנִקְיוֹן כַּפַּיִם. וְתָלוּשׁ אוֹתוֹ בִּדְבַש הַמַּלְקוֹחַיִם.
וְתָשִׂים עָלָיו מְעַט מִצְּרִי הָעַפְעַפַּיִם. וְתַקְטִירֵם בְּמוֹר
הָאַפַּיִם. וּקְטֹרֶת הַנְּחִירַיִם. וְתִקַּח מִזֹּאת הָרְפוּאָה לֹא
יוֹם וְלֹא יוֹמַיִם. וְלֹא חֹדֶשׁ וְלֹא שְׁנַיִם. רַק דְּבַר יוֹם
בְּיוֹמוֹ עֶרֶב וָבֹקֶר וְצָהֳרַיִם. וְאָז תִּתְרַפֵּא בְּעֶזְרַת
שׁוֹכֵן שָׁמַיִם. וְאִם לֹא תַגִּיעַ יְדָך לְכָל זֶה. וְתִרְאֶה כִּי
לִבְּךָ חַלָּשׁ וְרָזֶה. תִּקַּח לְךָ אֲגֻדָּה מֵעֵשֶׂב הַתִּקְוָה.
וְלַעֲנַת הַחֵשֶׁק וְהַתַּאֲוָה. וְסַמֵּי הַתּוֹחֶלֶת. וְרוֹשׁ
הַהַכְנָעָה וְהַמִּשְׁאֶלֶת. וְעֵשֶׂב הָאֲנָחוֹת. וְעֹצֶב הָרוּחוֹת.
וְתַחְבִּיר עֲלֵיהֶם פְּרִי הַפְּרִידָה. וְעַנְפֵי הֱחָרִי וְהַחֲרָדָה.
וְצִיצֵי הַתּוּגָה. וְקוֹצֵי הַדְּאָגָה. וְשָׁרְשֵׁי הָעִצָּבוֹן.וַעֲלֵי
הַיָּגוֹן וְהַדְּאָבוֹן. וְטַרְפֵּי הַתְּשׁוּקָה. וַחֲצִירֵי
הַמְּצוּקָה. וּמְרוֹרוֹת הָאֲנָקָה. וְתִכְתּשׁ כָּל אֵלֶּה הָעֲשָׂבִים.
בְּמַכְתֵּשׁ הָעֲצָבִים. וְיָצַקְתַּ עֲלֵיהֶם לֹג מֵי דְמָעוֹת.
מִמְּקוֹר הַצְּלָעוֹת. וְשַמְתָּ הַכֹּל בְּסִיר הַצִּירִים
וְהַיְגוֹנִים. וּפָרוּר הַשְּׁאוֹנִים. וּתְבַשְּׁלֵם בְּגַחֲלֵי
לְהָבִים. מִן הָאֲהָבִים. וְתַצְנִיעַ זֹאת הַמִּרְקַחַת בְּצִנְצֶנֶת
אֶרֶךְ הַזְּמַנִים. לְפִי רֹב הַשָּׁנִים. וְתִקַּח מִמֶּנּוּ
בְּכָל-יוֹם. עַד יִשְקֹט עָצְבְּךָ בְּעֵזֶר אֵל אָיֹם.
אָמַר הַמַּגִּיד: וּבְצֵאתִי מֵאֵת הָרוֹפֵא מִהַרְתִּי
אַחֲרָיו. וַאֲנִי מִתְעַלֵּם מֵאֲחוֹרָיו. וְכַאֲשֶׁר רָאַנִי מִתְבּוֹנֵן
אֵלָיו. וּמִשְתּוֹמֵם לְמִלָּיו.

וַיַּעַן וַיֹּאמַר:

אֲנִי חֶבֶר חֲבֵרָךְ גַּם יְדִידָךְ

אֲשֶׁר מִיָּם וְעַד יָם מַהֲלָכוֹ.

בְּעֵת תִּרְצֶה לְדַעְתִּי שׁוּב לְלִבָּךְ

וְתִמְצָא כִּי אֲנִי שׁוֹכֵן בְּתוֹכוֹ.

וּבְטֶרֶם כַּלּוֹת שִׁירוֹ נִמְלַט מִמֶּנִּי
וַעֲזָבַנִי. וְהָלַךְ מֵאִתִּי כְּאִלּוּ לֹא רָאָנִי. בִּקַשְׁתִּיהוּ.
וְלֹא מְצָאתִיהוּ. קְרָאִתיו וְלֹא עָנָני.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32734