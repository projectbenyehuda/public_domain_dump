


	
	פֹּה עֲמֹד
	



כתבתי על פתח שער פסק ששלחתי לאחד ממיודעי






פֹּה עֲמֹד קוֹרֵא, פֹּה פְתַח הַשַּׁעַר

וּדְפֹק דֶּלֶת טֶרֶם תָּבֹא הַבַּיְתָה

וְדַע אֵיפֹא כִי לַחְקֹר בִּנְיָן נִבְחַרְתָּ

הַאִם יִכּוֹן אוֹ הֲיִפֹּל מִסַּעַר.





חֲמָתְךָ מַהֵר אַל נָא עָלָיו תְּעַר

לֵאמֹר כֻּלּוֹ עָלָה שָׁמִיר וָחֶדֶק

אַל תֹּאמַר גַּם זֹאת, כִּי אֵין בּוֹ כָל בֶּדֶק

וּזְכֹר כִּי הַבּוֹנֶה עוֹדֶנּוּ נַעַר.





הַשְׁקֵט הַשְׁקֵט וּרְאֵה פְנִימָה וָחוּצָה

חֲקֹר וּשְׁמֹט וּדְרֹשׁ וּכְתֹב עַל לוּחַ

חֵפֶץ תִּמְצָא אוּלַי כִּי לֹא תָקוּצָה.





הֲלוֹם קִדַמְתִּי פֹה לְבַל יַעַל רוּחַ

עַל לְבָבְךָ לֵאמֹר, מַהֵר בּוֹ אָרוּצָה

עַתָּה בֹא אֶל בֵּיתִי הִנּוֹ פָתוּחַ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42633