


	
	עָצְבֵּךְ רָגְזֵךְ
	



רגש אהבה. נוחם הלב אל הנפש.






עָצְבֵּךְ רָגְזֵךְ הֲלֹא נַפְשִׁי תִשְׁכְּחִי

אֶרֶץ גְּזֵרָה כֻּלָּמוֹ יַחַד שִׁלְחִי

גָּרֵשׁ תְּגָרְשִׁי, סֵפֶר כְּרִיתוּת תְּנִי

לָהֶם אִמְרִי, דּוֹד עִמִּי, שְׁעוּ מִנִּי.





אִם עָבֵי זַעַם אוֹר שִׁמְשֵׁךְ הִקְדִּירוּ

הֲלֹא פְנֵי דוֹדֵךְ אֶת חָשְׁכֵּךְ יַזְהִירוּ

אִם הַזְּמַן חַרְבּוֹ שָׂם עַל צַוְּארוֹנַיִךְ

הֲלֹא לְמָגֵן לָךְ דּוֹד, מָגֵן חַיַּיִךְ.





אִם גַּם דּוֹדָיו מִמֵּךְ הִנָּם רָחֲקוּ

הַלְּבָבוֹת גַּם מֵרָחוֹק הֲלֹא דָבְקוּ

מָה רָמָה חַמָּה מַה גָּבַהּ יָרֵחַ

מַה מְּאֹד קָרַב אוֹרָם לָנוּ זוֹרֵחַ.





וּמַה תִשְׁאֲלִי יְחִידָה וּמַה תִכְסֹפִי

קְנוֹת כֶּסֶף וְגַם זָהָב לִמְאֹד תִּרְדֹּפִי

קְנוֹת שָׂדוֹת בְּנוֹת בָּתִים לָרֹב תַּחְפֹּצִי

הֱיוֹת לָךְ כֹּל וְיָמִין וּשְׂמֹאל תִּפְרֹצִי.





וּמַה זֶּה לָךְ חָסֵר וְלָמָּה אַפֵּךְ יִחַר

הֲלֹא בֶאֱמֶת תַּם כֹּל, גַּם מָאוֹר שָׁחַר

גַּם אֶרֶץ וּמְלוֹאָהּ גַּם נֹעַם גַּם יֹפִי

כְּאַיִן הֵמָּה מוּל דּוֹד אֵין בּוֹ כָל דֹּפִי.





הֲלֹא לָךְ דּוֹד אֵלָיו אִישִׁים חָרָדוּ

הֲלֹא לָךְ גַּם תֵּבֵל וְכָל בָּהּ נוֹעָדוּ

לָךְ כְּחוֹל יַמִּים עַפְרוֹת זָהָב וָנַחַת

לָךְ כָּל טוּב וָחֵפֶץ וּמַה תִּרְצִי עוֹד קַחַת.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42561