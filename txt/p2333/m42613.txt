


	
	הוֹי הוֹי גִּבּוֹרִים
	



איזהו גבור? הכובש את יצרו




הוֹי הוֹי גִּבּוֹרִים אַבִּירֵי כֹּחַ

לִפְנֵי חַרְבְּכֶם אֲרָזִים חוֹחַ

לָכֶם חֲנִית אֵשׁ תִּקְדַח קָדוֹחַ

שִׁרְיוֹן וְכוֹבַע יַפִּילוּ פַחַד

אֵימָה גַם רַעַד הִנָּמוֹ יַחַד.



חִצֵּי קֶשֶׁת כַּבָּרָק עוֹפָפוּ

עַמּוּדֵי חַיִּים בָּמוֹ רוֹפָפוּ

כִּידוֹן וְרֹמַח מֵזַח שָׁאָפוּ

בִּימִינָם עֹז, גַּם נַפְשָׁם לֹא תֵלַהּ

אֹמֶץ אִתָּם, חֹסֶן אִתָּם, סֶלָה.



הוֹי אֵיכָה זֹאת עֲלֵיכֶם עוֹבֶרֶת

רַכָּה גַם עֲנֻגָּה הִיא גוֹבֶרֶת

הוֹי אֵיךְ לֵב שַׁחַל עַלְמָה שׁוֹבֶרֶת

אֵיךְ תֶּמֶס יַהֲלֹךְ מִפָּנֶיהָ

גַּם יִפֹּל שָׁדוּד לִפְנֵי רַגְלֶיהָ.



אָכֵן אֱמֶת נַפְשִׁי לִי אוֹמֶרֶת

לֹא לָכֶם הַלֵּל גַּם תֵּת תִּפְאֶרֶת

אִם אַךְ רַבַּת הַחֵן אֶתְכֶם קוֹשֶׁרֶת

לֹא לָכֶם עֹז כִּי אַךְ תְּפֹשׂ קֶשֶׁת

אִם כֹּה אִשָּׁה תִפְרֹשׂ לָכֶם רֶשֶׁת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42613