


	
	הַס לֵבָב
	



מענה הנפש ללב.






הַס לֵבָב הַס, שָׁוְא וְהֶבֶל אַל תְּנַחֲמֵנִי

כְּמוֹ הִנְּךָ זָר לִי זָרוֹת תַּשְׁמִיעֵנִי

וְאַנְחוֹתַי לְבָלְעֵנִי פִּיהֶם פָּעֲרוּ

כְּמוֹ מֵעֵינֶיךָ נֶעֶלְמוּ נִסְתָּרוּ.





וְאֵיךְ אֶשְׁכַּח אוֹ אֶשְׁלַח? הָלוֹךְ לֹא אָבוּ

גַּם אִם בְּחֹזֶק יָד, אוֹתִי לֹא עָזְבוּ

חֶרֶב דַּעְתִּי עֲלֵיהֶם אִם אָנִיפָה

אֲהָהּ! כִּי גַם אָז רְאוֹת פְּנֵיהֶם אוֹסִיפָה.





וְאֵיךְ מַחְמַד עַיִן בּוֹ עַתָּה תְנַחֲמֵנִי

וְאַךְ לוֹ מֵעַי הָמוּ רוּחִי תְצִיקֵנִי

הֵן נָשָׁנִי עֲזָבַנִי, הַפַּעַם לֹא יַעֲנֵנִי

גַּם בְּקָרְאִי לוֹ בְקוֹל רָעַם.





גַּם מִכְתָּבַי לָרִיק בָּם יָגַעְתִּי

לֹא לְהָשִׁיב, רַק לְצַלַּחְתּוֹ הוֹעַלְתִּי

וְלוּ גַם לָזֹאת עֵינָיו עָלֵימוֹ תַחְמֹלְנָה

וּכְטִיט חוּץ רַגְלָיו אוֹתָם לֹא תִרְמֹסְנָה.





וּמַה עַתָּה תֹאמַר לִידִיד אַפּוֹ יִחַר

הֲלֹא בֶאֱמֶת תַּם כֹּל, גַּם מָאוֹר שָׁחַר

גַּם אֶרֶץ וּמְלוֹאָה גַּם נֹעַם וַיֹפִי

כְּאַיִן הֵמָּה אִם דּוֹד נָתַן בָּךְ דֹּפִי.





פְּקַח עַיִן יְדִידִי, וְאֶל נְאוּמִי לֵב שִׂימָה

נְפַח בִּי רוּחַ חַיִּים קַרְנִי הָרִימָה

יְגוֹנִי הָסִירָה מְרוֹרוֹת הִשְׂבִּיעַנִי

וּרְאֵה כִי מֵעוֹלָם דּוֹדִי לִי וְלוֹ אֲנִי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42562