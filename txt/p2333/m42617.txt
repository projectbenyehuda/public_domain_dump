


	
	יְפַת עַיִן
	



מאחי הר״א ברוך נ״ע. סימן: יצחק




יְפַת עַיִן וְגַם מֵצַח

חִצֵּי עַפְעַפַּיִךְ רֶצַח

רֶצַח וְגַם חַיֵּי נֵצַח

יַחַד בְּיָדֵךְ נִתְּנוּ.



צְבִיָּה אֵלַי הַבִּיטִי

מַהֵר יָדֵךְ לִי הוֹשִׁיטִי

הַרְגִּיעִי נַפְשִׁי תַשְׁקִיטִי

אַל חֲמֻדַּיִךְ יִזְקְנוּ.



חֹרֶף בֵּיתָה יָבִיא גֶבֶר

קַיִץ חוּצָה אֶל כָּל עֵבֶר

אַךְ אֲנִי שׁוֹלָל, הוֹי שֶׁבֶר,

אָן אֵלֵךְ, שַׂרְעַפַּי אָנוּ.



קוּמִי רַעְיָה הֲבִיאִינִי

תּוֹךְ חֲדָרַיִךְ תַּנְחִינִי

אַל גְּעָרָה תַשְׁמִיעִינִי

אַל תַּחֲנוּנַי יִקְטְנוּ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42617