


	
	שְׁאֵלָה
	




וְשׁוּרָתֵנוּ שׁוּב צוֹעֶדֶת הִיא קָדִימָה

וְשׁוּב אוּלַי הוֹלְכִים אֲנַחְנוּ פֹּה לָמוּת;

אֵי־שָׁם בָּעֹרֶף שׁוּב בּוֹכָה לָהּ אִמָּא,

וְלִידִידֵינוּ שׁוּב אוֹרֶבֶת הַבְּדִידוּת.





קוֹל רַעַם וְצִוְחַת־צְרוֹרוֹת חוֹלְפִים בְּשֶׁטֶף

וְשׁוּב דָּרוּךְ אֲנִי לִרְצֹחַ וּלְהַשְׁמִיד – –

חָבֵר נוֹפֵל וְכֵן הַכֹּל עוֹבֵר כְּחֶטֶף – – –

זֶה לֹא אֲנִי (זֶה מִישֶׁהוּ אַחֵר) מֵנִיעַ אֶת עַצְמִי!





זֶה מִישֶׁהוּ אַחֵר, בָּזוּי עַד גֹּעַל,

זֶה מִישֶׁהוּ שׁוֹנֶה יִשְׁכֹּן בְּתוֹךְ לִבִּי –

זֶה הוּא יוֹרֶה, שׁוֹדֵד וּמְחַלֵּל כָּל טֹהַר!

מֵאַיִן בָּא לִשְׁכֹּן זֶה בְּקִרְבִּי?!




יום־יומים לפני נפלו.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54553