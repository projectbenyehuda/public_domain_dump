


	
	מורדי אור
	



1


רָאִיתִי בַּבֹּקֶר עֵת צֵאת הַשֶּׁמֶשׁ

הֶעָבִים כֻּלָּם עָלֶיהָ נָסבּוּ

וּלְכַסּוֹתָהּ אָמְרוּ בְּאַפֵלַת אֶמֶשׁ

לֵאמֹר: הֵן הַלֵּילוֹת רַחֲמֵיהֶם רַבּוּ

כִּי עַל כַּפֵּיהֶם כִּסּוּ אֶת חֶשְׁכֵּנוּ

בַּל יִוָּדַע לְאִישׁ שַׁחֲרוּת פָּנֵינוּ.




2


אַךְ זֹאת הָעַזָּה קִדְּמָה רֹאשׁ אַשְׁמֹרֶת

וּלְעֵינֵי כָּל חַי הִיא תִּשְׁלַח קַרְנַיִם

לִרְאוֹת כִּי לָנוּ קַדְרוּת וּשְׁחַרְחֹרֶת

וּתְגַל בָּשְׁתֵּנוּ בַּעֲלִיל לָעֵינַיִם

עַל כֵּן עָלֶיהָ נָסֹב וּנְכַסֶּנָה

בַּעֲבוּר תֶחְשָׁךְ גַּם הִיא אִישׁ בַּל יִרְאֶנָּה.




3


הַס כֻּלְכֶם מִפָּנַי! עָנְתָה הַשֶּׁמֶשׁ

הַאֶחְטָא כִּי לֹא כָמוֹכֶם קָדַרְתִּי

מֶה כִּי תַעַטְרוּנִי – הַאוֹרִי יָמֶשׁ

אֲנִי לֹא עוֹד אֶחְשׁךְ אוֹר לֹא חָסַרְתִּי

לֹא אוֹתִי תַּחְשִׁיכוּ כִּי אִם עֵינָיִם –.

אַךְ עוֹד תָּנוּסוּ כִּי אָבוֹא צָהֳרָיִם.




4


הוֹ הוֹ חֲשֻׁכִּים חַסְרֵי לֵב וָזֹהַר!

מַה יִחַר אַפְּכֶם וּתְקַנְאוּ אִישׁ דַּעַת

כִּי יָאִיר עֵינַיִם כִּי יִפְתַּח צֹהַר

לִרְאוֹת לִמְאוֹרוֹ כָּל מוּם כָּל מִגְרַעַת

עוֹד תּוֹסִיפוּ סָרָה תֵּת גַּם בּוֹ דֹפִי

אִוֶּלֶת! תַּחַת נוּסֵךְ עוֹד תִּרְדּוֹפִי.




5


תַּחַת נוּסֵךְ אִוֶּלֶת עוֹד תִּרְדּוֹפִי

תַּחַת כִּי תֵבוֹשִׁי עוֹד גַּם תָּבוּזִי

תַּחַת הִכָּנְעֵךְ עוֹד תִּגְאִי תִּקְצוֹפִי

תַּחַת תָּשׁוּבִי עוֹד יוֹתֵר תָּלוּזִי

הֵן עוֹד תָּרוּם חָכְמָה תִּשְׁלַח קַרְנֶיהָ

וּתְנַגְּחֵךָ אָז תָּנוּסִי מִפָּנֶיהָ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41375