


	
	התמורה
	




עָפָר יִינַק עֵשֶׂב

אוֹתוֹ יִלְחוֹךְ כֶּשֶׂב,

כֶּשֶׂב יֹאכַל גֶּבֶר

אוֹתוֹ יִבְלַע קֶבֶר.

פִּיוֹת לִמְלוֹא אֶרֶץ [5]

זֶה מִזֶּה לִשְׂבּוֹעַ,

אַךְ הִיא תִּפְרוֹץ פֶּרֶץ

כָּל הַיְקוּם לִבְלוֹעַ;

כִּי עַל כֹּל שֹׁלַחַת

מָוֶת שַׂר הַשַּׁחַת. [10]

הִיא אֶת כֹּל בָּלָעָה

וּבִטְנָהּ לֹא צָבָה,

כִּי בִלְעָהּ הִיא קָאָה

עַל קִיאָהּ הִיא שָׁבָה;

כֵּן בָּהּ נִתְגּוֹלֵלָה [15]

כֵּן בָּהּ נַחֲלוֹף סֶלָה.





עָפָר יִינַק עֵשֶׂב

אוֹתוֹ יִלְחוֹךְ כֶּשֶׂב,

כֶּשֶׂב יֹאכַל גֶּבֶר

אוֹתוֹ יִבְלַע קֶבֶר. [20]




* * *




רוּחַ אוֹר אֱלוֹהַּ

מָלֵא כָל גָּבוֹהַּ,

עַד בָּנוּ יָנוּחַ

וּלְאֵל שָׁב הָרוּחַ.

כִּי רוּחוֹת שָׁמַיִם [25]

נִקְווּ אֶל קִרְבֵּנוּ,

יֵרְדוּ כִמְטַר מַיִם

עַל אַדְמַת גֵּוֵנוּ;

גַּם הֵם עוֹד יָזוּבוּ

יַעֲלוּ אַף יָשׁוּבוּ. [30]





רוּחַ אוֹר אֱלוֹהַּ

מָלֵא כָל גָּבוֹהַּ,

עַד בָּנוּ יָנוּחַ

וּלְאֵל שָׁב הָרוּחַ.




* * *




חָכְמָה מֵאֵל בָּאָה [35]

כָּל מַעֲשָׂיו מָלָאָה,

שָׁם נֶפֶשׁ תִּרְעֶנָּה1

הִיא אֵל יַאַסְפֶנָּה.

כִּי אַשְׁרֵי הַנֶּפֶשׁ

תִּרְעֶה בִּנְוֵה דָעַת, [40]

תִּבֶז אֶרֶץ רֶפֶשׁ

חָכְמָה אֵם קוֹרָאַת;

הִיא כִּי תָשׁוּב שָׁמָּה

לָעַד הֵיא רֻחָמָה.





חָכְמָה מֵאֵל בָּאָה [45]

כָּל מַעֲשָׂיו מָלָאָה,

שָׁם נֶפֶשׁ תִּרְעֶנָּה

הִיא אֵל יַאַסְפֶנָּה.









הנפש תרעה חכמה – על דרך ‘ורעה אמונה’, תהלים לז,  ג.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38142