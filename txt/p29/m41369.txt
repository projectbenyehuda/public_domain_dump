


	
	על פרחי הצפון
	







1





1


גַּן אֱלֹהִים הָאָרֶץ אֲשֶׁר לִבְנֵי עֵבֶר,

עֵץ הַחַיִּים הָיְתָה בוֹ שָׂפָה הָעִבְרִיָּה;

וּמֵאָז כִּי גָלוּ הָעִבְרִים אֶל כָּל עֵבֶר,

חָדְלָה גַם הִיא מִהְיוֹת עֲנֵפָה וּפוֹרִיָּה;

וַיְקַנְאוּ לָהּ אָז זִקְנֵי הָעָם כִּי יָדָעוּ,

כִּי מַטַּע אֱלֹהִים הִיא הַנְּבִיאִים נָטָעוּ.




2


וַיִּקְחוּ מִפִּרְיָהּ וּבִכְלֵי קֹדֶשׁ שָׂמוּ,

וּלְדוֹרוֹת אַחֲרֵימוֹ הִנִּיחוּהוּ מִשְׁמֶרֶת;

עַד בּוֹא דּוֹר הָאַחֲרוֹן רָאוּ וַיִּשְׁתּוֹמָמוּ,

כִּי בִפְרִי עֵץ חַיֵּיהֶם שֻׁלְּחָה הַמִּגְעֶרֶת;

וַיִּתְחַזְּקוּ בֵאלֹהִים לָטַעַת פִּרְיָמוֹ,

אִישׁ אִישׁ בַּאֲשֶׁר יִתְגּוֹרָר וּבְאֶרֶץ לֹא לָמוֹ.




3


זָכְרוּ כִּי שָׂפָה זֹאת אֵם כָּל שָׂפָה בָאָרֶץ,

וּשְׁאֵרִית כָּל קֹדֶשׁ וִיקָר לִישֻׁרוּן סֶלָה;

וּבְנוֹתֶיהָ כֻלָּנָה מִהֲרוּ לִפְרוֹץ פָּרֶץ,

אַךְ הִיא שָׁבָה אָחוֹר אַךְ הִיא דַּרְכָּהּ אֲבֵלָה;

וּמִי זֶה לֹא יֵעוֹר וִיקַנֵּא לָעִבְרִיָּה,

אֲשֶׁר אַךְ עִבְרִי נִקְרָא וּבְלִבּוֹ תוּשִׁיָּה!




4


וַאדֹנָי אֲשֶׁר נִתַן אָז לַנְּבִיאִים אֹמֶר,

הוּא בֵרַךְ גַּם אֶת מעֲשֵׂיהֶם הֵנָּה וָהֵנָּה;



מִמְּאַסְּפֵי2 זֶרַע רָב עַד נוֹטְעֵי כֶּרֶם חֶמֶד3



מִבִּכּוּרֵי תֵימָן4 עַד הַפְּרָחִים צָפוֹנָה;



וַיְחִי עֵץ חַיֵּינוּ כִּימֵי קֶדֶם הִפְרִיחַ,

לֹא יֶחְסַר לוֹ כֹּל כִּי אִם רוּחַ אֵל יָרִיחַ.




5


עַתָּה אַל תָּבוּז יַעֲקֹב אִמְּךָ כִּי זָקָנָה,

אִמְּךָ הָעִבְרִיָּה תִּתְחַדֵּשׁ כִּנְעוּרֶיהָ;

וּנְעָרֶיךָ נֵעוֹרוּ הַצְּפוּנִים צָפוֹנָה,

וּלְעֵין כֹּל עִטְּרָה לָמוֹ הָאֵם בִּפְרָחֶיהָ;

וַיְבָרְכוּם גַּם הָעָם כִּי לֹא עוֹד בָּם יָרִיבוּ,

כִּי אִם – אֲשֶׁר אֲבוֹתָם בַּנְּבִיאִים הִלְעִיבוּ.




6


הַנְּעוּרִים! אָמְנָם פִּרְחֵי צָפוֹן גַּם אַתֵּמָה

אַל תִּירְאוּ הַמְּרַפִּים יַד כָּל עֹשֶׂה בַקֹּדֶשׁ:

כִּי סָבִיב לַפְּרָחִים אַךְ הַקּוֹצִים הֵן הֵמָּה

אַךְ מִכְסֵה צֵל עַל יָרֵחַ בִּקְצוֹת הַחֹדֶשׁ;

וּלְמִקְדַּשׁ אֵל אֶת הַפְּרָחִים אַךְ נָא תִּשָּׂאוּ

אִם לֹא כַאֲרָזִים בַּלְּבָנוֹן לָכֶם יִשְׂגָּאוּ.




7


הִתְקַדְּשׁוּ! כִּי אֱלֹהִים מִנְחוֹתֵיכֶם יָרַח5,



קַדְּשׁוּ שִׂיחוֹת פִּיכֶם הֶגְיוֹן לִבְּכֶם קַדֵּשׁוּ;



מִמַּעְיָן יוֹצֵא6 מִבֵּית אֵל הַשְׁקוּ כָל פֶּרַח.



כִּי שָׁרְשֵׁיהֶם קֹדֶשׁ וּבִשְׂדֵי אֵל שׁוֹרֵשׁוּ;

שִׁירוּ בִכְבוֹד שַׁדַּי וּבְפֹעַל יָדָיו שִׂיחוּ,

אָז נִטְעֵי גַן הָאֵל בִּקְצוֹת תֵּבֵל יַפְרִיחוּ.











‘פרחי צפון’– כתב–עת בעריכת אליעזר ליפמאן 	הורוויץ ושמואל יוסף פין. הופיעו שתי חוברות בווילנה תר“א – 1841, תר”ד 1844. אד‘ם הכהן פרסם ב’פרחי צפון‘ שיריו: ’המתאונן‘, ’המשורר‘ 	ו’התמורה‘. במחברת השנייה (ווילנה תר"ד, עמ' 103–90) כתב שמואל יוסף 	פין מאמר ’בקרת ספר שירי שפת קדש' של אד"ם הכהן.  ↩



ממאספי – הכוונה לכתב–העת ‘המאסף’ על כרכיו הרבים
בעריכתם של ראשוני המשכילים בגרמניה (בערים שונות), בשנים
1811–1784.  ↩



כרם חמד – ראה לעיל בשיר הקודם, ‘על ספרי כרם  חמד’, הערה 1.  ↩



בכורי תימן – הכוונה ל‘בכורי העתים’, שיצאו בווינה  בשנים 1821 – 1833.  ↩



לפי שמואל א כו, יט.  ↩



לפי יואל ד, יח.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41369