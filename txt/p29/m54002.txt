


	
	לְעַנּוֹת מַשְׂכִּיל
	



הלא הוא כתוב בראש ס' משלי יהודה.





1


עַל רֹאשׁ סִפְרֶךָ, סוֹפֵר! הֶעֱלִיתַנִי

לֵאמֹר: “בִּכּוּרִים וּבְכוֹר לָךְ הֵבֵאתִי!”

אָדוֹן, מוֹרֶה, וָאָב, שָׁם לָךְ שַׁתַּנִי

תֹּאמַר: "נַעַר אָנִי, דַּבֵּר יָרֵאתִי;

"שָׁם נוֹטְרִים וּמְבַקְּרִים לוֹטְשֵׁי הֶעָיִן

“אָסְפֵנִי נָא אַתָּה – מַכִּיר לִי אָיִן”.




2


לָמָּה תֹאמַר כֵּן, סוֹפֵר בִּשְׂפַת עֵבֶר?!

“בִּכּוּרִים?” וּכְבָר רַבּוֹת לָךְ רָאִיתִי,

אֶת מִיכַל דִּמְעָה כִּי תַעֲבוֹר הָעֵבֶר

תִּמְצָא שָׁם שִׁמְךָ בֵּין שָׁרִים שִׁוִּיתִי;

אַךְ לָעָם – אָמַרְתִּי – עוֹד לֹא נוֹדַעְתָּ

עַל כֵּן אַךְ לָהֶם בִּכּוּרִים הִגַּעְתָּ.




3


“אָדוֹן, מוֹרֶה, וָאָב?” – הֵן תִּהְיֶה אָתָּה!

בִּשְׂפַת בַּת שִׁירְךָ בָּה בָּרוּר מִלֵּלָה,

בִּשְׂפַת קֹדֶשׁ – מֵרֹב גֻּדְלָהּ אֵחַתָּה –

שָׂפָה, רוּחַ מָרוֹם בָּהּ תָּנַח סֶלָה;

שָׂפָה, בָּהּ יָצַר, בָּהּ דִּבֶּר אֱלוֹהַּ

גַּם שִׁירָהּ, גָּבוֹהַּ מֵעַל גָּבוֹהַּ!




4


“נַעַר אָנִי?” – כֵּן הוּא! אַךְ בִּשְׁנוֹתֶיךָ

אֲבָל זָקַנְתָּ כַּשָּׂפָה בָהּ שַׁרְתָּ

וּלְשׁוֹנְךָ כִּלְשׁוֹן אִישׁ בּוֹ שִׂיחוֹתֶיךָ

עַל כֵּן שָׁוְא יָגֹרְתָּ חִנָּם נִשְׂעַרְתָּ;

זָכְרָה מַאֲמִר “אַל תֹּאמַר נַעַר אָנִי!”

הוֹצֵא עוֹד מַחְבָּרוֹת וּבֵרַכְתָּנִי.




5


“שָׁם נוֹטְרִים וּמְבַקְּרִים?” – הֲרִאשׁוֹן אַתָּה?

וּכְבָר אֵלֶּה נָטְרוּ אֵלֶּה בִּקֵּרוּ,

כִּסְלָה צָרַת חָכְמָה רַבַּת כִּעֲסַתָּה

וַחֲכָמִים לֹא בוֹשׁוּ גַּם לֹא חָפֵרוּ –

סִפְרֵי הַסּוֹפְרִים עוֹד כֻּלָּם הִנָּמוֹ

אַךְ חֶרְפּוֹת הַחוֹרְפִים אֵין זֵכֶר לָמוֹ.




6


“אָסְפֵנִי נָא אַתָּה?” – הַס שָׂב־עֶלֶם!

וּכְבָר זוּ הַשָּׂפָה אוֹתָךְ אָסָפָה,

וּלְגַנָּה בָּאתָ וַתִּרְעֶה כָל תֶּלֶם

פִּרְחֵי זִמְרַת כַּרְמָהּ שָׁם לָךְ קָטָפָה;

וּבְנוֹת שִׁירָה מֵהֶם זֵר לָךְ קָלָעוּ

שָׂמוּ עַל רֹאשָׁךְ שָׁרוּ הִתְרוֹעָעוּ!




7


גַּם כַּרְמָהּ לִשְׁלֹמה שָׁם לָךְ הֶרְאָתָה

וַתַּעַשׂ לָךְ מִשָּׁם עוֹד מִשְׁלֵי צֶדֶק,

יָפְיָם וַהֲדָרָם גַּם עֵינִי רָאָתָה

אַךְ שׁוֹשַׁנִּים הֵם אֵין בָּם כָּל חֵדֶק;



הָבָה מוֹשֵׁל1 גַּם הֵם! מוֹשֵׁל הַר־זָמֶר



בָּאתָ הַכֶּרֶם הָבָה יַיִן חָמֶר!




8


אוּלַי יֵינְךָ זֶה גַּם רִישִׁי יַשֵּׁנִי

לִבְנִי זֶה אָמַרְתָּ “אַךְ בּוֹ חָיִיתִי”

כִּי זֶה מִיכַל דִּמְעָה לֹא יוֹעִילֵנִי

יַם בִּכְיִי עוֹד מָלֵא וּכְלֹא בָכִיתִי –

הָבָה גַם קִינַת “הוֹי אָח” שָׁם נָקַבְתָּ

אוּלַי מֵי יָם וּמִיכַל בָּהּ הֶחֱרַבְתָּ.



המכירך כהן בכורך לפ"ק


(יש"א)










במדבר כ“א כ”ז  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54002