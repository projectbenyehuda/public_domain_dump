


	
	הַתְּפִלָּה
	




אֲשֶׁר נָשְׂאוּ הַיְהוּדִים בְּבֵית תְּפִלָּתָם

בַּיּוֹם הַזֶּה.





יְיָ אֱלֹהֵינוּ אֱלֹהֵי כָל צִבְאוֹת הַשָּׁמַיִם

וְשַׁלִּיט כָּל אַרְצוֹת הָאֲדָמָה וּמְלוֹאֵיהֶם

מֶלֶךְ יוֹשֵׁב עַל כִּסֵּא מַלְכוּת כָּל הָעוֹלָמִים

קוֹרֵא מֵרֹאשׁ דּוֹרוֹת כָּל יְמוֹת עוֹלָם

וּמַלְכֵיהֶם בְּרֹאשָׁם בִּשְׁנוֹת כָּל דּוֹר

אֲשֶׁר אַלְפֵי כִסְאוֹת כָּל מַמְלְכוֹת הָאָרֶץ מֵעוֹלָם וְעַד עוֹלָם

כֻּלָּם יַחַד עֲרוּכִים מֵאָז לְנֹכַח אוֹר פָּנֶיךָ אֱלֹהִים!

וּבְחָכְמָתְךָ כִּי רַבָּה הֲכִינוֹתָ לְךָ מִקֶּדֶם

יוֹשְׁבִים עֲלֵיהֶם, לְפִי רוּם כְּבוֹד הַכִּסֵּא

וּלְפִי מֶרְחַב הָאָרֶץ הַהִיא, וּרְבוֹת יוֹשְׁבֶיהָ בַּדּוֹר הַהוּא.





וְהִנֵּה אֲנַחְנוּ לְפָנֶיךָ הַיּוֹם בַּמַּמְלָכָה הַגְּדוֹלָה וְהָרְחָבָה,

הַשַּׁלֶּטֶת הָרַבָּה וְהַנִּשָׂאָה אֶרֶץ רוּסִיאָה

הַפּוֹרֶשֶׂת כְּנָפַיִם עַל יַמִּים וְיַבֶּשֶׁת

וּמֻטּוֹתֵיהֶם עַד אַפְסֵי אָרֶץ

וְיוֹשְׁבֶיהָ עַמִים רַבִּים וְשׁוֹנִים, נְשִׂיאִים שָׂרִים וַהֲמוֹנִים,

וְקֵיסָר אַדִּיר נַעֲלֶה וְנִשָּׂא יוֹשֵׁב עַל כִּסֵּא מַמְלַכְתָּהּ

הוּא אֲדוֹנֵינוּ נִיקָאלַאי בֶּן פָּאוּל

יִגְדַּל וְיָרוּם הוֹדוֹ וּכְבוֹדוֹ

אֲשֶׁר רֹחַב לְבָבוֹ כִּמְלוֹא רֹחַב הַמַּמְלָכָה הָרַבָּה הַלֵּזוּ

וַאֲמִתּוֹ תִפְרוֹץ מֵהָלְאָה לִגְבוּלוֹתֶיהָ

הָאוֹמֵר לְצֶדֶק: הֱוֵה זָךְ וְטָהוֹר

וּלְמִשְׁפָּט: הֱיֵה לִי אוֹר בָּהִיר!





וְלִימִינוֹ הִצַבְתָּ הַגְּבִירָה הָרוֹמֵמָה

בַּת מוֹשֵׁל צַדִיק מֶלֶךְ גָּדוֹל וָרָם

אַלְכְּסַנְדְּרַא בַּת פְרִידְרִיךְ מֶלֶךְ פְּרוּסִיאָה

הַמַּעֲרֶכֶת זִיז כְּבוֹד הַשִּׁלְטוֹן הָרַב הַזֶּה

בְּקַוֵּי אוֹרוֹת הַחֶסֶד וְהָרַחֲמִים

וַתִּכּוֹן הָאָרֶץ הַזֹאת בִּימֵיהֶם

עַל מְכוֹן צֶדֶק וְשָׁלוֹם לִתְהִלָּה וּלְתִפְאָרֶת

וְלֵב הָעָם הַיּוֹשֵׁב בָּהּ גָּבַהּ

בְּרוּם קֶרֶן מַלְכּוֹ וּבִשְׂאֵת הַדְרַת מַלְכוּתוֹ.





וְהִנֵּה הִגַּעְתָּ אֵלֵינוּ ה' אֱלֹהִים אֶת הַיָמִים הָאֵלֶּה

יְמֵי שִׂמְחַת הַקֵּיסָר וְהַגְּבִירָה

יְמֵי חֲתֻנַּת בֵּן יוֹרֵשׁ הַנֵּזֶר וְנוֹחֵל הַכִּסֵּא

הוּא אֲדוֹנֵינוּ אַלְכְּסַנְדֶּר בֶּן נִיקָאלַאי

בְּהוֹכִיחַ לוֹ אֵשֶׁת חֵן וְכָבוֹד

הִיא מַארְיַא אַלְכְּסַנְדְּרָאוְונַא הַכְּבוּדָה

בַּת נְשִׂיא הֶעסְסֶען דַּארֶמְשְׁטַאט

וְאוֹתָהּ רָאִיתָ בִּרְאוֹת אֱלֹהִים רְאוּיָה לַחֲלוֹק

בְּנַחֲלַת שָׁפְרָה וִירֻשָּׁה יְקָרָה וַהֲדָרָה כָּזֹה.





וּכְצֵאת הַבְּשׂוֹרָה בְּכָל הָאָרֶץ רַחֲבַת יָדַיִם הַלֵּזוּ

כִּי אָמַר אֱלֹהִים לִבְנוֹת בַּיִת נֶאֱמָן לְבֶן הַקֵּיסָר,

וְהוּא ה' יוֹצֵא מִמְּעוֹן קָדְשׁוֹ הַשָׁמַיִם

לְהוֹרוֹת אֶבֶן הָרֹאשָׁה אֶבֶן פִּנַּת הַבַּיִת

וְכָל קְדוֹשָׁיו בְּנֵי־אֱלֹהִים עִמּוֹ

וַיֵצְאוּ כֵן כָּל רִבְבוֹת אַלְפֵי הָעָם הָרָב הַיוֹשֵׁב בָּאָרֶץ הַזֹאת

לְבָרֵךְ בְּמַקְהֵלוֹת קֹדֶשׁ אֶת מַעֲשֵׂה יְדֵי הָאֱלֹהִים

וּלְהַקְדִּישׁ בְּהוֹדוֹת וְהַלֵּל אֶת פָּעֳלוֹ.





אָז רַנּוּ כָּל כּוֹכְבֵי מָרוֹם וַיָּרִיעוּ כָּל צִבְאוֹת אֱלֹהִים

וַתִּמָּלֵא כָּל הָאָרֶץ תְּשׁוּאוֹת חֵן־חֵן, אֶל הַבַּת וְהַבֵּן,

וְקוֹל הֶמְיַת שָׂשׂוֹן וְשִׂמְחָה הִשְׂתָּרֵעַ

עַד קְצוֹת כָּל עֶבְרֵי הַמַּמְלָכָה

כִּי אֵיךְ לֹא יִתְעָרְבוּ בְּנֵי הָאָרֶץ בְּשִׂמְחַת אֲבִי וְאֵם הַמְּדִינָה

הֵן שִׂמְחַת הַלֵּב, תִּפְרוֹץ בְּכָל הַגֵּו,

וְשִׂמְחַת הַמַּלְכָּה וְהַמֶּלֶךְ, בְּיוֹשְׁבֵי מְדִינָה וָפֶלֶךְ!





וְעַתָּה יְיָ אֱלֹהֵינוּ הִנֵּה בָּאנוּ לְפָנֶיךָ

אֲנַחְנוּ שְׁאֵרִית בֵּית יַעֲקֹב

הַחוֹסִים בְּצֵל הָעֵץ הָרַעֲנָן וְהֶעָנֵף הָרַב וְהָרָם הַזֶּה

לָשֵׂאת רִנָּה וּתְפִלָּה בְּעַד הַגּוֹרָל הַקָּדוֹשׁ

אֲשֶׁר עָלָה לְפָנֶיךָ כַּיּוֹם הַזֶּה

הוֹאֶל נָא אֱלֹהִים אֱלֹהֵינוּ וְהֵעָתֵר לְקוֹל עַמֶּךָ

וַהֲרִיקוֹתָ לָהֶם בִּרְכוֹתֶיךָ, בִּרְכוֹת שָׁמַיִם וָאָרֶץ,

אֲשֶׁר אַתָּה לְבַדְּךָ

בְּמַמְלַכְתְּךָ אֵין־קֵצֶה

וּבְמַלְכוּתְךָ אֵין־חֵקֶר

וּבְדַעְתְּךָ לֹא־מוּדַעַת

יָדוֹעַ תֵּדַע בִּרְכוֹת מְלָכִים וּנְסִיכִים, וְלֹא נַחְנוּ –





וְגַם בִּרְכַת פִּינוּ הַקְּטַנָּה, תִּשְׁמַע הַשָׁמַיִם וְתַעֲנֶה,

לְהַחֲזִיק פּוֹעַל כַּפֶּיךָ וּמַעֲשֵׂה יָדֶיךָ אַל תֶּרֶף,

אֶת הַחוֹבֶרֶת אֲשֶׁר חִבַּרְתָּ לֹא תַפְרִיד

וְאֶת הַדֶּבֶק הַטּוֹב אֲשֶׁר הִדְבַּקְתָּ לֹא תַבְדִּיל,

עָנְדֵם בְּמַעֲדַנּוֹת חֵן וְאַהֲבָה

קָשְׁרֵם בְּקִשּׁוּרֵי יְדִידוּת וְשַׁלְוָה

וְאַהֲבָתָם בְּיוֹם חֻפָּתָם תֶּחֱזַק מִיּוֹם לְיוֹם

וְתֵלֵךְ הָלֹךְ וְגָדֵל כָּל יְמֵיהֶם לְעוֹלָם

וְעֵינֵי הַקֵּיסָר וְהַגְּבִירָה רוֹאוֹת

וְלִבָּם עָלֵז וְשָׂמֵחַ,

כַּאֲשֶׁר יִצְהַל הַיָרֵחַ,

לְאוֹרוֹ הַזָּרוּעַ בֵּין כּוֹכְבֵי לַיְלָה,

הַמְאִירִים לְעֵינֶיהָ מִסָּבִיב לָהּ.





וְהִנֵּה אֲנַחְנוּ עַם קָטֹן וּמִצְעָר

שְׁאֵרִית עַם קְדוּמִים,

בְּנֵי יַעֲקֹב וִיהוּדָה,

עָלֵינוּ לְהוֹדוֹת לְךָ אֱלֹהִים אֱלֹהֵינוּ

וּלְזַמֵּר לְשִׁמְךָ יְיָ צְבָאוֹת

עַל כָּל הַטּוֹבָה וְהַחֶסֶד,

אֲשֶׁר הִפְלֵאתָ לַעֲשׂוֹת

לְבֵית הַשַׁלִּיט הָרַב הַזֶּה מֵאָז וְעַד עַתָּה

כִּי כַאֲשֶׁר מִלֵּאתָ טוֹבוֹת הַמַּמְלָכָה הַזֹאת

בְּמִשְׂרָה וּבְכָבוֹד,

בְּשַׁלְוַת נוֹעַם וְשִׂמְחַת עֲדָנִים כַּיּוֹם הַזֶּה,

וְכַאֲשֶׁר הֶעֱלִיתָ אָשְׁרֵי הַמְּדִינָה הַלֵּזוּ

לְמַעְלָה מִכָּל אַחְיוֹתֶיהָ עַל כָּל פְּנֵי הָאֲדָמָה

וַתַּגְבִּיהַּ אֶת מֶמְשַׁלְתָּהּ עַד לֵב הַשָּׁמַיִם,

כֵּן הִגְדַּלְתָּ וְהִרְבֵּיתָ שִׂמְחַת הָעָם הַקָּטֹן הַזֶּה

עַל כָּל יֶתֶר עַמִּים יוֹשְׁבֵי בְצִלּוֹ,

כִּי כֵן שָׁאַלְנוּ יְמוֹת עוֹלָם וַיוֹרוּנוּ

יְמֵי קֶדֶם וַיַגִּידוּ לָנוּ

כִּי אַךְ הַגְּדוֹלִים בְּמַלְכֵי אָרֶץ

וְאַךְ הַגְּבוֹהִים בְּשַׁלִּיטֵי תֵבֵל

אַךְ הֵמָּה הִשְׁפִּילוּ לִרְאוֹת וְלָשׂוּם עַיִן

גַּם עַל בְּנֵי עַמֵּנוּ אֲשֶׁר יָשְׁבוּ אָז בַּשֵּׁפֶל!





וּכְמוֹ שֶׁמֶשׁ עַת יָצוֹא תֵצֵא עַל הָאָרֶץ

בְּעוֹד תְּקוּפָתָהּ עַל קְצוֹת שָׁמַיִם

תְּשַׁלַּח אוֹרָהּ עַל רָאשֵׁי הָרִים הַגְּבֹהִים

וְעַל אֲמִירֵי אַרְזֵי לְבָנוֹן כִּי רָמוּ

וְכָל מַטָּעֵי רֵגְלֵי הָהָר וְצִמְחֵי גִזְעֵי כָּל עֵץ

הִנָּם בַּמַּחְשָׁךְ וְאֵין נֹגַהּ לָהֶם

עֲדֵי עֲלוֹת שֶׁמֶשׁ גָּבְהֵי שָׁמַיִם

וְתָכִין מוֹשָבָהּ בְּרֹאשׁ מְרוֹמִים;





אוֹ אָז יַגִּיעַ אוֹרוֹ כִּי רַב

עַל כָּל נִשָּׂא רָם וְעוֹפֶל,

וְעַל כָּל מָךְ וְשָׁפֵל!





וְעֵינֵינוּ הָרוֹאוֹת אֶת אֵלֶּה גַּם הַיּוֹם הַזֶה

בְּפַתְשֶׁגֶן כְּתָב הַחֶסֶד אֲשֶׁר נָתַן הַקֵּיסָר

בְּיוֹם שִׂמְחַת לִבּוֹ, בְּכָל מְדִינוֹת מֶמְשַׁלְתּוֹ,

שִפְעַת סְלִיחוֹת, וְרוֹב הֲנָחוֹת,

לֹא הֵסִיר חַסְדּוֹ זֶה גַּם מֵאִתָּנוּ בְּנֵי יְהוּדָה,

וְלֹא הִפְלָה בֵינֵינוּ וּבֵין יֶתֶר עַמִּים רַבִּים.





וּבְכֵן מָלֵא לִבֵּנוּ רוּחַ תּוֹדָה וּבְרָכָה

וְנַפְשׁוֹתֵינוּ רוּחַ שִׁיר וּתְהִלָּה

וְשִׂמְחָתֵנוּ גָדְלָה הַיּוֹם

מֵאֲשֶׁר יוּכְלוּן שִׂפְתוֹתֵינוּ,

לְהַגִּידָה וּלְסַפְּרָה,

וְיָדֵינוּ קָצְרוּ מֵעֲשׂוֹת רוֹב הַהֶדֶר

וְהֲמוֹן גְּדֻלַּת הַפְּאֵר וְהַתִּפְאָרָה

אֲשֶׁר יָכִילוּ שִׁפְעַת חֶדְוַת רוּחֵנוּ הַיּוֹם הַזֶה,

עַל כֵּן אָמַרְנוּ לֶאֱחוֹז דֶּרֶךְ אֲבוֹתֵינוּ מֵאָז וּמֵעוֹלָם

לְשַׁלֵּם עֲלִילוֹת, שְׂפָתֵינוּ,

וּלְמַלְאוֹת מִפְעָלִים, לְשׁוֹנֵנוּ;





וּבְכֵן נִגַּשְׁנוּ לָבוֹא עָדֶיךָ

קְדוֹשׁ יִשְׂרָאֵל! בְּמִקְדָּשֵׁנוּ זֶה

לִשְׁפּוֹך הֶגְיוֹן גִּילַת הָרוּחַ בְּשִׂיחַ פֶּה וְלָשׁוֹן

וְלִנְסוֹךְ דִּמְעוֹת שְׂשׂוֹן נַפְשֵׁנוּ

בְּמַעֲלוֹת בָּמַת אֲרוֹן קָדְשֶׁךָ,

לְפָנֶיךָ אֵל יוֹשֵׁב הַכְּרוּבִים!

כִּי מִלּוּאַת חַדְרֵי לְבָבֵנוּ

תִּתֵּן בְּפִינוּ שִׁיר חָדָשׁ

בְּהוֹדוֹת וְהַלֵּל לֵאלֹהִים וָמֶלֶךְ

וּבְשְׂאֵת רִנָּה וּתְפִלָּה

לַאֲדֹנָי אֱלֹהִים, וְלַאֲדוֹנֵי הָאָרֶץ!





הוֹדוּ לַיָי כִּי טוֹב

בָּרְכוּ שְׁמוֹ כִּי גָדוֹל וָרָם

הַלְלוּיָהּ כִּי נִשְׂגָּב וּמְהֻלָּל שְׁמוֹ בִּשְׁמֵי שָׁמַיִם,

זַמְּרוּ עֻזּוֹ כִּי נַעֲרָץ בְּכָל אַפְסֵי אָרֶץ,

כִּסְאֲךָ אֱלֹהִים עוֹלָם וָעֶד

חוֹפֵף עַל כִּסֵּא אֲדוֹנֵינוּ אֲדוֹן כָּל הָאָרֶץ הַזֹאת

הַגָּדוֹל בְּכָל כִּסְאוֹת מַמְלְכוֹת הָאֲדָמָה.

וּקְצוֹת קַרְנֵי הוֹד

הַשׁוֹפְעוֹת מֵאוֹר שֵׁבֶט מַלְכוּת שָׁמֶיךָ

הֵן הֵנָּה הַמּוֹפִיעוֹת לְעֵינֵינוּ

מֵרֹאשׁ שֵׁבֶט מַלְכוּת רוּסִיאָה

אֲשֶׁר נָתַתָּ בְּיַד מְשִׁיחֲךָ זֶה

לִרְעוֹת וְלַנְחוֹת בּוֹ אַלְפֵי רִבְבוֹת הָעָם הַזֶּה.





אָנָּא יְיָ חֲסִין יָהּ!

הַאֲצִילָה נָּא עַל כֵּס זֶה וְשֵׁבֶט הַלָּז

מִכָּל רוֹב הַטּוֹב וְהַשֶּׁפַע, הָעוֹטְרִים כֵּס־יָהּ וְשִׁבְטְךָ אֱלֹהִים

וּמִשִּׁפְעֲת שָׁלוֹם וְשַׁלְוָה הַשְׁקֵט וָבֶטַח

הַמְמַלְאִים כָּל שְׁמֵי מְעוֹנֶךָ

וָעֹז חֶדְוָה וְשִׂמְחַת עוֹלָם

הַמִּתְלוֹנְנִים בְּסֵתֶר חֶבְיוֹן מוֹשָׁבֶךָ,

תְּמַלֵּא גַם הֵיכְלֵי מוֹשַׁב הַמּוֹשֵׁל הָאַדִּיר הַזֶּה,

לְמַעַן הַחֲיוֹת בְּצִלּוֹ כָּל הַיָּמִים,

הָעָם הָרָב כְּחוֹל יַמִּים,

בְּרֹב שָׁלוֹם וְחַיִּים נְעִימִים, אמן.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52336