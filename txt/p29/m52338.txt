


	
	התודה!
	



1





לכבוד הקיר“ה ות”מ

על חַנוֹתוֹ אותי משאת מאת פניו טבעת יקרה תמור ספרי

“כליל יֹפי” אשר חברתי ליום הִנָּתֵן כתר מלכות בראשו.





1


קָטֹנְתִּי מֵחֶסֶד מֶלֶךְ מָשׁוּחַ

קָטֹנְתִּי מֵהוֹדוֹת מַלְאָךְ מוֹשִׁיעַ,

מֶלֶךְ מֵרוּם הוֹדוֹ נַפְשִׁי תָשׁוּחַ

מֶלֶךְ כַּמַּלְאָךְ עַל אֶרֶץ הוֹפִיעַ;

עַל מַשְׂאֵת חַנַּנִי יִקְרַת טַבַּעַת

מֵאוֹר שֶׁמֶשׁ נוֹצֵץ עוֹר הַתּוֹלַעַת!




2


אַךְ לָךְ בַּת־אֱלֹהִים! אַךְ לָךְ יָאָתָה

לָךְ שָׂפָה עִבְרִיָּה הוֹדוֹת לַמֶּלֶךְ,

הַתּוֹדָה מֵאָז עַל פִּיךְ הָיָתָה

שַׁדַּי וּמְלָכִים הוֹדֵית עַל כָּל פֶּלֶךְ;

מִי בִימֵי קֶדֶם הוֹדָה לֵאלֹהַיִךְ

עַל דָּוִד וּשְׁלֹמֹה מִי שָׁר בִּלְעָדַיִךְ!?




3


וּמִי עַתָּה הוֹרִיד לִי זוּ הַטַּבַּעַת

אִם לֹא אַתְּ בָּאת לַמֶּלֶך בִּכְלִיל יֹפִי



שָׁם שַׁרְתְּ הִתְפַּלַּלְתְּ גַּם דָּרַשְׁתְּ בַּדַּעַת2



וַיִּשְׁמַע תֹּם נִיבֵךְ מִבְּלִי כָּל דֹּפִי!

וַיִּזְכֹּר מִי אַת וּלְמִי אָז הָיִית

מִי אָז דִּבֶּר בָּךְ וּמָה אָז יָפִית!!




4


שַׁרְתְּ עַל אֲבָנִים שָׁת אֵל לוֹ בַּנֵּזֶר

אֲשֶׁר כֵּן כֻּלָּם בּוֹ עַתָּה נִרְאֵמוֹ –

שָׁלוֹם וּמְנוּחָה, חֵן, הוֹד, עֹז וָעֵזֶר

גַּם אֶבֶן הַחַיִּים הַחוֹפֵף עָלֵימוֹ3;

וַתִּשְׂאִי טַבַּעַת חֵן לָהּ וָנֹעַם

אַחְלָמָה סַבִּים לָרֹב אַבְנֵי־שֹׁהַם! 4




5


יוֹאֵל אֵל גַּם לִתְפִלָּתֵךְ שָׁם יַעַן

יָרִיק לוֹ בִרְכָתֵךְ שָׁם בֵּרַכְתִּיהוּ,

וּלְמַעַן אָדָם רָב יַעַשׂ, וּלְמַעַן

עַם זוּ בָּנַיִךְ עַם בָּךְ דּוֹבֵר פִּיהוּ;

וּכְתֶת לָךְ טַבַּעַת זוּ מִגָּבֹהַּ

כֵּן כֹּל הִתְפַּלַּלְתְּ שָׁם יִתֵּן אֱלֹהַּ!




6


עַם זוּ אַהֲבַת אַלְכְּסַנְדֶּר אָבִינוּ

עָמוֹק בִּלְבָבוֹ וּבְנַפְשׁוֹ נֶחְצָבָה,

וּכְמוֹ מִתּוֹרַת יָהּ שָׁם לִמַּדְתִּנוּ

כִּי כֶאֱהוֹב אִישׁ אֵל מַלְכֵּנוּ נֶאֶהָבָה!

וּכְתוֹרוֹת אֵלֶּה תּוֹךְ סִפְרֵךְ נִטָּעוּ

כֵּן אַבְנֵי הוֹד בַּטַּבַּעַת הָטְבָּעוּ!




7


עַל כֵּן הוֹדִי אַתְּ לֵאלֹהִים וָמֶלֶךְ

וּבְשֵׁם כָּל עַמֵּךְ תּוֹדָתֵךְ הַבִּיעִי,

וּבְרוּחֵך אֶל עָלֵךְ “הַמַּגִּיד” תֵּלֶךְ

בַּעֲבוּר חֶסֶד מַלְכֵּךְ בָּעָם תּוֹדִיעִי!!

יֵדַע עַם יָהּ כִּי מַלְכּוֹ זֶה הוֹפִיעַ

הוּא מַלְאַךְ פָּנָיו הוּא מַלְאָךְ מוֹשִׁיעַ!! –




יום ו' עש“ק ה' מ”א “לדובר שלום” לפ“ק, פה ווילנא יע”א.










המגיד שנה שניה ע' 31.  ↩



הספר “כליל יופי” כולל שיר ותפלה ודרוש ליום הכתר,  ובג' בתים הבאים ירמוז המשורר בטבעת לעֻמת שלשת אלה.  ↩



שבעת האבנים האלה נזכרו שם על הכתר.  ↩



אחלמה הוא אמעטהיסט, ושוהם הוא הדיאמאנט,  אוה"ש.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52338