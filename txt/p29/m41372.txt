


	
	קול המון הגשם
	



1

 בהעצר השמים כל ימי האביב
וזלעפות רעב אחזונו מסביב
ובעשרים וששי
לחדש השלישי
הגיף אלהים גשם נדבות
ומים רבים זרמו עבות.





1


פָתַח אֱלֹהִים אֶת שָׁמָיו נֶעֱצָרוּ

גַּם הִנָּם מַגְשִׁימִים2 מַגִּישִׁים מַיִם

אֱלֵי פִיוֹת אֶרֶץ מֵחוֹם נִחָרוּ

יַעֲרִיפוּ יַטִּיפוּ חַיִּים

נֶעְתַּרְתָּ נוֹטֵר אֶרֶץ יָד פּוֹתֵחַ

מָטָר לְמַטָּרָה אַרְצָה שׁוֹלֵחַ.






2


קוֹרֵא אֵד הָרוּחַ לַעֲלוֹת שָׁמַיִם

וּרְסִיסָיו דַקִּים יִגְּשׁוּ יִתְחַבָּרוּ

הֵם אַךְ נִגָּשִׁים וִיהִי גֶשֶם מַיִם

רוּחַ יִתְגַּשֵּׁם וּמַיִם יוּצָרוּ

וּכְנוֹטֵר כֶּרֶם אָז תִטּוֹר אַרְצֶךָ

וּלְמַטָּרָה תוֹרֶה מִטְרוֹת עֻזְּךָ.






3


שָׁמַעְתָּ אֵל רוּחוֹת רָעְמַת רוּחֵנוּ

וַתַּרְעֵם גַּם אָתָּה – הָמוּ מֵעֶיךָ

גַּם בִּבְרָקִים אֵלֶּה תָּאִיר עֵינֵינוּ

הַדּוֹמְעוֹת כִּדְמוֹעַ עַתָּה דִמְעָךָ

וּפְנֵי עֲיָנוֹת עֵינַיִם מָלָאוּ

צוֹפוֹת פָּעֳלֶיךָ בָּאֲפִיקִים יֵרָאוּ.






4


רֹב רַחֲמֶיךָ יָהּ לֹא עוֹד הִתְאַפָּקוּ

וַתָּפֶק לָנוּ אֲפִיקֵי הַמַּיִם

עַנּוֹת עֲנִיֵּינוּ כִּי לָךְ זָעָקוּ

תַּעֲנֶה מַעֲנִיתָם צוֹמֶקֶת שָׁדַיִם

גַּם זִיקֵי רָעָב לֹא כִבָּה בִּכְיָמוֹ

עַתָּה מַהֵר יִכְבּוּ בִּמְטַר פְּרִיָּמוֹ.






5


וּשְׁמַע נָא גַם עַתָּה רוֹכֵב שָׁמַיִם

קוֹל תּוֹדוֹת רָשִׁים רוֹעֵש כִּגְשָׁמֶיךָ

וּבְעַד הַחַלּוֹנוֹת יִשְׂאוּ כַפַּיִם

אֵלֶיךָ רָם מֵעַל מַטְרוֹת שָׁמֶיךָ

וּרְאֵה כָּל עֵשֶב כָּל שֹׂוכָה וָשִׂיחַ

יוֹדֶה לָךְ עַתָּה כִּי יִקּוֹד יָשֹׁחַ.




6


וּלְהַשְׁקוֹת בִּקְעָה שׁוֹקֵקָה לַמַּיִם

הַמַּיִם מַהֵר מֵהָרִים יִנְהָרוּ

יֶהֱמוּ יָשֹׁקוּ תִּצַלְנָה אָזְנַיִם

תּוֹדָתָם הִיא לָךְ שִׁירֵיהֶם לָךְ שָׁרוּ

גַּם מִגַּג הֵיכָלִים גָּבְהֵי שָׁמַיִם

עַל מִזְבַּח אַדְמָתְךָ יִסְּכוּ לָךְ מַיִם.




7


זֶה פֶּלֶג הָאֵל רַבַּת יַעַשְׁרֵנוּ

כָּל נֵטֶף לֹא יוּמַר בִּשְׁבוֹ וַלָשֶׁם

וִישֵׁנֵי עָפָר הֵן הָיוּ זַרְעֵינוּ

יָבְשׁוּ עַצְמוֹתָם מֵאֵין טַל וָגָשֶׁם

כָּל עָמָל אֻמְלָל גַּם חָרִישׁ גַּם זֶרַע

וּשְׂעַר רֹאשָׁם שִׁבֳּלִים גִּדְּלוּ פֶרַע






8


מָטוּ מַטָּעִים גַּם גּוֹמְלִים3 קָמָלוּ

וַעֲרוּגוֹת גִּנָּה עָרְגוּ אֱלֵי מָיִם

וּלְשַׁד שָׂדֶה שֻׁדַּד וִיבוּלִים בָּלוּ

אָבַל הָאוּבַל4 אָפְסוּ מֵי אַפְסָיִם

עֵנָב לֹא יָנוּב אֶשְׁכּוֹלוֹת שָׁכָלוּ

עָגְמוּ אֲגַמִּים וּמְלִילוֹת אֻמְלָלוּ.






9


עַתָּה כֻלָּם יָקִיצוּ וִירַנֵּנוּ

וִירַקְרַק חָרוּץ חִישׁ יַעֲטוּ כֻלָּמוֹ

וּלְךָ אֵל הַכָּבוֹד כָּבוֹד יִתֵּנוּ

בִּכְבוֹדְךָ וַהֲדָרְךָ נָתַתָּ לָמוֹ

אַל נָא יֶחְדַּל אֵל קוֹל הֲמוֹן גִּשְׁמֶךָ

גַּם הַכָּבוֹד אַל יִדּוֹם וִירוֹמְמֶךָ.






10


צַוֵּה! וּשְׁחָקִים מֵי יַמִּים יִשְׁאָפוּ

אֶת שַׁדָּם יַחְלוֹצוּ אֶרֶץ יָנִיקוּ

אֶל פִּי זֶרַע רַב בַּשָּׂדוֹת עֻלָּפוּ

עֲנָנָם יָזוּרוּ עָבָם יָרִיקוּ

צַוֵּה! וּשְׁחָקִים אֶת שַׁדָּם יַחְלוֹצוּ

וּמִיץ לֵחָם זֶרַע אָדָם יָמֹצוּ.




11


אַל נָא תִכְלָא אֶל זוּ בִּרְכַת שָׁדַיִם

אַל נָא תִסְגּוֹר אֵל גַּם רַחַם הָאָרֶץ

הָבָה לָהּ זָרַע הָבָה לָהּ הַמַּיִם

וּשְׁכוֹל לֹא תֵדַע וּמְאֵרָה וָקָרֶץ

אַל נָא עוֹד תִּקְצוֹף אֵל וּזְכוֹר רַחֲמֶיךָ

אַל נָא עוֹד תִּקְפּוֹץּ אֵל מִפְתַּח שָׁמֶיךָ.









השיר כולו רצוף צורות לשון נופל על לשון, ברוח  מזמור סה בתהלים, שהוא שיר–הלל לגשם.  ↩



מגשימים – ממטירים, לפי ירמיה יד, כב. יתגשם – נהפך  לגשם ולמים.  ↩



גומלים – לפי במדבר יז, כג.  ↩



האובל – יובל, לפי דניאל ה, ג, כפל לשון נופל על  לשון.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41372