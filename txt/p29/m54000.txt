


	
	הֲדַר הַכַּרְמֶל!
	



1

1


קוּמִי שָׂפָה יָפָה הַשָּׁמַיִם!

וּלְשׁוֹן אֵל רִאשׁוֹן! רֹאשֵׁךְ הָרִימִי!

הֵן כָּל סוֹפְרַיִךְ שָׂמוּ לָךְ יָדַיִם

לָשׁוּט עַל אֶרֶץ וַאֲמָרִים תַּנְעִימִי!

עַתָּה לָבוֹא נִקְרֵאת גַּם הַכַּרְמֶלָה

עוּרִי בַת אָבִינוּ אֵל יַעֲקֹב סֶלָה!




2


גִּילִי בַת גִּילֵנוּ! גַּם חֶרְפָּה גֹּלִּי

מֵעַל בַּת עַמֵּךְ – זֶה הַבּוּז הַלַּעַג,

וּבְלַעֲנֵי שָׂפָה הֵן עוֹד בַּל תִּפּוֹלִי

מֵאֵין הָבִין – לֹא עוֹד יַרְבּוּ בָךְ לַהַג!

בָּךְ תֵּקַל לָהֶם גַּם לָשׁוֹן אַחֶרֶת

וִיהִי לָמוֹ בָעַמִּים שֵׁם תִּפְאֶרֶת!!




3


כִּי נִלְעַג לָשׁוֹן יָבִיא בּוּז וָזָעַם

דּוֹבֵר מָשְׁחָת יֶאְשָׁם, פִּיו יַרְשִׁיעֵהוּ –

מַה לֵּב כִּי יִצְדַּק אִם נִיבוֹ סָר טָעַם

זָהָב יוּעַם, בִּכְלִי טִיט אִם נִתְּנֵהוּ!

תּוֹרָה תָּפוּג, אִם בִּלְשׁוֹנָהּ נִסְכַּלְנוּ

וּתְפִלָּה תִּפְלָה, אִם בִּנְאוּם מָעַלְנוּ!





4



וּלְשׁוֹן עֵבֶר אִם עִבְרִי יַעַזְבֶנָּה

עוֹזֵב עַמּוֹ הוּא, גַּם כֹּל בָּהּ דִּבֵּרוּ –

וּמַה דִּבֵּר בָּהּ? – הֲלֹא יֵדָעֶנָּה –

אֱלֹהִים וּקְדוֹשָׁיו אוֹתָהּ פֵּאֵרוּ!!

וּמִי יִבְזֶנָּה לֹא בוֹ יַדְבִּיקֶהָ

לֹא יֶהְגֶּה כָל יָמָיו גַּם בִּדְרָכֶיהָ?!




5


קוּמִי שָׂפָה יָפָה בַּת הַשָּׁמַיִם!

וּלְשׁוֹן אֵל רִאשׁוֹן! רֹאשֵׁךְ הָרִימִי!

הֵן כָּל סוֹפְרַיִךְ שָׂמוּ לָךְ יָדַיִם

לָשׁוּט עַל אֶרֶץ וַאֲמָרִים תַּנְעִימִי!

עַתָּה לָבוֹא נִקְרֵאת גַּם הַכַּרְמֶלָה

עוּרִי בַת אָבִינוּ אֵל יַעֲקֹב סֶלָה!




6


וּתְנִי גַם תּוֹדָה וּשְׁחִי לַאֲדֹנֵינוּ

הַקֵּיסָר הַטּוֹב אַלְכְּסַנְדֶּר הַשֵּׁנִי!

הַמּוֹרִיד טַל אוֹרוֹ גַּם עַל עַמֵּנוּ

גַּם לָךְ גַּלְמוּדָה! הוּא אָמַר: הִנֵּנִי!

וַיִּתֵּן גַּם לָךְ הֲלִיכוֹת עַל אֶרֶץ

כִּי אַךְ רַחֵם וַחֲנִינָה נַפְשׁוֹ תֵרֶץ!




7


עוּרוּ כֵן גַּם אַתֶּם חַכְמֵי אַרְצֵנוּ!



בֹּאוּ עִם בַּת־אֵל וַעֲלוּ הַכַּרְמֶלָה!



וּשְׂאוּ מִמְּקוֹר יִשְׂרָאֵל קוֹל צוֹפֵינוּ

נוֹשַׁע מִדְבָּרֵךְ בַּת – הִגְּיוֹן סֶלָה!!

גַּם אַתֶּם עַם־אֵל לִישׁוּעָתָה צֵאוּ

וּפְרִי יָדָהּ קַחַת, יֶדְכֶם מַלֵּאוּ!!




8


וּשְׂאִי נִסֵּךְ בַּת־רוֹם לִנְפוּצוֹתַיִךְ

צָפוֹנָה תֵּימָנָה קֵדְמָה וָיָמָּה,

וִיסַפְּרוּ זֶה לָזֶה אִישׁ עַל יָדַיִךְ

קוֹרוֹתָם חָכְמָתָם בִּמְקוֹמָם שָׁמָּה! –

וּבְחֵיקֵךְ אֵם! יִשְׁפּוֹךְ אִישׁ שִׂיחוֹ סֶלָה

וֵאלֹהִים יַט אָזְנוֹ לָךְ הַכַּרְמֶלָה!!



(יש"א)












הכרמל שנה ראשונה נו' 1.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54000