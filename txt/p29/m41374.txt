


	
	הַגֹּוֵעַ
	



1


צִפֳּרִים רִנְּנוּ שָׁרוּ

גַם אַחַת אַחַת עָפוּ

עַל פָּנַי פֹּה עָבָרוּ

שׁוֹרְרוּ – וּפִתְאֹם סָפוּ

נֹעַר וַעֲלוּמֵי נַחַת

יַלְדוּת כַּצֵּל בּוֹרַחַת.






2


וּנְחָשִׁים זוֹחֲלֵי אָרָץ

רַחֲשׁוּ בָּאוּ תַּחְתֵּימוֹ

זִקְנָה שֵׁיבָה וַקָּרֶץ

עוֹבְרִים וַאֲנִי אַחֲרֵימוֹ

כֻּלָּם אֲהָהּ! רִמּוּנִי

גַם בָּרְחוּ וּלְקָחוּנִי.






3


הֱיוּ שָׁלוֹם וּשְׂמָחוּ

הַמְּאוֹרוֹת פֹּה מִלְמָעֲלָה!

הָאִירוּ אוֹר וּזְרָחוּ

עַל אֶרֶץ יוֹם וַלָיְלָה

וַאֲנִי אָדָם לָאֲדָמָה

אֶל בֵּית עוֹלָמִי שָׁמָּה.






4


סֹבּוּ הֵנָּה וָהֵנָּה

לָיְלָה וָיוֹם יַחֲלִיפוּ

עִתּוֹת אָבִיב תֵּצֶאנָה

וִימֵי בָצִיר יַקִּיפוּ

כֹּה תֵלְכוּ כֹּה תָשׁוּבוּ

וַעֲצָמַי לֹא יָנוּבוּ.






5


שִׂישׂוּ פֹה נִתְעֵי חַיִּים

וּכְמוֹ לֹא תִרְאוּ מֶוָת

הָסֵבּוּ הָעֵינַיִם

שִׁכְחוּ וּנְשוּ עַצֶּבֶת

אֲשֶׁר גַּם כֵּן נָשִׁיתִי

אַךְ פִּתְאֹם הֵן רָאִיתִי






6


וּשְׂאוּ שָׁאוֹן וֶהֱמָיוּ

וּמַעֲשִׂים אַךְ הַגְדִּילוּ

אַל תַּרְפּוּ אַל תִּשְׁלָיוּ

פֶּן לִזְכּוֹר פֶּן תַּשְׂכִּילוּ

וּכְבָר חֶלֶד רִמָּנִי

וּכְבָר חָדֵל אֲנָי.






7


הוֹנוּ אֲדָמוֹת הוֹנוּ

הַתְעוּ אָדָם הַתְעוּהוּ

זַמְּרוּ עַל אָזְנוֹ רֹנּוּ

מִיֵינְכֶם הַשְׁכִּירוּהוּ

וַאֲנִי לִי פָּג הַיַּיִן

אֵדַע כִּי הִנְּכֶם אַין






8


שִׂישׂוּ שִׁירוּ הַשְׁמִיעוּ

שִׁכּוֹרֵי חֶלֶד הֹמּוּ;

צַעֲקוּ וּבְכוּ הָרִיעוּ

עֲשׁוּקִים! אַל תִּדֹּמּוּ

אֲנִי לֹא אַשַׁוֵּעַ

פֹּה אֶצְעַק אֵין שׁוֹמֵעַ.






9


וּקְחוּ אִכְלוּ וּבְעָיוּ

וּמָחָר גָּדוֹל יֶתֶר

אִכְלוּ וּשְׁתוּ וּרְוָיוּ

מָחָר עַל הָרֵי בָתֶר

אֲנִי אֶרֶץ אוֹכֵלָה

אֲנִי לִי קֶבֶר סֶלָה.






10


וּשְׁנוּ שָׁנִים וּנְקוֹפוּ

קוּמוּ דוֹרוֹת וּשְׁכָבוּ

עוּרוּ עָרִים וַחֲלוֹפוּ

וּשְׁבוּ אֲרָצוֹת וַחֲרָבוּ

כָּכֶם גַּם נַפְשִׁי שַׁתִּי

כֵּן חַיִיתִי גַם מַתִּי.






11


בּוֹאוּ דוֹרוֹת וָלֵכוּ

חוּשׁוּ עוּפוּ כַרוּחַ

יָמִים לֹא יִמָּשֵׁכוּ

עַד הַיּוֹם שֶׁיָּפוּחַ

כִּצְלָלִים חִישׁ יָנוּסוּ

נִרְאוּ דוֹרוֹת וַיְכֻסּוּ.






12


הוֹי בֵינֵיכֶם גַּם אָנִי

כֵּן בָּאתִי כֵן אֶדְעָכָה

רַב אֵין מִסְפָּר קִדְּמָנִי

גַּם אַחֲרַי יָרוּץ כָּכָה.

וּלְזִכְרִי וּלְכָל-גֶבֶר

לֵב הַבָּאִים הוּא קֶבֶר.






13


אַיֵּה אֵיפֹה כָּל רֵעַ!

שַׁעֲשׁוּעִים וּצְחוֹק פִּינוּ

חָכְמוֹת הַמְחַוּוֹת דֵּעַ

בָּהֶן עוֹלָם חָיִינוּ

הָהּ! אֵיךְ לִי כֻּלָּם תָמוּ

עִמִּי עַתָּה נָשַׁמּוּ.






14


וּבְכוּ נָא לִי גַּם יַחַד

כָּל-לִבְכּוֹת אַךְ יוֹדֵעַ

אוּלַי יָפוּג זֶה פַחַד

בִּמְקוֹר דִּמְעָה נוֹבֵעַ –

תִּבְכּוּ גַּם תִּשְׂאוּ נֶהִי

אֲשֶׁר הָיָה גַּם יֶהִי.






15


הִנָּחְמוּ נָא הַשְׂכִּילוּ

אָמְנָם בָּנַי! אַתֵּמָה

אַל תִּבְכּוּ אַל תֵּילִילוּ

הָהּ! אֶתְכֶם אֲרַחֵמָה –

דֹּמּוּ שׁוּבוּ אֹהֶלָהּ

לֹא עוֹד תּוֹעִילוּ סֶלָה.






16


בָּנַי אֲשֶׁר טִפַּחְתִּי

לָמָה לִי זֶה תִבְכּוּנִי

אִם אֲנִי כֹּל שָׁכַחְתִּי

מִי יֹאמַר עוֹד זִכְרוּנִי

שִׁכְחוּ מַחְמַדֵּי עָיִן!

אֲבִיכֶם כִּי עוֹד אָיִן.






17


עֵינֵךְ תִּדְמַע דָּמוֹעַ

וַאֲנִי אַךְ לְךָ אֵילִילָה

לְךָ עוֹד לָמוּת לִגְוֹעַ

לִי לֹא עוֹד לָמוּת סֶלָה.

רַעְיָתִי! עַד תִּגְוָעִי

מִנְעִי בִכְיֵךְ וּמְנָעִי!






18


רַק אַחַת דִּמְעַת עַיִן

בַשָּׁנָה כִּי עָבָרָה

נִסְכוּ נָא כִּנְסוֹךְ יַיִן

עַל אַדְמָתִי נִחָרָה

וּתְהִי לָכֶם מַזְכֶּרֶת

כִּי רוּחִי לֹא נֶעְדֶּרֶת.






19


וּנְשִׁיקָה עוֹד אָרִימָה

לְחֲמוּדֵי נַפְשִׁי יַחַד

וּבָהּ הִנֵּה אַשְׁלִימָה

חַיֵּי יָגוֹן וָפַחַד

עַתָּה הֵן רוּחִי תַעַל

לִרְאוֹת מַה שָּׁם מִמַּעַל –.






20


רַחֵם הָאֵל הִכַּרְתִּי!

תַּתִי לָךְ אִמְרֵי שֶפֶר

שָׁם מַתִּי שָׁם דִּבַּרְתִּי

אַךְ עַל עָפָר וָאֵפֶר

עַתָּה אֲנִי אַךְ רוּחַ

וּפְתַח שַׁעַר לָנוּחַ!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41374