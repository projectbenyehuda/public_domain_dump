


	
	אהבת קדש
	



1


אַהֲבָה אֵם כָּל חַי לָךְ הַיּוֹם אָשִׁירָה!

לָךְ בַּת אֵל חַיִּים כִּנּוֹרִי אָעִירָה,

אַתְּ אֵם כָּל־יֶשְׁנוֹ עִמָּנוּ לֶעָיִן!

מַה נִּשֵּׂאת מַה קָּדַשְׁתְּ אֵם כֹּל בַּשָׁפֶל!

אֵם כָּל הַצְּבָאוֹת שָׁם מֵעַל עֲרָפֶל,

וּבִלְתֵּךְ רֶגַע הֵם שָׁבִים לָאָיִן.




2


כָּל אֵלֶּה – מִי יַגִּיד – אֵיכָה נוֹצָרוּ,

חֶלְקֵיהֶם בָּמוֹ אֵיךְ הֵם יִתְחַבָּרוּ,

אִם לֹא יָדֵךְ אַהֲבָה אֶת כֹּל חוֹבֶקֶת?

לוּלֵא הָיִית טֶרֶם הָיוּ כֻלָּמוֹ,

לֹא אָמַר כֹּל יֶהִי גַּם אֵל עוֹשָׂמוֹ,

כִּי אָז אֵין חֵפֶץ אֵין רוּחַ שׁוֹקֶקֶת.




3


אִם רַבּוּ פָּעֳלַיִךְ אֵין חֵקֶר לָמוֹ,

פֹּעַל אֶחָד כֻּלָּם הוּא יָחִיד בָּמוֹ,

אַךְ לַדֶּבֶק כִּי טוֹב כֻּלָּם יַבִּיעוּ;

תִּפְּחִי רוּחַ דּוֹדִים בַּגָּלְמִים סֶלָה,

וִיחוֹלֵל בֵּינֵיהֶם מֶשֶׁךְ לֹא יֵלַהּ1,

עַד כָּל אִישׁ אֶל אִישׁוֹ יַחַד יַגִּיעוּ.




4


וּמַה דֶּבֶק זֶה, אִם לֹא אַךְ חַיֵּימוֹ,

כִּי מָה הַמָּוֶת, אַךְ יַפְרִיד בֵּינֵימוֹ,

וּמָה אַתְּ לָכֵן, אַךְ חַיֵּי כָל אֵלֶּה!

הוּא מָוֶת יַהְרוֹס, אַתְּ לִבְנוֹת תּוֹסִיפִי,

דֶּבֶק זֶה יַפְרִיד, אַתְּ אַחֵר תַּחְלִיפִי,

תּוּכְלִי לוֹ עַזָּה2! הוּא יִיעַף גַּם יֵלֶא.




5


וּמְלֹא הָאָרֶץ מִי יַדְבִּיק אֵלֶיהָ,

וּמִי יִתְלֶה אוֹתָהּ עַל מַעְגָּלֶיהָ,

כִּי תָרוּץ בָּרוּחַ סָבִיב לַשָּׁמֶשׁ?

כּוֹכָבִים כָּמוֹהָ כֵּן רִבּוֹת אֶלֶף,

הִיא עִם שִׁמְשָׁהּ זוֹ, בַּיָּם זֶה אַךְ דֶּלֶף! –

אִישׁ יָסֹב אֶת שִׁמְשׁוֹ עוֹלָם לֹא יָמֶשׁ.




6


מִי יִצְבּוֹר מֵי יַמִּים כָּהָר יַעֲמוֹדוּ

וּמִי הַרְרֵי חוֹל שָׁם סָבִיב יָגֹדּוּ,

רִגְבֵי עֲפָרוֹת מִי זֶה יַדְבִּיקֵמוֹ?

מִי זֶה בָּאָדָם יַצִּיב בָּתֵּי חֶבֶר,

עַמִּים וּמְדִינוֹת אוֹגֵר עַל כָּל עֵבֶר,

אֲחוּזוֹת מֵרֵעִים מִי יַחְבִּירֵמוֹ?




7


מִי יִתֵּן לָאָדָם רַעְיָה וָאֵשֶׁת,

בַּת גִּילוֹ בַּת חֶבְלוֹ חֶבְרָה לָרֶשֶׁת,

לָקִים לוֹ זֶרַע עַל אֶרֶץ עוֹמֶדֶת?

הֲלֹא אַתְּ הִיא הָאֵם הוֹרַת כָּל אֵלֶּה;

אַתְּ אַחַת לָאֶחָד אֵל עֹשֵׂה פֶלֶא,

גַּם רוּם עִם שֵׁפֶל אַךְ אַתְּ הָאוֹגֶדֶת!




* * *





8


כֵּן הוּא מִנִּי אָז כֵּן הַיּוֹם כֵּן עַתָּה,

הִנֶּנּוּ מַבִּיטִים גַּם פֹּה מַה שַּׁתָּה,

שִׂמַּחְתְּ גַּם בָּזֹאת לֵב דּוֹדִים סֶלָה!

מֵעֵמֶק שׁוֹשַׁנִּים3 עֵץ רַעְנָן הוֹצֵאת

חֹטֶר נָעִים מִכֶּרֶם חֶמֶד הֵבֵאת,

פֹּה נֶחְמָד לַמַּרְאֶה וּלְהַשְׂכִּיל מָעְלָה!




9


וַתִּרְאִי לוֹ בַת עַד מֵרָחוֹק שָׁמָּה,

עַד בֵּית פָּרְטוּגלִּים4 עֲצָתֵךְ קָמָה,

וּרְחוֹקִים כָּאֵלֶּה הֲגַם תַּחְבִּירִי?

זֶה קִרְיַת עִיר וִוילְנָא זוֹ עִיר פָּלְטַאווָה,

“וִהְיוּ נָא לַאֲחָדִים!” אָמַרְתְּ אַתְּ אַהֲבָה!

וַיִּהְיוּ לָךְ כֵּן – הֶאָח נַפְשִׁי שִׁירִי!




10


שִׁמְעָה בֵן וּבִין עֲצַת אֵם נִשְׂגֶּבֶת,

עֲצַת הָאֵל הִיא אֲבִי כֹּל אוֹהֶבֶת,

אַל תָּפֵר עֲצָתָם עַד עוֹלָם סֶלָה!

עָֹזְבָה נָּא אָב וָאֵם עָזְבָה הוֹרֶיךָ,

וּבוֹאָה נָּא שָׁמָּה אֶל זוּ5 תִּשְׁבֶּךָ,

סוּרָה נָּא בֵּן יַקִּיר שָׁם הָאֹהֶלָה!




11


שָׁם תִּמְצָא הַבַּת אֲשֶׁר לָךְ חֻבָּרָה,

בִּדְבַר הַמְּחַבֶּרֶת6 הִיא לָךְ נִשְׁמָרָה,

בַּת גּוֹרָלָךְ הִיא אַךְ בָּהּ תִּדְבַּק נֶצַח;

זֹאת לִוְיַת קֹדֶשׁ אַל תַּפְרִיד חוֹבֶרֶת,

בָּהּ תִּבְנֶה בַיִת תִּקְרָא שֵׁם תִּפְאֶרֶת,

שֵׁם עוֹלָם תִּשָׂא כַּנֵּזֶר עַל מֵצַח.




12


שֵׁם הוּא וָזֵכֶר אֶל אַהֲבַת הוֹרֶיךָ,

תִּזְכּוֹר כִּי אַךְ הֵמָּה הֶעֱלוּ נֵרֶךָ,

גַּם הָלוֹךְ וָאוֹר כַּסַּהַר בַּחֹדֶשׁ;

רַבּוֹת וּגְדוֹלוֹת עֲשׂוֹת לָךְ הִגְדִּילוּ,

לֹא אָבוֹת רַבִּים עֲשׂוֹת זֹאת יַעְפִּילוּ,

עַד בָּאתָ הֲלוֹם בִּבְרִית אַהֲבַת קֹדֶשׁ.




13


וּבְרִית מֶלַח7 הִיא בַּכֹּל הִיא תָנוּחַ,

לֹא אַךְ בָּשָׂר אֶחָד8 כִּי גַם הָרוּחַ,

גַּם לֵב גַּם נֶפֶשׁ יַחַד יִתְאַחָדוּ;

קֹדֶשׁ זֹאת הַבְּרִית הִיא כָּל טוּב הַבַּיִת,

תִּתֵּן זֶרַע אֱמֶת כִּשְׁתִילֵי זַיִת,

עַל בִּרְכֵּי תֹּם אַהֲבָה הֵמָּה יֻלָּדוּ.




14


וּלְשֵׁמַע טוֹבָתָךְ אִגְּרוֹת יוֹבִילוּ,

אָבִיךָ גַּם אִמָּךְ יַחַד יָגִילוּ,

יִשְׂאוּ אֲלֻמּוֹת בַּמֶּרְחָק זָרָעוּ;

גַּם אוֹהֲבֵי נֶפֶשׁ כָּל בֵּית אָבִיךָ,

הֵם כֻּלָּם יִתְעַנְּגוּ בִּבְשׂוֹרוֹת פִּיךָ,

גַּם יִשְׂמַח אוֹהַבְכֶם מֵאָז תֵּדָעוּ.









משך לא יֵלַה – כוח־מושך כל ייעף.  ↩



תוּכלי לו עזה לפי שיר־השירים ח, ו: ‘עזה כמות  אהבה’.  ↩



עמק שושנים – הכוונה למשפחת רוזנטל, מחלוצי ההשכלה  בווילנה.  ↩



בית פרטוגלים – משפחת פורטוגלוב אשר בפולטבה. השיר
‘אהבת קדש’ נכתב לרגל נישואיו של אחד מבני משפחת רוזנטל עם בת משפחת
פורטוגלוב (הערתו של ג' אלקושי).  ↩



זו – אשר, לפי שמות טו, יג.  ↩



המחברת – האהבה המחברת.  ↩



ברית מלח – ברית עולם, לפי במדבר יח, יט, ולפי  דברי־הימים ב יג, ה.  ↩



לפי בראשית ב, כד: ‘והיו לבשר אחד’.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38140