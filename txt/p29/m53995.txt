


	
	שַׁאֲלַת שָׁלוֹם!
	



1

אשר הושיטה עדת ווילנא לכבוד השר הצדיק
ר' משה מונטיפיורי הי“ו בבואו הנה בשנת תר”ו.





1


שַׁאֲלִי בַּת־יַעֲקֹב יוֹשֶׁבֶת צָפוֹנָה

לִשְׁלוֹם הַבָּא לִשְׁאוֹל לִשְׁלוֹמֵךְ הֵנָּה

לִשְׁלוֹם מֹשֶׁה וִירוּשָׁלַיִם סֶלָה!

זִכְרִי לִימֵי עוֹלָם מֹשֶׁה! עַמֵּנוּ

וּנְבִיאוֹ הַלֵּוִי – גַּם בָּא אֵלֵינוּ

זִכְרִי! – וִימִין אֵל שֵׁנִית לֹא תֵלַהּ!




2


זִכְרִי! וּמְחִי דִמְעָה מֵעַל פָּנַיִךְ

הַרְפִּי וַחֲדָלִי מִפָּרֵשׂ יָדַיִךְ

זִכְרִי! גַּם דֹּמִּי! כִּי אֶת כֹּל יוֹדֵעַ –;

לִירוּשָׁלַיִם חוֹתָמוֹ נָא שׁוּרִי!

הֲיִשְׁכָּחֶנָּה? גַּם אַתְּ אַל תָּגוּרִי

אִמְרִי: “בַּת עִירֵךְ אָנִי!” הוֹי נוֹסֵעַ!!




3


הַנּוֹסֵעַ! מַה־גָּדְלוּ מַסָּעֶיךָ!

נָסַעְתָּ רֵאשִׁית לִידִידוּת נַפְשֶׁךָ

לִידִידוּת מִשְׁכַּן־יָהּ – לִירוּשָׁלָיִם!

וּמַסַּע דַּמֶּשֶׂק בַּאֲרָם מִרְשַׁעַת

עוֹד לוֹ צוֹלֵלָה כָּל אֹזֶן שׁוֹמַעַת –

וּלְאָן תִּסַּע עַתָּה? – שִׁמְעוּ שָׁמָיִם!!




4


מֹשֶׁה! הֲכִי מַלְאָךְ נִגְלָה אֵלֶיךָ?

אוֹ קוֹל קוֹרֵא בַּסְּנֶה: “לֵךְ אֶל אַחֶיךָ!”

אִם שֻׁלַּחְתָּ אַךְ אֶל שֵׁשׁ מֵאוֹת אֶלֶף??

וּלְעֵינֶיךָ פֹּה אַחֶיךָ יִגָּלוּ

בּוֹעֲרִים בָּאֵשׁ וְעוֹד לֹא אֻכְּלוּ

וּלְכַבּוֹת אֵין מַיִם, אַף מִיָּם דֶּלֶף!!




5


וּמִי זֶה מִיָּם? – מָשׁוּי מִן הַמַּיִם

וּכְגוֹאֵל דַּם אֶחָיו אָז בָּא מִצְרַיִם

הֲלֹא אַתָּה מֹשֶׁה בֶּן מוֹנְטִיפְיָארִי!

וּמִי כַנְפֵי נֶשֶׁר עָשָׂה אֵלֶיךָ?

מִי צָרַר רוּחַ הַיּוֹם בִּכְנָפֶיךָ?

הֲלֹא יַד שַׁדַּי בַּכֹּחַ נֶאְדָּרִי!!



(יש"א)






6


בֹּא נָא אִישׁ אֱלֹהִים! שָׁלוֹם בּוֹאֶךָ!

וּלְשָׁלוֹם אֵין קֵץ, תָּבוֹא אֶל עַמֶּךָ!

בֹּא נָא וֶאֱמָר לָנוּ “פָּקֹד פָּקַדְתִּי!”

עַם ה' נַחְנוּ – תּוֹרָתוֹ אִתָּנוּ –

בֹּא נָא הֲלוֹם! וּרְאֵה כָּל־קֹדֶשׁ בָּנוּ!

הֲלֹא תַעֲנֶה: “מִיָּם אֵלֶיךָ חָרַדְתִּי!”




7


מֹשֶׁה רוֹעֶה נֶאֱמָן! עוֹד מִזֶּה תֵּלֶךְ

גַּם תָּשׁוּב בַּיִת – וּמֶה עָנָה מֶלֶךְ…

זָכְרָה צֹאן אֹבְדוֹת עַל מִי זֶה נָטַשְׁתָּ?

דֹמִּי בַּת־יַעֲקֹב! אַל נָא עוֹד תִּשְׁאָלִי

אַל נָא בִדְמָעוֹת כּוֹס־שָׁלוֹם תִּמְהָלִי

רַב לָךְ, לִשְׁלוֹם מֹשֶׁה כִּי דָרָשְׁתָּ!!




8


וּשְׁלוֹם הַגְּבִירָה כָּבוֹד תּוֹמֶכֶת

וּבְדַרְכּוֹ בַקֹּדֶשׁ עִמּוֹ הוֹלֶכֶת

וּשְׁלוֹם הַלֵּוִי אִישׁ רַב הַתּוּשִׁיָּה;

כִּי בִשְׁלוֹמְכֶם שָׂרִים! רַבִּים יִשְׁלָיוּ

וּבְצִלְּכֶם צַדִּיקִים! רַבִּים יֶחֱסָיוּ

“בָּרוּךְ בּוֹאֲכֶם!” עִיר וִוילְנָא הוֹמִיָּה!



(יש"א)











האורח צד 41  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53995