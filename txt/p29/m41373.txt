


	
	שיר למעלות הסלם
	



1


אֶל בֵּית אֱלֹהִים לַיְלָה מִבְּאֵר שֶׁבַע

בָּא אֶבֶן יִשְׂרָאֵל1 יַעֲקֹב אָבִינוּ

שָׁם רָאָה בַחֲלוֹמוֹ סֻלַּם הַטֶּבַע

אֵלִים בֹּו יֵרְדוּ גַּם לַעֲלוֹת יָהִינוּ

פָּעֳלֵי אֵל הֵמָּה עֲלִילוֹת אֱלוֹהָּ

מַעֲרָכוֹת תַּחַת מַעֲרְכוֹת גָּבֹהָּ.




2


וּשְׁלַבִּים בִּשְׂדֵרוֹת יֹאחֲזוּם בַּדֵּימוֹ

מִזֶּה וּמִזֶּה מִשֵּׁפֶל עַד מֵעַל

רַבִּים מַעֲשֵׂי יָהּ מַה עָצְמוּ רֹאשֵׁימוֹ!

אֶחָד הַסֻּלָּם מֵאֶרֶץ רוֹם יַעַל

נֶעֱרָכִים כֻּלָּם מָאֳחָזִים יָדַיִם

יַעֲלוּ גַם יַחַד עַד רוֹכֵב שָׁמַיִם.






3


הוּא נִצָּב עָלָיו עַל-הַסֻּלָּם מַעְלָה

אֲבִי כָל הַמַּעֲשִׂים אֵל יוֹצְרָם יַחַד

וּלְרַגְלֵי סֻלָּמוֹ יִישַׁן בַּלַּיְלָה

זֶה יַעֲקֹב הָאָדָם יִשֹּׁם מִפַּחַד

כִּי יִיקַץ יֹאמַר: מַה נוֹרָא מַעֲשֶׂיךָ!

אֵין זֶה כִי כֻלָּם אֱלֹהִים! בֵּיתֶךָ.






4


כִּי מִבְנֵה הַבַּיִת יַעֲרוֹךְ בּוֹנֵהוּ

שׂוּם אֶבֶן מוּל אֶבֶן חֶדֶר מוּל חֶדֶר

וּלְעֻמַּת2 הָאֶחָד יַעֲמוֹד מִשְׁנֵהוּ

אִם עֲרָכִים3 כֻּלּוֹ אָז לוֹ כָּל הֶדֶר

כֵּן רִבְבוֹת עוֹלָמִים – הוֹי אַלְפֵי אֶלֶף!

כֻּלְּכֶם עֲרוּכִים וּלְכָל בָּכֶם חֵלֶף.






5


כִּי יַעְנֶה אִישׁ אִישׁ לַאֲשֶׁר לוֹ מִנֶּגֶד

זֶה לָזֶה יִתֵּן אִישׁ מַחְסוֹר רֵעֵהוּ

אִישׁ בָּא בִּבְרִית אָחִיו אַל יִבְגּוֹד בֶּגֶד

זֶה אֶל זֶה קוֹרֵא וַחֲבֵרוֹ עוֹנֵהוּ

הֲמוֹנִים גַּם שׁוֹנִים אֵין חֵקֶר לָמוֹ

יַחְדָּו יִהְיוּ תַמִּים כָּאֵל עוֹשָׂמוֹ.




6


אֵל נִצָּב עֲלֵיהֶם אֶחָד הִנֵּהוּ

וּבְמַעֲרֶכֶת זוֹ הֵן אֶחָד גַּם הֵמָּה

עוֹד יַעַרְכוּ כֻּלָּם גַּם חִין עֶרְכֵּהוּ

מָה רָמָה הַמַּעֲרָכָה מַה נָעֵמָה!

הִיא שַׁעֲרֵי שָׁמַיִם פִּתְחֵי רָקִיעַ

סֻלָּם מֻצָּב אַרְצָה כֵּס יָהּ יַגִּיעַ.




7


שֶׁמֶשׁ יָרֵחַ וּצְבָא כָל שָׁמַיִם

אֶרֶץ וּמְלא כֻּלָּה עַד קֵץ כָּל עֵבֶר

עֲפְרוֹת וָאֵשׁ כָּל רוּחַ כָּל מַיִם

כָּל דּוּמָם כָּל צֶמַח כָּל חָי כָּל גֶּבֶר

אִישׁ אִישׁ יִשְׁוֶה יַעֲרוֹךְ לָהֲמוֹנִים אֵלֶּה

הוֹי סֻלָּם נוֹרָא וּמַעֲלוֹתָיו פֶּלֶא! –.






8


שַׁדַּי! סֻלָּמְךָ זֶה אַתָּה רוֹאֵהוּ

וּבְאוֹר פָּנֶיךְ וּבְאוֹר שִׁבְעָתַיִם

נַחְנוּ חֹמֶר יוֹצֵר נַחְנוּ נֶחְזֵהוּ

אַךְ בַּחֲלוֹם לַיִל אַךְ בִּסְגוֹר עֵינַיִם

אַתָּה מַעֲרָכוֹתָיו עָרְכָה יָדֶךָ

וּבוֹ מֵעֵין כָּל צָפְנַת סוֹדֶךָ.






9


וּלְיָמִים יָבוֹאוּ סוֹד זֶה צָפַנְתָּ

יוֹם דֵּעָה אוֹתְךָ תִּמָּלֵא אַרְצֶךָ4

יוֹם חָכְמָתְךָ בִּפְעָלֶיךָ טָמַנְתָּ

תֵּרְאֵה הַחוּצָה גַם אֶל בָּנֶיךָ

אָז גַּם מְהֲלָלְךָ אֵל! יִמָּלֵא פִינוּ

וּבְהָקִיץ אָז נִרְאֶה חֲלוֹם אָבִינוּ.









לפי בראשית מט, כד.  ↩



ברוח הכתוב (קהלת ז, יד): ‘גם את זה לעמת זו עשה  האלהים’.  ↩



ערכים – שירות סדורות, לפי ירושלמי סוטה כב, ב,  וייתכן גם מימד או מידה, לפי הכוזרי ג, כג בסוף.  ↩



לפי ישעיהו יא, ט.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41373