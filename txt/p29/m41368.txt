


	
	מבקש אמת
	



1

ויאמר הראני נא את כבודך:

(שמות לג)






הֵן חֲכָמִים הִגִּידוּ,

גַּם אוֹתוֹתָם הֵעִידוּ:



כִּי הַחוּשִׁים כֶּחָשִׁים1,



הַדִּמְיוֹנִים מוֹנִים2,



הַמַּחְשָׁבוֹת מְכַזְּבוֹת,

הַשְּׂעִיפִים מַחְלִיפִים,

הַשֵּׂכֶל יִסָּכֶל,



הַתְּבוּנָה לֹא אֱמוּנָה3,



הַדֵּעִים תּוֹעִים,

וּבְכָל דַּעַת מִגְרַעַת;

כֹּל אֲשֶׁר אֶחְזֶה,

אֵינָם כַּמַּחֲזֶה,

וַאֲשֶׁר אֵדָעָה,

בּוֹ לִבִּי תָעָה.





גַּם אֲנִי מִי אָנִי?

הָהּ מִי רִמָּנִי?

וּמִי כָל אֵלֶּה?

הַפְלֵא וָפֶלֶא!

אָנָּא סַמְּכֵנִי,

אֱלֹהִים עוֹשֵׂנִי!




2

ויאמר לא תוכל לראות את פני כי לא יראני האדם וחי:

(שמות לג)






בִּין אָדָם! כָּאָדָם, וּלְךָ בָזֶה דַי.

אַל תָּבֶן כֵּאלֹהִים,

בִּשְׁפָלִים וּגְבוֹהִים,

כִּי אֵינְךָ אָז אָדָם אַף אֵינְךָ עוֹד חַי.



מָתוֹק אוֹר שֶׁמֶשׁ אַךְ לֹא עֹז פָּנֶיהָ,

נָעִים אוֹר חָכְמָה אַךְ אֶפֶס קָצֶהָ,

אוֹר אֱמֶת מַה נָּאוֶה, אַךְ מִי יִרְאֵהוּ,

עַל פָּנֶיהָ הַצָּעִיף – אַל תְּרִימֵהוּ,

פֶּן אֶת פָּנֶיהָ תַּבִּיט לָעֵינַיִם,

אוֹיָה כִּי אָז יֶחְשַׁךְ לָךְ אוֹר הַחַיִּים.











כחשים – מרמים, משקרים, לפי ישעיהו, ל, ט. ר‘  מבוא, עמ’  ↩



מונים – מרמים.  ↩



לא אמונה – לא אמון בה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41368