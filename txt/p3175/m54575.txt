


	
	בָּא אָבִיב
	




הַחוּגוֹת חָגְגוּ אֶת חַגָּן בְּחוּגָן –

חַג־כְּלוּלוֹת הָיָה הֶחָג;

זַהֲרוּרֵי־אָבִיב בָּאֲוִיר רָעָפוּ

וְאוֹן־הָאָרֶץ מִמִּסְגְּרוֹתָיו חָרָג.





בִּן לַיְלָה שִׁנְּתָה הָאָרֶץ אֶת פָּנֶיהָ:

הַפִּשְׁתָּה – יָם תְּכֵלֶת, הַכֶּרֶם הוֹרִיק,

קִרְקְרוּ הַקִּיכְלִים בְּנִקְרוֹת הַגִּלְבּוֹעַ,

זֶרֶם עַז הַכֹּל מוֹהֵל, כָּל דָּם חַי הִסְמִיק.





וַאֲנִי – שְׁכוּר־אוֹר אֶתְרוֹצֵץ בַּשְּׁדֵמָה,

לֹא אֵדַע נַפְשִׁי וְלֹא אָבִין.

גַּם אוֹתִי בִּנְדָבָה חָנַן אָבִיב,

אֶת דָּמִי בְּעוֹרְקַי הִרְנִין.



תל־יוסף, תרצ"ב







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54575