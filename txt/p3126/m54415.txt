


	
	מְקוֹם פְּגִישׁוֹתֵינוּ
	



רומנס






אֶת מְקוֹם־פְּגִישׁוֹתֵינוּ נִרְשֹׁם לְמַזְכֶּרֶת,

נַחֲרֹת בְּעִטּוּר שֶׁל זָהָב;

כָּל גִּבְעָה וְכָל גַּי, וְכָל עֵץ עַל אֵם דֶּרֶךְ,

כָּל אֶבֶן שֶׁשָּׁמָּה תִּשְׁכַּב.





אֶת בִּקְתַּת־הָעֵצִים שָׁם בְּרֹאשׁ הַגִּבְעָה,

לָהּ שָׁלשׁ מַדְרְגוֹת אֲבָנִים,

שֶׁיָּדְעָה לְהַקְשִׁיב וְלִשְׁתֹּק בְּצִנְעָה,

לִזְכֹּר כֵּן שָׁנִים עַל שָׁנִים:





אֶת קוֹלוֹת הַנְּעָרִים שֶׁבָּקְעוּ מֵרָחוֹק

וְאֵלֵינוּ הִגִּיעַ הַהֵד;

אֶת טִרְטוּר הַמְּכוֹנִית, אֶת הַשִּׁיר הַמָּתוֹק,

שֶׁהָלַם אֶת הַלֵּב הָרוֹעֵד.





אֶת הַזָּר הַבּוֹדֵד עַל הַכְּבִישׁ הַשּׁוֹמֵם

שֶׁהֵסֵב אֶת רֹאשׁוֹ לְהַבִּיט;

אֶת הַלַּיְלָה הַטּוֹב הַשּׁוֹתֵק וְדוֹמֵם

וּמַסְתִּיר אֶת הַסּוֹד כְּעָמִית.





אֶת הַכֺּל, אֶת הַכֺּל נִרְשְׁמָה לְמַזְכֶּרֶת,

נַחֲרֹת בְּעִטּוּר שֶׁל זָהָב:

אִם צִיּוּץ שֶׁל צִפּוֹר אוֹ דְמוּתֵךְ הַזּוֹהֶרֶת –

הַכֹּל יֵחָרֵת בַּלֵּבָב!


נתחבר יחד עם מנגינה.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54415