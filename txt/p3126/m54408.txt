


	
	אֶחָד מִן הַשּׁוּרָה
	




אִילָנוֹת צְעִירִים בַּמּוֹלֶדֶת,

הַרְכִּינוּ לָאָרֶץ רֹאשְׁכֶם!

אִילָנוֹת יְקָרִים בַּמּוֹלֶדֶת –

נִגְדַּע הַתָּמִיר שֶׁבָּכֶם!





דֹּמּוּ! אַל רֶטֶט, שְׂדֵרוֹת יְרֻקּוֹת –

הַכּוֹרֵת הַשָּׁפָל בִּגְבוּלְכֶם!

יָד בְּזוּיָה הִתְנַכְּלָה אֶל הַטֹּהַר,

הֵנִיפָה גַרְזֶן עַל קָדוֹשׁ –

הִיא תִיבַשׁ, זֹאת הַיָּד הַמְגֹאֶלֶת –

לֹא יִשְׁקֹט הַכְּאֵב הֶעָמֹק…





דֹּמּוּ, רֵעִים! הוּא אֵינֶנּוּ…

הוּא לָנֶצַח לְכָאן לֹא יָשׁוּב;

רְאוּ,

בַּחֲשֵׁכָה הָעוֹלָה וְגוֹבֶרֶת

עוֹד לוֹהֵט זִיק צַוּוֹ הַגָּדוֹל!…


תש"ו. נכתב לזכר אליהו כהן־חינסקי אחר נפלו.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54408