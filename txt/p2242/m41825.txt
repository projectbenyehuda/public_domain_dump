


	
	מֵכִין תֵּבֵל
	



לשבת וראש חדש

סימן: משה ח׳סין


מֵכִין תֵּבֵל בְּחָכְמָתוֹ

תָּמִיד בְּפִי תְהִלָּתוֹ

מִדֵּי שַׁבָּת בְּשַׁבַּתּוֹ

מִדֵּי חֹדֶשׁ בְּחָדְשׁוֹ.





שַׁבַּת קֹדֶשׁ הוּא יוֹם אוֹרָה

וְרֹאשׁ חֹדֶשׁ עֵת כַּפָּרָה

חֹדֶשׁ שַׁבָּת קְרֹא מִקְרָא

אֱלֹהִים דִּבֵּר בְּקָדְשׁוֹ.





הָאֵל יְמִינוֹ יְחַדֵּשׁ

וְחִישׁ יִבְנֶה הַר הַקֹּדֶשׁ

וּבְיוֹם שַׁבָּת וְרֹאשׁ חֹדֶשׁ

נִשְׁתַּחֲוֶה לְהַר קָדְשׁוֹ.





חֲסִין יִבְנֶה מְכוֹן שִׁבְתּוֹ

וּבוֹ נַקְרִיב אֶת עוֹלָתוֹ

עוֹלַת שַׁבָּת בְּשַׁבַּתּוֹ

וְעוֹלַת חֹדֶשׁ בְּחָדְשׁוֹ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41825