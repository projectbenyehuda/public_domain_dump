


	
	מִמֶּנִּי צוּר
	



א

לשבועות. סימן: משה חוצין ח׳זק ואמץ.


מִמֶּנִּי צוּר אַל תֶּחֱשֶׁה

וּרְצֵה נִיבִי בִמְקוֹם אִשֶּׁה

זֹאת הַתּוֹרָה אֲשֶׁר מֹשֶׁה

שָׂם לִפְנֵי בְנֵי יִשְׂרָאֵל.





שָׂשׂ אָנֹכִי עַל אִמְרָתוֹ

עַל יַד אִישׁ נֶאֱמַן בֵּיתוֹ,

הַגְבֵּל הָהָר וְקִדַּשְׁתּוֹ

כֹּה תֹאמַר לִבְנֵי יִשְׂרָאֵל.





הוּא זָרַח מִשֵּׂעִיר לָמוֹ

רִבֵּי רִבּוֹתַיִם עִמּוֹ

נִגְלָה לָתֵת עֹז לְעַמּוֹ

וְתוֹרָה שָׂם בְּיִשְׂרָאֵל.





חַנּוּן יַָרַד מִזְּבוּלוֹ

עַל הַר סִינַי עָשַׁן כֻּלּוֹ

וְקוֹל עֹז נָתַן בְּקוֹלוֹ

אֲנִי אֱלֹהֵי יִשְׂרָאֵל.





וּלְאֵל אַחֵר לֹא תַּעֲבֹד

צַלְמָם תִּבְזֶה עֲדֵי אָבוֹד

וּלְכָל הוֹרִים שִׂימוּ כָבוֹד

וּתְנוּ עֹז לְצוּר יִשְׂרָאֵל.





צִוָּה הָאֵל עַל הַר קָדְשׁוֹ

כִּי לֹא תִשָּׂא לַשָּׁוְא נַפְשׁוֹ

וּזְכֹר שַׁבָּת לְקַדְּשׁוֹ

הוּא אוֹת בֵּינוֹ וּבֵין יִשְׂרָאֵל.





יָדְךָ לֹא תְמַלֵּא דָּמִים

הַרְחֵק זִמָּה כָל הַיָּמִים

וְלֹא תִּגְנֹב הוֹן וְדָמִים

וְגַם נֶפֶשׁ מִיִּשְׂרָאֵל.





נְצֹר צַוִּי לֹא תַעֲנֶה

וּלְךָ רָעָה לֹא תְאֻנֶּה

וְלֹא תַחְמֹד הוֹן וּמִקְנֶה

וְרֹב טוּב לְבֵית יִשְׂרָאֵל.





חִזְקוּ אִמְצוּ זֶרַע אֵיתָן

לַעְשׂוֹת חֻקִּים כְּהִלְכָתָן

בָּרוּךְ הַמָּקוֹם שֶׁנָּתַן

תּוֹרָה לְעַמּוֹ יִשְׂרָאֵל.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41830