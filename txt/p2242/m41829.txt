


	
	מוֹצִיא אֲסִירִים
	



ד

סימן: משה חוצין ח׳זק. לחן: שיר חדש


מוֹצִיא אֲסִירִים דָּר רוֹמָה

שְׁמוֹ יַחְדָּו נְרוֹמֵמָה

אֲשֶׁר הוֹצִיא יוֹנָה תַמָּה

מִמִּצְרַיִם בְּיָד רָמָה.





שָׂם בָּהֶם דִּבְרֵי אוֹתוֹתָיו

אֵלּוּ עֶשֶׂר מַגֵּפוֹתָיו

לְהוֹדִיעַ גְּבוּרוֹתָיו

כִּי ה׳ אִישׁ מִלְחָמָה.





הָפַךְ אֶת מֵימֵיהֶם לְדָם

וּצְפַרְדְּעִים הִרְבּוּ אֵידָם

וְהַכִּנִּים אָכְלוּ בַדָּם

וְעָרֹב הָמָם מְהוּמָה.





חָלְפוּ בְדֶבֶר בְּעִירָם

וּשְׁחִין הִפְרִיחַ בְּעוֹרָם

וַיַּמְטֵר בָּרָד בְּעִירָם

וַיַּךְ פְּרִי הָאֲדָמָה.





וַיֹּאכַל אַרְבֶּה יְבוּלָם

וְיָמֵשׁ חֹשֶׁךְ בִּגְבוּלָם

הֵמִית מִבְּכוֹר גְּדוֹלָם

עַד בְּכוֹר שִׁפְחָה וְאָמָה.





צָעֲקוּ כֻלָּם עֵת רָאוּ

מַכַּת בְּכוֹרוֹת, אָז קָרְאוּ

בְּקוֹל גָּדוֹל קוּמוּ צְאוּ

לְמֵאִישׁ וְעַד בְּהֵמָה.





יָצְאוּ עָם מִתַּחַת סִבְלוֹת

מִצְרַיִם בְּתֹף וּמְחוֹלוֹת

טְעוּנִים כֶּסֶף וּשְׂמָלוֹת

לֶשֶׁם שְׁבוֹ וְאַחְלָמָה.





נֶהְפַּךְ לֵב פַּרְעֹה אֲלֵיהֶם

וַיִּרְדֹּף אָז אַחֲרֵיהֶם

לֹא קָרַב אֶל מַחֲנֵיהֶם

מִגָּדוֹל וּבַעַל קוֹמָה.





חַנּוּן אֶת עַמּוֹ הוֹשִׁיעַ

מִיַּד פַּרְעֹה וְהִטְבִּיעַ

חֵילוֹ בַיָּם לְהוֹדִיעַ

יְמִין ה׳ רוֹמֵמָה.





זֶה אֵלִי עַל הַיָּם הֶרְאָה

לָנוּ יָדוֹ הַנִּפְלָאָה

אָשִׁירָה לְגָאֹה גָאָה

סוּס וְרוֹכְבוֹ בַיָּם רָמָה.





קְדוֹשִׁי יָחִישׁ יַרְאֵנוּ

נִפְלָאוֹת כִּימֵי צֵאתֵנוּ

מִמִּצְרַיִם וְעֵינֵינוּ

יִרְאוּ בְנָיוֹת בָּרָמָה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41829