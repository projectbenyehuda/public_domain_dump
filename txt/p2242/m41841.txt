


	
	מֶלֶךְ עוֹלָם
	



סימן: משה חוצין. מנגינה: באבא טאהר.


מֶלֶךְ עוֹלָם אֵין בִּלְעָדוֹ

כִּי נִשְׂגָּב שְׁמוֹ לְבַדּוֹ

אֲבָרֵךְ אֶת שֵׁם כְּבוֹדוֹ

לְעוֹלָם כִּי הִפְלִיא חַסְדּוֹ.





שָׁאַגְתִּי בְקוֹל אַנְחָתִי

יְמַלֵּא אֶת שְׁאֵלָתִי

לָעַד לֹא יָסִיר מֵאִתִּי

אֶת תְּפִלָּתִי וְחַסְדּוֹ.





הַלְלוּהוּ כָל צְבָאָיו

כִּי קָרוֹב הוּא לְכָל קוֹרְאָיו

רוֹצֶה ה׳ יְרֵאָיו

אֶת הַמְיַחֲלִים לְחַסְדּוֹ.





חַי שׁוֹכֵן בִּשְׁמֵי מְרוֹמִים

וְרָם הוּא עַל כָּל הָעַמִּים

שַׁבְּחוּהוּ כָל הָאֻמִּים

כִּי גָבַר עָלֵינוּ חַסְדּוֹ.





וְתִשְׂאוּ אֵלָיו כַּפַּיִם

עֶרֶב בֹּקֶר וְצָהְרַיִם

כִּי כִגְבֹהַּ הַשָּׁמַיִם

עַל הָאָרֶץ גְָּבַר חַסְדּוֹ.





צִיר אֱמוּנִים יִשְׁלַח הָאֵל

לִקְבֹּץ עַמּוֹ בְּעֹז וָאֵל

כִּי זָכַר לְבֵית יִשְׂרָאֵל

אֶת אֱמוּנָתוֹ וְחַסְדּוֹ.





יוֹשֵׁב עַל כִּסֵּא רַחֲמִים

יְמַהֵר אֶת קֵץ הַיָּמִים

כִּי לֹא יִזְנַח לְעוֹלָמִים

לֹא לָנֶצַח אָפֵס חַסְדּוֹ.





נִין נַחְשׁוֹן יֶחֱזוּ עֵינַי

וּבְנֵי לֵוִי עַל דּוּכָנַי

אָז אָשִׁיר הוֹדוּ לַיְיָ

כִּי טוֹב כִּי לְעוֹלָם חַסְדּוֹ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41841