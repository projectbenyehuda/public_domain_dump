


	
	מֶלֶךְ גּוֹאֵל אֵין
	



ג

סימן: משה חוצין ח׳זק.


מֶלֶךְ גּוֹאֵל אֵין בִּלְעָדוֹ

עוֹשֶׂה נִפְלָאוֹת לְבַדּוֹ

הוֹצִיא אֶת יִשְׂרָאֵל עַבְדּוֹ

מִמִּצְרַיִם בְּעֹז יָדוֹ.





שׁוֹכֵן עֶלְיוֹן בַּצַּר עוֹנֶה

אָמַר לְמֹשֶׁה בַסְּנֶה

לֵךְ הַצֵּל עָם מִיָּד שׂוֹנֵא

כִּי קֵץ פְּדוּת בָּא מוֹעֲדוֹ.





הָאִישׁ מֹשֶׁה לִפְנֵי פַרְעֹה

עָשָׂה אוֹתוֹת וְהוֹדִיעוֹ

כִּי שָׁלַח אֵל לְהוֹשִׁיעוֹ

לְזֶרַע יִשְׂרָאֵל עַבְדּוֹ.





חִזֵּק פַּרְעֹה אֶת גְּאוֹנוֹ

וְלֹא שָׁת לֵב לִדְבַר קוֹנוֹ

עַד הִכָּה אֶת רֵאשִׁית אוֹנוֹ

וַיִּמַּס כָּעָשׁ חֲמוּדוֹ.





וְאָז נָפְלָה עָלָיו אֵימָה

וַיִּשָּׂא קוֹלוֹ בָרָמָה

צְאוּ מֵאִישׁ עַד בְּהֵמָה

לִזְבֹּחַ לָאֵל וּלְעָבְדוֹ.





צִבְאוֹת אֵל יָצְאוּ עִם צֹאנָם

וְרוֹמְמוֹת אֵל בִּגְרוֹנָם

שֶׁנָּתַן לָהֶם מָמוֹנָם

כַּאֲשֶׁר דִּבֵּר לִידִידוֹ.





יָצָא פַרְעֹה אַחֲרֵיהֶם

כִּי שָׁמַע הַיָּם לִפְנֵיהֶם

וּמִדְבָּר סָגַר עֲלֵיהֶם

לֹא יָדַע כִּי בָא יוֹם אֵידוֹ.





נִקְרַע מֵי יַם סוּף לִשְׁנַיִם

וּבוֹ עָבְרוּ מַחֲנַיִם

וַיָּשׁוּבוּ אָז הַמַּיִם

עַל פַּרְעֹה וְעַל גְּדוּדוֹ.





חִזְקוּ לְהוֹדוֹת דָּר רָמִים

כִּי שִׁקַּע צַר בְּלֵב יַמִּים

שַׁבְּחוּהוּ כָל הָאֻמִּים

כִּי גָבַר עָלֵינוּ חַסְדּוֹ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41828