


	
	מַלְכִּי דָּר
	



סימן: משה ח׳סין בר רב צדקה. מנגינה: חוסיני


מַלְכִּי דָּר רוּם אֵל חַי מָרוֹם מֵרִאשׁוֹן אֵל נֶאֱמָן

שְׁמוֹ אוֹדֶה בְנִיב שָׂפָה וְלָשׁוֹן כָּל זְמָן

הוּא יַזְרִיחַ אוֹר לַיְשָׁרִים בְּאִישׁוֹן אָב רַחְמָן

חֲסִין יַשְׁמִיד בְּנֵי אֵצֶר וְדִישׁוֹן וְתֵימָן

בְּנֵי אֵל חַי יִשְׁמְרֵם כְּמוֹ בַת אִישׁוֹן נִין הֵימָן

רִיבָה רִיבִי וְחִישׁ בִּיאַת נִין נַחְשׁוֹן צִיר נֶאְמָן.





רַחֵם עָלַי וְחִישׁ אֱמֹר לְנַפְשִׁי צַהֲלִי

בְּרֹב חַסְדָּךְ הַקְשֵׁב וּשְׁמַע נִיב רַחְשִׁי וְקוֹלִי

צוּרִי מַהֵר הוֹצִיאֵנִי לַחָפְשִׁי כִּי צַר לִי

דַּרְכִּי כוֹנֵן וְעַל אוֹיְבַי שָׂא רָאשִׁי וְדִגְלִי

קוֹלִי אֶשָּׂא בְשִׁיר לָךְ צוּר קְדוֹשִׁי וְחֶבְלִי

הָחֵשׁ חֹסֶן יֵשַׁע וּבְנֵה מִקְדָּשִׁי וּזְבוּלִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41840