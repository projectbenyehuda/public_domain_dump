


	
	כַּלָּה כְגֶפֶן
	



א

לחתן וכלה. סימן: משה חוצין חזק. מנגינה:באבא טאהר.


כַּלָּה כְגֶפֶן פּוֹרִיָּה

וּמִזָּהָב הִיא נְקִיָּה

דּוֹמָה לְעֹפֶר צְבִיָּה

כפר עֶגְלָה יְפֵהפִיָּה.





מְאֹד יִשְׂמַח בָּהּ יְדִידָהּ

אֲשֶׁר שָׂם כֶּסֶף בְּיָדָהּ

וּכְדַת מֹשֶׁה לוֹ יְעָדָהּ

כִּי צוּר אָמַר וְכֵן הָיָה.





שִׁפְרָה יָפָה כַלְּבָנָה

מְקֻטֶּרֶת מֹר וּלְבוֹנָה

תּוֹרַת חֶסֶד עַל לְשׁוֹנָהּ

הֲלִיכוֹת בֵּיתָהּ צוֹפִיָּה.





הִיא מִתְרַפֶּקֶת עַל דּוֹדָהּ

יִתְעַנֵּג מִזִּיז כְּבוֹדָהּ

כַּלָּה נָאָה וַחֲסוּדָה

וְאֵין בְּרוּחָהּ רְמִיָּה.





חֲבַצֶּלֶת בַּת אֵיתָנִים

תַּאֲרִיךְ יָמִים וְשָׁנִים

תִּזְכֶּה לְבָנִים הֲגוּנִים

הוֹגִים בְּתוֹרָה תוּשִׁיָּה.





וְעֹז וְהָדָר לְבוּשָׁהּ

וּכְלִיל תִּפְאֶרֶת בְּרֹאשָׁהּ

תִּמְצָא חֵן בְּעֵינֵי אִישָׁהּ

וְיִתְאַו תָּמִיד אֶת יָפְיָה.





צְבִיָּה כַחַָמָּה בָרָה

רָחוֹק מִפְּנִינִים מִכְרָהּ

טָעְמָה כִּי טוֹב מְאֹד סַחְרָהּ

וְגַם טוֹב מֵחָרוּץ פִּרְיָהּ.





יְהִי עֶדְנָהּ עֲדֵי זִקְנָה

וְעַרְשֶׂהָ רַעֲנַנָּה

יְבָרֵךְ צוּר פְּרִי בִטְנָהּ

וְתוֹלִיד בֵּן כָּעֵת חַיָּה.





נָעִים יָפְיָהּ כַלְּבָנָה

בִּשְׂמָחוֹת וָגִיל תּוּבַלְנָה

בְּהֵיכַל דּוֹד תְּבֹאֶינָה

בַּעֲדִי עֲדָיִים עֶדְיָהּ.





חָתָן יֵצֵא מֵחֻפָּתוֹ

כְּצֵאת שֶׁמֶשׁ בִּגְבוּרָתוֹ

יָשִׂישׂ יִשְׂמַח בְּכַלָּתוֹ

אֲשֶׁר אוֹתָהּ בָּחַר לוֹ יָהּ.





זֶה דוֹדִי חֶמֶד בַּחוּרִים

שְׁמוֹ נוֹדָע בַּשְּׁעָרִים

יִשְׂמַח בְּאֵשֶׁת נְעוּרִים

בְּרֹב מָמוֹן וְרֹב פִּרְיָה.





קוֹל מִצְהֲלוֹת וְעֵת דּוֹדִים

שִׁיר חָדָשׁ שִׁירוּ, יְדִידִים

לָאֵל הַמּוֹשִׁיב יְחִידִים

בָּרוּךְ שֶׁאָמַר וְהָיָה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41835