


	
	מַרְפֵּא צִירִי
	



סימן: משה ח׳סין.


מַרְפֵּא צִירִי אֵל חַי צוּרִי

אֵלָיו אֲעוֹרֵר זְמִירִי

עֲלֵי נִבְלִי וְכִנּוֹרִי

כִּי הוּא תִקְוָתִי וְשִׂבְרִי.





שֶׁמֶשׁ צְדָקָה יַזְרִיחַ

לְעַם בְּחַסְדּוֹ בוֹטֵחַ

מִכָּל אוֹיְבִי לִי יָנִיחַ

יִשְׁכֹּן לָבֶטַח בְּשָׂרִי.





הִנֵּה רְנָנוֹת אַבִּיעָה

לְצוּר יִשְׁעֵנוּ נָרִיעַ

יָחִישׁ יַצְמִיחַ יְשׁוּעָה

יִקְבֹּץ בֶּן דָּוִד פְּזוּרִי.





חֲסִין אֵל נוֹרָא עֲלִילָה

יָשִׂישׂ עָלֵינוּ בְגִילָה

כִּמְשׂוֹשׂ חָתָן עִם הַכַּלָּה

בְּתוֹךְ צִיּוֹן עִיר הֲדָרִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41845