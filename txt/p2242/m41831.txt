


	
	מַה נִּכְבַּד
	



ב

לשבועות. סימן: משה חוצין ח׳זק א׳מץ.


מַה נִּכְבַּד יוֹם הִשְׁמִיעֲךָ

צוּר אֶת קוֹלוֹ בַעֲמָדְךָ

עַל הַר סִינַי לָתֵת לְךָ

כִּי בָחַר ה׳ בְּךָ.





שַׁדַּי יָרַד עַל הַר סִינַי

מִפִּיו שָׁמַעְתִּי בְאָזְנַי

מִצְוַת אָנֹכִי ה׳

וּמִצְוַת לֹא יִהְיֶה לְךָ.





הָעָם נָעוּ מִכְּבוֹדוֹ

אָמְרוּ לְמֹשֶׁה יְדִידוֹ

דַבֶּר אֵלֵינוּ בַעֲדוֹ

אֲשֶׁר יְדַבֵּר אֵלֶיךָ.





חָרַד עוֹלָם אֲשֶׁר עָשָׂה

בְּעֵת אָמַר וְנָשָׂא

הִשָּׁמֵר פֶּן לַשָּׁוְא תִּשָּׂא

שֵׁם ה׳ אֱלֹהֶיךָ.





וְיוֹם שַׁבָּת קִדֵּשׁ אוֹתוֹ

כִּי בוֹ שָׁבַת מִכָּל מְלַאכְתּוֹ

יוֹם מְכֻבָּד וְכִבַּדְתּוֹ

מֵעֲשׂוֹת דְּרָכֶיךָ.





צִוּוּי כַּבֵּד אֶת אָבִיךָ

תִּשְׁמֹר כִּי יִרְבּוּ יָמֶיךָ

וְאֶל אֵשֶׁת עֲמִיתֶךָ

לֹא תִתֵּן בָּהּ שְׁכָבְתְּךָ.





יְהִי לִבָּךְ עִם אֵל תָּמִים

וְאַל תִּשְׁפֹּךְ יָדָךְ דַּם עַם תָּמִים

וְלֹא תִגְנֹב הוֹן וְדָמִים

וְגַם נֶפֶשׁ מֵאַחֶיךָ.





נְצֹר צִוּוּי לֹא תַעֲנֶה

אָז תִּקְרָא וְצוּר יַעֲנֶה

וְלֹא תַחְמֹד הוֹד וּמִקְנֶה

אֲשֶׁר לְרֵעֶךָ.





חַזֵּק אַמֵּץ לִבְּךָ

לִשְׁמֹר מִצְוַת אֱלֹהֶיךָ

כִּי הֵם רִפְאוּת לְשָׁרֶךָ

וְשִׁקּוּי לְעַצְמוֹתֶיךָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41831