


	
	מֵאִיר לַכֹּל
	



לאשמורת הבוקר

א

סימן: משה ח׳סין חזק


מֵאִיר לַכֹּל בְּזִיו הוֹדוֹ

כִּי נִשְׂגָּב שְׁמוֹ לְבַדּוֹ

אֲבָרֵךְ אֶת שֵׁם כְּבוֹדוֹ



צוּר יוֹמָם יְצַוֶּה (ה׳) חַסְדּוֹ.





שַׁחַר אֶשְׁקֹד עַל דַּלְתוֹתָיו

אָבֹאָה אֶל מִשְׁכְּנוֹתָיו

אָשִׂיחָה בְנִפְלְאוֹתָיו

אֲרַנֵּן בַּבֹּקֶר חַסְדּוֹ.





הַלְלוּהוּ כָל צְבָאָיו

כִּי הוּא קָרוֹב לְכָל קוֹרְאָיו

וְהוּא רוֹצֶה אֶת יְרֵאָיו

אֶת הַמְיַחֲלִים לְחַסְדּוֹ.





חֲסִין קָדוֹשׁ דָּר מְרוֹמִים

וְרָם הוּא עַל כָּל הָעַמִּים

שַׁבְּחוּהוּ כָל הָאֻמִּים

כִּי גָבַר עָלֵינוּ חַסְדּוֹ.





זֶה דוֹדִי אֵלִי וּמַלְכִּי

וּפִרְיוֹ מָתוֹק לְחִכִּי

אֲהוֹדֶנּוּ בַלְּאֻמִּים כִּי

גָדוֹל עַד שָׁמַיִם חַסְדּוֹ.





קִֵדְּמוּ עֵינַי אַשְׁמוּרוֹת

יוֹם יוֹם אָרִיעַ בִּזְמִירוֹת

לָאֵל יוֹצֵר הַמְּאוֹרוֹת

כִּי טוֹב כִּי לְעוֹלָם חַסְדּוֹ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41824