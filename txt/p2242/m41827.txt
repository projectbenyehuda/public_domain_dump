


	
	מִמִּצְרַיִם הוֹצִיא
	



ב

לפסח

סימן: משה חוצין ח׳זק. לחן: שיר חדש


מִמִּצְרַיִם הוֹצִיא הָאֵל

אֶת עַמּוֹ בְכֹחַ וָאֵל

אָז יָשִׁיר מֹשֶׁה יִשְׂרָאֵל

הַשִּׁירָה הַזֹּאת לַיְיָ.





שָׁמַע פַּרְעֹה כִּי נָס הָעָם

וְרָץ כְּתַנִּין לְבָלְעָם

וַיִּצְעֲקוּ אֶל צוּר יִשְׁעָם

אָנָּא הוֹשִׁיעָה יְיָ.





הָעָם בְּתוֹךְ הַיָּם עָבְרוּ

וּמִצְרַיִם בּוֹ נִנְעָרוּ

אָז עָנוּ הָעָם וַיֹּאמְרוּ

לֵאמֹר אָשִׁירָה לַיְיָ.





חַנּוּן עַל צַר הֵרִיק חַרְבּוֹ

רָמָה בַיָּם סוּס וְרוֹכְבוֹ

נָגִילָה וְנִשְׂמְחָה בוֹ

זֶה הַיּוֹם עָשָׂה יְיָ.





וְנוֹדֶה לוֹ כָל הַיָּמִים

כִּי שִׁקַּע צַר בְּתוֹךְ יַמִּים

וְאָז תְּשׁוּעַת עוֹלָמִים

יִשְׂרָאֵל נוֹשַׁע בַּיְיָ.





צוּר יִשְׂרָאֵל אֵין בִּלְעָדוֹ

עוֹשֵׂה נִפְלָאוֹת לְבַדּוֹ

כִּי טוֹב כִּי לְעוֹלָם חַסְדּוֹ

יֹאמְרוּ גְאוּלֵי יְיָ.





יִשְׂרָאֵל קָדוֹשׁ עֵת בָּאוּ

בְּתוֹךְ הַיָּם הֵמָּה רָאוּ

נִפְלְאוֹתָיו אָז וַיִּרְאוּ

וַיַּאֲמִינוּ בַיְיָ.





נָא חִישׁ בְּאַף גּוֹיִים הָדֵשׁ

וּשְׁלַח עֶזְרָה מִקֹּדֶשׁ

וּכְקֶדֶם יָמֵינוּ חַדֵּשׁ

כְּיוֹם וַיּוֹשַׁע יְיָ.





חָזָק, הָשֵׁב עָם לִנְוֵיהֶם

מַלְכָּם יַעֲבֹר לִפְנֵיהֶם

אָז יָשִׁיר מֹשֶׁה עִמָּהֶם

שִׁירָה חֲדָשָׁה לַיְיָ.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41827