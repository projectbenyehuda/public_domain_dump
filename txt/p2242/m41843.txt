


	
	מָרוֹם קָדוֹשׁ
	



סימן: משה חוצין ח׳זק. מנגינה: באבא טאהר. לחן: יאבו שפיף אל עדאבי.


מָרוֹם קָדוֹשׁ צוּר גְּאוֹנִי

שׁוּר כִּי גוֹיִם סְבָבוּנִי

שָׂרִים חִנָּם רְדָפוּנִי

קָמוּ עָלַי בְּיָד רָמָה.





שִׁכְחִי בִתִּי יְגוֹנָיִךְ

נָקָם אָשִׁיב לְצָרָיִךְ

וְעַל רֹאשׁ כָּל מְשַׂנְאָיִךְ

אֶשְׁפֹּךְ זַעַם אַף וְחֵמָה.





הַטֵּה אֱלֹהַי אָזְנֶיךָ

וּשְׁמַע וּפְקַח אֶת עֵינֶיךָ

וּרְאֵה הָעִיר אֲשֶׁר שִׁמְךָ

נִקְרָא עָלֶיהָ שׁוֹמֵמָה.





חִישׁ אֶבְנֶה אֶת חָרְבוֹתָיִךְ

אָשִׂים כַּדְכֹּד שִׁמְשׁוֹתָיִךְ

וְגַם אָשִׂים שְׁעָרָיִךְ

לְאַבְנֵי אֶקְדָּח וְרָאמָה.





וּפְדֵה עַמְּךָ לְךָ הוֹמִים

מִתִּגְרַת צָרִים וְקָמִים

וּבְנֵה מִקְדָּשׁ כְּמוֹ רָמִים

עַל הַר נִשָּׂא וְרָאֲמָה.





צַהֲלִי צִיּוֹן אֶת קוֹלֵךְ

כִּי אָחִישָׁה לְגָאֳלֵךְ

וְאֶבְנֶה נְוֵה הֵיכָלֵךְ

גַּם יְשׁוּעוֹת חֵיל וְחוֹמָה.





יִנּוֹן שְׁמוֹ שְׁלַח לָנוּ

מַהֵר יָבוֹא יוֹשִׁיעֵנוּ

בִּרְצוֹנָךְ תָּרוּם קַרְנֵנוּ

וּלְבַת צִיּוֹן תֵּן חֲנִינָה.





נַחֲמוּ נַחֲמוּ עַמִּי

בְּבֶן יִשַׁי בֵּית הַלַּחְמִי

אֶעֱשֶׂה לְמַעַן שְׁמִי

אִם זְכוּת הָאָבוֹת תַּמָּה.





חַזֵּק יְסוֹד מִקְדָּשֵׁנוּ

וְנַקְרִיב עַל מִזְבְּחֵינוּ

זֶבַח תּוֹדָה שְׁלָמֵינוּ

שְׁחִיטָה וְקִבּוּל דָּמָהּ.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41843