


	
	שיר מזמור להגאון מ"ז הר' שמ"ח גאגין ז"ל / שלום משה חי גאגין
	



פה אני מוצא שעת הכושר לספח בספרי זה שיר מזמור שחברו מרן זקני הוא הגאון הגדול המפורסם רבי שלום משה חי גאגין ז"ל.

ומצאתיו בתוך כתבי ידו

ושמו רמוז בראשי הבתים.

וז"ל:

שיר מזמור על מפלת אויבי ה'.

ותהי רומא תחת ממשלת מלך איטאליא יר"ה.

יסדתיו פה רומא בי“ג חשון תרל”א.

סי' אכרית כל אויביך לפ"ק

(ד“ה י”ח ד')






שְׂאִי רִנָּה אַל תִּדּוֹמִי.

הַקְשִׁיבִי שִׁירִי בַת רוֹמִי.

צַהֲלִי קוֹלֵךְ קוֹל הָרִימִי.

נִחֵם אֲדֹנָי עַל לִבָּהּ.





פִּצְחוּ רִנָּה עַם אֱמוּנַי,

הָבוּ כָּבוֹד עֹז לַאדֹנָי.





לְרוֹמְמוֹ בְקוֹל תּוֹדָה.

אֲשֶׁר פָּקַד עִיר שְׁדוּדָה.

כְּעַל גָּמוּל יָדוֹ הָדָה.

לְאִישׁ מַרְגִּיז עַם יוֹשְׁבֵי בָהּ.





פצחו.





וַיְשַׁלַח רָזוֹן1 מִשְׁמַנָיו.

וְחֻבַּל2 שַׁמְנוּ מִפָּנָיו.

נִבְהַלוּ אַנְשֵׁי מַצְפּוּנָיו.

אֲשֶׁר בְּצִלּוֹ חָסוּ בָהּ.





פצחו.





מֵחֵיל וִיקְטוֹרְיוֹ3 נִנְעַרוּ.

מִצִּבְאוֹ יַחַד הוּבְעַרוּ4.

זַעֲקַת שֶׁבֶר הוּעֲרוּ5.

הִקִּיפָה6 הַזְעָקָה בָהּ.





פצחו.





מִקַּן7 שֻׁלַּח כֵּן נָדָדוּ.

נָפְלוּ נוֹקְשׁוּ נִלְכָּדוּ.

לְקוֹל בִּיקְסִיאוֹ8 נִכְחָדוּ.

סֵתֶר9 לָמוֹ בִקְּשׁוּ בָהּ





פצחו.





שָׁאֲגוּ נָהֲמוּ עַל עַם.

גָּארִיבַּאלְדִי10 סֵתֶר רָעַם.




מַכֵּה פַּטִּישׁ הוֹלֶם פָּעַם.


כְּלָבִיא עַל הֶהָרִים בָּא.





פצחו.





הֵילִילִי אֵם פִיאוֹ אֲהָהּ.

הֵילִילוּ מִגְדָּלָיו הָהּ הָהּ.

שְׁבוּ כֹה שׁוֹאָה וּמְשׁוֹאָה.

אֵין עוֹד בָּכֶם יוֹצֵא וָבָא.





פצחו.





חָשַׂךְ עֶלְיוֹן כִּי שׁוֹמֵעַ.

סִעֵף פֻּארָה וּבִקֵּעַ.

וְרָמֵי קוֹמָה גִדֵּעַ.

פָּפָּא11 אַגְמוֹן בָּגְדוּ בָהּ.





פצחו.





יְקוֹד אֵשׁ הוּקַד בְּקִרְבָּם.

הוּרַד שְׁאוֹל גֵּאוּת לִבָּם.

יָדְעוּ כִּי לֹא בְחַרְבָּם.

עַד עוֹלָם יַחֲזִיקוּ בָהּ.



פצחו.





גְּאוֹן זֵידִים דֶּרֶךְ פֶּשַׁע.

שֵׁבֶט מוֹשֵׁל מַטֵּה רֶשַׁע.

אִבֵּד שִׁבֵּר בְּלֹא יֶשַׁע.

עַל אָוֶן עָמָל בְּקִרְבָּהּ.





פצחו.





אֹהֲבֵי שׁוֹחַד שָׂרֶיהָ.

גַּם שַׁלְמוֹנִים12 שׁוֹפְטֶיהָ.

גּוֹנְבֵי13 נְפָשׁוֹת מוֹשְׁלֶיהָ.

רֹאשׁ וְזָנָב נוֹעָצוּ בָהּ.





פצחו.





גָּז צֹאנוֹ מִלֵּא אוֹצְרוֹתָיו.

כֶּסֶף זָהָב כָּל גְּדוֹתָיו.

אֵין קֵצֶה לְמַרְכְּבוֹתָיו.

אוֹרַח מִישׁוֹר לַעֲבוֹר בָּהּ.





פצחו.





יוֹעֵץ סָכָל רָצוֹן מִלֵּא.

כִּסְאִי שָׁמַיִם אֶעֱלֶה.

וּבְשֵׁם טוֹב אִינְפַאלִיבִלֶי14

אֶרְדֹּף אַשִּׂיג כָּל חֶפְצִי בָהּ.





פצחו.





נְתָנוֹ עֶלְיוֹן לִמְשִׁיסָה.

אַנְטוֹנִילִי15 לְקַלָּסָה.

יוֹעֲצָיו קַו־קָו וּמְבוּסָה.

שָׁבַת נוֹגֵשׂ וּמַדְהֵבָה.





פצחו.





חוֹמַת רַבָּה חִישׁ חֹרָשָׁה.

מַק נִקְפָּה מַכָּה אֲנוּשָׁה.

תַּחַת יוֹפִי בּוֹשֶׂם מִקְשָׁה.

מְיַלְּלָה וּמְיַבְּבָה.





פצחו.





זוּלַל חוּלַל בְּאֵין מַרְפֵּא.

נֵצֶר נִתְעָב בְּאַף נִסְפֶּה.

בְּאֵין נוֹדֵד וּפוֹצֶה פֶה.

כְּפֶגֶר מוּבָס הֻשְׁלַךְ בָּהּ.





פצחו.





קָדוֹשׁ יָהּ מֶלֶךְ מוֹשִׁיעַ.

כֵּן כָּל אוֹיְבֶיךָ תַכְרִיעַ.

רוּחַ קָדְשְׁךָ יוֹפִיעַ.

מְבַשֵּׂר קוֹל בֶּן דָּוִד בָּא.





פצחו.





חִזְקוּ אִמְצוּ עַם לְבַדּוֹ.

הוֹדוּ לְאֵל עוֹלָם חַסְדּוֹ.

שִׁמְרוּ מִשְׁפַּט משֶׁה עַבְדּוֹ.

וּרְשׁוּ אֶרֶץ כִּי מוֹעֵד בָּא.





פצחו.









ישעיה י'.  ↩



שם.  ↩



מלך איטאליא.  ↩



שורש בער ירמי‘ י’ ח'.  ↩



ישע'' טו ח'.  ↩



שם.  ↩



מם הריבוי משקל מנשרים (שמואל ב' א־כד)  ↩



שר צבא איטליא.  ↩



שנסגרו במגדל אחד.  ↩



שר גדול הרודף לעשות לווירטא בכל מקום.  ↩



כן קורין לאפיפיור פפא. אגמון, בישעיה [ט‘־י"ג]  כתוב כפה ואגמון, פי’ מלך ושריו כמו ראש וזנב.  ↩



[ישעי‘ א’ כ"ג].  ↩



כן עשו עד שימירו דתם.  ↩



עשה ועד מכל הכומרים הסכימו לקרותו בשם זה, שר"ל  בלי שגיאה.  ↩



שר צבא לאפיפיור.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47357