


	
	שיר הכבוד שקבלתי ליום חתונתי / רפאל אהרן בן שמעון
	



שקול בתנועותיו שלחתיו למנחה למר דיינא. דנחית לעומקה דדינא.

ידיד נפשי הרב הכולל, חן ערכו מי ימלל.

איש האשכולות מזר“ק טהור כמוהר”ר שם טוב גאגין הי"ו

לזכרון יום חתונתו ושמחת לבו.

יום י“א כסלו שנת העת”ר.

יהי רצון שיהיה בסימן טוב ובמז"ט צומח ועולה.






צְבִי הַחֵן וָעוֹפֶר חִשְׁקִי,

אֲשֶׁר יְדִידוּתִי אֵלָיו אֱמוּנָה.

שִׁירָתִי תֶּעֱרַב לְךָ חֲמוּדִי,

תּוּבַל שַׁי לְשִׁמְךָ הִיא לְמָנָה.

יוֹם חֲתוּנָתְךָ אָשִׂישׂ גִּילַת וְרַנֵּן,

גַּם כִּלְיוֹתַי תַּעֲלוֹזְנָה.

בֵּית אָבִיךָ בַּל יִפָּקֵד מוֹשָׁבָם,

יִחְיוּ גַם עַד שֵׂיבָה וְזִקְנָה.

אַפִּרְיוֹן עָשׂוּ לְךָ חֲתָנִי,

בּוֹ הַיּוֹם כַּלָּה לִקְרָאתְךָ נְכוֹנָה.

יַעֲלַת חֵן בַּת רַחֲמִים,

הַרְרֵי אֵל לִפְנֵיכֶם יִפְצְחוּ רִנָּה.

אֱלֹהִים יָשִׂים אוֹתָהּ יָתֵד נֶאֱמָן,

וְזֹאת לְךָ בָיִת אַחֲרוֹנָה.



לְהִתְקַדֵּשׁ לְךָ הַיּוֹם תִּתְאָו,

הוֹקֵר עֶרְכָּהּ מִפָּז וּתְכַבְּדֶנָהּ.

שִׂימָהּ כַּחוֹתָם עַל לִבֶּךָ,

וּלְרַעְיָה תִהְיֶה בְחֵיקְךָ נְתוּנָה.

שֶׁבַע בַּיּוֹם נְהַלֵּל אֶל אֵל,

וּבַעַדְכֶם נָרִימָה קוֹל בִּתְחִנָּה.

בִּרְכוֹת שָׁמַיִם יָרִיק עֲלֵיכֶם,

וְיַעֲטָרְכֶם רָצוֹן כַּצִּנָה.

בְּרִיתְכֶם לֹא תוּפַר עֲדֵי נֶצַח,

אַךְ פָּרוֹחַ תִּפְרַח כַּשּׁוֹשַׁנָּה.

טוֹב שֵׁם מִבָּנִים וּבָנוֹת,

זַרְעֲכֶם כֵּן יִרְבֶּה כֶּעָפָר מִי מָנָה.

מִנְחַת זִכָּרוֹן תִּהְיֶה שִׁירָתִי תָּשׁוּר,

כִּי לְמַגִּישָׁהּ לֵב מַתָּנָה.

קַבֵּל בְּאַהֲבָה תְשׁוּרָתִי,

וְאִם נִיבָהּ לְשׁוֹן עִלֵּג.

כִּי לֹא כוֹנַנְתִּיהָ מֵרֹאשׁ,

אַךְ כַּאֲשֶׁר יַעֲלֶה הַמַּזְלֵג.




הצעיר רפאל אהרן בן שמעון ס“ט,
חכם באשי וראשי הרבנים בעוב”י מצרים ואגפיה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47356