


	
	תפלה בעד חולה
	




אֵל רוֹפֵא חִנָּם!

בָּֽאתִי לְפָנֶיךָ בְּקִידָה וּבְהִשְׁתַּֽחֲוָיָה, בִּנְמִיכַת
רוּֽחַ בִּכְפִיפַת קוֹמָה. בְּלֵב נִשְׁבָּר וְנִדְכֶּה, לְהִתְחַנֵּן
וּלְהִתְרַפֵּס וּלְבַקֵּשׁ מִלְּפָנֶֽיךָ כִּי יִכְבְּשׁוּ רַֽחֲמֶיךָ
אֶת־כַּעַסְךָ לָחוּס וּלְרַחֵם עַל נֶֽפֶשׁ פבּ“פ הָֽעֲגוּמָה
וּלְהוֹצִיאָה מִבּוֹר גָּלּוּת וּלְהָקֵל מֵעָלֶֽיהָ כָּל חֹלִי
וְכָל מַדְוֶה מרמ”ח אֵבָרֶֽיהָ. יָדַֽעְתִּי בְעַצְמִי שֶׁאֵין
אֲנִי רָאוּי וְהָגוּן לְהִתְחַנֵּן לְפָנֶֽיךָ עֲבוּר אֲחֵרִים. כִּי
אֵין לִי שׁוּם זְכוּת שֶׁיַּֽעֲמוֹד לְפָנֶֽיךָ. קָטֹנְתִּי מִכָּל
הַחֲסָדִים. וְאֵיךְ תַּטֶּה אָזְנְךָ לִשְׁמוֹֽעַ לְקוֹל צָֽעֲקָתִי
וּתְפִלָּתִי וּבַקָּשָׁתִי. יָדַֽעְתִּי יְיָ כִּי עֲוֹנוֹתַי רַבּוּ מִסְּפֹר
וּמִלִּמְנוֹת.

אֲבָל בְּרַֽחֲמֶֽיךָ הָרַבִּים בָּטַֽחְתִּי כִּי תַֽעֲבוֹר
בִּסְלֹחַ וְאַל יִזָּכְרוּ עֲוֹנוֹתַי וְתַקְשִׁיב וְתַֽאֲזִין לְקוֹל
עָנִי כָּמוֹנִי הַדּוֹפֵק עַל דַּלְתֵי בֵיתֶֽךָ. אַתָּה אָמַֽרְתָּ
כִּי אֵל רַחוּם יְיָ אֱלֹהֶֽיךָ. הַרְאֵֽינִי רַֽחֲמָנוּתֶֽךָ.
הִבְטַֽחְתָּ בְתוֹרָתְךָ כִּי אֲנִי יְיָ רוֹפְאֶֽךָ. אַיֵּה רְפוּאָתֶֽךָ.
עֲשֵׂה נָּא יְיָ לְמַֽעַן שִׁמְךָ הַגָּדוֹל. וּכְשֵׁם שֶׁשָּׁמַֽעְתָּ
לְנַֽאֲקַת הַנַּֽעַר יִשְׁמָעֵאל וְחִלַּֽצְתָּ אוֹתוֹ מִצָּרָתוֹ כֵּן
תּוֹשִֽׁיעַ וְתַצִּיל לְפבּ"פ.

וּכְשֵׁם שֶׁשָּׁמַֽעְתָּ לִתְפִלַּת משֶׁה עַבְדְּךָ כְּשֶּׁהִתְפַּלֵל
עַל מִרְיָם אֲחוֹתוֹ. כֵּן תִּשְׁמַע לִתְפִלָּתִי. וּכְשֵׁם
שֶׁשָּׁמַֽעְתָּ לִתְפִלַּת חִזְקִיָּה בַּֽחֲלוֹתוֹ. כֵּן תַּקְשִׁיב
לִתְחִנָּתִי.

וְאִם לֹא לְמַֽעֲנִי עֲשֵׂה נָּא לְמַֽעַן אֲבוֹתַי
הַֽקְּדוֹשִׁים אֲשֶׁר קִדְּשׁוּ שְׁמֶֽךָ. וּבְרִית אָבוֹת לַבָּנִים
תִּזְכּוֹר. וְאִם לֹא בַֽעֲבוּר אֲבוֹתַי עֲשֵׂה נָא לְמַֽעַן
אַבְרָהָם יִצְחָק וְיַֽעֲקֹב וְתִשְׁלַח רְפוּאָה שְׁלֵמָה
לְפבּ"פ לְמַֽעַן יִהְיֶה בוֹ כֹֽחַ וָעֹז. לְהַלֵּל שִׁמְךָ
הַגָּדוֹל וּגְבוּרוֹתֶֽיךָ הַנּוֹרָאוֹת. וְיֶהְגֶּה עוֹד בְּתוֹרָתְךָ
הַנְּעִימָה. כִּי הִיא חַיֶּֽיךָ וְאֽוֹרֶךְ יָמֶֽיךָ. וְתַֽאֲרִיךְ
יָמָיו בְּטוּב וּשְׁנוֹתָיו בַּנְּעִימִים. אָמֵן כֵּן יְהִי רָצוֹן.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41556