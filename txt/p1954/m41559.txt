


	
	תפלה לכבוד הצהרת בלפור
	



תפלה זו יסדתיה ביום שקבלנו הרצאתו של לורד בלפור ז“ל ואמרוה בביה”כ של הספרדים במנשסתר ברוב עם הדרת מלך.

ש' תרע"ט.




יְיָ אֱלֹהִים! מֶלֶךְ רַֽחֲמָן! מֶֽלֶךְ אַדִּיר וְנִשְׂגָּב!

תְּנָה לָֽנוּ לְשׁוֹן לִמּוּדִים. וּפִֽינוּ יַגִּיד חֲסָדִים.
לְפָאֶרְךָ וּלְרוֹמִמְךָ בָּעַמִּים. פָּתַֽחְתָּ לָֽנוּ שַֽׁעֲרֵי
רַֽחֲמִים. בְּשַֽׁעֲרֵי בַת צִיּוֹן נְסַפֵּר תְּהִלּוֹתֶֽיךָ כִּי לֹא
שָׁכַֽחְתָּ בְּנֵי סְגוּלָתֶֽךָ. שָׁמוֹֽעַ שָׁמַֽעְתָּ קוֹלֵֽנוּ. וְרָאִֽיתָ
עָנְיֵֽנוּ עֲמָלֵֽנוּ וְלַֽחֲצֵֽנוּ. וּלְמִי יָאוּת לְהַלֵּל וּלְשַׁבֵּֽחַ
אִם לֹא לְךָ אֲדוֹנֵֽינוּ. אֲשֶׁר חַסְדְּךָ תָּמִיד נֶֽגֶד עֵינֵֽינוּ.
קַֽמְתָּ מֵעַל כִּסֵּא דִּינֶֽךָ וְיָשַׁבְתָּ עַל כִּסֵּא רַֽחֲמָנוּתֶֽיךָ.
וְנִתְגַּלְגְּלוּ רַחֲמֶיךָ עַל מִדּוֹתֶיךָ. וְהִתְנַהֲגְתָּ עִמָּנוּ
בְמִדַּת הַחֶֽסֶד וּבְמִדַּת הָרַֽחֲמִים. פְּדִיתָֽנוּ וְהִצַלְתָּֽנוּ
וְהוֹשַׁעְתָּֽנוּ מִמְּצוּלָה. וּמֵעוֹֽשְׁקֵֽנוּ בְנֵי עַוְלָה. חַג
גָּדוֹל חוֹֽגְגִים לְךָ בָּנֶֽיךָ וְגַם צִיּוֹן עִיר חֶמְדָּתְךָ
צָהֲלָה וְשָׂמֵֽחָה. נָתַֽתָּ בְּלֵב כָּל הַמַּמְלָכוֹת הָאַדִּירוֹת
וּבְרֹאשָׁן מַמְלֶֽכֶת בְּרִיטַאנְיָא לְהָשִׁיב לָֽנוּ אֶת־אַרְצֵֽנוּ
הַֽחֲמוּדָה. הֵשִֽׁיבוּ לָֽנוּ פִּקְדוֹנְךָ הַקָּדוֹשׁ הִיא אֶֽרֶץ
הַצְּבִי תִּפְאֶֽרֶת לְכָל הָאֲרָצוֹת כַּדָּבָר הָאָמוּר אֶֽרֶץ
אֲשֶׁר יְיָ אֱלֹהֶֽיךָ דוֹרֵשׁ אוֹתָהּ תָּמִיד. הֵן עַתָּה
הָאָֽרֶץ הַזֹּאת נִתְּנָה לָֽנוּ כְהַבְטחַת נְבִיאֶֽיךָ.
נִשְׁתַּחְרָרָה אַרְצֵֽנוּ וְנִתַּן לָֽנוּ אֶת־בֵּיתֵֽנוּ הַלְּאֻמִּי.
עוֹֽמְדִים אָֽנוּ בִרְשׁוּת עַצְמֵֽנוּ עַל אַרְצֵֽנוּ וְעַל נַֽחֲלַת
אֲבוֹתֵֽינוּ. אֵין עָלֵֽינוּ עוֹל זָר. יְכוֹלִים אֲנַֽחְנוּ לְעָבְדְּךָ
בְּלֵב תָּמִים. יְכוֹלִים אֲנַֽחְנוּ לְקַיֵּם מִצְוֹתֶֽיךָ בִּלְתִּי
אִישׁ שֶׁיַּפרִיעֵֽנוּ. אַל־נָא תָֽשֶׁת עָלֵֽינוּ חַטָּאת כִּי עַד
עַתָּה לֹא יָכוֹֽלְנוּ לִשְׁמוֹר וְלַֽעֲשׂוֹת וּלְקַיֵּם תּוֹרָתֶֽךָ.
כִּי אַתָּה יָדַֽעְתָּ כִּי עַמְּךָ יִשְׂרָאֵל מְפֻזָּר וּמְפֹרָד
בְּכָל הָעוֹלָם וְיוֹשֵׁב בְּאַרְצוֹת זָרִים וְהוּא עֶֽבֶד
לַֽאדוֹנָיו הַמּוֹשְׁלִים בּוֹ. אֵין לוֹ בְחִירָה בְיָדוֹ לַֽעֲשׂוֹת
כִּרְצוֹנוֹ. מִכְשׁוֹלִים רַבִּים נוֹֽתְנִים לְפָנָיו. יָדָיו וְרַגְלָיו
לִנְחֻשְׁתַּֽיִם הֻגָּֽשׁוּ. אֲבָל עַתָּה בְאַרְצֵֽנוּ אֶֽרֶץ יִשְׂרָאֵל
שָׁם נִמְצָא כַר נִרְחָב. כַּר בָּטוּֽחַ לְעָבְדְּךָ בֶּֽאֱמֶת. עַד
עַתָּה אַרְצְךָ אֲשֶׁר בָּחַֽרְתָּ לִשְׁכּוֹן בָּהּ. הָיְתָה
עֲלוּבָה. הָיְתָה יְשֵׁנָה וְשִׁירַת בָּנֶֽיהָ לְאָזְנָהּ לֹא תַגִּֽיעַ.
מִסָּבִיב מִתְרַקֶּֽמֶת רִקְמַת זוֹֽהַר וָהוֹד. וְהִיא עֲטוּפָה
בְמַֽאֲפֵל לַֽיִל. אוֹרוֹת נְגוֹהוֹת מִשְׁתַּפְּכִים מִסָּבִיב,
וְלָהּ קַו אוֹר לֹא יַגִּֽיעַ. כָּל אֶחָד הָיָה מַשְׁמִֽיעַ קוֹלוֹ.
וְאֶֽרֶץ הַקּוֹֽדֶשׁ נֶאֱלֶֽמֶת דּוּמִיָּה. הַפֵּרוּד הַנּוֹרָא שֶׁהָיָה
בֵינֵֽינוּ הוּא הָיָה בְעָכְרֵֽנוּ וְעָֽשָׂה בָֽנוּ שַׁמּוֹת. אַךְ
עַתָּה בָעֵת כָּזוּ שֶׁרוֹאָה שֶׁכָּל בָּנֶֽיהָ מִתְאַחְדִּים
וּמרִימִים רֹאשׁ גֵּאָה וְגָאוֹן. וּמַבִּיטִים בְּלֵב נָכוֹן
וּבָטוּֽחַ לִקְרַאת הֶעָתִיד הַמַּזְהִיר. אָז גַּם צִיּוֹן עִיר
קָדְשְׁךָ הִזְדַּעְזְעָה וְהִתְנַעֲרָה בְכָל עוֹז וְעָצְמָה וַתָּֽסַר
חֶבְלֵי שֵׁנָה מֵעֵינֶֽיהָ. רַֽעַד חַשְׁמַלִּי עָבַר בְּכָל
עוֹרְקֶֽיהָ וַתִּתְחַלְחַל. הִשְׁמִֽיעָה קוֹלָהּ בְרָמָה. הִרְעִידָה
מֵיתְרֵי לְבָבָהּ שֶׁקָּפְאוּ מֵעִדָּן וְעִדָּנִין. וְהֶֽעֱמִֽידָה
צוֹפִים מִסָּבִיב וְלֹא נָֽתְנָה לְהַשְׁתִּיק שׁוּב אֶת קוֹלָהּ.
עוֹמֶֽדֶת וְתַֽעֲמוֹד עַל הַמִּשְׁמָר. וְכָל בָּנֶֽיהָ תּוֹבְעִים
עֶלְבּוֹנָהּ שֶׁהוּא עֶלְבּוֹן בָּנֶֽיךָ.

עַבְדְּךָ דָוִד מְשׁוֹרֵר הָיָה, בְּשׁוּב ה' אֶת־שִׁיבַת
צִיּוֹן הָיִֽינוּ כְּחוֹלְמִים. וְעַתָּה בְעֵינֵֽינוּ אָֽנוּ רוֹאִים
שׁוּבְךָ לְצִיּוֹן בְּהָקִיץ. כָּל אֵֽלּוּ הֵשָּׁנִים זָרַֽעְנוּ
בְדִמְעָה. וְעַתָּה הִגִֽיעָה הָעֵת לִקְצוֹר בְּרִנָּה.

הַיָּמִים הָאֵֽלּוּ יִהְיוּ נִזְכָּרִים וְנַעֲֽשִׂים, יִכָּתֵֽבוּ
וְיֵחָרֵֽתוּ בְסֵּֽפֶר הַזָּהָב לְמַֽעַן יֵדְעוּ הַדּוֹרוֹת הַבָּאִים
וְאֶת־אֲשֶׁר פֹּה עִמָּֽנוּ הַיּוֹם. כִּי רִחַֽמְתָּ עַל עַמְּךָ
יִשְׂרָאֵל. וּכְשֵׁם שֶׁהֶרְאֵֽיתָ אַֽהֲבָֽתְךָ לְבָנֶֽיךָ עַד הֲלוֹם
כֵּן תְּזַכֵּֽנוּ לִרְאוֹת בְּבִנְיַן עִירָךְ וּבְבִנְיַן בֵּית מִקְדָּשָׁךְ
וּמֶֽלֶךְ בְּיָפְיוֹ תֶֽחֱזֶֽינָה עֵינֵֽינוּ. וְקַיֵּם בָּֽנוּ מִקְרָא
שֶׁכָּתוּב עַל יְדֵי בֶן אָמוֹץ וְיָצָא חוֹֽטֶר מִגֶּֽזַע יִשָׁי…
וְנָֽחָה עָלָיו רוּֽחַ יְיָ. רוּֽחַ חָכְמָה וּבִינָה. רוּֽחַ עֵצָה
וּגְבוּרָה. רוּֽחַ דַּֽעַת וְיִרְאַת יְיָ. כִּי מָֽלְאָה הָאָֽרֶץ
דֵּעָה כַּמַּֽיִם לַיָּם מְכַסִּים. וְתֶֽחֱזֶֽינָה עֵינֵֽינוּ בְּשׁוּֽבְךָ
לְצִיּוֹן בְּרַֽחֲמִים. אָמֵן.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41559