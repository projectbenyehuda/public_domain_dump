


	
	תפלה לה'
	



על מלכנו האדיר והחסיד אוהב ישראל ג’ורג' החמישי ביום שנפל על ערש דוי, ה' ישמרהו.

בשנת 5689




רִבּוֹנוֹ שֶׁל עוֹלָם. הַנְּשָׁמָה לָךְ וְהַגּוּף פָּֽעֳלָךְ.
חוּֽסָה עַל עֲמָלָךְ: בָּֽאנוּ לְהִתְחַנֵּן לְפָנֶֽיךָ. כְּדַלִּים
וּכְרָשִׁים דּוֹפְקִים דְּלָתֶֽיךָ. בְּעַד אֲדוֹנֵֽינוּ וּמַלְכֵּֽנוּ
הָאַדִּיר ג’וֹרג' הַשּׁוֹכֵב עַל עֶרֶשׂ דְּוָי. שֶׁתָּחוּס
וּתְרַחֵם עָלָיו. וְתִשְׁלַח לוֹ רְפוּאָה שְׁלֵמָה: אֵל נָא
רְפָא נָא לוֹ. וִיקֻיַּם בּוֹ מִקְרָא שֶׁכָּתוּב. יְיָ
יִסְעָדֶֽנּוּ עַל עֶֽרֶשׂ דְּוָי כָּל־מִשְׁכָּבוֹ הָפַֽכְתָּ בְחָלְיוֹ:
מֶֽלֶךְ מַלְכֵי הַמְּלָכִים בְּרַֽחֲמֶֽיךָ הָרַבִּים חַלְּצֵֽהוּ.
פַּלְּטֵֽהוּ. שִׂימֵֽהוּ עַל כַּן הַבְּרִיאוּת. תֶּן־לוֹ חַיִּים
וְשָׁלוֹם. תּוֹסִיף לוֹ יָמִים עַל יָמָיו וְשָׁנִים עַל
שְׁנוֹתָיו:

וּלְמַלְכָּתֵֽנוּ הַנְּאוֹרָה וּלְכָל בֵּית־הַמְּלוּכָה.
תּוֹצִיאֵם מֵֽאֲפֵלָה לְאוֹרָה. וְשַׂמְּחֵם מִיגוֹנָם. וְיֹאמְרוּ
לְפָנֶֽיךָ שִׁירָה. אָמֵן:

וּבְכֵן לִישׁוּעָֽתְךָ קִוִּינוּ יְיָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41561