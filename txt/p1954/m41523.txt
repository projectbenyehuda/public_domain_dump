


	
	סמיכת הרבנות
	



בסגנון מליצה

שנתתי להבחור הנעלה הר' סלימאן בן הר' דוד ששון

לונדון י“א חשון שנת והארכת ימים לפ”ק.






בְּיוֹֽדְעִי כְּי הַבָּחוּר הַנַּעֲלֶה הָרַב סְלִימַאן בֶּן לְהָרַב דָּוִד שָׂשׂוֹן יִרְאַת יְיָ נְטוּעָה
בְּלִבּוֹ. וּכְשַׁלְהֶֽבֶת יָהּ בּוֹעֶֽרֶת בְּקִרְבּוֹ. וְקָרָא וְשָׁנָה
בְתוֹרַת אֵל. עִם גְּדוֹלֵי וְחַכְמֵי יִשְׂרָאֵל. בִּשְׁקִידָה רַבָּה
וַעֲצוּמָה. וּלְפָנָיו נִפְתְּחוּ שַׁעֲרֵי חָכְמָה. נֶעְתַּֽרְתִּי
לְבַקָּשָׁתוֹ וּדְרִישָׁתוֹ. לְבָחְנוֹ וּלְצָרְפוֹ בִידִיעַת תּוֹרָתוֹ.
וּבְחַנְתִּיו בְּמִקְצוֹעוֹת שׁוֹנִים. בְּתּוֹרַת יְיָ שֶׁגָּבְלוּ
הָרִאשׁוֹנִים. וּבְפִלְפּוּל הַגְּמָרָא וְהַתּוֹסָפוֹת. יַֽחַד עִם
פֵּרוּשֵׁי הַקַּדְמוֹנִים מוּקָפוֹת. וּבְדִינֵי אֽוֹרַח חַיִּים וְיוֹרֶה
דֵעָה. עִם מְפָרְשָׁיו תַּנָאֵי דִנְהַר־דֵּעָה. וּמְצָאתִיו עוֹנֶה
בִסְבָרָה יְשָׁרָה. וּבְדַֽעַת צְלוּלָה זַכָּה וּבָרָה. לְבַל אֶמְנַע
טוֹב מִבְּעָלָיו. הִנְּנִי סוֹמֵךְ אֶת־יָדַי עָלָיו. וּבְשֵׁם אֱלֹהִים
וְאַדְנוּת. הִנְּנִי מַכְתִּירוֹ בְכֶֽתֶר הָרַבָּנוּת. יוֹרֶה יוֹרֶה
יָדִין יָדִין. עִם רַבָּנִים וַחֲכָמִים הַמְּחַדְּדִין.



וְאֶשָּׂא כַפַּי אֶל אָבִינוּ שֶׁבַּשָּׁמַֽיִם.
שֶׁיִּפְתַּח לִבּוֹ בְתוֹרָתוֹ כְמַעְיַן מַֽיִם. וּבְצִלָּהּ יִחְיֶה
וְיַעַשׂ פְּרִי תְנוּבָה. וּבָהּ יִבְלֶה עַד זִקְנָה וְשֵׂיבָה.
וְיִהְיֶה לְהוֹד וּלְתִפְאֶֽרֶת הוֹרָיו. וְגַם לִתְהִלָּה וְלִכָבוֹד
מוֹרָיו.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41523