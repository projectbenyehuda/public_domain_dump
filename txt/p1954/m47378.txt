


	
	תפלה ליום הושם כתר מלכות להמלך ג'ורג' הששי
	



יסדתיה לאומרה במקהלות עם בבתי כנסיות הספרדים

במלכות בריטאניא ביום הושם כתר מלכות בראש המלך

ג’ורג' הששי ובראש המלכה אליזאבט ירום הודם.

ב' סיון שנת תרצ"ז, 12th May 1927

שנת ששון ושמחה ימצא בה






אֵל עֶלְיוֹן מֶלֶךְ הַמְּלָכִים, הַמְּכוֹנֵן כִּסֵּא
מַלְכוּת לַנְּסִיכִים. רְאֵה וְהַבִּיטָה מִמְּעוֹן שָׁמֶיךָ.
בָּנֶיךָ הָעַלִּיזִים בְּנֵי רְחוּמֶיךָ. נֶאֱסָפִים הַיּוֹם





בִּמְכוֹן שִׁבְתֶּךָ. אוֹהֲבֶיךָ וְשׁוֹמְרֵי חֻקֵּי־תוֹרָתֶךָ. מַה
אֲנַחְנוּ יְלוּדֵי אִשָּׁה קִצְרֵי יָמִים. לְהַלֶּלְךָ וּלְשַׁבֵּחֲךָ
וּלְפָאֶרְךָ בָעַמִּים. אַתָּה הוֹשַׁבְתָּ עַל כִּסֵּא הַמְּלוּכָה.



מַלְכֵּנוּ הֶחָבִיב ג’ורג' הַשִּׁשִּׁי יִשָּׂא בְרָכָה. אַתָּה
נְתַתּוֹ לְנָגִיד עָלֵינוּ וּמְצַוֵּה לְאֻמִּים, וּבְצֶדֶק וּבְיוֹשֶׁר
יָדִין עַמִּים. בְּצִלּוֹ נִחְיֶה גַם אֲנַחְנוּ, וּמִטּוּבְךָ לוֹ
יַשְׁפִּיעַ גַּם לָנוּ. וְהוּא כַאֲבוֹתָיו הָרַחֲמָנִים.



דּוֹאֵג לְעַמּוֹ לָעֲנִיִּים וְלָאֶבְיוֹנִים. אַשְׁרֵינוּ שְׁאֵרִית
יִשְׂרָאֵל חוֹסֵי־שִׁבְטוֹ. אַשְׁרֵינוּ פְלִיטֵי־יְשֻׁרוּן
שְׂמֵחֵי־מִשְׁעַנְתּוֹ. שֶׁמֶשׁ חֲסָדָיו גַּם עָלֵינוּ יוֹפִיעַ.
בְּעִקְּבוֹת הוֹרָיו כְּמוֹהֶם יוֹשִׁיעַ. יוֹם גִּילַת וְרַנֵּן
יוֹם שִׂמְחָה וּתְרוּעָה, נִשְׁאַב מַיִם בְּשָׂשׂוֹן מִמַּעְיְנֵי
הַיְשׁוּעָה. אֲנַחְנוּ וְכָל עַמֵּי מַלְכוּת אַנְגְּלִיָּה. נִקְרָא
לְפָנֶיךָ הַלְלוּיָה בִרְחוֹבוֹת קִרְיָה.





יְהִי חַסְדְּךָ יְיָ תָּמִיד לְמַלְכֵּנוּ. יָנוּב בְּשֵׂיבָה כִּי
הוּא רוּחַ אַפֵּינוּ. הוֹשַׁבְתּוֹ מֶלֶךְ עַל כִּסֵּא. תּוֹסִיף
לוֹ יָמִים וּמַלְכוּתוֹ תִנָּשֵׂא. תֶּן לוֹ שָׁלוֹם
וּבָרְכֵהוּ. וְכָבוֹד וְהָדָר יוֹפִיעַ כִּסְאֵהוּ. יַחַד עִם
הַמַּלְכָּה הַחֲבִיבָה. אליזאביט אֲשֶׁר לֹא זָז
מֵחַבְּבָה. שָׂשׂוֹן וְשִׂמְחָה יִמָּצֵא בָהּ. וְלִבְנוֹתֵיהֶם
הַנְּסִיכוֹת. תָּחוֹן עֲלֵיהֶן שֶׁפַע בְּרָכוֹת.





תִּפְרַח אֵם הַמֶּלֶךְ מארי כְּעֵץ עֲלֵי מַיִם,
יִפְעָתָהּ תָּהֵל כַּשֶּׁמֶשׁ צָהֳרַיִם. עִם בָּנֶיהָ הַנְּסִיכִים
אוֹר יִזְרַח הוֹלֵךְ וְזוֹרֵחַ. זַרְעָם כְּאֶרֶז יִשְׂגֶּא
וּכְתָמָר פּוֹרֵחַ.





חֵי הָעוֹלָמִים! זַכֵּה לְמַלְכֵּנוּ לַחֲזוֹת אַרְצוֹתָיו
בְּרוּכוֹת עוֹשֶׁר. פּוֹרִיּוֹת תָּמִיד שְׂבֵעוֹת אשֶׁר. נָכוֹן
תִּהְיֶה מַלְכוּתוֹ עַד עוֹלָם. שָׂשׂ וְשָׂמֵחַ וּבָרִיא אוּלָם.

וְחֶסֶד יְיָ מֵעוֹלָם וְעַד עוֹלָם אמן.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47378