


	
	[אדון הארץ יושב הכרובים]
	



“קינה” ליובל שנים מפטירת השר משה מונטיפיורי ז"ל





לזכרון יובל שנים מפטירת

השר משה מונטיפיורי ז"ל

אב תרמ“ה–תרצ”ה






אֲדוֹן הָאָֽרֶץ יוֹשֵׁב הַכְּרוּבִים.

הַמְּכַסֶּה שָׁמַיִם בֶּעָבִים.

זֶה יוֹבֵל שָׁנִים יָרֵֽחַ וָשֶֽׁמֶשׁ קָדָֽרוּ.

וְעַצְמוֹת עַמְךָ כְּמוֹקֵד נִחָֽרוּ.

שַׂר וְגָדוֹל נָפַל בְּיִשְׂרָאֵל.

רֹאשׁ גֻּלַּת אֲרִיאֵל.

הָעוֹלָם רָעַשׁ וְהָמָה.

נֶהֶרְסָה וְנָֽפְלָה הַחוֹמָה.

בָּנֶיךָ בְּכָל הַגּוֹלָה.

בָּכוּ וּמָתְנֵיהֶם חַלְחָלָה.

עֵינֵי סְפָרָד וְאַשְׁכְּנַז כָּֽהוּ.

ואוֹרֵיהֶם לֹא נָגָֽהוּ.

הֵילִֽילוּ עֲדָתְךָ הַנֶּֽאֱמָנָה.

אֲשֶׁר הָֽיְתָה כְּאַלְמָנָה.

נִכְפַּל הַחָרְבָּן בְּחֹֽדֶשׁ אָב.

יְתוֹמִים הָיִֽינוּ וְאֵין אָב.

צָעֲקוּ בְּמַר וְאֵין עוֹנִים.

הָעֲנִיִּים וְהַדַּלִּים וְהָאֶבְיוֹנִים.

נִסְתְּמוּ וְנִסְגְּרוּ מַעְיְנֵיהֶם.

וְאָֽבְדָה אוֹר עֵינֵיהֶם.

אַחֲרָיו לֹא קָם עוֹמֵד בַּפְּרָצוֹת.

אֲשֶׁר יוֹדֵֽעַ לַעֲתוֹר וּלְרַצּוֹת.

אֲהָהּ! אֵיךְ נֶאֱסַף אַבִּיר הָרוֹעִים.

וַעֲדָרֶֽיךָ הוֹלְכִים וּבַמִּדְבָּר תּוֹעִים.

אַיֵּה עַבְדְּךָ מֹשֶׁה הַנֶּאֱמָן.

אֲשֶׁר רָעָה עַמְּךָ הָאַלְמָן.

אִֽיהוּ נִֽיהוּ





הַשַּׂר מֹשֶׁה בֶּן יוֹסֵף אֵלִיָּאוּ מוֹנְטִיפְיוֹרִי

אַתָּה יְיָ יָדַעְתָּ מַעֲשָׂיו וְצִדְקֹתָיו.

מַתְּנוֹתָיו תְּרוּמוֹתָיו וּמַעְשְׂרוֹתָיו.

בָּנָה בַֽיִת לְשִׁמְךָ הַנּוֹרָא.

בְּאַבְנֵי שִׁישָׁא וּמַרְמִירָא.

לִשְׁפֹּוךְ שִֽׂיחַ בְּרֽוּחַ נִשְׁבָּרָה.

לְמַעַן תּוֹרָתְךָ יָסַד בֵּית אוּלְפָנָא.

לַחֲכָמִים בַּעֲלֵי תְבוּנָה.

זֶה שִׁבְעִים שָׁנָה.

אַב הַסְּלִיחוֹת וְהָרַחֲמִים.

לִפְנֵי כִסְאֲךָ אָֽנוּ קָמִים.

וּבְשִׁמְךָ אֲנַֽחְנוּ בְּטוּחִים.

כִּי מַעֲשָׂיו יַעֲלוּ לְרֵֽיחַ נִיחוֹחִים.

הִרְבֵּֽיתָ שְׂכַר פְּעֻלָּתוֹ.

וְצָרַֽרְתָּ בִצְרוֹר הַחַיִּים נִשְׁמָתוֹ.

יִשְׂמַח מֹשֶׁה בְּמַתְּנַת חֶלְקוֹ.

וּבוֹ חָפַצְֽתָּ לְמַעַן צִדְקוֹ.

בְּגַן עֲדָנְךָ תְּסוֹכְכֵֽהוּ.

וְעַל יְדֵי מַלְאָכֶֽיךָ תְּקָרְבֵֽהוּ.

וּבִמְקוֹם מְנוּחָה תַּרְגִֽיעֵהוּ.

אָמֵן כֵּן יְהִי רָצוֹן.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41001