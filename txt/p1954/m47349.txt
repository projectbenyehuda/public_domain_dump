


	
	פיוט קדמון
	



מצאתיו בכ"י ישן, לא נודע מחברו1






אֲנִי בַיַּעַר הָלָכְתִּי, וְקוֹל צִפּוֹר שָׁמָעְתִּי,

מְצַפְצֵף וְאוֹמֵר

פִי, פִי, פִי, פִי, יִהְיוּ לְרָצוֹן אִמְרֵי פִי.





אֲנִי בַיַּעַר הָלָכְתִּי, וְקוֹל גְּדִי שָׁמָעְתִּי,

מְצַפְצֵף וְאוֹמֵר

מָע, מָע, מָע, מָע, הַט אָזְנְךָ וּשְׁמָע.





אֲנִי בַיַּעַר הָלָכְתִּי, וְקוֹל שׁוֹפָר שָׁמָעְתִּי,

מְצַפְצֵף וְאוֹמֵר

טוּ, טוּ, טוּ, טוּ, לַמְנַצֵּחַ לִידוּתוּן.





אֲנִי בַבַּיִת יָשָׁבְתִּי, וְקוֹל תִּינוֹק שָׁמָעְתִּי,

מְצַפְצֵף וְאוֹמֵר

בָה, בָה, בָה, בָה, קוֹל דּוֹדִי הִנֵּה־זֶה בָא.





אֲנִי בַבַּיִת יָשָׁבְתִּי, וְקוֹל תִּינוֹקֶת שָׁמָעְתִּי,

מְצַפְצֶפֶת וְאוֹמֵר

פָה, פָה, פָה, פָה, פִּי פָעַרְתִּי וְאֶשְׁאָפָה.





אֲנִי בַיַּעַר הָלָכְתִּי, וְקוֹל תַּרְנְגוֹל שָׁמָעְתִּי,

מְצַפְצֵף וְאוֹמֵר

קוּ, קוּ, קוּ, קוּ, תְּפִלָּה לַחֲבַקּוּק.





אֲנִי בַיַּעַר הָלָכְתִּי, וְקוֹל תַּרְנְגוֹלֶת שָׁמָעְתִּי,

מְצַפְצֶפֶת וְאוֹמֵר

קָה, קָה, קָה, קָה, לְךָ ה' הַצְּדָקָה.





אֲנִי בַיַּעַר הָלָכְתִּי, וְקוֹל חֲמוֹר שָׁמָעְתִּי,

נוֹעֵר וְאוֹמֵר

מָה, מָה, מָה, מָה, אָדָם לַהֶבֶל דָּמָה.





אֲנִי בַיַּעַר הָלָכְתִּי, וְקוֹל חַזִיר שָׁמָעְתִּי,

מְצַפְצֵף וְאוֹמֵר

הוּ, הוּ, הוּ, הוּ, וְהָאָרֶץ הָיְתָה תֹהוּ.





אֲנִי בַבַּיִת יָשָׁבְתִּי, וְקוֹל זוּזִים שָׁמָעְתִּי,

מְצַפְצְפִים וְאוֹמְרִים

טַאָק, טַאָק, טַאָק, טַאָק,

מַה־נְּדַבֵּר וּמַה־נִּצְטַדָּק





אֲנִי בַשּׁוּק הָלָכְתִּי, וְקוֹל כְּלָבִים שָׁמָעְתִּי,

נוֹבְחִים וְאוֹמְרִים

נוּאָע, נוּאָע, נוּאָע, נוּאָע, וְהָיִיתָ מְשׁוּגָע.













אולי כי כונת המחבר היתה לקסום לב התינוקות בבית
הספר. ושירים כאלו נמצאים הרבה בשפות לועזיות והמחבר השוה הברות החיות
עם הברות הפסוקים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47349