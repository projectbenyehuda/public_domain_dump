


	
	הקדמה לפרקי שירה
	







אמר ר' יהודה כשם שהבאר נובע מים חדשים

בכל שעה כך אומרים ישראל שירה חדשה בכל שעה

הה"ד ושרים כחוללים כל מעיני בך.

[ילקוט תלים פ“ז ז' תתל”ט]










הוֹדוּ לַיְיָ כִּי טוֹב. / שֶׁנָּתַן לִי הַחַיִּים וְהַטּוֹב.

לְהוֹפִיעַ סִפְרִי כֶּתֶר שֵׁם טוֹב.

חַכְמֵי הַזְּמַן רָאוּהוּ. / וְהַבִּיטוּ וְתָמֹהַּ תָּמָהוּ.

מִכָּל עֵבֶר כִּתְּרוּנִי. / בְּמִכְתְּבֵי שֶׁבַח סְבָבוּנִי.

מֵרַבָּנִים בַּעֲלֵי תְבוּנָה. / וִידֵיהֶם יְדֵי אֱמוּנָה.

הֶחֱיִתָנִי וְקִיַּמְתָּנִי. / וְעַל כֵּס הָרַבָּנוּת הוֹשַׁבְתָּנִי.

וּבֵין שָׂרִים קְרַבְתָּנִי. / וְכָבוֹד וְהָדָר עִטַּרְתָּנִי.

אֵין בִּלְשׁוֹנִי מִלָּה. / לְךָ יְיָ הַגְּדוּלָה.

וּמִיָּדְךָ בָא עֶזְרִי. / לִרְאוֹת גַּם סִפְרִי.



קְרָאתִיו פִּרְקֵי שִׁירָה. / מְשֻׁכְלַל כָּרָאוּי וְכַשּׁוּרָה.



מֻקְדָּשׁ לַעֲטֶרֶת הַגְּבִירוֹת. / הַבְּקִיאָה בְחֻקִּים וְתוֹרוֹת.

מַעֲשֶׂיהָ יְדוּעוֹת לַלְּבָבוֹת. / שְׁמָהּ רָמוּז בְּרָאשֵׁי תֵיבוֹת.









הִיא הָרַבָּנִית פַרְחָה שָׂשׂוֹן. / וּבִזְכוּתָהּ לֹא יִקְרֵנוּ אָסוֹן.

חִלַּקְתִּיו לְאַרְבָּעָה פְרָקִים./ לָתֵת רֶוַח בֵּין הַדְּבֵקִים.









הַפֶּרֶק הָרִאשׁוֹן. הֻקְדַּשׁ לְךָ עֶלְיוֹן.







בִּתְפִלּוֹת נִשְׂגָּבוֹת. / לְךָ חוֹצֵב לֶהָבוֹת.

תְּהִלּוֹתַי בְּמִקְדָּשֶׁיךָ הוּשָׁרוּ. / אוּלַי בְּעֵינֶיךָ הֻכְשָׁרוּ.

חִבַּרְתִּים בְּנִיבִים צַחִים. / בִּמְקוֹם עוֹלוֹת וּזְבָחִים.

לְךָ יְיָ צָרַפְתִּי סְעִיפָי. / בְּעֵת שֶׁפֵּרַשְׂתִּי כַפָּי.







וּבַפֶּרֶק הַשֵּׁנִי. דִּבְְּרָה לְשׁוֹנִי.







שִׁירִים בַּחֲרוּזִים וּבִמְלִיצָה. / לִידִידַי חַכְמֵי הָעֵצָה.

לָקַחַת חֶבֶל בְּשִׂמְחָתָם. / וּשְׁמוֹתָם רָמַזְתִּי לְמִשְׁפְּחוֹתָם.







הַפֶּרֶק הַשְּׁלִישִׁי. בּוֹ שָׁפַכְתִּי נַפְשִׁי.







בְּקִינוֹת וּנְהִי נִהְיָה. / לְאֹהֲבַי שֶׁנַּפְשִׁי הוֹמִיָּה.

וּבְרִצּוּי וּפִצּוּי וְנֶחָמָה. / אָדָם לַהֶבֶל דָּמָה.

זִכְרוֹנָם לְחַיֵּי עוֹלָם. / וְאֵל עֶלְיוֹן גּוֹאֲלָם.





וּבַפֶּרֶק הָרְבִיעִי. אֲחַוֶּה וְאֶשָּׂא דֵעִי.







קְרָאתִיו פִּרְחֵי שׁוֹשַׁנִּים. / לִבְנֵי דָוִד הַנֶּאֱמָנִים.



שָׂשׂוֹן וְשִׂמְחָה יִמָּצֵא בָם./ בְּיִרְאַת ה' עַל לִבָּם.



בּוֹ יָבוֹאוּ צִיצִים וּפְרָחִים./ בְּמוּסָר וְחָכְמָה מְרֻקָּחִים.

בִּמְלִיצָה קְצָרָה מְאִירִים. / לְתוֹעֶלֶת זְקֵנִים וּנְעָרִים.

מֵהֶם מִמֶּנִי מְחֻבָּרִים. / וּמֵהֶם מֵחֲכָמִים אַדִּירִים.











כָּל אֵלּוּ הַשִּׁירִים. / עֲשׂוּיִם רַק בַּחֲרוּזִים.

וַעֲרַכְתִּים וְסִדַּרְתִּים. / בֵּין הַשְּׁמָשׁוֹת כְּתַבְתִּים.

וּבָם אֵין לְאַחֵר תּוֹעֶלֶת. / וְאֵין טוֹבָתָם כְּפוּלָה וּמְכֻפֶּלֶת.

וְגַם לְסִבָּה אַחֶרֶת. / תִּהְיֶה הַתּוֹרָה חוֹזֶרֶת.

כְּשֵׁם שֶׁזִּכַּנִּי הַשֵּׁם. / לָשֶׁבֶת בְּמִדְרַשׁ שֵׁם.

וְהֵפַצְתִּי רַעְיוֹנַי חוּצָה. / פָּחוֹת מִכַּזַּיִת וּמִכַּבֵּיצָה.

כֵּן יַעַזְרֵנִי לְהוֹפִיעַ תְּשׁוּבוֹתָי. / לֹא לְהַרְבּוֹת מוֹפְתָי.

וְגַם סֵפֶר הַדְּרָשׁוֹת. / לְפִי רוּחַ הַזְּמַן מוֹעִילוֹת.

וּבֵיאוּר סֵפֶר הַתּוֹרָה. / קוֹלֵעַ אֶל הַשַּׂעֲרָה.

וְהֶעָרוֹת לְהַמִּדְרָשִׁים. / לַחֲמִשָּׁה חוּמָשִׁים.





אָמֵן כֵּן יְהִי רָצוֹן.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47292