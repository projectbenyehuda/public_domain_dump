


	
	חבל על דאבדין
	



“חבל על דאבדין” קינה על מות הרבנית פרחה ששון נ"ע






אָרִיד בְּשִׂיחִי וְאָהִֽימָה.

וְהִנֵּה חֲשֵׁכָה וְאֵימָה.

וְתֵרַד עֵינִי דִמְעָה.

מִשְּׁמוֹעַ הַשְּׁמוּעָה הָרָעָה.

הָרַבָּנִית פָרְחָה שָׂשׂוֹן נִפְטֶרֶת1

נָפַל הַגַּרְזֶן וְגָדַע קוֹמַת הַכּוֹתֶֽרֶת.





בְּעוֹד סִפְרִי לֹא בָא לִידֵי הַשְׁלָמָה.

אֲשֶׁר הִקְדַשְׁתִּֽיהוּ לִשְׁמָהּ.

וְהָֽיְתָה הַקִּינָה הַזֹּאת.

לְזִכְרוֹן שְׁמָהּ וּלְאוֹת.

בֶּן־חִלְקִיָּֽהוּ!

בִּמְקוֹם שִׁירָה וְזִמְרָה לְרַנֵּן.

הַאֲצֵל עָלַי מֵרוּחֲךָ לְקוֹנֵן.

לְמַעַן שׁוֹמְעַי אֵבֶל יְעוֹרֵֽרוּ.

יְקוֹנְנוּ וּבַאֲנָחָה וּבְכִי יְמָרֵֽרוּ.





מִי מֵהַנְּפָשׁוֹת קִינָה בַל תִּשֶּֽׂאנָה.

וְאֵיךְ הָעֵינַיִם מַר בַּל תִּבְכֶּֽינָה.

בַּעֲוֹנֵֽינוּ אֱלֹהִים הֵסִיר עֶדְיֵֽנוּ.

וּבְפִשְׁעֵֽינוּ שָֽׁחָה לֶעָפָר נַפְשֵֽׁנוּ.





עֲטֶֽרֶת תִּפְאֶֽרֶת הָיִית בְּיִשְׂרָאֵל.

בַּחֲסִידוּתֵךְ וְחָכְמָתֵךְ הִתְיַמְּרוּ יִשְׂרָאֵל.

לַעֲנִיִּים וְלָאֶבְיוֹנִים כְּמַלְאָךְ גּוֹאֵל.

וְעַתָּה מְיַלְּלִים וּבֹוכִים הוֹי אֲרִיאֵל.





פָּרְחָה נִשְׁמָתֵךְ וֶאֱלֹהִים קָרָא בִדְמָמָה.

נֶֽפֶשׁ אֲצוּלָה מִתַּֽחַת כִּסֵּא כְבוֹדִי.

שׁוּֽבִי לִמְנוּחָיְכִי מֵעָנִי אֲדָמָה.

שָׁם בְּהֵיכָלִי תִּשְׂבְּעִי שָׂשׂוֹן מִיָּדִי.





שָׁם עִם בְּרוּרְיָא וְנִשְׁמַת יַלְתָא.

תִּֽחַד וּתְחַדֵּם בְּשַׁעֲשׁוּעֵי אוֹרַיְתָא

עִם רַבָּנִים מָארֵי דִשְׁמַעְתְּתָא.

בְּמִקְרָא מִשְׁנָה גְּמָרָא וַאֲגַדְתָּא.





רוּחֵךְ הַטְּהוֹרָה עָֽלְתָה לִשְׁמֵי גָבֽוֹהַּ.

לַחֲזוֹת בְּנוֹעַם יְיָ וְשַׂרְפֵי אֱלֹוהַּ.

שָׁם תִּקְצְרִי בְרִנָּה צִדְקוֹתַֽיִךְ.

בִּהְיוֹתֵךְ צְנוּעָה בְאוֹרְחוֹתַֽיִךְ.





וּלְדָוִד מַשְׂכִּיל הִתְנַחֵם עַל שִׁבְרוֹנָךְ.

הָסֵר עֲצֶבֶת וְהַבְלֵג עַל יְגוֹנָךְ.

נִשְׁמַת אִמְּךָ עָלְֽתָה לִזְבוּלָהּ.

וְזֹאת הִיא מְנוּחָתָהּ פְּרִי יְבוּלָהּ.









ביום ג' י"ח טבת תרצו (13th January 1936)  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41004