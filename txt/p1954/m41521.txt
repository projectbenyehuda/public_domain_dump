


	
	פרחי שושנים
	



פרק רביעי: פרחי שושנים.


ניבים צחים בחכמה ומוסר.



וקראתיו פרחי שושנים.




1.


בִּרְבוֹת הַכְּסִילִים.

יִרְבּוּ הַמִּכְשׁוֹלִים.

וּבִּרְבוֹת הַמַּשְׂכִּילִים.

יֵרָאוּ אוֹתוֹת גְּדוֹלִים.




2.


יֵשׁ מִתְנַשֵּׂא לְכָל לְרֹאשׁ.

בִּכְסִילוּת וְכוֹבֶד רֹאשׁ.

הֶדְיוֹט קוֹפֵץ בְּרֹאשׁ.




3.


הַדַּעְתָּן חוֹשֵׁב וּמַגִּֽיעַ לְתַכְלִיתָן.

הַכְּסִיל אֵינוֹ מַבִּיט לְרֵאשִׁיתָן.




4.


מְסָרֵב לִשְׁמוֹֽעַ מַֽהֲלָלוֹ בַשָּמַֽיִם

כִּי רְצוֹנוֹ לְשׁוֹֽמְעוֹ פַעֲמָֽיִם.




5.


יֵשׁ שְׁלִֽיחַ צִבּוּר.

וְהוּא בוֹר רֵק וָבוּר.

נִדְמֶה לוֹ לְבַעַל דֵּעָה.

וְאֵינוֹ מְדַבֵּר רַק תּוֹעָה

אֵין בּוֹ תוֹרָה וְלֹא חָכְמָה.

כִּי מַחֲשַׁבְתּוֹ עֲקוּמָה.

לְעוֹלָם לֹא יִהְיֶה לוֹ תְקוּמָה.




6.


שׁוֹמֵֽעַ הִלּוּלָיו מֵאֲנָשִׁים רָעִים.

יֹאמַר

מַה־פִּשְׁעִי כִּי הֵרִֽימוּ תוֹלָעִים.




7.


רְאֵה שִׁלְדְּךָ כְגַל.

וְחֶרְפָּתְךָ תִתְגַּל.

דַּע שֶׁחוֹזֵר הַגַּלְגַּל.

עֵדָה הַמַּצֵבָה וְהַגַּל.




8.


הָעוֹלָם דּוֹמֶה לְעַֽיִט צָבוּֽעַ.

וְתֵבֵל דּוֹמֶה לְגֶֽשֶׁר רְעוּֽעַ.

תַּחְתָּיו נַֽחַל שׁוֹטֵף.

וּבוֹ חֶבֶל גָּרוּֽעַ שֶׁיִּקָּטֵף.

וּדְלִי רָצוּץ וְנֻפָּץ וְקָרוּֽעַ.

וְהַדּוֹלֶה עָצֵל וְרֹאשׁוֹ פָרוּֽעַ.

סוֹפוֹ לְהִשָּׁבֵר כַּדּוֹ עַל הַמַּבּוּֽעַ.




9.


חַזָן מִתְחַנֵּן וּמִתְפַלֵּל.

וְאֵינוֹ מֵבִין מַה מְמַלֵּל.

אִם קוֹרֵא בְּסֵפֶר הַתּוֹרָה.

טְעֻיוֹתָיו כָּעֳבִי הַקּוֹרָה.

נְקוּדוֹתֶֽיהָ וְטעֲמֶֽיהָ לוֹ כְּשִׂכִּים.

וְנִכְשַׁל כְּעִוֵר בְּמַחֲשָׁכִּים.

לֹא יֵבוֹשׁ מִגַּעֲרַת הַקָּהָל.

וְלֹא יָשׁוּב מטָּעוּתוֹ הַנִּשְׁאָל.

אוֹי לַתּוֹרָה כִּי עֲשָׂאָהּ לֶֽחֶם מְגוֹאָל.




10.


הָאָב סִבָּה לַחַיִּים הָעִתִּיִּים.

וְהַמּוֹרֶה לַחַיִּים הַנִּצְחִיִּים.




11.


אֲמִתּוּת הָאַֽהֲבָה וְגָדְלָהּ.

נֶֽפֶש אַחַת בִּגְוִיָּה גְדוֹלָה.




12.


אֵיזֶֽהוּ עָנִי וָרָשׁ.

מֵחָכְמָה מוּפְרָשׁ.




13.


אֵיזֶֽהוּ בַּעַל עוֹֽשֶׁר.

הָעוֹשֶׂה מָמוֹן בְּיוֹֽשֶׁר.




14.


אֵיזֶֽהוּ נָבוֹן וְחָכָם.

הַמְּבַקֵּשׁ עוֹד מֵחָכָם.




15.


יֵשׁ מְפוּרְסָם בְּזִכְרוֹנוֹ.

שֶׁלֹּא יִשְׁכַּח שְׁגִיאָתוֹ וּזְדוֹנוֹ.

וְעֵינָיו נְשׂוּאוֹת לַעֲזָרָה.

לְבַקֵּשׁ מֵהַנָּשִׁים עֶזְרָה.




16.


יָשַֽׁבְתָּ בְּסוֹד מְשַׂחֲקִים.

תֶּן־לִבְּךָ אֶל הַכַּדִּים הָרֵקִים.




17.


בַּזָּהָב תִּקְנֶה עֲבָדִים.

וּבַלָּשׁוֹן תִּקְנֶה נִכְבָּדִים.




18.


מְחַפֵּשׂ חָכְמָה חוֹפֵשׂ מַטְמוֹנִים.

וְרוֹדֵף שְׂרָרָה רוֹדֵף שַׁלְמוֹנִים.




19.


יֵשׁ נוֹשֵׂא בַיּוֹם הַתּוֹרָה הַקְּדוֹשָׁה.

וּבַלַּיְלָה מְרַקֵּד עִם הַקְּדֵשָׁה.

וּבְפוּמְבִּי הוֹלֵךְ בִּמְחוֹלוֹת.

עִם אֵשֶׁת אִישׁ וּבְתוּלוֹת.

וְעֵינָיו רוֹאוֹת וְכָלוֹת.

20.



תְּקַוֶּה וְתִבְטַח בְּבוֹרְאֶֽךָ.

וְתִירָא וְתִפְחַד מֵחֲטָאֶֽיךָ.




21.


בְּעֵת מִבְחַן הָעֶלְיוֹן.

יִמְצָא הֶחָכָם פִּדְיוֹן.

וְהַסָּכָל יִמְצָא בִזָּיוֹן.

בְּעֵת עָמְדוֹ לְנִסָּיוֹן.




22.


מִי הוּא הָרַךְ בְּשָׁנִים.

הַבָּרִיא מָלֵא אוֹנִים.




23.


רַגְלֵיהֶם לֹא יִשְׁכְּנוּ בְבֵיתָם.

חוֹזְרִים עַל הַפְּתָחִים וְזֶה אוּמָנוּתָם.

נִכְנָסִים לְבָתִּים בְּלִי הַזְמָנָה.

וּבִטְנָם תָּכִין מִרְמָה.

וְאֵין לְעַפְעַפֵּיהֶם תְּנוּמָה.

וּבַֽבֹּוקֶר נוֹפְלִים בְּתַרְדֵּמָה.

יִפְרְחוּ כַּצִּפּוֹר בְּקִרְיָה.

לְהַלְשִׁין בִּזְרוֹעַ נְטוּיָה.

אַל יִתֵּן לָהֶם יְיָ חֲנִיָּה.




24.


מִי הוּא הֶעָשִׁיר.

שֶׁאֵינוֹ חָב וּמְנַגֵּן בְּשִׁיר.

הַכֵּילַי.




25.


מָתוֹק לוֹ מִדְּבַש דְבוֹרִים.

חַרְצַנִּים וְחוֹמֶץ אֲחֵרִים.




26.


פֶּה אֶחָד וְאָזְנַיִם שְׁתָּֽיִם.

אַחַת לְדַבֵּר וְלִשְׁמוֹֽעַ פַּֽעֲמָיִם.




27.


קַדְמוֹן לְכָל קְדוּמִים.

בּוֹרֵא וְיוֹצֵר עוֹלָמִים.




28.


מִי הַיּוֹתֵר יָפֶה וּמֻשְׁלָם.

תָּשִׁיב זֶה הָעוֹלָם.




29.


אִם בְּרִיב אֲחֵרִים יִתְעָרָב.

בְּחָשְׁבוֹ כִּי הוּא פוֹסֵק וָרָב.




30.


אִם מְחַרְחֵר מָדוֹן בַּחֲשַׁאי.

לִמְצֹא בְּכֻלָּם גְּנַאי.




31.


מַה הוּא הַיּוֹתֵר מָהִיר.

מַחֲשֶֽׁבֶת הָאָדָם הַבָּהִיר.




32.


מִי שֶׁנּוֹקֵם וְנוֹטֵר כַּנָּחָשׁ.

לִכְבוֹד הַמָּקוֹם לֹא חָשׁ.




33.


הַיּוֹתֵר חָזָק וְזוֹרֵֽחַ.

אֵין לְךָ כְּמוֹ הַהֶכְרֵֽחַ.




34.


הַמִּתְקַנֵּא בִזְקֵנִים וּנְעָרִים.

מַשְׂבִּיעָם לַעֲנָה וּמְרוֹרִים.

בְּדִבְרֵי חוֹחִים וְדַרְדַּרִים.




35.


מַה הוּא הַיּוֹתֵר נָקָל.

לְיָעֵץ אֲחֵרִים בְּמִשְׁקָל.




36.


הַיּוֹתֵר חָכָם וְאוּמָן.

רוֹפֵא הָעֵת וְהַזְּמַן.




37.


אֵין עָנִי וָרָשׁ.

כְּדוֹאֵג מֵהָרָשׁ.




38.


מוּם הַחָכְמָה הַחֶסְרוֹן.

וּמוּם הַדִּבּוּר הַיִּתְרוֹן.




39.


הָעֲנָוָה אֵינָהּ נִכֶּרֶת.

אִם בְּעֵת הַכַּעַס נֶעְדֶֽרֶת.




40.


אֶת־כֻּלָּֽנוּ מִיתָה תֶאֱסוֹף.

אִם סָכָל אִם פִּילוֹסוֹף.

זֶה בְּמוֹתוֹ חֶרְפָּתוֹ יֶאֱסוֹף.

וְזֶה לְחַיֵּי נֵצַח יִכְסוֹף.




41.


מְעַט וּמַסְפִּיק.

טוֹב מֵהַרְבֵּה הַמַּזִּיק.




42.


הַבָּא לְעוֹלָם יִשְׂבַּע צָרוֹת.

וְהַיּוֹצֵא מִּמֶּֽנּוּ נִמְלַט מִמְּרוֹרוֹת.




43.


מַרְבֶּה שְׁתִיָּתוֹ וַּמַאֲכָלוֹ.

מְעַוֵּר עֵינֵי שִׂכְלוֹ.




44.


הַמַּצְלִיחִים הֵמָּה אַנְשֵׁי־שֵׁם.

וְאִי־מַצְלִיחִים הֵמָּה אַנְשֵׁי־שֵׁם.

הַשּׁוֹכְנִים בְּצֵל הַכֶּֽסֶף מְבוֹרָכִים.

וְהַשּׁוֹקְדִים בְּצֵל הַחָכְמָה בֹכִים.




45.


אָדָם עָמַד לִבְחִינָה.

וְנָפַל מֵחֶסְרוֹן בִּינָה.

בִּמְקוֹם לְתַנּוֹת קִינָה.

שׂוֹחֵק בְּרֹאשׁ אֲמָנָה.




46.


אִם לְשׁוֹנוֹ חֶֽרֶב חַדָּה.

בְּכֹחוֹ לְהַלְשִׁין לִבְנֵי הָעֵדָה.




47.


כְּפִירַת הַטּוֹבָה נְבָלָה.

וְחֶבְרַת כְּסִיל רָעָה חוֹלָה.




48.


הָעֶבֶד חָפְשִׁי כְּשֶׁמִּסְתַּפֵּק בְּחֶלְקוֹ.

וְהַחָפְשִׁי עֶֽבֶד כְּשֶׁמְּבַקֵּשׁ יוֹתֵר מִסִּפּוּקוֹ.




49.


הָעוֹלָם יְגִיעוֹת סְבִיבוֹ.

וְתַעֲנוּגִים וּמְנוּחוֹת בְּקִרְבּוֹ.

וְהַמֵּצִיץ בְּעַד אֶשְׁנַבּוֹ.

יִרְאֶה עָמָל וָאָֽוֶן בְּקִרְבּוֹ.




50.


אָדָם רָצָה סֵפֶר לְחַבֵּר.

וְלֹא יָדַע כִּי חוֹבֵר חָֽבֶר.

בְּעֶצֶם אָדָם אוֹ בְּקָֽבֶר.




51.


אַל תְּדַבֵּר לִפְנֵי מִי שֶׁיַּכְזִיבֶֽךָ.

וְאַל תִּשְׁאַל מִכֵּלַי וְיֶעֲצִיבֶֽךָ.




52.


אִם רַבּוּ תַּאֲוֹתֶֽיךָ.

פָּרוּ וָרָבוּ אַנְחוֹתֶֽיךָ.




53.


יַם הַתַּאֲוָה בְּלִי מִדָּה.

וְאַב הַטּוּמְאָה הַחֶמְדָּה.




54.


מִי שֶׁדָּר עִם הַנּוֹצְרִים.

עֵינָיו הֻכּוּ בַּסַּנְוֵרִים.

שׁוֹתֶה מְרַק פִּגּוּלִים.

וְכָל מִינֵי מַאֲכָלִים.

וְלֹא חָשׁ לְבִשּׁוּלֵי גֹויִם.

וּמְחַלֵּל שֵׁם אֱלֹהִים חַיִּים.




55.


הַמָּשְׂכִּיל יְקָרֵב הָאוֹיֵב.

וְהַפֶּתִי מַרְחִיק הָאוֹהֵב.




56.


לְכָל שִׂנְאָה יֵשׁ רְפוּאָה.

חוּץ מִשִּׂנְאָה שֶׁבָּאָה מִקִּנְאָה.




57.


מִתְהַלֵּךְ עַל גְּחוֹנוֹ כְּעַכְשׁוּב.

עַד מָתַי מִדַּרְכּוֹ יָשׁוּב.

אוּלַי יְרַחֲמֵֽהוּ יְיָ אִם יָשׁוּב.




58.


הַמֶּֽלֶךְ מְמַלֵּא רְצוֹנוֹ בְמֶמְשַׁלְתּוֹ.

וְהַשּׁוֹטֶה וְגַס־רוּחַ בְּאִוַּלְתּוֹ.




59.


ה' יִשְׁמְרֵֽנוּ מֵחַסְרֵי־דַֽעַת.

יוֹתֵר מִנֶּֽגַע צָרַֽעַת.

הַצָּרַֽעַת יכֹולֶֽת הַטָּהֳרָה.

וּלְדַֽעַת חֲסֵרָה אֵין חֲזָרָה.




60.


אִם תִּמְשׁוֹךְ רֶֽסֶן תַּאֲוֹתֶֽיךָ.

הָשֵׁב יָֽדְךָ אֶל חֵיקֶֽךָ.




61.


הָסֵר כַּֽעַס מִלִּבֶּֽךָ.

וְתִבְעַר הָרָע מִקִּרְבֶּֽךָ.




62.


אִם תְּדַבֵּר רָעוֹת.

קִצַּֽצְתָּ פְרִי וּנְטִיעוֹת.




63.


אִם לֹא תֵלֵךְ בְּדֶרְךְ נָכוֹן.

מְעֻוָּת לֹא יוּכַל לִתְקוֹן.




64.


אִם גִּיד בַּרְזֶל עָרְפְּךָ נָתַֽתָּ.

מִדַּעְתִּי כִּי קָשֶׁה אָֽתָּה.




65.


בְּנֵי הַמַּעֲלָה וְהַשָּׂרִים.

רֻבָּם מֵחָכְמָה סָרִים.

בְּצֵל כַּסְפָּם מִתְפָּאֲרִים.

וּבְשִׂמְחָה וְקוֹל שִׁירִים.

66.



עַד יוֹם מוֹתֶֽךָ.

יֶשׁ תִּקְוָה לְאַחֲרִיתֶֽךָ.




67.


לְבַעַל שְׁנֵי פָנִים.

לֹא יִשָּׂא הָאֵל פָּנִים.




68.


הַשְּׂחוֹק שֶׁלֹא בִזְמַנּוֹ.

יַכְאִיב שׁוֹמְעוֹ בַּחֲרוֹנוֹ.

וּכְמַשָּׂא כָבֵד לְשׁוֹנוֹ.




69.


אֵיךְ יִתְנַקֵּם אָדָם מִשּׂוֹנְאוֹ.

יַעֲלֶה אֶל הַשָּׁמַֽיִם שִׂיאוֹ.




70.


מִי שֶׁיִּזְרַע הַשִּׂנְאָה.

יִקְצוֹר הַחֲרָטָה וְכֽוֹבֶד מַשָּׂאָהּ.




71.


הִזָּהֵר מִשִּׂנְאַת הַנִּקְלֶה.

כִּי רַב גּוּבְרֵיהּ וְחֵילֵיהּ.




72.


שִׂנְאַת הַדָּתוֹת גְּדוֹלָה.

וְאֵצֶל הַסְּכָלִים תְּהִלָּה.




73.


שָׁכֵן רַע טוֹבָה יַעֲלִימֶֽנָּה.

וְאִם רָעָה יְגַלֶּֽנָּה.




74.


מִי שֶׁסּוֹבֵל הֶזֵּק שְׁכֵנוֹ.

יוֹרִישֶֽׁנּוּ הַבּוֹרֵא מָמוֹנוֹ.




75.


אֵין לְךָ מְגוּנֶה מִגַּאֲוָתוֹ.

וּבָהּ מְגַלֶּה סִתְרֵי סִכְלוּתוֹ.

וּמוֹדִֽיעַ נַבְלוּתוֹ וְשִׁפְלוּתוֹ.




76.


וּמִשְׁמָע וְדוּמָה וּמַשָּׂא.

תִּנָּצֵל מֵרִיב וּמַסָּה.




77.


אִם נַפְשְׁךָ נִכְנַֽעַת.

וְעֵינְךָ בוֹכָה וְדוֹמַֽעַת.

וַחֲרָטָה לְלִבְּךָ נוֹגַֽעַת.

אָז תְּפִלָּתְךָ נִשְׁמַֽעַת.




78.


אִם יְפַתּוּֽךָ חַטָּאִים.

רְשָׁעִים וְגֵאִים.

אַל תְּהִי כַיּוֹנָה פוֹתָה.

רוֹאָה הַבָּר וְנִלְכֶּֽדֶת בְּרִשְׁתָּהּ.




79.


בִּכְתָבוֹ יְהוֹלֵל לְמֵרָחוֹק.

וּבְאִגַּרְתוֹ יִהְיֶה לְבוּז וּשְׂחוֹק.




80.


אָהַבְתָּ חָכְמָה שְׁמוֹר חֻקָּהּ.

בִּנְבוֹן דָּבָר חִישׁ דָּבְקָה.

וְעַל פִּתְחֵי חֲכָמִים דָּפְקָה.

אִם תַּרְחִיקֵם תִּטְעוֹם מָרָה.

וְאִם תְּקָֽרְבֵם תַּרְגִישׁ מִתְקָהּ.




81.


אַל תַּעֲמוֹד עַל מַדְרֵגָה אַחַת.

קְנֵה לְךָ שְׁלֵמוּת אַחַת לְאַחַת.

וְאִם לֹא אָז תִּפּוֹל בְּאַחַת.




82.


לָמַדְתָּ חָכְמָה בְּמִעוּט שָׁנִים.

תִּקְנֶה הַיְדִיעוֹת כְּבֶן שְׁמֹנִים.

מֵאֶֽלֶף דּוֹר וְקַדְמוֹנֵי הַזְּמַנִים.

הַסָּכָל אִם יִחְיֶה אֶֽלֶף שָׁנִים.

בְּמוֹתוֹ דָם צְפַרְדֵּעַ כִּנִּים.




83.


יָרַֽשְׁתָּ שֵׁם גָּדוֹל.

הֲקִימוֹ כְמִגְדּוֹל.

הִשְׁתַּדֵּל לְרוֹמְמֵהוּ.

וְלֹא חָלִֽילָה תַּשְׁפִּילֵֽהוּ.




84.


הַמְּמַהֵר לִגְמוֹל טוֹבָה.

כִּמְעַט הוּא כְפוּי טוֹבָה.




85.


הָעוֹשֶׂה טוֹבָה לְאִישׁ סָכָל.

יְקַוֶּה רָעָה אִם יוּכָל.




86.


הַמִּתְאַחֵר בִּשְׁלִיחוּתוֹ.

דּוֹמֶה לְעוֹרֵב נֹחַ מִתֵּבָתוֹ.




87.


מְגַלֶּה מְעַט מֵעֶשְׁתֹּנוֹתָיו.

מָעֹט יִמְעֲטוּ טָעֻיּוֹתָיו.




88.


חֵלֶֽק הָאָדָם מֵאָזְנוֹ לְנַפְשׁוֹ.

וְחֵֽלֶק לְשׁוֹנוֹ לְזוּלָתוֹ יַגִּישׁוֹ.




89.


הַנִּמְשַׁךְ אַחַר שִׂכְלוֹ יְיַשְּׁרֵֽהוּ וְיוֹרֵֽהוּ.

וְהַנּוֹטֶה אַחַר תַּאֲוָתוֹ יַתְעֵֽהוּ.




90.


קֶֽרֶן הַמַּשְׂכִּיל עֲנָוָה.

וְקֶֽרֶן הַכְּסִיל גַּאֲוָה.




91.


בַּעֲזוֹב הַתַּאֲוֹת אוֹתָנוּ.

נֹאמַר כִּי עָזַבְנוּ אוֹתָם.




92.


מַה עִנְיַן הַתִּקְוָה.

כַּחֲלוֹם בְּהָקִיץ שָׁוָה.




93.


אַל תַּחְשׁוֹב לְעָוֹן.

לַמִּתְנַצֵּל שָׂא עָוֹן.




94.


קַבֵּל הִתְנַצְּלוּת אֱמֶת אִם שֶֽׁקֶר.

אוֹת לְיִרְאָתוֹ עַד אֵין חֵֽקֶר.




95.


מוֹדֶה בַעֲוֹנוֹ.

מִתְחַסֵּד עִם קוֹנוֹ.




96.


הַמָּמוֹן מָצוּי לְחוֹנֵן דַּלִּים.

וְהֶהָמוֹן לִצְבּוֹר חֵילִים.




97.


הַמָּמוֹן אֵינֶֽנּוּ יִתְרוֹן.

אַךְ בְּהֵעָדְרוֹ חֶסְרוֹן.




98.


הֶחָכָם מַעֲרִיךְ דָּבָר כְּעֶרְכּוֹ.

וְיוֹדֵֽעַ מָהוּתוֹ וְתוֹכוֹ.

וּבָזֶה יִשְׁפּוֹט בְּצִדְקוֹ.

וּמַצִּיל עָשׁוּק מִיַּד עֹשְׁקוֹ.




99.


תַּכְלִית הַחָכְמָה.

מַעֲלָה רָמָה.




100.


תַּכְלִית הַתּוֹרָה

יִרְאָה טְהוֹרָה.




101.


תַּכְלִית הַטּוֹבָה.

עוֹלָם הַבָּא.




102.


הַשְׁקָטַת הַיְלָלוֹת.

וְהַצָּרוֹת הַגְּדוֹלוֹת.

עִם הַצְּדָקוֹת וְהַתְּפִלּוֹת.




103.


אִישׁ הָיָה מִתְפַּלֵּל.

וְיָדַע מַה מְמַלֵּל.

רִבּוֹן הָעוֹלָמִים.

שׁוֹכֵן בַּמְרוֹמִים.

הִתְמַלֵּא רַחֲמִים.

אִם אָשַֽׁמְתִּי לָךְ.

אַשְׁמָתִי לֹא תַזִיק לָךְ.

מְחוֹל לִי מַה שֶׁלֹּא יַזִּיקָךְ.

וְתֶן־לִי מַה שֶׁלֹּא יְחַסְרָךְ.

וְתָמִיד עֵינַי נְשׂוּאוֹת לָךְ.




104.


הַתְּשׁוּבָה אֶל הַחַטָּאִים.

כְּאוֹר אֶל הַבְּרִיאִים.

אִם בְּלִי לֵב הִיא.

כְּאוֹר לָעִוְּרִים הִיא.




105.


הַשָּׁב בִּשְׁנַת הַמֵּאָה.

הוּא חֲסַר דֵּעָה וְעֵינוֹ לֹא רוֹאָה.

וּתְשׁוּבָתוֹ תִהְיֶה לַחֲטָאָה.




106.


הַמְּהַלֵּל כִּשְׁרוֹן רֵעֵֽהוּ.

לְהוֹרוֹת חָכְמַת מִשְׁפָּטֵֽהוּ.

וּמְבַקֵּשׁ תְּהִלָּתוֹ בְּאָחִֽיהוּ.




107.


אִם שָׁמַֽרְתָּ סוֹֽדְךָ הוּא אֲסִירָךְ.

וְאִם תְּגַלֵּֽהוּ אַתָּה אֲסִירוֹ.




108.


הַסְתָּרַת הַסּוֹד בֵּין שְׁנַיִם.

וּבֵין שְׁלשָׁה כְּבָר לוֹ כְנָפַיִם.




109.


בְּכֵה עִם הַבּוֹכִים.

וּשְׂחֹק עִם הַנְּבוּכִים.




110.


פַּשֵּׁר רִיב אוֹיְבֶֽיךָ.

מִלְּפַשֵּׁר רִיב אוֹהֲבֶֽיךָ.

הָרִאשׁוֹן יָשׁוּב אֶחָד לְאוֹהֵב.

וְהַשֵּׁנִי אֶחָד יֵהָפֵךְ לְאוֹיֵב.




111.


אַל תְּנַסֶּה לְנַצֵּֽחַ אִישׁ רַע.

אִם לֹא תִהְיֶה מִמֶּנּוּ רַע.




112.


אֵין הַסְכָּמָה בֵּין אֱוִילִים.

וְלֹא הַחְלָטָה בֵּין כְּסִילִים.

וּבֵין חֲכָמִים הַסְכָּמָתָם לְטוֹבָה.

וְלָהֶם לְבַדָּם דֶּֽרֶךְ קְרוֹבָה.

וּבֵינֵיהֶם יִפּוֹל הַסְכָּמָה מֵאַהֲבָה.




113.


הַמַּסְתִּיר סוֹד מִשּׂוֹֽנְאוֹ.

אַל יְגַלֵּהוּ גַם לְאוֹהֲבוֹ.




114.


מְגַלֶּה סוֹדוֹ לְאוֹהֲבוֹ.

כִּי בָטַח בּוֹ בִלְבָבוֹ.

שְׁאָלוֹ הֵבַנְתָּ לְסוֹדִי.

הֵשִׁיב הֵבַנְתִּיו וְאֵין בְּיָדִי.




115.


אַל תִּשְׁאַל יוֹתֵר מִצָּרְכֶּֽךָ.

פֶּן לֹא יֻתַּן לְךָ אַף צָרְכֶּֽךָ.




116.


הָאָצִיל יִשָּׁבֵר לִבּוֹ.

בְּשַׁחְרוֹ פְּנֵי נְדִיבוֹ.

וְלֹא יִוָּתֵּר רֽוּחַ בְּקִרְבּוֹ.




117.


הֶחָכָם יִזְכּוֹר בִּימֵי הַשִּׂמְחָה

אֶת־יְמֵי הַצַּעַֽר וְהָאֲנָחָה.

וּבִימֵי הַהַצְלָחָה יְמֵי הַצְּוָחָה.




118.


הַמַּשְׂכִּיל בִּימֵי הַזִּקְנָה.

יְיַשֵּׁר הֶעָקוּם בִּתְבוּנָה.

וְיִתְפּוֹר מַה שֶׁקָּרַע.

וְיַשְׁלִים מַה שֶׁגָּרַע.




119.


צֽוֹרֶךְ הַנֶּֽפֶשׁ אֶל הַמּוּסָר.

כְּצֽוֹרֶךְ הָעֶֽבֶד אֶל הַשָּׂר.




120.


לִמּוּד בְּהַתְמָדָה.

מִצְוַת אֲנָשִׁים מְלֻמָּדָה.




121.


חֲבַל דְּאָבְדִין וְלֹא מִשְׁתַּכְחִין.

חֲבַל דְּמִשְׁתַּכְחִין וְלֹא אָבְדִין.




122.


לֹא כָל הַמַּבְרִיק זָהָב.

וְאוּלַי נְחֹשֶׁת קָלָל רַהַב.




123.


יוֹֽפִי לַאֲשֶׁר לוֹ דַֽעַת נוֹחָה.

דּוֹֽפִי לִמְהַפֵּךְ שִׂמְחָה לַאֲנָחָה.




124.


אֵין נֶקֶב הַמַּֽחַט צַר לִשְׁנֵי אוֹהֲבִים.

וְאֵין רַחַב הָעוֹלָם דַּי לִשְׁנֵי שׂוֹנְאִים.




125.


מִי אוֹהַבְךָ וּמִי שׂוֹנְאֶֽךָ.

רְאֵה וּבְחוֹן אֶת־לִבֶּֽךָ.




126.


הַדְּאָגָה מַכְרַחַת לְאָדָם שֶׁלֹּא לִרְצוֹנוֹ.

וְהֶחָכָם יַמְתִּיק כָּל מַר לִגְרוֹנוֹ.




127.


קִבּוּץ מָמוֹנוֹת.

אֲגִּירַת הָעֲוֹנוֹת.




128.


אוֹי לְרֹאשׁ שֶׁנַּעֲשֶׂה זָנָב.

וְאוֹי לְזָנָב שֶׁנַּעֲשֶׂה רֹאשׁ.




129.


אֵיזֶֽהוּ גִבּוֹר מִלְחָמָה.

שֶׁלֹּא נֶֽהֱנָה מִמֶּנָּה מְאוּמָה.




130.


יוֹֽפִי הָאִישׁ בְּדַעְתּוֹ.

וְתוֹאֲרוֹ חָכְמָתוֹ.

דַּֽעַת הָאִשָּׁה יוֹפְיָהּ.

וְתוֹאֲרָהּ מְצוּדָה פְנוּיָה.




131.


לֹא לָמַֽדְתָּ בְּרֵאשִׁיתֶֽךָ.

תִּהְיֶה אֱוִיל בְּאַחֲרִיתֶֽךָ.




132.


מִי שֶׁיֶּחְסַר לוֹ מוּסָר.

לֹא יוֹעִיל הַיַּחַס אִם מֵהָאֵל סָר.




133.


מִי שֶׁמַּרְבֶּה בְּשַׂחְקוֹ.

אָבַד כְּבוֹדוֹ מוֹרָאוֹ וְחֻקּוֹ.




134.


מִי שֶׁשּׁוֹקֵל הַדְּבָרִים.

יָבִין וְיַשְׂכִּיל הַסְּתָרִים.




135.


אִם לֹא יִשְׁמַע לִדְבָרֶֽיךָ.

נְטֵה מֵעָלָיו אַחֲרֶֽיךָ.




136.


הַסָּכָל יְהַלֵּל חָכְמָתוֹ לְאִשְׁתּוֹ.

וּבְחֶבְרַת חֲכָמִים תִּתְגַּל כְּלִימָתוֹ.




(המשורר).



137.


בְּנִיב שְׂפָתָיו יְרוֹמֵם דַּלִים.

וּבְסִגְנוּנוֹ יַשְׁפִּיל בְּנֵי אֵלִים.

וּמְלִיצוֹתָיו בְּלֵב שׂוֹֽנְאָיו כִּצְנִינִים.

וְיַשְׂבִּיעֵם בִּזָּיוֹן וְּקְלוֹנִים.




138.


בֵּין הַפְּנִינִים.

חֲצָצִים וַאֲבָנִים.




139.


בֵּין הַשּׁוֹשַׁנִים.

חֲרוּלִים וְקִמְשׁוֹנִים.




140.


בֵּין צַדִּיקִים.

שֵׁדִים וַּמזִּיקִים.




141.


בֵּין קְדֹושִׁים.

צְבוּעִים וּקְדֵשִׁים.




142.


תּוֹךְ סוֹֽלֶת.

סוּבִּין וּפְסוֹֽלֶת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41521