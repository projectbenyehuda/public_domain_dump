


	
	תפלה בעד השלום
	



תפלה זו יסדתיה ביום שהוכרז השלום הכללי בין הממלכות שבאירופא. ועל חסד הממלכה הבריטית שהסכימה להשיב לנו א"י ביתנו
הלאמי.



בורא ניב שפתים שלום! שלום! לרחוק ולקרוב אמר ה' ורפאתיו (ישעיה נ"ז)




בְּקִידָה וּבְהִשְׁתַּֽחֲוָיָה בָֽאנוּ לְפָנֶֽיךָ מֶֽלֶךְ מַלְכֵי
הַמְּלָכִים. וּפוֹֽתְחִים אָֽנוּ שְׂפָתֵֽינוּ בְשִׁיר וְהַלֵּל וְהוֹדָאָה
לְשַׁבֵּחֲךָ בָעַמִּים. עַל כִּי בְכֹחֲךָ הַגָּדוֹל שַֽׂמְתָּ קֵץ
וְתִכְלָה לְהַמִּלְחָמוֹת הַנּוֹרָאוֹת שֶׁהִתְפָּֽרְצוּ בֵֽין הָאוּמוֹת.
הַֽחֲרָבוֹת הַלְּטוּשׁוֹת שָֽׁבוּ אֶל נְדָנָן. רַֽעַשׁ הַתּוֹתָחִים
שָׁקַט מֵהַשְׁמִֽיעַ קוֹלוֹ. נְהָרוֹת וְנַֽחֲלֵי דָם אֲשֶׁר
נָֽזְלוּ מִתִּשְׁעָה מִילְיוֹנִים צְעִירִים עָמָֽדוּ. וְהַשָּׁלוֹם
וְהָאַחְדּוּת וְהַצֶּֽדֶק שָֽׁבוּ עַל מְכוֹנָם. וְהָאַֽהֲבָה וְהָאַֽחֲוָה
בֵין הַמַּמְלָכוֹת לָֽקְחוּ מְקוֹמָם. וּקְבוּצַת הַשָּׁלוֹם
נִתְיַסְּדָה בְצֶֽדֶק. וְהֵן כְּהַיּוֹם כָּל יוֹֽשְׁבֵי תֵבֵל חוֹֽגְגִים
לְךָ חַג גָּדוֹל. חַג כְּלָלִי מוֹעֵד לְךָ יְיָ. וּלְעֵילָא מִן
כֹּל עַמְּךָ יִשְׂרָאֵל שְׂמֵחִים וַֽעֲלִיזִים הָרוֹאִים בָּזֶּה
אוֹתוֹת הַגְּאוּלָה כִּי קְרוֹבָה לָבֹא. כְּשֶׁנִּתְפַּרְסְמָה
הַהַכְרָזָה הַבַּלְפוּרִית יָדַֽעְנוּ שֶׁנִּשְׁתַּחְרְרָה אַרְצֵֽנוּ
הָאֲהוּבָה.

יָדַֽעְנוּ יְיָ כִּי צֶֽדֶק מִשְׁפָּטֶֽיךָ. וּמִי יָכוֹל לְהַרְהֵר
אַחַר מִדּוֹתֶֽיךָ. וְחַטֹּאתֵֽינוּ וּפְשָׁעֵֽינוּ גָֽרְמוּ לָֽנוּ.
הִשְׁקִיתָֽנוּ יְיָ מֵי הַמָּרִים הַמְּאָֽרְרִים. וּבָאוּ מַֽיִם עַד
נָֽפֶשׁ. וּפָקַע כֹּחַ סַבְלָנוּתֵֽנוּ. יַסֹּר יִסַּרְתָּֽנוּ. אֲבָל אַתָּה
יְיָ אֵל רַחוּם וְחַנּוּן לֹא עָשִֽׂיתָ בָֽנוּ כָלָה. וּמִתּוֹךְ
חְשֶׁךְ וְצַלְמָֽוֶת קָרָֽאנוּ שִׁמְךָ יְיָ וְשָׁמַֽעְתָּ לִתְפִלַּת
בָּנֶֽיךָ בְנֵי רְחוּמֶֽיךָ. וְהוֹצֵאתָֽנוּ מֵעַבְדוּת לְחֵרוּת.
וּמִצָּרָה לִרְוָחָה. וּמֵאֲפֵלָה לְאוֹר גָּדוֹל. וְרִחַֽמְתָּ עַל
שְׁאֵרִית הַפְּלֵיטָה.

וְהָאוּמוֹת הַלּוֹחֲמוֹת, שֶׁעַד כֹּה בָֽטְחוּ בְחֵילָן
וּבִזְרוֹעָן הָרָמָה הִכִּֽירוּ וְיָדְֽעוּ כִּי יֵשׁ אֱלֹקִים בָּאָֽרֶץ.
עַֽיִן בְּעַֽיִן רָאוּ נוֹרְאוֹתֶֽיךָ וְנִפְלְאוֹתֶֽיךָ כִּי לֹא בְחֵילָן
וְלֹא בְכֹחָן כִּי אִם בְּרוּחֲךָ יְיָ וְנִתְגַּדֵּל וְנִתְקַדֵּשׁ שִׁמְךָ
בַגּוֹיִם. וַיַּדְעוּ כִּי אַתָּה שִׁמְךָ יְיָ לְבַדֶּֽךָ עַל כָּל הָאָֽרֶץ.

אָבִֽינוּ אָב הָרַֽחֲמָן! וְאַב הַשָּׁלוֹם!

בָּרֵךְ אֶת־הַשָּׁלוֹם הַכְּלָלִי הַזֶּה שֶׁיִּכּוֹן לָנֶֽצַח
לַֽעֲתִידוֹת עַמְּךָ יִשְׂרָאֵל. בַּטֵּל מֵאֲחֵֽינוּ שֶׁבְּפוֹלוֹנְיָא
כָּל גְּזֵירוֹת קָשׁוֹת וְרָעוֹת. אֱמוֹר לְצָרוֹתָם דָּי.
מִילְיוֹנִים מִבָּנֶֽיךָ זֶֽרַע אַבְרָהָם אוֹהַבְךָ נְתוּנִים בִּידֵי
עַמִּים אַכְזָרִים. וְכַצֹּאן לַטֶּֽבַח יוּבָֽלוּ. וְאֵין דּוֹרֵשׁ וְאֵין
מְבַקֵּשׁ. אֵין חוֹנֵן וְאֵין מַצִּיל וְאֵין מְרַחֵם. וְעָלֶֽיךָ
יְיָ שָֽׂמוּ מִבְטָחָם. וּבְכֵן אָֽנָּא רַחוּם וְחַנּוּן אֱמוֹר
לַמַּלְאָךְ הַמַּשְׁחִית הֶרֶף יָדֶֽךָ. תּוֹשֵׁיעֵם מִגָּלוּתָם. וּמַהֵר
יְמֵי תְשׁוּעָתָם. הָפֵר עֲצַת אוֹיְבָם. וַֽהֲבִיאֵם לְצִיּוֹן
עִיר חֶמְדָּתֶךָ. וְאָז יִשְׂמַח הַר צִיּוֹן וְתָגֵֽלְנָה בְּנוֹת
יְהוּדָה.

וְקַיֵּם בָּֽנוּ מִקְרָא שֶׁכָּתוּב ע"י בֶּן אָמוֹץ וְגָר
זְאֵב עִם כֶּֽבֶשׂ. וְנָמֵר עִם גְּדִי יִרְבָּץ… וְאַרְיֵה כַבָּקָר
יֹאכַל תֶּֽבֶן… כִּי מָֽלְאָה הָאָֽרֶץ דֵּעָה אֶת יְיָ כַּמַּֽיִם
לַיָּם מְכַסִּים. וּבְךָ יְיָ אָֽנוּ בוֹטְחִים כִּי אַתָּה הָעוֹשֶׂה
שָׁלוֹם בִּמְרוֹמֶֽךָ תַּעֲשֶׂה שָׁלוֹם עָלֵֽינוּ וְעַל כָּל עַמְּךָ
יִשְׂרָאֵל וְאִמְרוּ אָמֵן.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41558