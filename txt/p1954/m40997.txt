


	
	אלון בכות
	



“אלון בכות” קינה על מות אשת הרב דר' הירץ נ"י





קינה ששלחתי להרב דר' יוסף הירץ ראש רבני

האשכנזים באנגליא ביום שמתה אשתו נ"ע.






לָמָּה בַּאֲנָחָה נִשְׂבְּעָה שִׁבְעָתַֽיִם,

אִם הַמִּיתָה הִיא בִידֵי שָׁמָֽיִם.

הֲלֹא כֻלָּנוּ נְכֹנִים לְיוֹם הַמָּֽוֶת.

וְלָמָּה נְקוֹנֵן בִּרְבוֹת הַשַּׁלְהֶֽבֶת.





אֲבָל לְהַנִּשְׁאָרִים רוּחֵנוּ דָוָה.

כַּבַּעַל וְהֵבָּנִים וְהַמִּשְׁפָּחָה שָׁוָה.

בִּכְבּוֹת אוֹרָהּ אוֹר הוֹדָם כָּבָה.

בְּהִפָּרְדָהּ וְהָיוּ כְּעַרְעָר בָּֽעֲרָבָה.





אַלְלַי! הָרַבָּנִית הֶירְץ אֵינֶנָּה.

הֵמִירָה נְוַת הֶבֶל בִּמְעוֹנָה נֶֽאֱמָנָה.

בְּצִפֹּרֶן שָׁמִיר פְּעוּלוֹתֶֽיהָ חֲקוּקוֹת נְכוֹנָה.

בְּמוֹסְדֵי הַיּוֹֽשֶׁר הָיְתָה לְרֹאשׁ פִּנָּה.





חִפְּשָׂה כָל מוֹשַׁב עֳנִי וְלַַחַץ.

הֵקִֽימָה כָל רוֹבֵץ בְּמַשָּׂא דְאָגָה.

חָֽשָׁה לְרַפֵּא נְגוּעֵי כָל מַחַץ.

לִמְחוֹת כָּל דֶּֽמַע נַפְשָׁהּ עָֽרְגָה.





לֹא רַק מַצֶּֽבֶת אֶבֶן לָהּ מַזְכֶּרֶת.

בְּלֵב הַחַיִּים צִיּוֹנָהּ לְתִפְאֶֽרֶת.

שָֽׁמָּה תִפְרַח כְּצַמֶּרֶת תְּמָרִים.

לָהּ כֶּתֶר “שֵׁם טוֹב” רֹאשׁ הַכְּתָרִים.





זְכוּתָהּ רַב בַּשָׁמָֽיִם וִיהִי נָא פִי שְׁנָֽיִם.

רוּחָהּ תִּתְלוֹנֵן בֵּין הַכְּרוּבִֽים פֹּרְשֵׂי כְנָפָֽיִם.

מַשְׂכֹּֽרֶת מַעַלְלֶֽיהָ תִּשְׂבַּע בְּנַֽחַת.

נְעִמוֹת נֵֽצַח נַפְשָׁהּ לֹא תִרְאֶה הַשָּֽׁחַת.





וְאַתֶּם בָּנִים מַקְשִׁיבִים וִידִידִים.

קְחוּ דְבָרַי אֵלֶּה לְאוֹת נֶחָמָה.

זִכְרוֹנֵי אִמְּכֶם יִהְיוּ עַל אַדְנֵי פָז מְיֻסָּדִים.

וּבְאֵלֶּה תְּנַחֲמוּ נֶפֶשׁ אֲבִיכֶם הָעֲגוּמָה.





וְהַמּוֹחֶה וּמַעֲבִיר דְּמָעוֹת.

הוּא אָבִֽינוּ מַלְכֵּֽנוּ אֵל דֵּעוֹת.

יְנַחֵם אֶתְכֶם בֵּין אֲבֵלֵי יְרוּשָׁלָֽיִם.

וְיוֹסֵף לָכֶם שְׁנוֹת חַיִּים.

אָמֵן.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40997