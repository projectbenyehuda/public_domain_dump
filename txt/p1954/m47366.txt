


	
	אלון־בכות
	



קינה ונהי ומספד על מלכנו החביב ג’ורג' החמישי ע"ה

עלה לשמים 26 טבת שנת תרצ"ו (1936/I/21)






אֵל אֱלֹהֵי הָרוּחוֹת. תְּחִלַּת הַהַתְחָלוֹת. מְעוֹן
הַנְּשָׁמוֹת. וּמְכוֹן הָעוֹלָמוֹת. בָּאנוּ לְפָנֶיךָ הַיּוֹם בְּלֵב
נִשְׁבָּר. וִידַבְּרוּ עֲבָדֶיךָ דָבָר. וּבִבְכִי תַּמְרוּרִים נִשָּׂא
קוֹלֵנוּ. נַחַל דִּמְעָה תֵרַדְנָה עֵינֵינוּ. כִּי עָלָה מָוֶת
בְּחַלּוֹנֵינוּ. וְנָפְלָה עֲטֶרֶת רָאשֵׁנוּ. שַׂמְנוּ עָלֵינוּ אַפֶר
תַּחַת פְּאֵר. וְשִׁמְשֵׁנוּ חָשַׁךְ וְלֹא יָאֵר. קָרַעְנוּ בְגָדֵינוּ
לִקְרָעִים. בִּרְאוֹתֵינוּ רָמֵי הַקּוֹמָה גְדוּעִים.







אַלְלַי! לָקַחְתָּ מֵאִתָּנוּ מַחֲמַד עֵינֵינוּ. וְרוּחַ
אַפֵּינוּ. הוּא מַלְכֵּנוּ. הוּא מוֹשִׁיעֵנוּ. הֶחָסִיד
וְהָרַחֲמָן ג’וֹרְגְ' הַחֲמִישִׁי אֲשֶׁר אָמַרְנוּ נִחְיֶה
בְצִלּוֹ. וְנִסָּתֵר בְּסֵתֶר אָהֳלוֹ. וְהִנֵּה הָלַךְ לְעוֹלָמוֹ.
מִתְהַלֵּךְ בַּחֲסִידוּתוֹ וְתוּמוֹ. רוֹעֶה נֶאֱמָן הָיָה לְעַמְּךָ
יִשְׂרָאֵל. וְנִהֲלָנוּ בְאוֹרְחוֹתֶיךָ אֵל. הֲנִמְצָא כָזֶה
בְּעִתּוֹת כָּאֵל. כָּל אִישׁ וָאִישׁ לְרֵעֵהוּ שׁוֹאֵל. לְכֻלָּנוּ
נִהֵג בְּאַהֲבָה כְאָב. וְעַתָּה יְתוֹמִים הָיִינוּ וְאֵין אָב.

תּוֹרַת חֵן וָחֶסֶד עַל לְשׁוֹנוֹ. בְּכָל מַשָּׂאוֹ וּמַתָּנוֹ. וְאִישׁ
תַּחַת גַּפְנוֹ וְתַחַת תְּאֵנָתוֹ. וְכָל מְגַמָּתוֹ לִדְרוֹשׁ
טוֹבַת מַמְלַכְתּוֹ. לְעַמּוֹ וּלְצֹאן מַרְעִיתוֹ.





אֱלֹהֵי הַחֶסֶד! גְּמוֹל לוֹ כְצִדְקוֹ. וּכְבוֹר יָדָיו
הָשֵׁב לוֹ חֶלְקוֹ. יִזָּכְרוּ לְפָנֶיךָ מַעֲשָׂיו הַטּוֹבִים. אֲשֶׁר
עָשָׂה עִם בָּנֶיךָ הַנְּדִיבִים. פְּתַח לוֹ שַׁעֲרֵי גַן עֵדֶן
וּבְסֵתֶר אָהֳלֶךָ תַסְתִּירֵהוּ. וּלְקֵץ הַיָּמִין תַּעֲמִידֵהוּ.





מֶלֶךְ רַחֲמָן. וְעִם קְדוֹשֶׁיךָ נֶאֱמָן. אַתָּה בוֹחֵן
כְּלָיוֹת וָלֵב. וְרוֹפֵא לִשְׁבוּרֵי לֵב. אֵל נָא רְפָא שֶׁבֶר
הַמַּמְלָכָה הַזֹּאת. כִּי אַתָּה אֲדוֹן הַנִּפְלָאוֹת. וְנַחֲמֵם
וְשַׂמְּחֵם מִיגוֹנָם. וִירוֹמְמוּ שִׁמְךָ בִגְרוֹנָם. תַּנְחוּמֶיךָ
יְשַׁעַשְׁעוּ לֵב אֲדוֹנֵינוּ הַמֶּלֶךְ אֵידְוַוארְדְ הַשְּׁמִינִי.

יוֹשֵׁב בְּשֶׁבֶת תַּחְכְּמוֹנִי. וּבִזְרוֹעֲךָ הַנְּטוּיָה תְּאַמְּצֵהוּ.
לָשֵׂאת עוֹל הַמַּלְכוּת תְּבוֹנְנֵהוּ. וְכָבוֹד וְהָדָר
תְּעַטְּרֵהוּ.

רוֹפֵא כָל בָּשָׂר. וּלְכָל שָׂרֵי מַעֲלָה שָׂר. חַבֵּשׁ



כְּאֵב מַלְכָּתֵנוּ מארי הַמְּבַכָּה עַל בַּעַל נְעוּרֶיהָ.
וְלֹא תֶחֱשַׁךְ עוֹד מְאוֹרֶיהָ. הַשְׁקֶהָּ כּוֹס תַּנְחוּמֶיךָ
וּלְכָל בֵּית הַמְּלוּכָה לְמַעַן שְׁמֶךָ. וְלֹא יִשָּׁמַע עוֹד
שׁוֹד וָשֶׁבֶר בִּגְבוּלָם. מֵעַתָּה וְעַד עוֹלָם.





תְּסוֹכֵךְ בְּאֶבְרָתְךָ אַרְצֵנוּ הַחֲמוּדָה. אֲשֶׁר
הִיא כְכָלָּה נָאָה וַחֲסוּדָה. תֵּן שָׁלוֹם וְאַהֲבָה
בָאָרֶץ. וְלֹא יִהְיֶה בָהּ כִּלָּיוֹן וָקָרֶץ. וִיקֻיַּם בָּנוּ
מִקְרָא שֶָכָּתוּב בִּלַּע הַמָּוֶת לָנֶצַח וְמָחָה יְיָ אֱלֹהִים
דִּמְעָה מֵעַל כָּל פָּנִים אָמֵן.




שנת הורידו לארץ ראשן לפ"ק










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47366