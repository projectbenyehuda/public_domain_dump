


	
	שיר לבר מצוה חיים עמנואל קאנסינו
	







שיר זה יסדתיהו לזכרון אהבה וידידות

בהזדמנות חגיגת הבר־מצוה

של הבחור היקר והחביב חיים עמנואל

בן להאדון היקר והנכבד מר יצחק קאנסינו נ"ד





ח' תמוז

סדר למקרא ה' אלהיו עמו

5687





בן שלש עשרה למצות (אבות)

ושמן הטוב תריק על שבעה קני המנורה.






בְּפִרְקֵי הָאָבוֹת מִשְׁנַת חֲכָמִים,

מִשְׁפָּט כָּתוּב לְחַנֵּךְ הַנָּעַר,

לְחַנְּכוֹ כִי יִהְיֶה הוֹלֵךְ תָּמִים,

לְתִפְאֶרֶת הָאָבוֹת בַּשָּׁעַר.





עַל הָאָבוֹת חוֹבָה רוֹבֶצֶת,

לְלַמְּדוֹ, לְחַנְּכוֹ עַל פִּי הַתּוֹרָה,

וְנֶפֶשׁ הַבֵּן תְּהִי מִתְאַמֶּצֶת,

לְהָפִיץ נֵר מִצְוָה קַוֵּי אוֹרָה.





חַיִּים! לְפָנֶיךָ אוֹרַח חַיִּים,

עִמָּנוּאֵל שִׁמְךָ, שֵׁם תִּפְאֶרֶת,

מִצְוַת יְיָ מְאִירַת עֵינָיִם,

וּכְצִיץ עַל הַמֵּצַח הִיא עֲטֶרֶת.





מְנוֹרָה קְטַנָּה מִנְחָה הִיא שְׁלוּחָה,

שַׁי סֵמֶל שִׁבְעַת קְנֵי הַמְּנוֹרָה,

כִּתְפִלָּה מִסֵּפֶר קַדְמוֹן לְקוּחָה,

כְּאוֹר שִׁבְעַת הַיָּמִים תָּפִיץ לְךָ אוֹרָה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47359