


	
	תודה וקול זמרה
	



שיסדתי לזכרון חמש מאות שנה ליום הולדת השר הגאון


דון יצחק ב“ר יהודה אברבנאל ז”ל


ולספר בשבחו בק"ק שער השמים בלונדון

בחדש תמוז שנת ויזרע יצחק בארץ ההיא.






אֶת־מִי נוֹעַץ וַיְבִינֵהוּ וַיְלַמְּדֵֽהוּ דַּֽעַת



וְדֶֽרֶךְ תְּבוּנוֹת יוֹדִיעֶֽנּוּ


[ישעי' מ' י"ד]






יְיָ צְבָאוֹת יוֹשֵׁב הַכְּרוּבִים. נְשַׁבֵּחֲךָ
בְנִיבִים חוֹצְבִים לְהָבִים. צִבְאוֹת הַשָּׁמַיִם מְסַפְּרִים הוֹדֶֽךָ.
וְצִבְאוֹת הָאָֽרֶץ מְפָאֲרִים חַסְדֶּֽךָ. עֵת אָדָם קָרוּץ מֵחוֹֽמֶר
יָצַֽרְתָּ. עִם גּוּשׁ עָפָר קָשַֽׁרְתָּ. דַּֽעַת וּבִינָה לוֹ
הֶאֱצַֽלְתָּ וְנָתַֽתָּ. וְכָל־יְצוּרֶֽיךָ תַּֽחַת רַגְלָיו שַֽׁתָּה.
לֹא עָצַֽרְתָּ לוֹ כֹֽחַ לִרְכּוֹב שָׁמַֽיִם. בָּא בָאֵשׁ וּבַמָּֽיִם.
לַחֲקוֹר סוֹדוֹתֶֽיךָ מְאִירִים עֵינָיִֽם. וַהֲרֵמוֹתוֹ לְאֶחָד
מִצִּבְאוֹתֶֽיךָ הַקְּדוֹשִׁים. לְפַעֲנֵֽחַ נֶֽעֶלָמִים יְשָׁנִים
וַחֲדָשִׁים. אַתָּה יְיָ בָּנִֽיתָ גְוִיָּתוֹ. גַּם רוּחוֹ וְנִשְׁמָתוֹ.
חוּשָׁיו וְכָל־סְעִיפָיו. קְרָבָיו וְכָל־סַרְעַפָּיו. הֵן כֻּלָּם לוֹ
תִכַּנְֽתָּ. וְכָל־דְּרָכָיו הִסְכַּֽנְתָּ.

מִזֶּה חֲמֵשׁ מֵאוֹת שָׁנִים. אֶרֶץ פּוֹרְטוּגַאל
זָכְתָה לְהוֹצִיא פְנִינִים. וּמֵהֶן אִישׁ חָסוֹן כָּאַלּוֹנִים. אֵלָיו
הוֹבִֽילוּ מְלָכִים שָׁי. כִּי הָיָה חוֹֽטֶר מִגֶּֽזַע יִשָׁי. הוּא
אִישׁ־הָאֱלֹהִים נוֹרָא הַגָּאוֹן



דּוֹן יִצְחָק בֶּן יְהוּדָה אַבְרַבַּנְאֵל ז"ל.



מִי־כָמוֹךָ יְיָ יָדַֽעְתָּ טוֹהַר לְבָבוֹ. חֶרְפָּה לֹא
נָשָׂא עַל קְרוֹבוֹ. ומִּיּוֹם גִּיחוֹ מִבֶּֽטֶן אִמּוֹ. הָֽיְתָה
הַמִּשְׂרָה עַל שִׁכְמוֹ. וְתָמִיד הָיִֽיתָ עִמּוֹ. לְמַעֲלוֹת
וְלִגְדוּלוֹת נוֹצָר. וּבְצָרַת עַמּוֹ לוֹ צָר. וַיְהִי לָהֶם לְרַב
וּמוֹשִֽׁיעַ. בְּאֶֽרֶץ צַלְמָֽוֶת כַּשַּֽׁחֲר הוֹפִֽיעַ. הֶֽעֱלִיתָֽהוּ
לְשַׂר הָאוֹצָרוֹת. וְהָיָה לְעַמּוֹ עֶזְרָה בְצָרוֹת. וּפְדָאָם מִדָּם
וָאֵשׁ וּמְעָרוֹת.

וְעָלָיו יְיָ קִיַּיֽמְתָּ מַאֲמַר נְבִיאֲךָ בֶן־אָמוֹץ
וְיָצָא חֹטֶר מִגֶּֽזַע יִשָׁי וְנֵֽצֶר מִשָּֽׁרָשָׁיו יִפְרֶה. וְנָחָה
עָלָיו רוּחַ יְיָ רוּחַ חָכְמָה וּבִינָה. רוּחַ עֵצָה וּגְבוּרָה. רוּחַ
דַּֽעַת וְיִרְאַת יְיָ. עֲטֶרֶת זָהָב לְבֵית יִשְׂרָאֵל הָיָה. מִפִּיו
דָּרְֽשׁוּ תֹורַת אֵל בְּנֵי עֲלִיָּה.

בֵּאוּרוֹ לְכִתְבֵי הַקֹּדֶשׁ תּוֹרָה הֶאֱדִּיר.
וּבְזֹוהַר חָכְמָתוֹ לְכֻלָּם הֵאִיר. וְעָשִֽׂיתָ לוֹ שֵׁם עוֹלָם.
וְשׁוֹקֵל הוּא כְנֶֽגֶד כֻּלָּם.

בִּמְבֹאוֹ הַנִּפְלָא עַל יְשַׁעְיָה. הֶחֱזִיק
הַתְּחִיָּה לְמֵתֵי־יָהּ. הִגְדִּיל תּוּשִׁיָּה וִידִיעוֹתָיו כְּסוֹֽלֶת
נְקִיָּה. בְּפֵרוּשׁוֹ לְסֵפֶר הַמּוֹרֶה. יָדִין יָדִין יוֹרֶה יוֹרֶה.
וּלְעֵילָא־מִּן־כָּל אֶת הָאֱלֹהִים יָרֵא. וּנְהוֹרָא עִמֵּהּ שְׁרֵא.
בְּסִפְרוֹ זֶבַח פֶּסַח. יְחִי עוֹד לָנֶֽצַח. בְּמַשְׁמִיעַ יְשׁוּעָה.
הֶֽחֱזִיקָנוּ בְּתִקְוַת הַיְשׁוּעָה. וּבְנַחֲלַת אָבוֹת. עָמַד לוֹ
זְכוּת אָבוֹת. וּבֹו כַמָּה מַעֲלוֹת טוֹבוֹת.

אַב־רַבָּן־אֵל. קוֹל שַׁדַּי קָרָא אֵלֶֽיךָ בִדְמָמָה.
נֶפֶֽשׁ יְקָרָה שׁוּבִי לִמְנוּחָיְֽכִי מֵעֳנִי אֲדָמָה. שָׁם
תִּשְׂבְּעִי רוֹב צַחְצָחוֹת. בִּימִינִי נְעִימוֹת נֶֽצַח וּשְׂמָחוֹת.
עוֹד נַפְשְׁךָ עֲלֵי חֶֽלֶד זָֽרָחָה. וְנֶהֱנִים מֵחָכְמָֽתְךָ בַּת
יִשְׂרָאֵל שְׂמֵחָה. וְלוּ פָֽרְחָה מִמְּךָ וְלִמְעוֹנָה שָֽׁאָפָה.
זָֽהֳרָהּ לֹא חָשַׁךְ נָגְהָהּ לֹא אָסָפָה. מֵעַל לְכוֹכְבֵי שָּׁמַיִם
שָׁם יָהֵל נֵרֶךָ. וְשָׁם תַּמְתִּיק סוֹד עִם מוֹרֶֽיךָ. וּתְחַדֵּם
בְּשַׁעֲשׁוּעֵי מֶחְקְרוֹתֶֽיךָ. וְאַתָּה כְמַלְאָךְ מֵאֶרֶץ עָלִֽיתָ
שָׁמָֽיִם. וּלְפָנֶֽיךָ נִפְתַּח הַיּוֹם שַׁעַר הַשָּׁמָֽיִם.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41524