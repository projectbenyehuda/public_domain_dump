


	
	תפלה [זו יסדתיה ליום מלאת מאה שנה]
	



תפלה זו יסדתיה ליום מלאת מאה שנה לבנין בית הכנסת שבנה השר משה ויהודית מונטיפיורי ז"ל ברמסגט

שנת ונרוממה שמו יחדיו (תרצ"ג)




אֵל אַדִּיר אַדִּירִים. בּוֹרֵא רוּֽחַ וְיוֹצֵר הָרִים.
בָּֽאנוּ עָדֶֽיךָ בְּשִׂמְחָה וּבְשִׁירִים. לְהַלְּלָךְ בַּשְּׁעָרִים.
וְלָתֵת לְךְ תוֹדוֹת וְתִשְׁבָּחוֹת. בְּקִידָה, כְּרִיעָה
וְהִשְׁתַּֽחֲוָֽיוֹת. עַל חֲסָדֶֽיךָ שֶׁגָּֽבְרוּ עָלֵֽינוּ. מָה
אֱנוֹשׁ כִּי תִזְכְּרֶֽנוּ. תַּחְפּוֹץ בָּֽנוּ וְתִרְצֵֽנוּ. אָמַֽרְנוּ
בְצִלְּךָ נִחְיֶה. וּבְרוּחֲךָ חָיִינוּ וְנִחְיֶה. אִמַּצְתָּֽנוּ
וּבְעֹז יָדְךָ קִיַּמְתָּֽנוּ. וְהִגְדַּֽלְתָּ לַֽעֲשׂוֹת עִמָּֽנוּ.
לְהַֽחֲיוֹתֵֽנוּ כְהַיּוֹם הַזֶּה. לְיוֹם מְלֹאת מְאַת שָׁנָה
לְבִנְיַן הַבַּֽיִת הַקָּדוֹשׁ הַזֶּה:

אָֽנָּא מֶֽלֶךְ רַחוּם וְחַנּוּן. זְכוֹר נָא לִמְיַסְּדֵי
הַבַּֽיִת עֲבָדֶֽיךָ הַנֶּֽאֱמָנִים. זְקֵנִים וּנְשׂוּאֵי פָנִים.
משֶׁה וִיהוּדִית מוֹנְטִיפְיוֹרִי. פִּזַּר נָֽתְנוּ לָאֶבְיוֹנִים
וְרֵאשִׁית כָּל פְּרִי. הִקְדִּֽישׁוּ דָמָם וְחֶלְבָּם. בִּנְדִיבוּת
לִבָּם. בָּנוּ הַבַּיִת הַזֶּה זְבוּל לִשְׁמֶֽךָ. לְאַֽהֲבָה וּלְיִרְאָה
אֶת־שְׁמֶֽךָ:



שָׂא־נָא עֵינֶֽיךָ יְיָ! וּרְאֵה גַם הַיְשִׁיבָה עִם
רַבָּנָן סְבוּרָאֵי. וְחַכִּימָאֵי דִיהוּדָאֵי. מִתְנוֹסֶֽסֶת
בְּאַבְנֵי נֵֽזֶר. בְּעֶזְרָֽתְךָ מֶֽלֶךְ עוֹזֵר. לְמִן הַיּוֹם
הִוָּסְדָהּ לֹא פָּסַק מִמֶּֽנָּה קוֹל תּוֹרָה. לְעָבְדָהּ
וּלְשָׁמְרָהּ:

אֵל עֶלְיוֹן. שׁוֹכֵן בְּרוּם חֶבְיוֹן. אֲהָהּ!
מְיַסְּדֵי הַמִּקְדָּשׁ וְהַיְשִׁיבָה אֵינָם. מָסְרוּ נִשְׁמָתָם
בְּרוֹמְמוֹת אֵל בִּגְרוֹנָם. בְּצֵל כְּנָפֶֽיךָ יֶחֱסָיוּן.
וּמִדֶּֽשֶׁן בֵּיתֶֽךָ יִרְוְיֻן. וְלָֽנוּ בְנֵי רְחוּמֶֽיךָ. עַשֵׂה־נָא
לְמַֽעַן שְׁמֶֽךָ. שְׁמַע־נָא אֶל הַתְּחִנָּה. כִּי עֵת
לְחֶֽנְנָהּ. חַזְּקֵֽנוּ וְאַמְּצֵֽנוּ. אָבִֽינוּ מַלְכֵּֽנוּ. וְתֵן
בְּלִבֵּֽנוּ. לַֽעֲשׂוֹת חוֹבוֹתֵֽינוּ. וְשׁוּֽבָה יְיָ אֶת שְׁבִיתֵֽנוּ.
וּמַהֵר לְגָֽאֳלֵֽנוּ. וְתִבְנֶה לָֽנוּ בֵּית קָדְשֵֽׁנוּ וְתִפְאַרְתֵּֽנוּ.



רִבּוֹן הָעוֹלָמִים. בָּרֵךְ אֶת הַמֶּֽלֶךְ אֲדוֹנֵֽינוּ.
וְיַדְבֵּר עַמִּים תַּחְתֵּֽינוּ. הַאֲרֵךְ יָמָיו וּשְׁנוֹתָיו. יַֽחַד
עִם מַלְכָּתֵֽנוּ הַנְּאוֹרָה בִתָּם וּבָנָיו. וְכָל צְבָאָיו
וּמְשָֽׁרְתָיו. וּבָא לְצִיּוֹן גּוֹאֵל וְדָוִד בְּרִֽבְבוֹתָֽיו.
לְרוֹמֵם בֵּית אֱלֹהֵֽינוּ וּלְהַֽעֲמִיד חָרְבוֹתָיו. וְכֵן יְהִי
רָצוֹן וְנֹאמַר אָמֵן:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41563