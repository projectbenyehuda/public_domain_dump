


	
	דָּוִד יֶלִין
	





ילין.png


(תרכ“ד – תש”ב)



א

בְּאֶחָד מִלֵּילוֹת שְׁבָט בָּא נַעַר יְרוּשָׁלַיְמָה.
מִן הַגּוֹלָה הָרְחוֹקָה עָלָה. לֵיל יָרֵחַ. אוֹרוֹת-כֶּסֶף נִשְׁפְּכוּ
עַל הָעִיר. אֲבָנִים, סְלָעִים, בָּתֵּי-אֶבֶן, גִּדְרוֹת-אֶבֶן, צְלָלִים
רַבִּים וּשְׁבִילִים נִפְתָּלִים בֵּינֵיהֶם. אֵלִי, אֵלִי, מָה רַבּוֹת
הָאֲבָנִים שֶׁהֶעֱנַקְתָּ לְעִיר קָדְשֶׁךָ! נִלְחַץ הַלֵּב. נֵטֶל כָּבֵד
הֵעִיק עָלָיו. מִי יֵדַע אֶת מְבוֹאֶיהָ וּמוֹצָאֶיהָ שֶׁל עִיר סַלְעִית
זוֹ? מוֹרָא וָפַחַד מִסָּבִיב, מוֹרָא וָהוֹד, עַד כִּי לֹא יוּכַל לֵב
נַעַר מֵהָכִיל בְּקִרְבּוֹ כָּל אֵלֶּה. וַיִּתְהַלֵּךְ שְׁחוֹחַ תַּחַת
מַשָּׂא הַתּוּגָה בְּעִיר אֱלֹהִים וְלֹא יָדַע צְחוֹק.

עָבְרוּ יָמִים, חָלְפוּ שָׁבוּעוֹת וּבְחַיֵּי הַנַּעַר
לֹא הֵצִיץ קַו אוֹר. עִיר אֱלֹהִים מֻשְׁפֶּלֶת וְיוֹשְׁבֶיהָ
הַיְּהוּדִים עֲדַיִן לֹא שִׁוּוּ לָהּ סֵבֶר מַרְנִין. וְהִנֵּה נִקְרָה
הַנַּעַר יוֹם אֶחָד לַאֲסֵפָה. עַל הַבָּמָה עָמַד אִישׁ בַּעַל קוֹמָה,
שֵׂיבָה זָרְקָה בִּזְקָנוֹ, תַּרְבּוּשׁ אָדֹם לְרֹאשׁוֹ, עֵינַיִם
גְּדוֹלוֹת וְשׁוֹקְטוֹת הִבִּיטוּ בְּחִבָּה אֶל סְבִיבָן וְהוּא נוֹשֵׂא
דְבָרוֹ אֶל הַקָּהָל. הוּא פּוֹתֵחַ פִּיו וּמוֹצִיא מִלִּים עִבְרִיּוֹת
אֲשֶׁר כָּל הֲבָרָה וַהֲבָרָה צְלִיל מְיֻחָד לָהּ, צְלִיל אֲשֶׁר
כָּמוֹהוּ לֹא שָׁמְעָה אָזְנוֹ שֶׁל הַנַּעַר עַד עַתָּה. וַיֵּדַע –
צְלִיל עִבְרִי הוּא זֶה. אָז עָלְתָה בַּת-צְחוֹק רִאשׁוֹנָה עַל פְָּנָיו
בָּעִיר יְרוּשָׁלַיִם.


מִי הוּא אִישׁ נְשׂוּא-פָּנִים זֶה, דּוֹבֵר עִבְרִית
לְעַמּוֹ כְּאַחַד שׁוֹעֵי יְהוּדָה בְּ“אַהֲבַת צִיוֹן” לְאַבְרָהָם
מַאפּוּ?
דָּוִד יֶלִין…




ב

שְׂבַע-יָמִים וּשְׂבַע-פְּעֻלּוֹת גָּוַע וְנֶאֱסַף אֶל
עַמָּיו ר' דָּוִד יֶלִין. יְרוּשָׁלַיִם שָׁכְלָה אֶחָד מִילִידֶיהָ
הַמְפֹאָרִים. אִישׁ יְרוּשָׁליִם הָיָה. נוֹלַד בֵּין חוֹמוֹתֶיהָ,
הִרְחִיב אֶת שְׁכוּנוֹתֶיהָ, לָמַד בְּבָתֵּי-הָאֻלְפָּנָא שֶׁלָהּ
וְהוֹרָה בְּבָתֵּי-סִפְרָהּ – מִבֵּית-הַסֵּפֶר הָעֲמָמִי לְמִן
רֵאשִׁיתוֹ, מֵאָז נִפְתַּח בֵּית-הַסֵּפֶר הָרִאשׁוֹן בִּירוּשָׁלַיִם,
וְעַד לְבֵית-הַמִּדְרָשׁ לְמוֹרִים וְעַד הָאוּנִיבֶרְסִיטָה
בְּהַר-הַצּוֹפִים. מוֹרֶה הָיָה לְדוֹרוֹת אֲחָדִים שֶׁל תַּלְמִידֵי
בֵּית-הַסֵּפֶר הָעֲמָמִי בַּכִּתּוֹת הַנְּמוּכוֹת, תַּלְמִידִים
שֶׁהִתְכּוֹנְנוּ לִהְיוֹת מוֹרִים, וְתַלְמִידִים שֶׁשָּׁמְעוּ לִקְחוֹ
בַּפַקּוּלְטָה לְמַדָּעֵי הַרוּחַ בָּאוּנִיבֶרְסִיטָה.

הוּא גָּדַל עִם תַּלְמִידָיו. הַתַּלְמִיד הָיָה לְמוֹרֶה וְהַמּוֹרֶה הָיָה לִפְּרוֹפֶסוֹר.
אַךְ ר' דָּוִד יֶלִין לֹא יָשַׁב בְּאָהֳלָהּ שֶׁל
תּוֹרָה בִּלְבָד. אִישׁ מַעֲשֶׂה הָיָה. עִנְיְנֵי הַצִּבּוּר שֶׁל הָעִיר
הַקְּדוֹשָׁה הָיוּ קְרוֹבִים לְלִבּוֹ וְהוּא עָסַק בָּהֶם לְלֹא הֶרֶף
וּלְלֹא לֵאוּת, מִימֵי עֲלוּמָיו וְעַד אַחֲרוֹן יוֹמוֹ.

ג

לִפְנֵי מֵאָה וְחָמֵשׁ שָׁנִים בָּא אֲבִי-אָבִיו שֶׁל
דָּוִד יֶלִין, ר' דָּוִד טַבְיָא (הוּא תִּרְגֵּם לְעִבְרִית-אֲרָמִית אֶת
הַשֵּׁם “יֶלִין”, צְבִי בְּרוּסִית) מִלּוֹמְזָ’ה שֶׁבְּפּוֹלִין
לִירוּשָׁלַיִם, וְהָיָה מְנַהֵל “כּוֹלֵל” וַרְשָׁה. בְּנוֹ יְהוֹשֻׁעַ
אֲבִי ר' דָּוִד יֶלִין, הָיָה אִישׁ פְּעָלִים וְהִשְׁתַּתֵּף בְּיִסּוּד
הַשְּׁכוּנָה “נַחֲלַת שִׁבְעָה” מִחוּץ לְחוֹמַת יְרוּשָׁלַיִם
הָעַתִּיקָה. נָתַן דַּעְתּוֹ לְיִסּוּד יִשּׁוּב חַקְלָאִי בַּכְּפָר,
נִסָּה לִקְנוֹת אַדְמַת יְרִיחוֹ, וְהָיָה בֵּין רוֹכְשֵׁי אַדְמַת מוֹצָא
– צַעַד רִאשׁוֹן לְהוֹצִיא אֶת בְּנֵי יְרוּשָׁלַיִם מִבֵּין חוֹמוֹת
הָעִיר לַעֲבוֹדָה בְַשָּׂדֶה.

וְאָמְנָם, הָיְתָה רוּחַ אַחֶרֶת אִתּוֹ מֵאֲשֶׁר
שָׁלְטָה בַּיָּמִים הָהֵם בִּיהוּדֵי יְרוּשָׁלַיִם, וְהִיא שֶׁנָּתְנָה
בּוֹ אֶת הָעֹז לִמְרֹד בַּמְקֻבָּל בְּקֶרֶב עֲדָתוֹ וְהוֹצִיא אֶת בְּנוֹ
מִן הַ“חֶדֶר” וְהַ“יְשִׁיבָה” וּשְׁלָחוֹ לִלְמֹד לְ“בֵית-הַסֵּפֶר” שֶׁל
“כָּל יִשְׁרָאֵל חֲבֵרִים”. עַל “בֵּית-סֵפֶר” זֶה, רִאשׁוֹן
בִּירוּשָׁלַיִם, הִכְרִיזוּ פַּעַם הָרַבָּנִים חֵרֶם.

דָּוִד יֶלִין הָיָה אֵפוֹא בֵּין הַתַּלְמִידִים
הָרִאשׁוֹנִים, יְלִידֵי יְרוּשָׁלַיִם הָאַשְׁכְּנַזִים, שֶׁקִּבְּלוּ
חִנוּךְ בְּ“בֵית-הַסֵּפֶר”. זֶה לֹא הָיָה בֵּית-סֵפֶר עִבְרִי כְּפִי
שֶׁאֲנַחְנוּ יוֹדְעִים אוֹתוֹ כַּיּוֹם. הַלִּמּוּדִים הָיוּ
בְּצָרְפַתִּית וְהָרוּחַ שֶׁשָּׂרְרָה בּוֹ הָיְתָה רוּחַ שֶׁל
הִתְבּוֹלְלוּת, הַעֲרָצַת הַלָּשׁוֹן הַזָּרָה וְהַמִּנְהָגִים הַזָּרִים.
וְאָמְנָם, הַשְׂכָּלָתָם שֶׁל רֹב חֲנִיכֵי בָּתֵּי-הַסֵּפֶר שֶׁל “כָּל
יִשְׂרָאֵל חֲבֵרִים” (“אַלְיַנְס”) הָיְתָה בָּזֶה שֶׁיָּדְעוּ לְפַטְפֵּט
צָרְפַתִּית וְהִתְנַכְּרוּ לְתַרְבּוּת עִבְרִית וּלְצָרְכֵי עַמָּם.

אוּלָם דָּוִד יֶלִין קִבֵּל בְּבֵית-הַסֵּפֶר הַזֶּה אַךְ אֶת הַטּוֹב.
כִּי נַעַר חָרוּץ הָיָה וְנַפְשׁוֹ דָבְקָה בַּתַּנַּ“ךְ מִשַּׁחַר
נְעוּרָיו, “וּכְשָׁנָה לִפְנֵי הֱיוֹתוֹ בַּר-מִצְוָה – מְסַפֵּר עָלָיו
אָבִיו ר' יְהוֹשֻׁעַ בְּסִפְרוֹ הַיָּפֶה “זִכְרוֹנוֹת לְבֶן
יְרוּשָׁלַיִם” – לָמַד אֶת כָּל הַתַּנַּ”ךְ שְׁתֵּים-עֶשְׂרֵה פַּעַם
בְּשָׁנָה אַחַת, בְּכָל חֹדֶשׁ פַּעַם אַחַת”. וְעַל כֵּן לֹא יִפָּלֵא
שֶׁ“יָּדַע כִּמְעַט כָּל סִפְרֵי הַתַּנַּ”ךְ בְּעַל פֶּה“. גַּם
בַּשָּׂפָה הַצָּרְפַתִּית קָנָה לוֹ מֵעַצְמוֹ יְדִיעָה הֲגוּנָה.
“לִשְׁקִידָתוֹ בַּלִּמּוּדִים – מְסַפֵּר אָבִיו – לֹא הָיָה כָּל
גְּבוּל. מִן הַבֹּקֶר עַד הָעֶרֶב שָׁקַע כֻּלוֹ בִּסְפָרָיו
וּבְמַחְבְּרוֹתָיו, שֶׁכִּסּוּ אֶת הַשֻּׁלְחָן אֲשֶׁר לְפָנָיו, וְמֵהֶם
לֹא גָרַע עַיִן גַּם בִּשְׁעַת פַּת שַׁחֲרִית וְגַם בִּשְׁעַת סְעֻדַּת
הַצָּהֳרַיִם. כַּחֲצִי שָׁעָה קֹדֶם שְׁקִיעַת הַחַמָּה הָיָה יוֹצֵא
מְעַט לְטִיוּל, אֲבָל עַל פִּי רֹב לִוָּהוּ גַם אוֹתָהּ שָׁעָה תַּנַ”ךְ
קָטָן. רַק סְעֻדַּת הָעֶרֶב אָכַל עַל שֻׁלְחָן אֶחָד עִם בְּנֵי הַבַּיִת
וּמִיָּד אַחֲרֶיהָ הָיָה שָׁב לַעֲסֹק בְּלִמּוּדָיו עַד שָׁעָה מְאֻחֶרֶת
בַּלַּיְלָה”.

בִּהְיוֹת הַנַּעַר לְעֶלֶם הִתְעַמֵּק בַּלָּשׁוֹן
הָעִבְרִית וּבְדִקְדּוּקָהּ, בַּשִּׁירָה הָעִבְרִית מִימֵי הַבֵּינַיִם.
גַּם אֶת הַלָּשׁוֹן הָעַרְבִית לָמַד וְנֶעֱזַר בָּהּ בַּחֲקִירוֹתָיו
בְַלָּשׁוֹן הָעִבְרִית. וְכָךְ עָשָׂה אֶת דַרְכּוֹ.



ד

בִּימֵי עֲלוּמָיו הָיָה דָּוִד יֶלִין בֵּין בָּאֵי בֵּית
ר' יְחִיאֵל מִיכַל פִּינֶס, אֲשֶׁר בָּא לָאָרֶץ כְּחוֹבֵב צִיּוֹן,
לְהָקִים אֶת הַחַקְלָאוּת וְהַמְּלָאכָה בְּאֶרֶץ-יִשְׂרָאֵל, בְּקֶרֶב
הַיְּהוּדִים הַיּוֹשְׁבִים בָּאָרֶץ וְהַחֲדָשִׁים הַבָּאִים אֵלֶיהָ.
בֵּיתוֹ שֶׁל ר' יְחִיאֵל מִיכַל פִּינֶס בִּירוּשָׁלַיִם הָיָה גַּם
הַבַּיִת הַפָּתוּחַ לִצְעִירֵי בִּיל"וּ שֶׁבָּאוּ לִפְנֵי שִׁשִּׁים
שָׁנָה לָאָרֶץ, וְהוּא הוּא שֶׁסִּיַּע בְּיָדָם לְהָקִים אֶת
הַמּוֹשָׁבָה גְדֵרָה.

דָּוִד יֶלִין הָיָה מִבֵּין הַמְעַטִּים בְּקֶרֶב
יְלִידֵי יְרוּשָׁלַיִם אֲשֶׁר פָּרְצוּ אֶת חוֹמַת הַבַּעֲרוּת וְשָׂם אֶת
פָּנָיו לִירוּשָׁלַיִם הַחֲדָשָׁה וְדָבַק בְּאַנְשֵׁי הַמַּהֲלָךְ
הֶחָדָשׁ, שֶׁפְּנֵיהֶם לְבִנְיַן אֶרֶץ-יִשְׂרָאֵל עַל יְסוֹד הָעֲבוֹדָה
וְהַמְּלָאכָה – עֲבוֹדַת אֲדָמָה בַּכְּפָר וְעַמַל כַּפַּיִם בָּעִיר.
הוּא בָּחַר לְעַצְמוֹ אֶת הַהוֹרָאָה כַּעֲבוֹדַת חַיָּיו. שָׁנִים עַל
שָׁנִים לִמֵּד אֶת בְּנֵי יְרוּשָׁלַיִם לְדַבֵּר עִבְרִית, וְהֵאִיר אֶת
עֵינֵי תַּלְמִידָיו בִּידִיעַת דִּקְדּוּק הַלָּשׁוֹן הָעִבְרִית
וְהִשְׁכִּילָם לְהָבִין אֶת אוֹצְרוֹת הַסִּפְרוּת הַיְשָׁנָה
וְהַחֲדָשָׁה.



ה

אִישׁ מָתוּן הָיָה ר' דָּוִד יֶלִין. דְּבָרָיו בְּנַחַת
וַהֲלִיכוֹתָיו בַּאֲדִיבוּת וּבְנִמּוּס. לֹא רְאִינוּהוּ מְמַהֵר וְאָץ
לְדַרְכּוֹ וְאוּלָם מֵעוֹלָם לֹא אֵחֵר. וּמִי שֶׁיָּדַע אֶת סֵדֶר יוֹמוֹ
אַךְ הִתְפַּלֵא מָה רַבִּים הָעִנְיָנִים אֲשֶׁר הוּא עוֹסֵק בָּהֶם וּמַה
שּׁוֹנִים הֵם. לִבּוֹ פָּתוּחַ הָיָה לְעִנְיְנֵי הַצִּבּוּר
וּלְעִנְיְנֵי הַפְּרָט, הוּא יָדַע לְכַלְכֵּל אֶת מַעֲשָׂיו גַּם
בַּמּוֹסָדוֹת הַצִּבּוּרִיִּים הַכְּלָלִיִּים שֶׁל הַיִּשּׁוּב כֻּלּוֹ.
וְאֶת כָּל זֶה עָשָׂה מִחוּץ לַעֲבוֹדָתוֹ בְּבֵית-הַסֵּפֶר. וְעִם זֹאת
מָצָא לוֹ שָׁעוֹת לְתוֹרָה, לְחַבֵּר סִפְרֵי לִמּוּד לְבָתֵּי-הַסֵּפֶר
וְסִפּוּרִים לְמִקְרָא בִּשְׁבִיל בְּנֵי הַנֹּעַר, בֵּינֵיהֶם
מִסִּפּוּרֵי הַיְּהוּדִים בְּאַרְצוֹת עֲרָב, וְאַף לְהִתְעַמֵּק
בַּחֲקִירַת הַלָּשׁוֹן הָעַרְבִית, אֲשֶׁר יְדָעָהּ עַל בֻּרְיָהּ.
כְּחוֹקֵר הַלָּשׁוֹן הָעִבְרִית הָיָה מִמְּיַסְּדֵי “וַעַד הַלָּשׁוֹן
הָעִבְרִית” שְׁמִתַּפְקִידוֹ הָיָה לִקְבֹּעַ מֻנָּחִים עִבְרִיִּים
לְכֵלִים, מַכְשִׁירֵי עֲבוֹדָה, חֶלְקֵי-מְכוֹנוֹת בַּמְּלָאכָה
וּבַתַּעֲשִׂיָּה. ר' דָּוִד יֶלִין הָיָה הַנָּשִׂיא הָרִאשׁוֹן שֶׁל
וַעַד הַלָּשׁוֹן. הוּא גַם הָיָה מִמְּיַסְּדֵי הַחֶבְרָה הָעִבְרִית
לַחֲקִירַת אֶרֶץ-יִשְׂרָאֵל וְעַתִּיקוֹתֶיהָ וְהָיָה נְשִׂיא הַכָּבוֹד
שֶׁלָּהּ עַד יוֹם מוֹתוֹ.

כְּבֵן לְמִשְׁפָּחָה מְעֹרֶבֶת – אִמּוֹ הָיְתָה בַּת
לְמִשְׁפָּחָה סְפָרַדִּית חֲשׁוּבָה בִּירוּשָׁלַיִם וְאָבִיו
אַשְׁכְּנַזִּי – הִתְמַזְּגוּ בּוֹ הַסְּגֻלּוֹת הַנָּאוֹת שֶׁל
הָאֲצִילוּת הַסְפָרַדִּית וְהָעֵרוּת הָאַשְׁכְּנַזִּית. וְהָיָה גַם
מָתוּן בַּהֲלִיכוֹתָיו וְגַם עֵר לְכָל רַחֲשֵׁי הַחַיִּים
סְבִיבוֹ.

כְּאֶזְרַח הָעִיר הָיָה חֲבֵר מוֹעֶצֶת עִירִיַּת
יְרוּשָׁלַיִם וּנְצִיגָהּ הַיְּהוּדִי עוֹד בִּימֵי הַשִּׁלְטוֹן
הַתֻּרְכִּי. יָדַע אֶת נִמּוּסֵי הָאָרֶץ וְעוֹרֵר כָּבוֹד בֵּין
הָעֲרָבִים. אֶת “חַוַּגַ’ה דָּאוּד אֶפֶנְדִּי” הָיוּ מַקְדִּימִים
בִִּבְרָכָה בִּרְחוֹבוֹת יְרוּשָׁלַיִם מֵעֲבָרִים שׁוֹנִים. וּבִימֵי
הָרְדִיפוֹת עַל הַצִּיּוֹנִים בְּמִלְחֶמֶת הָעוֹלָם הַקּוֹדֶמֶת
גֵּרְשׁוּהוּ הַשִּׁלְטוֹנוֹת הַתֻּרְכִּים עִם עַסְקָנֵי הַיִּשׁוּב
הָאֲחֵרִים מִירוּשָׁלַיִם לְדַמֶּשֶׂק.





ו

ר' דָּוִד יֶלִין הָיָה מִימֵי עֲלוּמָיו מוֹרֶה
בְּבָתֵּי-סֵפֶר, תְּחִלָּה בְּבֵית הַסֵּפֶר שֶׁל אַלְיַנְס
בִּירוּשָׁלַיִם, וְאַחַר כָּךְ בְּבֵית-הַסֵּפֶר “לֶמֶל”
וּבְבֵית-הַמִּדְרָש לְמוֹרִים שֶׁל “חֶבְרַת הָעֶזְרָה לִיהוּדֵי
גֶּרְמַנְיָה”. עוֹד בִּשְׁנַת 1914 לֹא הָיוּ מְלַמְּדִים
בְּבֵית-הַמִּדְרָשׁ לְמוֹרִים בִּירוּשָׁלַיִם וּבְבָתֵּי-הַסֵּפֶר
הָעֲמָמִיִּים שֶׁל “חֶֶבְרַת הָעֶזְרָה” אֶת כָּל הַלִּמּוּדִים
בַּשָּׂפָה הָעִבְרִית. וּפָרְצָה מִלְחָמָה בְּתוֹךְ כָּתְלֵי
בֵּית-הַמִּדְרָשׁ לְמוֹרִים וּבְבָתֵּי-הַסֵּפֶר לְהַנְהִיג אֶת כָּל
הַלִּמּוּדִים בַּשָּׂפָה הָעִבְרִית. ר' דָּוִד יֶלִין עָמַד לִימִין
הַלּוֹחֲמִים וּבְרֹאשָׁם, וְהוּא יַחַד עִם רֹב הַמּוֹרִים
וְהַתַּלְמִידִים יָצְאוּ מִבָּתֵּי-הַסֵּפֶר הַלָּלוּ. הַהִסְתַּדְרוּת
הַצִּיּוֹנִית יִסְּדָה בָּתֵּי-סֵפֶר עִבְרִיִּים וְדָוִד יֶלִין הָיָה
מְנַהֵל בֵּית-הַמִּדְרָשׁ הָעִבְרִי לְמוֹרִים עַד יָמָיו
הָאַחֲרוֹנִים.

לִפְנֵי שָׁנִים אֲחָדוֹת נִתְמַנָּה ר' דָּוִד יֶלִין
פְּרוֹפֶסוֹר בַּאוּנִיבֶרְסִיטָה הָעִבְרִית. הוּא הִרְצָה עַל הַשִּׁירָה
הָעִבְרִית בִּימֵי הַבֵּינַיִם, מִתְּקוּפַת סְפָרַד. בְּחֵקֶר הַשִּׁירָה
הַסְּפָרַדִּית הוֹצִיא כַּמָּה סְפָרִים וּבְיָמָיו הָאַחֲרוֹנִים עָסַק
בְּחִבּוּרוֹ עַל דִּקְדּוּק הַלָּשׁוֹן הָעִבְרִית.



הִנֵּה כִּי כֵן רַבּוֹת הָיוּ פְּעֻלּוֹתָיו שֶׁל ר'
דָּוִד יֶלִין וּמְסֹעָפוֹת. יָמִים אֲחָדִים לִפְנֵי מוֹתוֹ הִשְׁתַּתֵּף
בִּישִׁיבוֹת וְהִמְרִיץ אַחֵרִים לִפְעֻלָּה וּבְעַצְמוֹ עָשָׂה. בֶּן
שִׁבְעִים וּשְׁמוֹנֶה הָיָה בְּמוֹתוֹ.

(תרצ"ט)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30947