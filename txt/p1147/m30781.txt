


	
	לְאוֹר הַמְּדוּרָה
	





20.png



עָרַכְנוּ מְדוּרָה וְהִדְלַקְנוּ אֶת הָאֵשׁ, רוּחַ
קַלָּה נוֹשֶׁבֶת מִן הַיָּם. לַהֲבוֹת הַמְּדוּרָה נוֹטוֹת מִזְרָחָה
וְשָׁבוֹת וּמַיְשִׁירוֹת וְעוֹלוֹת הַשָּׁמַיְמָה, גִּצִּים נִתָּזִים
לִצְדָדִים. יָשַׁבְנוּ סְבִיב הַמְּדוּרָה, וְגִלְגַּלְנוּ שִׂיחָה
מֵעִנְיְנֵי הַיּוֹם.

… עֶשְׂרִים וְאַרְבָּעָה אֶלֶף מִבֵּין אַרְבָּעִים
אֶלֶף תַּלְמִידָיו שֶׁל ר' עֲקִיבָא נִסְפּוּ בַּיָּמִים שֶׁבֵּין פֶּסַח
לְלַ“ג בָּעֹמֶר. י”ב זוּגוֹת אֶלֶף תַּלְמִידִים מֵתוּ – מְסַפֶּרֶת
הָאַגָּדָה – וְאֵין אֲנַחְנוּ יוֹדְעִים בְּאֵיזוֹ מִלְחָמָה מֵתוּ.
אֲנַחְנוּ מְשַׁעֲרִים כִּי הֵם נִסְפּוּ בְּמֶרֶד בַּר־כּוֹכְבָא, שֶׁר'
עֲקִיבָא הָיָה אֶחָד מֵרָאשָׁיו. עַל כֵּן נוֹהֲגִים מִנְהֲגֵי אֲבֵלוֹת
בִּימֵי סְפִירַת הָעֹמֶר. בְּלַ"ג בָּעֹמֶר פָּסְקָה תְּמוּתָתָם, וְעַל
כֵּן מַפְסִיקִים אֶת הָאֲבֵלוֹת בְּיוֹם זֶה.

מִנְהָג הוּא, וְטוֹב שֶׁנֵּדַע מִנְהֲגֵי יִשְׂרָאֵל,
וְאִם תִּשְׁמְעוּ כִּי בְּיּוֹם לג בָּעֹמֶר יָבוֹאוּ זוּגוֹת רַבִּים
בִּבְרִית הַנִּשּׂוּאִין וְהָרַבָּנִים יְדֵיהֶם מְלֵאוֹת עֲבוֹדָה
בְּסִדּוּר קִדּוּשִׁין – הֲרֵי זֶה מִשּׁוּם שֶׁבַּשָּׁבוּעוֹת שֶׁבֵּין
פֶּסַח לְלַ"ג בָּעֹמֶר לֹא הָיוּ חֲתֻנּוֹת כְּלָל, בִּגְלַל הָאֲבֵלוֹת
עַל תַּלְמִידָיו שֶׁל ר' עֲקִיבָא.



אֲנַחְנוּ מְגַלְגְּלִים שִׂיחָה לְאוֹר הַמְּדוּרָה.
וּמַהִי הַהַדְלָקָה הַגְּדוֹלָה הַזֹּאת שֶׁמַּדְלִיקִים בְּלַ"ג בָּעֹמֶר
עַל קִבְרוֹ שֶׁל ר' שִׁמְעוֹן בַּר יוֹחַאי, בְּמִירוֹן – לְיַד
צְפַת?

אַף זֶה מִנְהָג הַיָּדוּעַ זֶה כַּמָּה מֵאוֹת שָׁנִים,
וְנִתְפַּשֵּׁט וְנִתְקַבֵּל בַּיִּשּׁוּב. גַּם לוֹ יְסוֹד בָּאַגָּדָה
שֶׁל הַמְּקֻבָּלִים. הָאַגָּדָה מְסַפֶּרֶת, כִּי לְאַחַר שֶׁנִּקְבַּר ר'
שִׁמְעוֹן בַּר יוֹחַאי יָצְאָה אֵשׁ מִקִּבְרוֹ וְהֵאִירָה לָעוֹלָם
כֻּלּוֹ. וְכָךְ נַעֲשָׂה מִנְהָג לְכַבֵּד אֶת זִכְרוֹ שֶׁל ר' שִׁמְעוֹן
בַּר יוֹחַאי בְּהַדְלָקָה עַל קִבְרוֹ. וּמִנְהָג הוּא שֶׁיְּהוּדִים
בָּאִים מֵאַפְסֵי אֶרֶץ לְהִשְׁתַּתֵּף בַּהַדְלָקָה וּלְהִתְפַּלֵּל עַל
הַקֶּבֶר.

וְכָךְ עוֹרְכִים אֲנַחְנוּ מְדוּרוֹת בְּכָל הָאָרֶץ.
וּמִכֵּוָן שֶׁשּׂוֹחַחְנוּ בְּמִנְהָגִים יְשָׁנִים וּבִדְבָרִים מִן
הֶעָבָר הָרָחוֹק הָבָה וּנְשׂוֹחֵחַ לְאוֹר הַמְּדוּרָה גַּם עַל
עִנְיָנִים שֶׁבְּיָמֵינוּ.



הִזְכַּרְנוּ תְּחִלָּה אֶת מֶרֶד בַּר־כּוֹכְבָא וּדְבַר
מוֹתָם שֶׁל תַּלְמִידֵי ר' עֲקִיבָא. הֵם מֵתוּ מוֹת גִּבּוֹרִים
בַּמֶּרֶד הַזֶּה. אַף כִּי לֹא הֵבִיאוּ נִצָּחוֹן לָעָם. רוֹמִי הָיְתָה
יוֹתֵר חֲזָקָה וְדִכְּאָה אֶת הַמֶּרֶד. וְאוּלָם אֵין הַגְּבוּרָה אַךְ
בְּמִלְחָמָה, בִּשְׂדֵה הַקְּרָב. אֶת רוּחַ יִשְׂרָאֵל לֹא נִצְּחָה
רוֹמִי. וּפֶלֶא עַל כָּל פֶּלֶא: עַם יִשְׂרָאֵל חַי. פֻּרְעָנוּת בָּאָה
וּפֻרְעָנוּת הוֹלֶכֶת וְיִשְׂרָאֵל קַיָּם. אֲנַחְנוּ עַם מְלֻמָּד
נִסְיוֹנוֹת מָרִים. וְאַף אַחֲרֵי תְּבוּסָה יוֹדְעִים אֲנַחְנוּ
לְהִתְאוֹשֵׁשׁ וּלְחַשֵּׁל אֶת רוּחֵנוּ. הָעִקָּר שֶׁלֹּא נִפֹּל
בְּרוּחֵנוּ. הַגְּבוּרָה אֵינָהּ רַק בִּשְׂדֵה הַקְּרָב, בַּמַּעֲרָכָה
שֶׁל כֹּחוֹת מְזֻיָּנִים. יֵשׁ גְּבוּרָה אַחֶרֶת וְהִיא הַגְּבוּרָה
הָאֲמִתִּית שֶׁל רוּחַ הָאָדָם, רוּחַ הָאָדָם מִיִּשְׂרָאֵל. לֹא
לְחֻרְבָּן אֶלָּא לְבִנְיָן.



וּכְשֶׁאֲנִי מְהַרְהֵר בִּגְבוּרָה אֲנִי בָּא לִידֵי
הִתְפָּעֲלוּת מֵרוּחוֹ שֶׁל הָאָדָם הַבָּאָה לִידֵי גִּלּוּי
בְּמַעֲשִׂים שֶׁל יוֹם־יוֹם, הַנַּעֲשִׂים בִּידֵי אֲנָשִׁים שֶׁיֵּשׁ
לָהֶם אִידֵאַל גָּדוֹל, נֹאמַר אִידֵיאַל שֶׁל בִּנְיַן מוֹלֶדֶת לְעַם
חֲסַר־מוֹלֶדֶת. וּבִנְיַן מוֹלֶדֶת – פֵּרוּשׁוֹ לֹא מַעֲשֶׂה אֶחָד
בְּיוֹם אֶחָד, בְּמָקוֹם אֶחָד. וְאִם הוֹגֶה אֲנִי בְּגִבּוֹרִים
הָעוֹשִׂים מַעֲשִׂים קְטַנִּים שֶׁהֵם מַעֲשֵׂי־גְבוּרָה גְּדוֹלִים
בֶּאֱמֶת – אֲנִי מְשַׁוֶּה לְנֶגֶד עֵינַי אֶת הַבּוֹנִים שֶׁלָּנוּ
בַּנֶּגֶב. אֵלֶּה הַנְּעָרִים וְהַנְּעָרוֹת, הַצְּעִירִים
וְהַצְּעִירוֹת, חֲנִיכֵי הַתְּנוּעוֹת שֶׁלָּנוּ, שֶׁהָלְכוּ לַמִּדְבָּר,
וְנָעֲצוּ יְתֵדוֹת לְבִנְיַן יִשּׁוּבִים חֲדָשִׁים.

הֵם עוֹשִׂים מַעֲשֵׂי גְּבוּרָה יוֹם יוֹם. הֵם
חוֹרְשִׁים, זוֹרְעִים, שׁוֹתְלִים, נוֹטְעִים וּבוֹנִים בָּתִּים,
מְגַדְּלִים בְּהֵמָה וְעוֹף בַּמִּדְבָּר. סוּפוֹת חוֹל, מַחְסוֹר
בְּמַיִם, הִתְנַזְּרוּת מִכָּל הַתַּעֲנוּגוֹת שֶׁל הָעִיר, שֶׁל בֵּית
אַבָּא וְאִמָּא, חַיֵּי דֹּחַק, כְּשֶׁהֵם מְנֻתָּקִים מִן הַיִּשּׁוּבִים
הַבְּנוּיִים עַל תִּלָּם – בְּכָל זֶה יֵשׁ מִן הַגְּבוּרָה שֶׁל רוּחַ
אָדָם. אֵין זֶה מַעֲשֵׂה גְּבוּרָה חַד־פְּעָמִי. הֵם חַיִּים חַיִּים
כָּאֵלֶּה יוֹם יוֹם, שָׁבוּעַ שָׁבוּעַ, חֹדֶשׁ חֹדֶשׁ, שָׁנָה שָׁנָה עַד
שֶׁיָּקִימוּ יִשּׁוּבִים פּוֹרְחִים – מוֹלֶדֶת לְעַם חֲסַר־מוֹלֶדֶת.
זוֹהִי גְּבוּרָה חֲרִישִׁית, שְׁקֵטָה בְּלִי מְלִיצוֹת וַאֲמָרוֹת
מְפוֹצְצוֹת, הַמֻּדְבָּקוֹת עַל הַקִּירוֹת בְּאוֹתִיּוֹת שְׁמֵנוֹת. לֹא
בִּכְרוּזִים תִּבָּנֶה הָאָרֶץ אֶלָּא בִּידֵי הַגִּבּוֹרִים
הַשְּׁקֵטִים, הַבּוֹנִים בִּיגִיעַ אַפַּיִם, וְהוֹפְכִים מִדְבַּר
שְׁמָמָה בְּסַבְלָנוּת, בְּאֹרֶךְ רוּחַ, שָׁעָה שָׁעָה וְיוֹם
יוֹם.

הָאִירִי לַהֶבֶת הַמְּדוּרָה, וְנִרְאֶה אֶת הַגְּבוּרָה הָאֲמִתִּית!



רוּחַ נוֹשֶׁבֶת, אֵשׁ הַמְּדוּרָה נוֹטָה לִצְדָדִים.
אַחַד הַמְּסֻבִּים מִסָּבִיב לַמְּדוּרָה מְבַקֵּשׁ שֶׁנַּמְשִׁיךְ
בַּשִּׂיחָה.

סָח לִי חָבֵר אֶחָד: בֵּין הַמִּשְׁתַּתְּפִים
בַּחֲגִיגַת אֶחָד בַּמַּאי בָּאַמְפִיתֵיאַטְרוֹן בְּחֵיפָה עָמַד
בְּשׁוּרַת הַחוֹגְגִים שֶׁבָּאוּ מִיָּגוּר גַּם הֶחָבֵר יִצְחָק
צוּקֶרְמַן, הַמְּכֻנֶּה אַנְטֶק. הֶחָבֵר אַנְטֶק יָדוּעַ כְּאֶחָד
מֵרָאשֵׁי הַלּוֹחֲמִים בְּמֶרֶד וַרְשָׁה, הוּא וְהַחֲבֵרָה צִבְיָה
לוּבֶּטְקִין עַל יָדוֹ. הֶחָבֵר יִצְחָק צוּקֶרְמַן זֶה אַךְ בָּא
לָאָרֶץ. בַּיָּמִים הַמָּרִים שֶׁל הַהַשְׁמָדָה הַנַּצִית בְּגֶטוֹ
וַרְשָׁה הִתְלַקְּטָה חֲבוּרָה קְטַנָּה שֶׁל עַזֵּי־נֶפֶשׁ וְהֵרִימוּ
אֶת הַמֶּרֶד וְהִתְקוֹמְמוּ נֶגֶד מַשְׁמִידֵיהֶם. לֹא הָיְתָה כָּל
תִּקְוָה לְהִתְגַּבֵּר עַל הָאוֹיֵב הַגָּדוֹל וְהֶחָזָק, הַמְזֻיָּן
בְּכָל כְּלֵי־מַשְׁחִית. אַךְ רוּחַ הָאָדָם הַגֵּאֶה, הַנּוֹעָז,
הַנִּלְחָם עַל כְּבוֹדוֹ מִלְחָמָה נוֹאֶשֶׁת – הִתְלַקְּחָה בְּלֵב
הַקְּבוּצָה הַקְּטַנָּה וַתְּהִי לְאֵשׁ אוֹכֶלֶת. הַמֶּרֶד פָּרַץ.
אַנְשֵׁי הַגֶּסְטַפּוֹ וְצִבְאוֹת הַנַּצִים הָחְרְדוּ מִפְּנֵי
הַהִתְקוֹמְמוּת הַזֹּאת. הַקְּבוּצָה הַקְּטַנָּה עִם הַנֶּשֶׁק הַמְּעַט
הִסְתַּעֲרָה עַל הָאוֹיֵב הֶעָצוּם וְהִפִּילָה בּוֹ חֲלָלִים וְהָפְכוּ
אֶת הַגֶּטוֹ בְּוַרְשָׁה לִשְׂדֵה מַעֲרָכָה שֶׁל גִּבּוֹרִים. זוֹ
הָיְתָה אַחַת הַהִתְקוֹמְמֻיּוֹת הַמְּעַטּוֹת שֶׁנֶּעֶרְכוּ נֶגֶד
הַנַצִים בִּמְקוֹם שִׁלְטוֹנָם. יִצְחַק צוּקֶרְמַן הָיָה אַחַד
הַמִּתְקוֹמְמִים הָרָאשִׁיִּים.

וְהִנֵּה הוּא עוֹמֵד בְּשׁוּרוֹת הָעוֹבְדִים בֵּין
חֲבֵרָיו בְּיָגוּר, בַּשַּׁבָּתוֹן שֶׁל הָאֶחָד בְּמַאי – וּמַפְגִּין
אֶת הִצְטָרְפוּתוֹ לְבוֹנֵי הָאָרֶץ, שֶׁמַּעֲשֵׂי גְּבוּרָתָם הֵם
מַעֲשֵׂי יוֹם יוֹם וּבְיוֹם פְּקֻדָּה הֵם עַל הַמִּשְׁמָר וּבַשּׁוּרָה
הָרִאשׁוֹנָה.



הֵי, חֶבְרַיָה, הוֹסִיפוּ עֵצִים לַמְּדוּרָה, שִׂיחָתֵנוּ עוֹד לֹא תַּמָּה.

הָאוֹר הַשּׁוֹפֵעַ לָנוּ הוּא מִבִּפְנִים. מִתּוֹכֵנוּ
נַחְצֹב אוֹתוֹ. עַל כֵּן לֹא יִדְעַךְ. עִנְיָנֵנוּ, עִנְיַן
אֶרֶץ־יִשְׂרָאֵל, עוֹמֵד לְמִשְׁפָּט לִפְנֵי הָאֻמּוֹת הַמְּאֻחָדוֹת.
עֲצֶרֶת מְיֻחֶדֶת שֶׁל בָּאֵי־כֹּחַ הַמְּדִינוֹת נֶעֱרֶכֶת בַּיָּמִים
הָאֵלֶּה בְּקִרְיַת אִרְגּוּן הָאֻמּוֹת, לְיַד נְיוּ־יוֹרְק. הַפַּעַם
לֹא מֶמְשֶׁלֶת בְּרִיטַנְיָה הִיא הַחוֹרֶצֶת אֶת הַמִּשְׁפָּט אֶלָּא
הָאֻמּוֹת הַמְּאֻחָדוֹת.

עֲצֶרֶת גְּדוֹלָה הִיא זוֹ. רַבִּים הַנּוֹשְׂאִים אֶת
דִּבְרֵיהֶם שָׁם, אַךְ הָעָם הַיְּהוּדִי לֹא זָכָה עֲדַיִן לִהְיוֹת
נִמְנָה בֵּין הַמְּדַבְּרִים. בָּאֵי־כֹּחַ מְדִינוֹת הֵם הַמְּדַבְּרִים
וַאֲנַחְנוּ – עֲדַיִן לֹא הִכִּירוּ בִּנְצִיגֵינוּ כִּנְצִיגֵי
מְדִינָה.

רַבִּים הֵם הַגּוֹרְמִים הַמַּשְׁפִּיעִים שָׁם. וַדַּאי
מְאֹד יִפָּגַע רֶגֶשׁ הַצֶּדֶק הַפּוֹעֵם בָּנוּ לְמַרְאֵה הַמִּתְרַחֵשׁ
שָׁם. קְבוּצוֹת קְבוּצוֹת מְחֻלָּקוֹת הַמְּדִינוֹת גַּם בְּאִרְגּוּן
הָאֻמּוֹת וְהָעִנְיָנִים הַפְּרָטִיִּים שֶׁל קְבוּצוֹת־מְדִינוֹת הֵם
הַקּוֹבְעִים בְּעִקָּר. נֶאֱבָקוֹת הַקְּבוּצוֹת בֵּינֵיהֶן וּלְפִי
הַמַּאֲבָק הַזֶּה הֵן מַצְבִּיעוֹת עַל עִנְיָנֵנוּ. אֵין לָדַעַת מַה
תַּחְלִיט עֲצֶרֶת זוֹ. קָרוֹב לְוַדַּאי שֶׁוַּעֲדַת חֲקִירָה חֲדָשָׁה
תַּתְחִיל לַחֲקֹר אֶת הַבְּעָיָה, תִּגְבֶּה עֵדוּת וְתִבְדֹק אֶת
הָעֻבְדוֹת. שׁוּב עָלֵינוּ לְהוֹכִיחַ אֶת צִדְקַת דְּרִישָׁתֵנוּ –
לְהוֹכִיחַ לְאֻמּוֹת רַבּוֹת. אַל יִדְעַך הָאוֹר!

(תש"ו)











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30781