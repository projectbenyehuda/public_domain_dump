


	
	יְהוּדָה בּוּרְלָא
	



(לְיוֹם הֻלַּדְתּוֹ הַחֲמִשִּׁים)


מִגָלֻיּוֹת שׁוֹנוֹת וְרַבּוֹת בָּאוּ לִירוּשָׁלַיִם
יְהוּדִים יְחִידִים מִכָּל אַרְצוֹת הַגּוֹלָה וְנִשְׁאֲרוּ מְפֹרָדִים
בֵּינֵיהֶם לַעֲדוֹתֵיהֶם, סְפָרַדִים וְאַשְׁכְּנַזִּים, וְאַף לְפִי
מְקוֹמוֹת מוֹצָאָם.

סְגוּרִים וּמְסֻגָּרִים בְּחַיֵּי הַדָּת, הָיְתָה אַךְ
דֶּרֶךְ אַחַת לַיְלָדִים, יְלִידֵי יְרוּשָׁלַיִם –הַ“חֶדֶר”,
הַ“יְשִׁיבָה” וּבֵית־הַמִּדְרָשׁ. בֶּן הָעֵדָה הַסְּפָרַדִּית –
כַּפְתָּן וְאַבְנֵט לְגוּפוֹ וְתַרְבּוּשׁ לְרֹאשׁוֹ, וּבִרְבוֹת
הַיָּמִים, כְּשֶׁהַיֶּלֶד יִהְיֶה לְנַעַר, וְהַנַּעַר לְעֶלֶם –
וְהָיָה לְ“חָכָם”, לְרַב בָּעֵדָה הַסְּפָרַדִּית.

עֲתִידוֹת אֵלֶּה נִצְפְּנוּ גַּם לִיהוּדָה בּוּרְלָא,
בֶּן הַמְּבוֹאוֹת הָאֲפֵלִים שֶׁל יְרוּשָׁלַיִם הָעַתִּיקָה.

אוּלָם בְּדוֹר זֶה, לִפְנֵי אַרְבָּעִים־חֲמִשִּׁים
שָׁנָה, כְּבָר הָיְתָה תְּנוּעָה בְּיִשְׂרָאֵל לִבְנוֹת אֶת חָרְבוֹת
אַרְצֵנוּ, וְאַף אֶל יְרוּשָׁלַיִם חָדְרוּ קָוֵּי־אוֹר חָדָשׁ שֶׁל
בִּנְיָן. כַּמָּה מִבְּנֵי יְרוּשָׁלַיִם יָצְאוּ מִבֵּין הַחוֹמוֹת
וְהֵקִימוּ שְׁכוּנוֹת חֲדָשׁוֹת, וְאַף אֶל שָׂדֶה וָכֶרֶם יָצְאוּ,
לִשְׁכֹּן בָּהָר וּבַשְּׁפֵלָה. בּוֹדְדִים מִבְּנֵי הָעִיר הָעַתִּיקָה
הָיוּ יוֹצְאִים מִמֶּנָּה וְשָׁבִים אֵלֶיהָ וּמַכְנִיסִים מָה מֵחַיֵּי
הָעִיר הַחֲדָשָׁה. שְׁבִילִים נִמְתְּחוּ מִבֵּית־הַמִּדְרָשׁ הַיָּשָׁן
אֶל בָּתֵּי־מִדְרָשׁוֹת חֲדָשִׁים וּבְנֵי יְרוּשָׁלַיִם הָלְכוּ
בָּהֶם. וְאַף הָעֶלֶם יְהוּדָה בּוּרְלָא בֵּינֵיהֶם. מִן הַיְשִׁיבָה
אֶל בֵּית־הַמִּדְרָשׁ לְמוֹרִים הָלַךְ וְשָׁם הִכִּיר לָדַעַת עוֹלָם
חָדָשׁ, עוֹלָם יְהוּדִי וְלֹא־יְהוּדִי, אֲשֶׁר לֹא יְדָעוֹ עַד כֹּה.
הָעֶלֶם שֶׁיָדַע אַךְ אֶת סִפְרֵי הַקֹּדֶשׁ – הַתַּנַ"ךְ וְהַתַּלְמוּד
– הִתְחִיל לְקְרֹא בְּסִפְרֵי חֹל עִבְרִיִּים וּבִלְשׁוֹנוֹת עַמִּים
אֲחֵרִים. וְאָז הִתְעוֹרְרוּ בְּקִרְבּוֹ כֹּחוֹת נִרְדָּמִים וַיֹּאחַז
בְּעֵט סוֹפֵר, וַיְהִי מוֹרֶה וְסוֹפֵר.

לֹא עָבְרוּ שָׁנִים הַרְבֵּה וּבּוּרְלָא פִּרְסֵם
סֵפֶר אַחַר סֵפֶר מֵחַיֵּי הַסְּבִיבָה אֲשֶׁר בָּהּ גָּדַל. זוֹ
הָיְתָה נִימָה חֲדָשָׁה בַּסִּפְרוּת הָעִבְרִית הַחֲדָשָׁה –
הַסִּפּוּר מֵחַיֵּי הַיְּהוּדִי בֶּן הָעֵדָה הַמִּזְרָחִית.



הַסִּפְרוּת הָעִבְרִית הַחֲדָשָׁה נִכְתְּבָה רֻבָּהּ בִּידֵי סוֹפְרִים
מֵאַרְצוֹת אֵרוֹפָּה הַמִּזְרָחִית. יְהוּדָה בּוּרְלָא, הָאִישׁ
הַמִּזְרָחִי יְלִיד אֶרֶץ־יִשְׂרָאֵל, הַיּוֹדֵעַ אֶת חַיֵּי הַשֵּׁבֶט
הַיִּשְׂרְאֵלִי הַסְּפָרַדִּי – הָיָה אֵפוֹא אַחַד הָרִאשׁוֹנִים
אֲשֶׁר יָדַע לְתָאֵר אֶת הַחַיִּים הָאֵלֶּה בְּכִשְׁרוֹן רַב,
בְּלָשׁוֹן נָאָה וּבְדִמְיוֹן שֶׁל סוֹפֵר גָּדוֹל.

בּוּרְלָא כָּתַב סִפּוּרִים רַבִּים, מֵהֶם גְּדוֹלִים,
בְּכַמָּה חֲלָקִים, וּמֵהֶם סִפּוּרִים קְצָרִים, וַאֲנַחְנוּ קוֹרְאִים
בָּהֶם בְּעֹנֶג גָּדוֹל.

בְּיוֹם הֻלַּדְתּוֹ הַחֲמִשִּׁים אֲנַחְנוּ מְבָרְכִים
אוֹתוֹ שֶׁיּוֹסִיף לְהַעֲנִיק לָנוּ מִיצִירָתוֹ מִתּוֹךְ בְּרָכָה
וָנַחַת.



(תרצ"ט)











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31006