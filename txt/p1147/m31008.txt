


	
	ח. א. פְרִידְלַנְד
	



(תרנ“ב – תרצ”ט)


מִקְּלִיבְלֶנְד אֲשֶׁר בְּאַרְצוֹת הַבְּרִית
בַּאֲמֵרִיקָה בָּאָה אֵלֵינוּ לִפְנֵי יָמִים אֲחָדִים הַיְדִיעָה כִּי
ח. א. פְרִידְלַנְד מֵת.

רָאוּי לָנוּ לָדַעַת – ח. א. פְרִידְלַנְד מִי הוּא?

רַק לִפְנֵי אַרְבָּעָה חֳדָשִׁים יָצְאוּ לְאוֹר בְּאֶרֶץ־יִשְׂרָאֵל שְׁנֵי סְפָרָיו – סֵפֶר שִׁירִים

וְסֵפֶר סִפּוּרִים, וּפִתְאֹם נִתְגַּלָּה לְפָנֵינוּ
מְשׁוֹרֵר וְסוֹפֵר עִבְרִי מֵעֵבֶר לָאוֹקְיָנוֹס, אֲשֶׁר אַךְ מְעַט
מְאֹד יְדַעְנוּהוּ.

אָמְנָם, יְדִידָיו וּמַכָּרָיו יוֹדְעִים לְסַפֵּר
הַרְבֵּה עַל ח. א. פְרִידְלַנְד. עֲשָׂרוֹת בַּשָׁנִים עָמַד חֵית אָלֶף
– כָּךְ הָיוּ קוֹרְאִים לוֹ בְּחוּג יְדִידָיו – עַל מִשְׁמַר הַשָׂפָה
הָעִבְרִית בַּאֲמֵרִיקָה. מוֹרֶה הָיָה. בִּמְסִירוּת מְרֻבָּה הֵפִיץ
פְרִידְלַנְד אֶת יְדִיעַת הַלָּשׁוֹן הָעִבְרִית בֵּין יַלְדֵי
הַיְּהוּדִים בַּאֲמֵרִיקָה. לֹא מְלָאכָה קַלָּה הִיא זוֹ. יַלְדֵי
יִשְׂרָאֵל בַּאֲמֵרִיקָה מְבַקְרִים בְּבָתֵּי־הַסֵּפֶר
הַכְּלָלִיִּים־הָאַנְגְלִים וְהֵם מִתְחַנְּכִים כַּאֲמֵרִיקָאִים,
לְלֹא יְדִיעַת עַמָּם וּלְשׁוֹנוֹ. בָּרְחוֹב וּבַבַּיִת מְדַבְּרִים
אַנְגְלִית. אַךְ הוֹרִים מְעַטִים דּוֹאֲגִים לְלַמֵּד אֶת יַלְדֵיהֶם
אֶת שְׂפַת עַמָּם, הָעִבְרִית, וְאֶת תּוֹלְדוֹתָיו. ח. א. פְרִידְלַנְד
יָדַע לִמְצֹא דֶּרֶךְ אֶל לֵב הַהוֹרִים וּלְעוֹרֵר בְּקִרְבָּם אֶת
הָרֶגֶשׁ הַלְּאֻמִּי הַנִּרְדָּם וְאֶת חִבָּתָם לְאֶרֶץ־יִשְׂרָאֵל,
וּכְמוֹרֶה חִפֵּשׂ דְּרָכִים לְלִבּוֹת הַיְלָדִים, לְהָקֵל עֲלֵיהֶם
אֶת לִמוּד הַלָּשׁוֹן הָעִבְרִית אַחֲרֵי שׁוּבָם מִלִמּוּדֵיהֶם
בְּבֵית־הַסֵּפֶר הָאַנְגְלִי.

מֶה הָיָה עוֹשֶׂה בִּשְׁבִילָם?

פְּרִידְלַנְד הָיָה מְחַבֵּר סִפְרֵי לְמוּד,
סִפּוּרִים וְשִׁירִים, מְתַרְגַּם כָּל מִלָּה לְאַנְגְלִית, מְחַבֵּר
מַנְגִינוֹת וְשִׁירִים לְלִמּוּד הַשָּׂפָה הָעִבְרִית, שֶׁלא
יִשְׁתַּעֲמֵם הַתַּלְמִיד הֶעָיֵף בַּשִּׁעוּר לְעִבְרִית. מֵאוֹת
סִפּוּרִים וְשִׁירִים כָּאֵלֶּה הוֹצִיא בְּחוֹבְרוֹת
מְיֻחָדוֹת.

יַחַד עִם אַהֲבַת הַלָּשׁוֹן הָעִבְרִית עוֹרֵר
פְרִידְלַנְד גַם אֶת הָאַהֲבָה לְאֶרֶץ־יִשְׂרָאֵל. בְּלֵב וָנֶפֶשׁ
הָיָה קָשׁוּר לָאָרֶץ, מִתְעַנְיַן לָדַעַת כָּל הַנַּעֲשֶׂה בָּהּ,
קוֹרֵא כָּל סֵפֶר וְכָל עִתּוֹן הַבָּא מֵאֶרֶץ־יִשְׂרָאֵל וְזוֹכֵר
כָּל שִׁיר חָדָשׁ וְכָל סִפּוּר שֶׁנִּתְפַּרְסְמוּ
בְּאֶרֶץ־יִשְׂרָאֵל.

פְרִידְלַנְד אָהַב אַהֲבָה עַזָה אֶת הַסִּפְרוּת
הָעִבְרִית וְהָיָה בָּקִי בָּהּ, אַךְ שָׁקַד גַם עַל סִפְרוּתָם שֶׁל
עַמִּים אֲחֵרִים. אָהַב אֶת סוֹפְרֵי הַמּוֹפֶת שֶׁל הָעַמִּים, אַךְ
לֹא הִסְתַּפֵּק בְּתַרְגוּם וְהִשְׁתַּדֵּל לִלְמֹד אֶת לְשׁוֹנָם
וְלִקְרֹא בִּמְקוֹרָם, וְיָדַע לִקְרֹא בְּשְׁתֵּים־עֶשְׂרֵה
שָׂפוֹת.

אוֹהֵב סֵפֶר הָיָה. תְּשׁוּקָתוֹ הָעַזָּה לִסְפָרִים
הָיְתָה נִכֶּרֶת בּוֹ עוֹד בִּימֵי יַלְדוּתוֹ בַּעֲיָרָתוֹ הוֹרוֹדוֹק,
פֶּלֶךְ וִילְנָה. בַּיָּמִים הָהֵם הָיוּ מוֹכְרֵי־סְפָרִים סוֹבְבִים
בָּעֲיָרוֹת וְשַׂק הַסְּפָרִים עַל שִׁכְמָם – בָּתֵּי־מִסְחָר
סְּפָרִים לֹא הָיוּ מְצוּיִים אֶלָּא בֶּעָרִים הַגְּדוֹלוֹת בְּיוֹתֵר
– וּמְבִיאִים מָזוֹן רוּחָנִי לִבְנֵי הָעֲיָרוֹת. הַנַּעַר
פְרִידְלַנְד הָיָה תָּמִיד רִאשׁוֹן שֶׁיָּדַע עַל בּוֹאוֹ שֶׁל
מוֹכֵר־הַסְּפָרִים וּבַפְּרוּטוֹת שֶׁהָיָה צוֹבֵר לוֹ קָנָה סְפָרִים.
וְאוּלַי יָרַשׁ אֶת הָאַהֲבָה לַסֵּפֶר מֵאֵת אָבִיו שֶׁהָיָה סוֹפֵר
סְתָ"ם (כּוֹתֵב סִפְרֵי תּוֹרָה, תְּפִלִּין וּמְזוּזוֹת עַל קְלָף),
וְעַד סוֹף יָמָיו הָיָה מְהַלֵךְ וְכִיסָיו מְלֵאִים סְפָרִים וְאֵינוֹ
פּוֹסֵק מִקְּרֹא בְּכָל הִזְדַּמְּנוּת.

בִּהְיוֹתוֹ בֶּן חֲמֵשׁ־עֶשְׂרֵה עָבָר הוּא וְכָל
בְּנֵי מִשְׁפַּחְתּוֹ לִנְיוּ־יוֹרְק. אָבִיו הִכְנִיס אוֹתוֹ
לַיְשִׁיבָה עַל שֵׁם ר' יִצְחָק אֶלְחָנָן, וְהוּא הוֹסִיף לִלְמֹד
תּוֹרָה. אוּלָם עַד מְהֵרָה יָצָא מִן הַיְשִׁיבָה וְהִתְחִיל לַעֲבֹד
בְּבֵית־חֲרֹשֶׁת. הוּא לֹא הִצְלִיחַ בָּעֲבוֹדָה, כִּי נִמְשַׁךְ
בְּרוּחוֹ לַתּוֹרָה. הוּא עָזַב אֶת הָעֲבוֹדָה בְּבֵית־הַחֲרֹשֶׁת
וְהִתְחִיל לַעֲסֹק בְּהוֹרָאָה בְּבֵית־הַסֵּפֶר הָעַבְרִי שֶׁנּוֹסַד
אָז בִּנְיוּ־יוֹרְק. פֹּה מָצָא אֶת מְקוֹמוֹ. הוּא נִתְחַבֵּב עַל
תַּלְמִידָיו וְהִתְחִיל לְחַפֵּשׂ דֶּרֶךְ כֵּיצַד לְהָקֵל אֶת לִמּוּד
הָעִבְרִית עַל הַיֶּלֶד הָאֲמֵרִיקָאִי, וּבִפְעֻלָּה זוֹ עָסַק כָּל
יָמָיו בְּהַצְלָחָה. אַךְ הוּא לֹא רַק לִמֵּד אֲחֵרִים אֶלָּא הָיָה
לוֹמֵד גַם בְּעַצְמוֹ.

אַגַּב עֲבוֹדָתוֹ בְּהוֹרָאָה הָיָה מְבַקֵר
בְּבָתֵּי־סֵפֶר גְבוֹהִים, וְגַם עָסַק בְּעִנְיְנֵי הַצִּיוֹנוּת
וּבְעִנְיְנִי הִסְתַּדְּרוּת הָעִבְרִים בַּאֲמֵרִיקָה וְהֵבִיא אֶת
דְּבַר אֶרֶץ־יִשְׂרָאֵל וּדְבַר פּוֹעֲלֵי אֶרֶץ־יִשְׂרָאֵל לַהֲמוֹנֵי
הַיְּהוּדִים וְהַנֹּעַר, וּבַשָּׁנָה הָאַחֲרוֹנָה נִבְחַר לְרֹאשׁ
הַהִסְתַּדְּרוּת הָעִבְרִית בַּאֲמֵרִיקָה.

וְהִנֵּה הָאִישׁ הָעַסְקָן, הַטָּרוּד בַּהֲכָנַת חֹמֶר
לַתַּלְמִידִים וּבִנְאוּמִים וְהַרְצָאוֹת עַל אֶרֶץ־יִשְׂרָאֵל
וְסִפְרוּת עִבְרִית מָצָא לוֹ שָׁעוֹת פְּנוּיוֹת לַהֲגוֹת בַּמֻּפְלָא
שֶׁל הַחַיִּים וּלְהַבִּיעַ אֶת הָגוּת לִבּוֹ בְּשִׁירִים
וּבְסִפּוּרִים גַּם לִגְדוֹלִים, מִבְּלִי שֶׁפִּרְסֵם אוֹתָם עַד
הַזְּמַן הָאַחֲרוֹן – עַד שְׁנָתוֹ הָאַחֲרוֹנָה בְּחַיָּיו. כִּי זֶה
שָׁנִים אֲחָדוֹת חָלָה פְרִידְלַנְד בְּמַחֲלָה שֶׁלֹּא הָיְתָה
תִּקְוָה לְהֵרָפֵא מִמֶּנָּה, וְאַף כִּי סָבַל יְסוּרִים גְּדוֹלִים
לֹא פָּסַק מֵעֲבוֹדָתוֹ עַד יוֹמוֹ הָאַחֲרוֹן, וְהוּא בֶּן שֶׁבַע
וְאַרְבָּעִים שָׁנָה.

לְמַעְלָה מִשָּׁלשׁ עַשְׂרוֹת שָׁנִים חַי פְרִידְלַנְד
בַּאֲמֵרִיקָה. פֹּה בָּגַר הַנַּעַר לְעֶלֶם וְהָיָה לְאִישׁ פְּעָלִים.
טִבְעִי, אֵפוֹא, שֶׁשִּׁירָיו וְסִפּוּרָיו – פְּרִי הִתְבּוֹנְנוּתוֹ
בָּעוֹלָם – טְבוּעִים בְּחוֹתָם שֶׁל חַיֵּי אֲמֵרִיקָה. אוּלָם גַּם
תְּמוּנוֹת מִן הַהֲוָי בַּעֲיָרַת מוֹלַדְתּוֹ נִרְאוֹת לוֹ בְּאוֹר
שַׁחֲרִית וְהוּא מְחַיֶּה אֶת רְשָׁמָיו הַמֻּקְדָּמִים בְּחַיָּיו
בְּרֶגֶשׁ אַהֲבָה מְיֻחָד. וְכָךְ הוּא שָׁר וּמְסַפֵּר עַל חַיֵּי
אֲמֵרִיקָה וְטִפּוּסֶיהָ וּמַעֲלֶה גַם דְּמֻיּוֹת מִן הֶעָבָר הָרָחוֹק
בַּעֲיָרַת מוֹלַדְתּוֹ, מִתּוֹךְ כִּסוּפִים לְאֶרֶץ־יִשְׂרָאֵל.

וְהִנֵּה נִלְקַח מֵאֵת מִשְׁפַּחַת הַסּוֹפְרִים
הָעִבְרִים בַּאֲמֵרִיקָה אֶחָד מֵחֲבֵרֶיהָ הַפְּעִילִים בְּיוֹתֵר,
אַךְ זִכְרוֹ שָׁמוּר אִתָּנוּ מֵעֵבֶר לָאוֹקְיָנוֹס וּבָאָרֶץ.

וְאָמְנָם, כַּאֲשֶׁר יֹאמַר פְרִידְלַנְד בְּשִׁירוֹ “נוֹף”:

וְכֹה אִדָּבֵק אֶל הַנּוֹף, עַד עֵת גַּם אֶחְדַל
מִהְיוֹת



יִרְאוּ עוֹד בְּנֵי־כְפָר אֶת צִלִּי בְּצָהֳרֵי יוֹם־ זָהָב
בַּשָׂדוֹת.

אָמְנָם, תִּדָּבֵק דְּמוּתוֹ, וְלא רַק צִלּוֹ,
לִשְׂדוֹת מוֹלֶדֶת, וְהִיא דְמוּת מְשׁוֹרֵר קָשׁוּר לְאַרְצוֹ, אִם
גַּם עֲפָרוֹ מֵעֵבֶר לַיָּם.



(תרצ"ט)











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31008