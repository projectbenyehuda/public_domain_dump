


	
	שָׁאוּל טְשֶׁרְנִיחוֹבְסְקִי
	





טשרניחובסקי.png


(י“ט אב תרל”ה – ט“ו תשרי תש”ד)



א

בַּחֲצוֹת לַיְלָה, לֵיל א' סֻכּוֹת, נִפְטַר מֵאִתָּנוּ
שָׁאוּל טְשֶׁרְנִיחוֹבְסְקִי. לִבּוֹ שֶׁל גְּדוֹל מְשׁוֹרְרֵינוּ עָמַד
מִדְּפֹק. כְּרוֹפֵא יָדַע כִּי לִבּוֹ נִתְקַף קָשֶׁה וְאָמַר
שֶׁכַּנִּרְאֶה לֹא יוּכַל לְהִתְגַּבֵּר עוֹד, וּבְשַׁלְוַת נֶפֶשׁ
הוֹסִיף:

“גַּם צְעִירִים מִמֶּנִּי מֵתִים עַתָּה”.

בְּשֶׁקֶט וּבִצְלִילוּת דַּעַת יָצְאָה נִשְׁמָתוֹ.



ב

הַמְשׁוֹרֵר שֶׁהוֹצִיא נִשְׁמָתוֹ בְּשֶׁקֶט
וּבִצְלִילוּת דַּעַת הָיָה סוֹעֵר כָּל יָמָיו בְּסַעֲרַת הַיְצִירָה
הָעִבְרִית. חַיָּיו הָיוּ סְעָרָה אַחַת גְּדוֹלָה וַחֲזָקָה, קְדוֹשָׁה
לְעַמּוֹ. רַעֲנָן, מָלֵא חַיִּים, הָיָה מִתְהַלֵּךְ בְּקִרְבֵּנוּ,
פּוֹסֵעַ בַּעֲלִיצוּת בִּרְחוֹבוֹת עִירֵנוּ, רַעְמָתוֹ־בְּלוֹרִיתוֹ
עוֹטֶרֶת אֶת פָּנָיו הָעַזִּים, הַשּׁוֹפְעִים מֶרֶץ וַעֲלוּמִים. אוֹהֵב
חַיִּים הָיָה שָׁאוּל טְשֶׁרְנִיחוֹבְסְקִי וְנַפְשׁוֹ רוֹנֶנֶת
בְּקִרְבּוֹ כָּל הַיָּמִים. הַשִּׁירָה מִלְאָה אוֹתוֹ כֻּלּוֹ, שִׁירַת
עַמּוֹ וְשִׁירַת עַמִּים אֲחֵרִים. מֵאָז פִּרְסֵם אֶת שִׁירוֹ הָרִאשׁוֹן
לִפְנֵי חֲמִשִּׁים וְאַחַת שָׁנָה לֹא הִנִּיחַ טְשֶׁרְנִיחוֹבְסְקִי אֶת
עֵטוֹ – עַד סִפּוּרוֹ הָאַחֲרוֹן שֶׁהֵבִיא לְיַלְדֵי יִשְׂרָאֵל יָמִים
מִסְפָּר לִפְנֵי מוֹתוֹ, הֲלֹא הוּא הַסִּפּוּר “תַּפּוּחֵי הַגַּבַּאי”
שֶׁנִּדְפַּס בְּ“דָּבָר לִילָדִים”. הוּא שָׁר וְסִפֵּר לִגְדוֹלִים
וְלִקְטַנִּים. הֵשִׂיחַ אֶת רִגְשׁוֹתָיו לְעַמּוֹ. הִתְיַחֵד עִם
יְגוֹנוֹ שֶׁל שָׁאוּל הַמֶּלֶךְ בְּרִגְעֵי יִאוּשׁוֹ בְּעֵין־דּוֹר
בְּיָמִים מִקֶּדֶם וְהִתְעַלֵּז עִם הַגְּלִילִיִּים הָעוֹלִים
יְרוּשָׁלַיְמָה וּמְבִיאִים בִּכּוּרֵיהֶם. תִּנָּה אֶת עֱנוּת עַמּוֹ
בִּימֵי הַבֵּינַיִם בְּפִי “בָּרוּךְ מִמָּגֶנְצָה”, הִבִּיעַ אֶת זַעַם
עַמּוֹ הַנַּעֲנֶה בֵּין הַגוֹיִים וְקוֹמֵם אֶת הַדוֹר הַצָּעִיר לִמְרֹד
בְּחַיִּים אֵלֶּה. וּמָה רַבָּה הָיְתָה אַהֲבָתוֹ לְמִשְׁכְּנוֹת
יִשְׂרָאֵל בָּהֶם חַי בִּימֵי נְעוּרָיו, בַּעֲיָרָה עַל גְּבוּל
אוּקְרַיְנָה. הוּא שָׁר עַל הַחַיִּים הַלָּלוּ בָּאִידּילִיוֹת
הַנִּפְלָאוֹת שֶׁלּוֹ. וְעַל הַכֹּל – שִׁירֵי הַטֶּבַע: הֶמְיַת יָם,
זְרִיחַת חַמָּה וּשְׁקִיעָתָהּ, פְּרָחִים וְאַהֲבָה, נוֹפֵי אֲרָצוֹת
שׁוֹנוֹת, לְמִן אַשְׁדוֹת הַדְּנְיֶפֶּר וְחוֹפֵי קְרִים וְעַד לְנוֹף
אַרְצֵנוּ בְּדָן וּגְדוֹת הַיַּרְדֵּן. וְרַבּוֹת הַצּוּרוֹת שֶׁשִּׁוָּה
טְשֶׁרְנִיחוֹבְסְקִי לְשִׁירָתוֹ: הַשִּׁיר הַקָּטָן וְשׁוּרָתוֹ
הַקְּצָרָה, הַבַּלַדָה, הַסּוֹנֵטָה וְהָאִידִילְיָה. וְהַכֹּל בְּשֶׁפַע
וּבְעשֶׁר רַב.

אָהַב טְשֶׁרְנִיחוֹבְסְקִי אֶת הַקֶּצֶב בַּשִּׁירָה וְהִקְפִּיד עַל כָּל צְלִיל, עַל כָּל נְגִינָה.



ג

בְּרוּךְ־שֶׁמֶשׁ הָיָה הַיֶּלֶד שָׁאוּל, שֶׁנּוֹלַד
בַּכְּפָר מִיכַיְלוֹבְקָה שֶׁבְּפַאֲתֵי קְרִים. "שִׁמְשִׁי עָלָה, עָלָה

שִׁמְשִׁי" – שָׁר הַמְשׁוֹרֵר הַצָּעִיר אַחַר כָּךְ. שִׂמְחַת־חַיִּים
הֵבִיא אִתּוֹ הַמְשׁוֹרֵר אֶל הַשִּׁירָה הָעִבְרִית. חוּשָׁיו עֵרִים
לִקְרַאת כָּל הַמִּתְרַחֵשׁ בַּטֶּבַע. עֵינוֹ פְּקוּחָה לְמַרְאוֹת,
לְנוֹפִים, לְיַעַר, לְהַר וָגַיְא. אָזְנוֹ מַקְשִׁיבָה לְכָל קוֹל
וּבַת־קוֹל, אִם זִמְזוּם צִרְעָה בַּיַּעַר אוֹ פִּטְפּוּט גַּל
הַנּוֹבֵעַ מִמַּעְיָן נִסְתָּר.

וְשִׁירָתוֹ שֶׁל שָׁאוּל טְשֶׁרְנִיחוֹבְסְקִי הִיא
כְּגַל מְפַכֶּה מִמַּבּוּעַ סֵתֶר וְהִיא מְצִיפָה בְּאוֹרָהּ אֶת
הַבָּאִים בְּסוֹדָהּ. הַמְשׁוֹרֵר – מְקוֹרוֹת עשֶׁר צְפוּנִים
בְּנַפְשׁוֹ וְהוּא נָכוֹן לְחַלֵּק אֶת עָשְׁרוֹ לְכָל אֲשֶׁר הַשִּׁיר
יָקָר לְלִבּוֹ. “נָחוּשׁ, אָחִי, לִקְרַאת שֶׁמֶשׁ” – הוּא קוֹרֵא
בַּהֲמִית רְגָשָׁיו וְרוֹצֶה לְשַׁתֵּף בְּשֶׁפַע אָשְׁרוֹ אֶת הַכֹּל.
הוּא קוֹרֵא אֶת הָאֲנָשִׁים שֶׁיָּבוֹאוּ לֵהָנוֹת יַחַד אִתּוֹ מִן
הָאשֶׁר הָרַב שֶׁנִּתְגַּלָּה לוֹ בַּטֶּבַע. נַפְשׁוֹ שֶׁל הַמְשׁוׁרֵר
הַסּוֹפֶגֶת אוֹר־עוֹלָם שׁוֹפַעַת נְהָרָה מִסָּבִיב לָהּ.





ד

שָׁאוּל טְשֶׁרְנִיחוֹבְסְקִי, שֶׁנַּפְשׁוֹ הָיְתָה
מְלֵאָה עֲלִיצוּת חַיִּים, יָדַע יָדוֹעַ גַּם אֶת הָעֶצֶב וְאֶת
הַתּוּגָה. וּכְשֵׁם שֶׁיָּדַע לִשְׂמֹחַ לְכָל קֶרֶן אוֹר שֶׁמֶשׁ, כָּךְ
יָדְעָה נַפְשׁוֹ לִדְאֹב בְּצַעַר הָעוֹלָם וּלְהִתְעַצֵּב בְּעֶצֶב
הָאָדָם. בְּאֶחָד מִשִּׁירָיו, “שִׁירֵי הָאָדָם”, יֹאמַר
הַמְשׁוֹרֵר:


"אַךְ קָדְשֵׁי קֳדָשִׁים הֵם שִׁירֵי הָאָדָם:

שִׁירֵי עֱנוּת, שִׁיר־אַהֲבָה בְּאִבּוֹ,

שִׁירַת גַּעְגּוּעִים אֶל אֲשֶׁר לֹא כָּאן".




וְיוֹדֵעַ גַּם הוּא טְשֶׁרְנִיחוֹבְסְקִי מָה רַבִּים הֵם
רִגְשֵׁי הָאָדָם, וְכָל שֶׁיַּעֲשֶׂה הָאָדָם הוּא אַךְ בִּטּוּי
לְשִׁירוֹ אֲשֶׁר יָשִׁיר. שִׁירַת הָאִכָּר בְּמֶרְחַביָהּ וְשִׁירַת
הַנַּפָּח “בְּאֹפֶל בֵּית־חֲרשֶׁת וְעַב־פִּיחַ”. עַל כֵּן יְבַקֵּשׁ
הַמְשׁוֹרֵר אֶת נִיצוֹצוֹת הַשִּׁירָה בְּכָל מָקוֹם. עַל כֵּן יִצְלֹל
גַּם בְּנִבְכֵי תּוֹלְדוֹת עַמּוֹ וְיִחְיֶּה לִפְנֵי עֵינֵי רוּחוֹ
מְאֹרָעוֹת וּדְמֻיּוֹת מִן הֶעָבָר הָרָחוֹק בְּיוֹתֵר וְעַד לְיָמֵינוּ
אֵלֶּה.

עַמּוֹ הָאֻמְלָל בָּעַמִּים עָשִׁיר הוּא בִּמְאֹרָעוֹת
הִיסְטוֹרִיִּים, בִּדְמֻיּוֹת נֶאֱצָלוֹת, גִּבּוֹרֵי־מִלְחָמָה
וְגִבּוֹרֵי־רוּחַ. טְשֶׁרְנִיחוֹבְסְקִי מִתְחַקֶּה אַחֲרֵי
עִקְּבוֹתֵיהֶם בְּתוֹלְדוֹת יִשְׂרָאֵל, מְבַקֵּשׁ לִרְאוֹתָם,
לְהַעֲלוֹתָם מִתְּהוֹם הַנְּשִׁיָּה וּלְהַצִּיגָם חַיִּים לִפְנֵי
עֵינֵינוּ. אֶת לִבּוֹ מְצוֹדֶדֶת דְּמוּתוֹ שֶׁל מֶלֶךְ יִשְׂרָאֵל
הָרִאשׁוֹן – שָׁאוּל – כִּדְמוּתוֹ שֶׁל בָּרוּךְ מִמָּגֶנְצָה, הַמּוּבָל
לִשְׁמָד בְּכֹחַ בִּידֵי גוֹיִים, וּבְלִבּוֹ אֵשׁ נְקָמָה לִמְדַכַּאָיו
וּבוֹזְזָיו.



ה

אוֹהֵב טְשֶׁרְנִיחוֹבְסְקִי אֶת בְּנֵי עַמּוֹ
הַפְּשׁוּטִים, יוֹשְׁבֵי כְּפָרִים וַעֲיָרוֹת שֶׁבְּקִרְבָּם נוֹלַד
וְחַי אֶת נְעוּרָיו. חוֹבֵב הוּא אֶת מִנְהֲגֵי חַיֵּיהֶם שֶׁל יְהוּדִים
אֵלֶּה – שִׂמְחַת מִצְוָה שֶׁל הַכְנָסַת בֵּן בִּבְרִיתוֹ שֶׁל אַבְרָהָם
אָבִינוּ וְשִׂמְחַת חֲתֻנָּה – וְהוּא מְתָאֵר אֶת הַחַיִּים הַלָּלוּ
בְּרֹב אַהֲבָה. אֲנַחְנוּ קוֹרְאִים אֶת הָאִידִילִיוֹת שֶׁלּוֹ,
הַכְּתוּבוֹת בְּשׁוּרוֹת אֲרֻכּוֹת וּבָהֶן הוּא פּוֹרֵשׂ יְרִיעָה
רְחָבָה שֶׁל חַיֵּי הַיְּהוּדִים בְּנֵי דוֹרוֹ, אֵיךְ הֵם מִתְעַלְּסִים
בִּימֵי חַג וְאֵיךְ הֵם נֶהֱנִים מִדִּבְרֵי תּוֹרָה, מֵהִתְנַצְּחוּת
בְּוִכּוּחַ עַל עִנְיָנִים רוּחָנִיִּים.

וּכְשֶׁאֲנַחְנוּ קוֹרְאִים אֶת הָאִידִילִיוֹת שֶׁל
טְשֶׁרְנִיחוֹבְסְקִי אֲנַחְנוּ רוֹאִים וּמַרְגִּישִׁים, כִּי לִיהוּדִים
פְּשׁוּטִים וּכְפָרִיִּים אֵלֶּה, הַמְפֻזָּרִים בֵּין הַגּוֹיִים, יֵשׁ
תַּרְבּוּת עֲשִׁירָה מִשֶּׁלָּהֶם וּבְחַיֵּיהֶם תֹּכֶן רַב, תֹּכֶן
יְהוּדִי. הַלָּלוּ יוֹדְעִים, וְאוּלַי חָשִׁים יוֹתֵר מֵאֲשֶׁר
יוֹדְעִים, כִּי אֵין לָהֶם לְהִתְבַּטֵּל בִּפְנֵי הַגּוֹיִים
שֶׁבְּקִרְבָּם הֵם יוֹשְׁבִים וְיַד שִׁלְטוֹנָם מַכְבִּידָה עֲלֵיהֶם.
הֵם יְהוּדִים – וְעַל זֶה גְּדֻלָּתָם.



ו

שָׁאוּל טְשֶׁרְנִיחוֹבְסְקִי הָיָה כְּשׂוֹחֶה כָּל
יָמָיו בְּיָם הַשִּׁירָה וְהַסִּפְרוּת. סִפְרוּתָם שֶׁל עַמִּים שׁוֹנִים
בְּשָׂפוֹת רַבּוֹת הָיְתָה פְּתוּחָה לְפָנָיו. אָהַב
טְשֶׁרְנִיחוֹבְסְקִי אֶת הַסִּפְרוּת הַקְּדוּמָה שֶׁל הָעַמִּים, אֶת
הָאַגָּדוֹת הַנִּמְסָרוֹת בְּעַל פֶּה מִדּוֹר לְדוֹר מִיָּמִים מִקֶּדֶם,
עַד שֶׁהָעָם לוֹמֵד לְהַעֲלוֹתָן עַל הַכְּתָב, בָּהֶן שְׁמוּרָה רוּחַ
קְדוּמִים. טְשֶׁרְנִיחוֹבְסְקִי שָׁקַד כָּל יָמָיו לְתַרְגֵּם
לִשְׂפָתֵנוּ הָעִבְרִית אֶת יְצִירוֹת הָעַמִּים, וּמָה הִרְבָּה
לַעֲשׂוֹת בִּשְׁבִילֵנוּ! אֶת הַיְצִירוֹת הַגְּדוֹלוֹת בִּשְׂפַת יָוָן –
אֶת סֵפֶר הָאִילִיַּאס לְהוֹמֵרוּס וְאֶת הָאוֹדִיסֵאָה – הַלֹּא אֵלֶּה
הֵם הַסְּפָרִים הַמְפֻרְסָמִים בְּיוֹתֵר בַּסִּפְרוּת הַקְּדוּמָה –
הִנְחִיל לְסִפְרוּתֵנוּ הָעִבְרִית. כֵּן נָתַן לָנוּ אֶת שִׁירֵי
הָעֲלִילָה הַפִינִיִּים “קַלֶוַּלָה”, וּמִכָּאן בָּא לְתַרְגֵּם אֶת
“שִׁירַת הַיְאָוַתָה” לַמְשׁוֹרֵר הָאֲמֵרִיקָאִי לוֹנְגְפֶלּוֹ – שִׁירָה
כְּתוּבָה עַל פִּי אַגָּדוֹת הַהֹדִּים הָאֲדֻמִּים שֶׁבַּאֲמֵרִיקָה.
וְעַל אֵלֶּה הוֹסִיף לְתַרְגֵּם מִשִּׁירַת הַקְּדוּמִים שֶׁל הָעַמִּים
הַסְּלַבִיִּים אֲשֶׁר לְשׁוֹנוֹתֵיהֶם הָיוּ יְדוּעוֹת לוֹ.

בִּפְעֻלָּתוֹ הַסִּפְרוּתִית אֲשֶׁר לֹא יָדְעָה לֵאוּת
תִּרְגֵּם גַּם כַּמָּה יְצִירוֹת מֵאֵת שֶׁכְּסְפִּיר הָאַנְגְּלִי
וּמוֹלְיֶר הַצָּרְפַתִי וְהַסֵּפֶר “רַיְנֶקֶה שׁוּעָל” מֵאֵת גֶּטֶה
הַגֶּרְמָנִי.

אָכֵן, רַב פְּעָלִים הָיָה טְשֶׁרְנִיחוֹבְסְקִי. לָמַד
הַרְבֵּה וְיָדַע הַרְבֵּה. וְגַם רוֹפֵא הָיָה. רַבִּים מִיַּלְדֵי
תֵּל־אָבִיב נִפְגְּשׁוּ אִתּוֹ בִּימֵי בְּדִיקַת הַתַּלְמִידִים
בְּבָתֵּי־הַסֵּפֶר וּבִימֵי חֹלִי. וְאַף כְּרוֹפֵא עָשָׂה גְּדוֹלוֹת
לִשְׂפָתֵנוּ הָעִבְרִית. הוּא סִדֵּר וְעָרַךְ אֶת הַמִּלּוֹן הָרְפוּאִי
שֶׁהִנִּיחַ בִּכְתוּבִים ד"ר מַזְיָא, רוֹפֵא יְרוּשַׁלְמִי, וַעֲשָׂאוֹ
סֵפֶר שִׁמּוּשׁ לְכָל הָרוֹפְאִים הָעִבְרִים.

הִנֵּה כִּי כֵן – הַרְבֵּה עָבַד, הַרְבֵּה פָּעַל וְיָצַר שָׁאוּל טְשֶׁרְנִיחוֹבְסְקִי.
וְאָמְנָם, הָיְתָה לוֹ הַזְּכוּת לִדְרשׁ גַּם
מֵאֲחֵרִים. וְהוּא דָּרַשׁ. בְּאַחַת הַשִּׂיחוֹת אִתּוֹ הִתְאוֹנֵן עַל
יַלְדֵי אֶרֶץ־יִשְׂרָאֵל שֶׁאֵין הֵם לוֹמְדִים דַּי וְאֵין הֵם
שׁוֹקְדִים עַל לִמּוּדֵיהֶם לְמַדַּי, וְאָמַר כִּי לְדַעְתּוֹ צְרִיכִים
הַתַּלְמִידִים לָדַעַת הַרְבֵּה יוֹתֵר סִפְרוּת וְיוֹתֵר מַדָּעִים, כִּי
עֲלֵיהֶם לְהִצְטַיֵּן בְּלִמּוּדֵיהֶם.

הַקּוֹרֵא בְּשִׁירַת טְשֶׁרְנִיחוֹבְסְקִי רוֹאֶה מָה
רַבּוֹת יְדִיעוֹתָיו בְּמַדָּעִים שׁוֹנִים – לְמִן הָאָדָם וְחַיָּיו
וְדִבְרֵי יְמֵיהֶם שֶׁל עַמִּים וְעַד פְּרָטֵי הַפְּרָטִים מֵחַיֵּי
הַדְּבוֹרָה וּמֵחַיֵּי הַצֶּמַח. הוּא שֶׁלָּמַד וְיָדַע הַרְבֵּה,
דָּרַשׁ דַּעַת גַּם מִתַּלְמִידֵי בָּתֵּי־הַסֵּפֶר שֶׁהָיָה
רוֹפְאָם.



ז

“בְּלִי הֶסְפֵּדִים. בְּלִי פְּרָחִים” – הָיְתָה
צַוָּאָתוֹ. הַמְשׁוֹרֵר הַגָּדוֹל שֶׁאָהַב אֶת הַפְּרָחִים וְשָׁר
עֲלֵיהֶם כָּל יְמֵי חַיָּיו צִוָּה, כִּי עַל אֲרוֹנוֹ לֹא יָנִיחוּ
פְּרָחִים, כְּאוֹמֵר – אֶת שֶׁהָיָה בַּפְּרָחִים נָטַלְתִּי בְּחַיַּי
וְאֵין לִי צֹרֶךְ בָּהֶם אַחֲרֵי מוֹתִי. וְאוּלַי מִנְהַג יִשְׂרָאֵל
מְקֻבָּל שֶׁלֹּא לְהַנִּיחַ פְּרָחִים עַל אֲרוֹנוֹ שֶׁל מֵת הִשְׁפִּיעַ
עָלָיו לְצַוּוֹת לִידִידָיו שֶׁיִּנְהֲגוּ בּוֹ כָּךְ. כִּי עַל כֵּן
עָבְרָה יַלְדוּתוֹ שֶׁל שָׁאוּל בִּסְבִיבָה יְהוּדִית שֶׁבָּהּ שָׁמְרוּ
עַל מִנְהֲגֵי יִשְׂרָאֵל.

בְּסִפּוּרָיו וּבְשִׁירָיו סִפֵּר וְשָׁר עַל כְּפָר
מוֹלַדְתּוֹ מִיכַיְלוֹבְקָה וְעַל חַיֵּי קְהִלַּת יִשְׂרָאֵל בָּהּ
וּמִנְהָגֶיהָ.

“בְּלִי הֶסְפֵּדִים” – הָיָה רְצוֹנוֹ. נִקְרָא וְנַחֲזֹר
וְנִקְרָא בִּיצִירָתוֹ הַגְּדוֹלָה וְהָעֲנֵפָה וְיִהְיֶה חַי
בְּקִרְבֵּנוּ לָנֶצַח.

“בֵּין אַחַי הַסּוֹפְרִים” – בִּקֵּשׁ לוֹ מְנוּחַת
עוֹלָמִים, וְהוּבָא מִירוּשָׁלַיִם לְבֵית הַקְּבָרוֹת הַיָּשָׁן
בְּתֵל־אָבִיב. לֹא הַרְחֵק מִקִּבְרוֹת ח. נ. בְּיַאלִיק וְאַחַד הָעָם
נֶחְצַב קִבְרו.ֹ

(תש"ד)









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31038