


	
	"תְּמוֹל שִׁלְשׁוֹם"
	





זֶה שֵׁם סִפְרוֹ שֶׁל הַסוֹפֵר שׁ"י עַגְנוֹן, שֶׁזָכָה בַּפְּרָס עַל שֵׁם מְנַחֵם אוּסִישְׁקִין.

סֵפֶר הָעֲלִיָּה הַשְּׁנִיָּה הוּא. עַגְנוֹן מְתָאֵר
לְפָנֵינוּ עַל פְּנֵי יְרִיעָה רְחָבָה אֶת צַעֲדֵיהֶם הָרִאשׁוֹנִים שֶׁל
בְּנֵי הָעֲלִיָּה הַשְּׁנִיָּה שֶׁבָּאוּ לָאָרֶץ לִפְנֵי אַרְבָּעִים
שָׁנָה.

רוֹצֶה אַתָּה – הֲרֵי זֶה סֵפֶר שֶׁכָּל הַמְסֻפָּר בּוֹ
כְּאִלּוּ בֶּאֱמֶת כָּךְ הָיָה. אַתָּה רוֹאֶה אֶת גִּבּוֹרֵי הַסִּפּוּר,
וְהֵם לֹא בְּדוּיִים וְלֹא נַעֲלָמִים. אַתָּה מוֹצֵא שָׁם שֵׁמוֹת
הַיְדוּעִים לְךָ יָפֶה יָפֶה, כְּמוֹ דִיזֶנְגוֹף, הַסּוֹפְרִים ש.
בֶּן-צִיוֹן, י. ח. בְּרֶנֶר, א. ד. גוֹרְדוֹן, יוֹסֵף אַהֲרֹנוֹבִיץ
וְעוֹד, מוֹרִים וְעַסְקָנִים מִן הַיָּמִים הָהֵם. וְאוּלָם זֶהוּ סִפּוּר
שֶׁהַמְסַפֵּר רָקַם אוֹתוֹ מִדִּמְיוֹנוֹ, יָצַר עֲלִילָה וְהֶעֱמִיד אֶת
הַגִּבּוֹרִים שֶׁיִּפְעֲלוּ בְּתוֹךְ הָעֲלִילָה הַזֹּאת שֶׁהוֹצֵיא
מִלִּבּוֹ. לֵאמֹר – סֵפֶר שֶׁחָזוֹן וּמְצִיאוּת מְשַׁמְּשִׁים בְוֹ
יַחַד.

הֶחָזוֹן מַגִּיהַּ מֵאוֹרוֹ עַל הָאֲנָשִׁים
וְהַמַּעֲשִׂים, עַל פְּעֻלּוֹתֵיהֶם וְאֹרַח חַיֵּיהֶם, עַל הָאָרֶץ וְעַל
יוֹשְׁבֶיהָ. לְאוֹר הֶחָזוֹן אַתָּה רוֹאֶה הֵיטֵב אֶת שֶׁהִתְרַחֵשׁ
בְּנַפְשׁוֹת הָאֲנָשִׁים, שְׁאִיפוֹתֵיהֶם, מַאֲוַיֵיהֶם בִּדְרֹךְ כַּף
רַגְלָם עַל אַדְמַת הָאָרֶץ וּבַשָּׁנִים הָרִאשׁוֹנוֹת לְהִתְאַחֲזוּתָם
בָּהּ. אַתָּה קוֹרֵא בִּ“תְמוֹל שִׁלְשׁוֹם” וְרוֹאֶה כֵּיצַד נוֹצַר
מוֹשַׁב עוֹבְדִים רִאשׁוֹן בָּאָרֶץ – הֲלֹא הוּא עֵין-גַּנִים לְיַד
פֶּתַח-תִּקְוָה, אַתָּה רוֹאֶה כֵּיצַד נִגָּשִׁים יְהוּדִים לִבְנוֹת
פַּרְבָּר לְיַד יָפוֹ וּמִמֶּנּוּ צָמְחָה הָעִיר תֵּל-אָבִיב. אָתַּה
רוֹאֶה אֶת הַקְּשָׁיִים הַגְּדוֹלִים שְׁהָיוּ עַל דַרְכּוֹ שֶׁל
הַפּוֹעֵל הָעִבְרִי בְּלֶכְתוֹ לִכְבֹּשׁ לוֹ יוֹם עֲבוֹדָה בַּמּוֹשָׁבָה
הָעִבְרִית.

וּלְאַחַר שֶׁגִּבּוֹרוֹ הָרָאשִׁי עוֹבֵר מִיָּפוֹ לָגוּר
בִּירוּשָׁלַיִם, קָמָה לְפָנֶיךָ יְרוּשָׁלַיִם שֶׁל הַיָּמִים הָהֵם.
הַיִּשּׁוּב הַיָּשָׁן וְרֵאשִׁיתוֹ שֶׁל הַיִּשּׁוּב הֶחָדָשׁ.
אַךְ מִחוּץ לְכָל אֵלֶּה הֲרֵי לְפָנֶיךָ סִפּוּר מָלֵא
חָכְמָה וְאַמְצָאוֹת, הַמְשַׁעֲשֵׁעַ אֶת הַקּוֹרֵא וּמְעוֹרֵר בּוֹ
רִגְשֵׁי עֲלִיצוּת וּמְרַתֵּק אֶת הַקּוֹרֵא בְּרִגְעֵי הָעֶצֶב
וְהַצַּעַר, שֶׁהֵם לֹא מְעַטִּים – לֵאמֹר: סֵפֶר הָרָאוּי
לִפְרָס.

זֶה כְּאַרְבָּעִים שָׁנָה יוֹשֵׁב שׁ"י עַגְנוֹן בָּאָרֶץ
וְכוֹתֵב אֶת סִפּוּרָיו הַנִּפְלָאִים בְּסִגְנוֹנוֹ הַמְיֻחָד, הָרָווּי
מִכָּל הַטּוֹב שֶׁבְּאוֹצְרוֹת סִפְרוּתֵנוּ הַיְשָׁנָה
וְהַחֲדָשָׁה.

סִפְרוֹ “תְּמוֹל שִׁלְשׁוֹם” הוּא הַכֶּרֶךְ הַתְּשִׁיעִי
מִכְּתָבָיו. זוֹ לֹא הַפַּעַם הָרִאשׁוֹנָה שֶׁעַגְנוֹן מְקַבֵּל פְּרָס,
וְאוּלָם חָשׁוּב בְּיִחוּד הַסֵפֶר הַזֶּה הַחוֹשֵׂף לְפָנֵינוּ אֶת
הַתְּקוּפָה הַיָּפָה שֶׁבְּתוֹלְדוֹת הַיִּשּׁוּב – הֲרֵיהִי תְּקוּפַת
הָעֲלִיָּה הַשְּׁנִיָּה, שֶׁשִּׁמְּשָׁה יְסוֹד לְהִתְפַּתְחוּת חַיֵּינוּ
הַיּוֹם.

בְּסוֹף סִפְרוֹ מַבְטִיחַ הַסּוֹפֵר כִּי בְּהֶמְשְׁכוֹ
יְתָאֵר כֵּיצַד הִתְחִילָה הַהִתְיַשְּׁבוּת הָעוֹבֶדֶת – הַקְּבוּצָה,
הַקִּבּוּץ וּמוֹשַׁב הָעוֹבְדִים – וַאֲנַחְנוּ מְחַכִּים
לַהֶמְשֵׁךְ.

(תש"ו)









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30962