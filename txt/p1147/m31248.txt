


	
	בֶּרְל כַּצֶּנֶּלְסוֹן
	



(1887 – 1944)



א



בֶּרְל אֵינֶנּוּ, יְלָדִים. יְדִידְכֶם הַגָּדוֹל – אֵינֶנּוּ.

זוֹ בַּת־הַצְּחוֹק אֲשֶׁר אַתֶּם רוֹאִים בִּתְמוּנַת בֶּרְל כַּצֶּנֶּלְסוֹן שֶׁלְּפָנֵינוּ – לָכֶם הִיא, יַלְדֵי יִשְׂרָאֵל. הוּא אָהַב אֶתְכֶם. בְּחֶבְרַת יְלָדִים הָיָה הוּא תָּמִיד צְחוֹק וְשׁוֹבְבוּת. בְּחֶבְרַתְכֶם יָדַע אשֶׁר, אוּלַי הָאשֶׁר הַיָּחִיד אֲשֶׁר יָדַע בְּחַיָּיו.

אֶת יְדִידָיו וִידִידוֹתָיו מִקֶּרֶב הַיְלָדִים זָכַר בְּכָל אֲשֶׁר פָּנָה – בְּמַסָּעוֹת רְחוֹקִים מֵעֵבֶר לַיָּם כִּבְבִקּוּרָיו בַּיִּשּׁוּבִים בָּאָרֶץ. מִשֶּׁנִּתְקְלָה עֵינוֹ בְּאֵיזֶה סֵפֶר־יְלָדִים חָדָשׁ, מִשְׂחָק חָדָשׁ, מַכְשִׁיר־עֲבוֹדָה זָעִיר – מִיָּד עָלָה בְּזִכְרוֹנוֹ הַיְדִיד הַקָּטָן אוֹ הַיְדִידָה הַקְּטַנָּה אֲשֶׁר לוֹ אוֹ לָהּ נָאָה תְּשׁוּרָה זוֹ. הוּא הָיָה לָהֶם בֶּרְל טוֹב. אֲפִילוּ לֹא דוֹד, רַק בֶּרְל. אֶחָד כְּמוֹהֶם, כַּיְלָדִים, אַךְ חָכָם מֵהֶם וְשׁוֹבָב מֵהֶם בְּחֶבְרָתָם. עַל כֵּן אֲהֵבוּהוּ יְלָדִים. מְאֹד אֲהֵבוּהוּ.

אֲבָל גַּם גְּדוֹלִים אֲהֵבוּהוּ. וְרַבִּים גַּם רַבִּים כִּבְּדוּהוּ. כָּל אָדָם שֶׁנִּפְגַּשׁ עִם בֶּרְל כַּצֶּנֶּלְסוֹן וְשׂוֹחַח אִתּוֹ אַךְ שִׂיחָה אַחַת הָלַךְ מִמֶּנּוּ וּבְלִבּוֹ רֶגֶשׁ חִבָּה אֵלָיו, כָּבוֹד וְהַעֲרָצָה. כִּי גַם בְּשִׂיחָה אַחַת רָאָה הַמְשׂוֹחֵחַ עִמּוֹ שֶׁאָדָם חָכָם וְנָבוֹן לְפָנָיו. חָכְמָה וּתְבוּנָה הָיוּ דְבָרָיו. יָדַע הַרְבֵּה. לָמַד הַרְבֵּה. סְפָרִים רַבִּים קָרָא, וְכָל הַטּוֹב אֲשֶׁר קָרָא שָׁמַר בְּזִכְרוֹנוֹ. בַּעַל זִכָּרוֹן הָיָה. אַךְ גַּם בַּעַל עַיִן חַדָּה. הִסְתַּכֵּל וְרָאָה הַרְבֵּה, רָאָה אֶת הָעִקָּר, אֶת הַתּוֹךְ. וְאֶת אֲשֶׁר רָאָה לֹא שָׁכַח.

וְאֶת אֲשֶׁר לָמַד, קָרָא, רָאָה וְזָכַר – יָדַע לְצָרֵף לְרַעְיוֹן. וְהָרַעְיוֹן אֲשֶׁר הָגָה כָּל הַיָּמִים וְעָבַד לוֹ הוּא רַעְיוֹן הָאָדָם הַיְּהוּדִי, הַמְשֻׁחְרָר, הַחָפְשִׁי, הַחַי עַל יְגִיעוֹ בְּאֶרֶץ־יִשְׂרָאֵל, בְּמִשְׁפַּחַת הָעַמִּים הַחָפְשִׁים בְּתֵבֵל רַבָּה, בְּחֶבְרָה שֶׁצֶּדֶק שׁוֹלֵט בָּהּ, לְלֹא עָנִי וְעָשִׁיר.

לְאוֹר הָרַעְיוֹן שֶׁל עַם יִשְׂרָאֵל עוֹבֵד, חָפְשִׁי בְּמוֹלַדְתּוֹ, בְּמִשְׁטָר שֶׁל צֶדֶק בָּעוֹלָם, חִנֵּךְ אֶת חֲבֵרָיו לַעֲבוֹדָה וְהוֹרָה אֶת הַדֶּרֶךְ לְפוֹעֲלֵי אֶרֶץ־יִשְׂרָאֵל כֵּיצַד יִבְנוּ אֶת מוֹלַדְתָּם.

הוּא הָיָה הַמּוֹרֶה לִתְנוּעַת הָעֲבוֹדָה בְּאֶרֶץ־יִשְׂרָאֵל וְלֶחָלוּץ שֶׁהִכְשִׁיר אֶת עַצְמוֹ בְּחוּץ־לָאָרֶץ לַעֲבוֹדָה בָּאָרֶץ.



ב



יְלִיד בּוֹבּרוֹיסְק אֲשֶׁר בְּרוּסְיָה הָיָה בֶּרְל. יְמֵי יַלְדוּתוֹ וּנְעוּרָיו עָבְרוּ עָלָיו שָׁם, בַּגּוֹלָה, וּבִהְיוֹתוֹ בֶּן עֶשְׂרִים וּשְׁתַּיִם וָחֵצִי עָלָה לָאָרֶץ. וְהוּא מְסַפֵּר: “אֲנִי הִגַּעְתִּי לָאָרֶץ בֶּן עֶשְׂרִים וּשְׁתַּיִם וָחֵצִי, הָעֲלִיָּה שֶׁלִּי לָאָרֶץ אָרְכָה חֲמֵשׁ־עֶשְׂרֵה שָׁנָה – תַּעֲשׂוּ אֶת הַחֶשְׁבּוֹן מָתַי נוֹצַר אֶצְלִי הַקֶּשֶׁר עִם אֶרֶץ־יִשְׂרָאֵל…”

וְאָמְנָם, מְעַנְיֵן הַדָּבָר כֵּיצַד נוֹצַא הַקֶּשֶׁר בֵּין הַיֶּלֶד בֶּרְל וּבֵין אֶרֶץ־יִשְׂרָאֵל.

כְּכָל יֶלֶד מִיַּלְדֵי יִשְׂרָאֵל יָדַע גַּם בֶּרְל אֶת אֶרֶץ־יִשְׂרָאֵל שֶׁבְּסֵפֶר הַתּוֹרָה. אוּלָם זוֹ הָיְתָה אֶרֶץ־יִשְׂרָאֵל שֶׁבְּעוֹלַם הָאַגָּדָה. אֶרֶץ־יִשְׂרָאֵל שֶׁבְּדִמְיוֹן. אֲבָל כֵּיצַד הִתְקַשֵּׁר אֶל הָאָרֶץ הַזֹּאת, הַשּׁוֹכֶנֶת עַל שְׂפַת הַיָם הַגָּדוֹל, הוּא הַיָּם הַתִּיכוֹן, אֶל הָאָרֶץ מַמָּשׁ? בֶּרְל מְסַפֵּר עַל כָּךְ לֵאמֹר:

“בִּהְיוֹתִי בֶּן שֶׁבַע אוֹ שְׁמוֹנֶה קִבַּלְתִּי מַתָּנָה מֵאֵת אָבִי סֵפֶר קְרִיאָה לִילָדִים. זֶה הָיָה קֹבֶץ קָטָן שֶׁל סִפּוּרֵי יְלָדִים, שֶׁכָּל סִפּוּר הָיָה קָשׁוּר לְאַחַת מֵעֲשֶׂרֶת הַדִּבְּרוֹת. וּבַקֹּבֶץ הַזֶּה הָיָה סִפּוּר אֶחָד עַל שַׁבָּת. מַעֲשֶׂה בְּצַדִּיק אֶחָד שֶׁהָלַךְ בַּמִּדְבָּר. הוּא הָלַךְ בְּשַׁיָּרָה עִם יִשְׁמְעֵאלִים, וְהִנֵּה הִגִּיעַ לֵיל שִׁשִּׁי עִם חֲשֵׁכָה. הֶחְלִיט הַצַּדִּיק שֶׁלֹּא יֵלֵךְ בְּשַׁבָּת, וְנִשְׁאַר לְבַדּוֹ בַּמִּדְבָּר. וְהִנֵּה בָּא אַרְיֵה. חָשַׁב הַצַּדִּיק שֶׁהָאַרְיֵה עוֹמֵד לִטְרֹף אוֹתוֹ, אֲבָל הָאַרְיֵה רָבַץ לְרַגְלָיו וְשָׁמַר עָלָיו כָּל הַלַּיְלָה. וּבְמוֹצָאֵי שַׁבָּת קָם הַצַּדִּיק וְרָכַב עַל הָאַרְיֵה וְהִדְבִּיק אֶת הַשַׁיָּרָה. וּבְסוֹפוֹ שֶׁל אוֹתוֹ סִפּוּר הָיָה כָּתוּב: צֶאֱצָאָיו שֶׁל אוֹתוֹ צַדִּיק יוֹשְׁבִים עַד הַיּוֹם בְּחֶבְרוֹן…” וּבֶּרְל מוֹסִיף וְאוֹמֵר:

“כְּשֶׁקָּרָאתִי אֶת הַמִּלִּים הָאֵלֶּה פָּרַצְתִּי בִּבְכִי נוֹרָא. וְעַד הַיּוֹם לֹא בָּרוּר לִי אִם זֶה הָיָה בְּכִי שֶׁל שִׂמְחָה אוֹ בְּכִי שֶׁל עֶצֶב. אֲבָל הֻבְרַר לִי שֶׁאֶרֶץ־יִשְׂרָאֵל אֵינָהּ עִנְיָן שֶׁל עוֹלָם הַבָּא, אֶלָּא שֶׁיֶּשְׁנָהּ אֶרֶץ־יִשְׂרָאֵל בְּיָמֵינוּ. זוֹ הָיְתָה בְּוַדַּאי שִׂמְחָה גְדוֹלָה. וְדָבָר שֵׁנִי הֻבְרַר לִי, שֶׁאִם צֶאֱצָאָיו שֶׁל אוֹתוֹ צַדִּיק יְכוֹלִים לִהְיוֹת בְּאֶרֶץ־יִשְׂרָאֵל – מַדּוּעַ אֲנִי אֵינֶנִּי יָכוֹל לִהְיוֹת שָׁם?.. וַאֲנִי עוֹד זוֹכֵר הֵיטֵב כֵּיצַד הַסִּפּוּר הַזֶּה הֵבִיא מַהְפֵּכָה בְּעוֹלָמִי. הַקֶּשֶׁר הַמַּמָּשִׁי שֶׁלִּי עִם אֶרֶץ־יִשְׂרָאֵל הַמַּמָּשִׁית הִתְחִיל מֵאוֹתוֹ יוֹם”.

זֶה הָיָה הַמִּקְרֶה הָרִאשׁוֹן שֶׁהֵבִיא אֶת הַיֶּלֶד לִידֵי מַחֲשָׁבָה שֶׁיַּעֲלֶה בְּעַצְמוֹ לְאֶרֶץ־יִשְׂרָאֵל.



ג



אֲנַחְנוּ, שֶׁהִכַּרְנוּ אֶת בֶּרְל מִקָּרוֹב, הִתְפַּלֵּאנוּ עַל יְדִיעוֹתָיו הַמְרֻבּוֹת בַּסִּפְרוּת הָעִבְרִית הַחֲדָשָׁה וְהַיְשָׁנָה וְגַם בְּסִפְרוּת הָעַמִּים. וּגְדוֹלָה הָיְתָה פְּלִיאָתֵנוּ בְּיָדְעֵנוּ כִּי הוּא נִתְיַתֵּם מֵאָבִיו בְּטֶרֶם מָלְאוּ לוֹ שְׁתֵּים־עֶשְׂרֵה שָׁנָה.

אָכֵן, יֶלֶד בִּלְתִּי רָגִיל הָיָה בֶּרְל. מִשַּׁחַר יַלְדוּתוֹ נִמְשַׁךְ אֶל הַסֵּפֶר. אָבִיו, הַמַּשְׂכִּיל הָעִבְרִי, נָטַע בְּלִבּוֹ אֶת הָאַהֲבָה לַשָּׂפָה הָעִבְרִית וְסִפְרוּתָהּ. תְּנַא הִתְנָה עִמּוֹ כִּי אֶת הַשָּׂפָה הָרוּסִית יְלַמְּדֵהוּ רַק אַחֲרֵי שֶׁיֵּדַע עִבְרִית. וְהַנַּעַר הָרַךְ קִבֵּל אֶת הַתְּנַאי וְלָמַד עִבְרִית בַּחֲרִיצוּת. אַךְ הַפֶּלֶא הַגָּדוֹל הוּא בָּזֶה שֶׁבְּעִקָּר לָמַד מֵעַצְמוֹ. לְרֶגֶל מַחֲלָה לֹא יָכֹל הַנַּעַר הָרַךְ לְבַקֵּר בְּבֵית־הַסֵּפֶר יַחַד עִם חֲבֵרָיו בְּנֵי־גִילוֹ. וְאוּלָם דָּבָר זֶה, שֶׁהָיָה יָכוֹל לִהְיוֹת לְמִכְשׁוֹל גָּדוֹל בְּלִמּוּדָיו, נַעֲשָׂה לוֹ לְמָקוֹר שֶׁמִּמֶּנּוּ שָׁאַב אֶת יְדִיעוֹתָיו הָרַבּוֹת. כִּבְכָל בַּיִת יְהוּדִי עָמַד גַּם בְּבֵית־אָבִיו שֶׁל בֶּרְל אֲרוֹן סְפָרִים, אֲבָל אֲרוֹן סְפָרִים זֶה הָיָה מְצֻיָּן בָּזֶה שֶׁמִחוּץ לְסִפְרֵי דָת נִמְצְאוּ בּוֹ גַם סִפְרֵי־הַשְׂכָּלָה שׁוֹנִים. הַנַּעַר עָט עַל אֲרוֹן הַסְּפָרִים וְשָׁתָה בְּצָמָא מִכָּל סֵפֶר שֶׁבָּא לְיָדוֹ. בַּיָמִים הָהֵם הָיוּ הַסְּפָרִים הָעִבְרִים הַמְיֻחָדִים לִילָדִים מְעַטִּים. הַנַּעַר קָרָא בַּסְּפָרִים הַקָּשִׁים וְאִמֵּץ אֶת מֹחוֹ לְהָבִין אֶת הַכָּתוּב בָּהֶם. הוּא קָרָא וְשִׁנֵּן בַּסְּפָרִים הָרַבִּים וְשָׁמַר בְּזִכְרוֹנוֹ אֶת תָּכְנָם. וְכָךְ הִתְרַגֵּל לִקְרֹא הַרְבֵּה וְלִלְמֹד מֵעַצְמוֹ. צִמְאוֹנוֹ לִסְפָרִים לֹא חָדַל גַּם אַחֲרֵי שֶׁשָּׁב לְבֵית־הַסֵּפֶר וְהִתְחִיל לִלְמֹד כְּתַלְמִיד בֵּין תַּלְמִידִים. וְאוּלָם לְמַעַן יוּכַל לְרַוּוֹת אֶת צִמְאוֹנוֹ לִסְפָרִים נַעֲשָׂה סַפְרָן בְּאַחַת הַסִּפְרִיוֹת שֶׁל הָעִיר בּוֹבְּרוֹיְסְק, וְהוּא שׁוֹקֵד עַל הַקְּרִיאָה בְּעַצְמוֹ וְיוֹעֵץ לַקּוֹרֵא, כִּי יָדוֹעַ יָדַע אֶת תֹּכֶן הַסֵּפֶר שֶׁהוּא מַגִּישׁ לוֹ.

עוֹד בִּהְיוֹתוֹ נַעַר צָעִיר יָדַע פֶּרֶק בִּשְׁאֵלוֹת הַחֶבְרָה וּבִשְׁאֵלוֹת הַכַּלְכָּלָה וּגְדוֹלִים מִמֶּנּוּ בַּשָּׁנִים שָׂמוּ לֵב לִידִיעוֹתָיו וּמַחְשְׁבוֹתָיו. הוּא הָיָה לֹא רַק מַדְרִיךְ הַנֹּעַר, בָּאֵי הַסִּפְרִיָּה, אֶלָּא גַם מַשְׁמִיעַ אֶת דַּעְתּוֹ בַּחוּגִים הַפְּעִילִים שֶׁל הַנֹעַר הַמְבֻגָּר וְהַמְבֻגָּרִים, מַנְהִיגֵי מִפְלָגוֹת וְרָאשֵׁי תְּנוּעוֹת. גְּדוֹלִים מִמֶּנּוּ בַּשָּׁנִים הִקְשִׁיבוּ לִדְבָרָיו וְהֶחֱשִׁיבוּ אֶת יְדִיעוֹתָיו.

בַּתְּקוּפָה הַהִיא, הֲלֹא הִיא תְּקוּפַת רֵאשִׁית הַמֵּאָה הָעֶשְׂרִים, הָיָה הַנֹּעַר הַיְּהוּדִי בְּרוּסְיָה שְׂבַע אַכְזָבוֹת וְצַעַר. הַנִּסְיוֹנוֹת לְמַגֵּר אֶת שִׁלְטוֹן הַצַּאר בְּרוּסְיָה נִסְתַּיְּמוּ בִּפְרָעוֹת בַּיְּהוּדִים בְּעָרִים רַבּוֹת. הַשִּׁלְטוֹן הִכְבִּיד אֶת אַכְפּוֹ עַל הַמְּדִינָה. רַבִּים מִצְּעִירֵי יִשְׂרָאֵל, הַטּוֹבִים וְהַיְשָׁרִים, לֹא יָכְלוּ לְהַשְׁלִים עִם הַמַּצָּב הַזֶּה וּבִקְשׁוּ דֶּרֶךְ כֵּיצַד לְהַצִּיל אֶת הָעָם הַיְּהוּדִי וְהוֹסִיפוּ לְהִלָּחֵם עַל קִיוּמוֹ בְּרוּסְיָה עַצְמָהּ, וַאֲחֵרִים רָאוּ אֶת הַפִּתְרוֹן לַשְּׁאֵלָה הַיְּהוּדִית בַּהֲגִירָה וּבִיצִיאָה לִמְדִינוֹת אֲחֵרוֹת. בֵּין אֵלֶּה הָיוּ רַבִּים שֶׁנִּשְׁאֲרוּ נֶאֱמָנִים לְצִיּוֹן וְהוֹרוּ אֶת הַדֶּרֶך לַעֲלוֹת לָאָרֶץ, וַאֲחֵרִים – שֶׁבִּקְשׁוּ פִּתְרוֹן אַחֵר.

בַּיָּמִים הָהֵם פָּתַר בֶּרְל לְעַצְמוֹ אֶת הַשְּׁאֵלָה – עָלָיו לָלֶכֶת לְאֶרֶץ־יִשְׂרָאֵל. הוּא הִתְחִיל לְהַכְשִׁיר אֶת עַצְמוֹ לִקְרַאת הָעֲלִיָּה וְלִלְמֹד אֵיזוֹ מְלָאכָה.



ד



בְּכ“א אֱלוּל תּרס”ט עָלָה בֶּרְל לָאָרֶץ. דַּרְכּוֹ בָּאָרֶץ – דֶּרֶךְ הַפּוֹעֵל בֶּן הָעֲלִיָּה הַשְּׁנִיָּה. בּוֹדְדִים הֵם הַפּוֹעֲלִים הַמְבַקְשִׁים לָהֶם יוֹם עֲבוֹדָה. הַהִסְתַּדְּרוּת טֶרֶם תִּהְיֶה בָּאָרֶץ. לִשְׁכַּת עֲבוֹדָה גַם כֵּן כִּמְעַט לֹא הָיְתָה. עַל יָמָיו הָרִאשׁוֹנִים בְּיָפוֹ מְסַפֵּר בֶּרְל:

“עַד לְאַחַר רֹאשׁ־הַשָּׁנָה יָשַׁבְתִּי בְּיָפוֹ. הָיִיתִי קָם לִפְנֵי עֲלוֹת הַשַּׁחַר, יוֹצֵא וְהוֹלֵךְ לַ”אֲחֻזַּת בַּיִת" (הִיא תֵּל־אָבִיב בְּרֵאשִׁיתָהּ), לְהִפָּגֵשׁ שָׁם עִם חֲבוּרַת מְבַקְשֵׁי עֲבוֹדָה כָּמוֹנִי, עוֹמֵד שָׁעָה – שְׁעָתַיִם, שׁוֹמֵעַ סִפּוּרֵי־מַעֲשִׂיּוֹת וּפוֹנֶה וְהוֹלֵךְ מִשָּׁם. מְהַלֵּךְ אַתָּה בָּרְחוֹב וְעֵינֶיךָ נוֹפְלוֹת עַל פְּנֵי אֲנָשִׁים אֲבֵלֵי־תַּעֲנִית, עַל דְּמֻיּוֹת מוּכָנוֹת לִבְרֹחַ מִכָּאן. נִכְנָס אַתָּה לַבַּיִת וְשׁוּב תְּמוּנָה זוֹ. חוֹלֵי־קַדַּחַת…"

כָּזֹאת הִיא הַתְּמוּנָה שֶׁל הַחַיִּים שֶׁמְתָאֵר בֶּרְל בְּבוֹאוֹ לְיָפוֹ. בְּשִׁבְתּוֹ שָׁם סִפְּרוּ, כִּי בַּמּוֹשָׁבוֹת הַתְּמוּנָה עֲגוּמָה יוֹתֵר. בְּאוֹתָם הַיָּמִים נִפְגַּשׁ שָׁם עִם הַסּוֹפֵר יוֹסֵף חַיִּים בְּרֶנֶר, וְעִם חֲבֵרוֹ, יְדִיד נְעוּרָיו מִבּוֹבְּרוֹיסְק, הַמְשׁוֹרֵר דָּוִד שִׁמְעוֹנוֹבִיץ'.

הַפְּגִישָׁה עִם בְּרֶנֶר עָשְׂתָה רֹשֶׁם גָּדוֹל עַל בֶּרְל. הֵם נִתְקַשְּׁרוּ בִּבְרִית יְדִידוּת. בְּהַשְׁפָּעָתָם שֶׁל בְּרֶנֶר וְשִׁמְעוֹנוֹבִיץ' הָלַךְ לְחַפֵּשׂ עֲבוֹדָה בְּפֶתַח־תִּקְוָה. שָׁם נִפְגַּשׁ עִם אַהֲרֹן דָּוִד גּוֹרְדוֹן, שֶׁיָּשַׁב אָז בְּעֵין־גַּנִּים. עַל הַפְּגִישָׁה הַזֹּאת מְסַפֵּר בֶּרְל:

"בְּרֶנֶר מוֹלִיךְ אוֹתִי אֶל גּוֹרְדוֹן. זְכוּת הָיְתָה לִי לָבוֹא בְּמַגָּע עִם שְׁנֵי הָאֲנָשִׁים הָאֵלֶּה יָמִים מְעַטִּים לְאַחַר בּוֹאִי לָאָרֶץ. אֲבָל כְּלוּם יָכוֹל הָיָה דִמְיוֹנִי לְתָאֵר לִי אֶת גּוֹרְדוֹן כָּךְ?

בַּחוּץ, עַל יַד הַבַּיִת, עַל מַחְצֶלֶת בּלוּיָה, יוֹשֵׁב יְהוּדִי כְּבֶן חֲמִשִּׁים, וְהוּא יָחֵף, גְּלוּי־רֹאשׁ, וְהַמִּכְנָסַיִם מְלֵאִים טְלָאִים. זֶהוּ – הוּא מוֹדִיעַ – הַטְּרַקְלִין שֶׁלּוֹ, הַמְסֻגָּל לְקַבֵּל אוֹרְחִים בְּלִי מִסְפָּר, וְרַק חֶסְרוֹן קָטָן אֶחָד אַתָּה מוֹצֵא בּוֹ, שֶׁבִּימֵי גְשָׁמִים נוֹטֵף גַּגּוֹ מַיִם… הִתְיַשַּׁבְנוּ עַל הָאָרֶץ, לְ“כִבּוּד” הֻגַּשׁ לָנוּ כַּד מַיִם, שֶׁהוּבְאוּ מִן הַבְּאֵר. מִתּוֹךְ הַבַּיִת נִרְאֲתָה אִשְׁתּוֹ שֶׁל גּוֹרְדוֹן, אִשָּׁה יְהוּדִית פְּשׁוּטָה. קָרְבָה וְנִגְּשָׁה הַבַּת. עַל הַכֹּל הָיְתָה שְׁרוּיָה רוּחַ־שְׁכִינָה. אֲנָשִׁים מִן הַבָּתִּים הַסְּמוּכִים בָּאוּ וְהִצְטָרְפוּ אֵלֵינוּ. וּמֵרָחוֹֹק הִגִּיעָה שִׁירָה שֶׁל חֲבוּרַת בַּחוּרִים וּצְעִירוֹת, שֶׁהִתְקָרְבָה וְהָלְכָה לְכָאן".

גַּם עִם גּוֹרְדוֹן קָשַׁר בֶּרְל קִשְׁרֵי יְדִידוּת. גּוֹרְדוֹן דָּאַג לְהַשִּׂיג יוֹם־עֲבוֹדָה וּמְקוֹם־לִינָה לְבֶרְל בְּיוֹם בּוֹאוֹ. בֶּרְל הִתְחִיל לַעֲבֹד בְּפַרְדֵּס. הָיָה לְפוֹעֵל.

כָּאֵלֶּה הָיָה צְעָדָיו הָרִאשׁוֹנִים שֶׁל בֶּרְל בָּאָרֶץ. מְעַט מְעַט הִסְתַּגֵּל לַחַיִּים הַלָּלוּ. יָצָא מִפֶּתַח־תִּקְוָה וְהָלַךְ לַחֲדֵרָה וּלְמוֹשָׁבוֹת אֲחֵרוֹת, לְחַוַּת בֶּן־שֶׁמֶן, לַגָּלִיל וּלְכִנֶּרֶת, עַד שֶׁהִתְאַזְרַח בָּאָרֶץ וּבְצִבּוּר הַפּוֹעֲלִים.



ה



הַיָּמִים יְמֵי הָעֲלִיָּה הַשְּׁנִיָּה. בּוֹדְדִים, מְעַטִּים הֵם הַפּוֹעֲלִים הָעִבְרִים בַּמּוֹשָׁבוֹת וּבֶעָרִים. גַּם בֶּרְל הוּא אֶחָד מֵהֶם. מַצָּבָם יָרוּד: חֹסֶר־עֲבוֹדָה, קַדַּחַת וְשָׂכָר נָמוּךְ בִּימֵי הָעֲבוֹדָה, אַךְ בְּלִבָּם חָזוֹן גָּדוֹל, חֲזוֹן הַתְּקוּמָה שֶׁל הָעָם עַל־יְדֵי עֲבוֹדָה.

עֵינוֹ הַחַדָּה שֶׁל בֶּרְל כַּצֶּנֶּלְסוֹן רָאֲתָה עַד מְהֵרָה מַה גָּדוֹל הַתַּפְקִיד הַמֻּטָּל עַל הַפּוֹעֵל הָעִבְרִי בְּבִנְיַן הָאָרֶץ. הוּא חָזָה אֶת הָעֲתִידוֹת אֲשֶׁר נִצְפְּנוּ לַפּוֹעֵל הָעִבְרִי בְּמִפְעַל הַתְּקוּמָה.

לֹא אָרְכוּ הַיָּמִים וְצִבּוּר הַפּוֹעֲלִים הַקָּטָן בָּאָרֶץ הִכִּיר בְּבֶּרְל אֶת הָאִישׁ הָרָאוּי לַעֲמֹד בְּרֹאשׁוֹ. אוּלָם בֶּרְל לֹא נִדְחַק לְעַסְקָנוּת צִבּוּרִית. כְּפוֹעֵל חַקְלָאִי הִשְׁתַּדֵּל לִלְמֹד אֶת עֲבוֹדַת הָאֲדָמָה, לְאַמֵּן אֶת יָדָיו בַּעֲבוֹדָה וּלְהַרְחִיב אֶת יְדִיעוֹתָיו הַחַקְלָאִיּוֹת. אַךְ לֹא עָמַד מֵרָחוֹק גַּם מֵעִנְיְנֵי הַצִּבּוּר. הוּא נִבְחַר כְּחָבֵר הַוַּעַד שֶׁל הִסְתַּדְּרוּת פּוֹעֲלֵי הַגָּלִיל. כְּאִישׁ סֵפֶר הִנִּיחַ אֶת הַיְסוֹד לְסִפְרִיָּה חַקְלָאִית נוֹדֶדֶת, לְאַפְשֵּׁר לַפּוֹעֵל הַחַקְלָאִי לְהַשִּׂיג סֵפֶר שֶׁיּוּכַל לְהַרְחִיב אֶת יְדִיעוֹתָיו בַּחַקְלָאוּת. הוּא גַם הִתְחִיל לְחַוּוֹת אֶת דַעְתּוֹ בְּעִנְיָנִים שׁוֹנִים שֶׁל הַפּוֹעֲלִים בָּאָרֶץ וְאַף פִּרְסֵם כַּמָּה מַאֲמָרִים בְּ“הַפּוֹעֵל הַצָּעִיר”.

בֵּינָתַיִם פָּרְצָה מִלְחֶמֶת־הָעוֹלָם הָרִאשׁוֹנָה. צִבּוּר הַפּוֹעֲלִים, שֶׁהָיָה מֻעָט בָּאָרֶץ, נִתְמַעֵט יוֹתֵר, כִּי רַבִּים יָצְאוּ מִן הָאָרֶץ, וְאֵלֶּה שֶׁנִּשְׁאֲרוּ נֶאֶבְקוּ קָשֶׁה עַל קִיּוּמָם.

בִּימֵי כִּבּוּשׁ יְרוּשָׁלַיִם עַל יְדֵי צִבְאוֹת בְּרִיטַנְיָה הָיָה בֶּרְל בִּירוּשָׁלַיִם, בִּקְבוּצָה שֶׁעִבְּדָה שֶׁטַח אֲדָמָה מִחוּץ לָעִיר – גַּן יָרָק. יָמִים חֲדָשִׁים בָּאוּ. הַצְהָרַת בַּלְפוּר הִגִּיעָה אֵלֵינוּ. וְאַחֲרֵי חֳדָשִׁים מְעַטִּים בָּאָה לִירוּשָׁלַיִם מִשְׁלַחַת מִיהוּדֵי אֵרוֹפָּה וַאֲמֵרִיקָה, הַיְדוּעָה בְּשֵׁם “וַעַד הַצִּירִים”, עִם פְּרוֹפֶסוֹר חַיִּים וַיְצְמַן בָּרֹאשׁ.

שְׁמוֹ שֶׁל בֶּרְל כְּבָר הָיָה יָדוּעַ גַּם מִחוּץ לִגְבוּלֹות אֶרֶץ־יִשְׂרָאֵל, וְלֹא יִפָּלֵא כִּי חַָבְרֵי “וַעַד הַצִּירִים” בָּאוּ בִּדְבָרִים אִתּוֹ, כְּאֶחָד מִבָּאֵי־כֹּחַ הַפּוֹעֲלִים בָּאָרֶץ.

מֵאָז מַתְחִילָה עֲבוֹדָתוֹ הַפּוֹרִיָּה שֶׁל בֶּרְל בְּכָל שִׁטְחֵי הַחַיִּים בַּיִּשּׁוּב, וּבְיִחוּד בְּקֶרֶב הַפּוֹעֲלִים.



ו



מֵאָז צַעֲדוֹ הָרִאשׁוֹן בָּאָרֶץ שָׁאַף בֶּרְל לְהָקִים הִסְתַּדְּרוּת פּוֹעֲלִים אַחַת וּגְדוֹלָה בָּאָרֶץ. הוּא הִתְחִיל בְּהִסְתַּדְּרוּת פּוֹעֲלִים חַקְלָאִית. אַחַר כָּךְ, כְּשֶׁהֻכְרַז עַל גִּיּוּס מִתְנַדְּבִים לַגְּדוּד הָעִבְרִי, הָיָה גַם בֶּרְל בֵּין הַמִּתְנַדְּבִים. וּבְתוֹךְ הַגְּדוּד, בְּשִׁבְתֵּנוּ בְּמַחֲנֵה הָאִמּוּנִים בְּמִצְרַיִם, לְאַחַר שֶׁנִּפְגְּשׁוּ הַגְּדוּד הָאֶרֶצְיִשְׂרְאֵלִי עִם הַגְּדוּד הָאֲמֵרִיקָאִי – לֹא פָּסְקוּ הַדִּיוּנִים בָּאֳהָלִים כֵּיצַד לְאַחֵד אֶת כָּל פּוֹעֲלֵי הָאָרֶץ לִקְרַאת הָעֲלִיָּה הָעוֹמֶדֶת לָבוֹא לָאָרֶץ.

תְּקוּמַת הָעָם הָעוֹבֵד בְּמוֹלַדְתּוֹ – לָזֶה הָרַעְיוֹן עָבַד בֶּרְל כָּל יָמָיו. לְשֵׁם כְָּך שָׁקַד לְהָרִים אֶת קַרְנוֹ שֶׁל הַפּוֹעֵל הָעִבְרִי בָּאָרֶץ. כֹּחוֹ שֶׁל הַפּוֹעֵל בָּעָם – בְּאַחְדוּתוֹ, בְּכֹחוֹ שֶׁל הַפּוֹעֵל יִבָּנֶה הָעָם. עַל כֵּן נִלְחַם כָּל יָמָיו לְהַגְבִּיר אֶת אַחְדוּתוֹ שֶׁל הַפּוֹעֵל, לַעֲשׂוֹתוֹ כֹּחַ מַשְׁפִּיעַ בְּבִנְיַן הָאָרֶץ וְהָעָם.

בֶּרְל הָיָה בֵּין רָאשֵׁי הַמְדַבְּרִים לְאִחוּד. אָז נוֹצְרָה “אַחְדוּת־הַעֲבוֹדָה” – הִתְאַחֲדוּת שֶׁל מִפְלֶגֶת פּוֹעֲלֵי־צִיּוֹן, חֵלֶק מֵחַבְרֵי מִפְלֶגֶת הַפּוֹעֵל הַצָּעִיר וְהַבִּלְתִּי מִפְלַגְתִּיִּים. אִישׁ תַּרְבּוּת הָיָה. מַשְׂאַת נַפְשׁוֹ הָיְתָה כִּי הַפּוֹעֵל הָעִבְרִי בָּאָרֶץ יְכוֹנֵן אֶת יְסוֹדוֹת חַיָּיו עַל הַתּוֹרָה וְעַל הָעֲבוֹדָה. הוּא שָׁאַף לְהָרִים אֶת קַרְנוֹ שֶׁל הַפּוֹעֵל, לְהַעֲלוֹתוֹ לְרָמָה תַּרְבּוּתִית גְּבוֹהָה. אָז יִסֵּד אֶת הַשָּׁבוּעוֹן “קוּנְטְרֵס” וְאֶת הַיַּרְחוֹן “אֲדָמָה”, בַּעֲרִיכַת יוֹסֵף חַיִּים בְּרֶנֶר.

כַּעֲבֹר זְמַן־מָה נוֹצְרָה הִסְתַּדְּרוּת הָעוֹבְדִים הַכְּלָלִית. גַּם כָּאן בּ. כַּצֶּנֶּלְסוֹן הוּא מֵרִאשׁוֹנֵי הַיּוֹצְרִים. הוּא הוּא שֶׁמַּנִּיחַ אֶת הַיְסוֹדוֹת וְהוּא הוּא הַמְתַכֵּן אֶת הַתָּכְנִית. וּמֵאָז לֹא פָּסַק מֵעֲבוֹדַת הַשִּׁכְלוּל וְהַשִּׁפּוּר שֶׁל הַהִסְתַּדְּרוּת, לַעֲשׂוֹת אֶת הַפּוֹעֵל בָּאָרֶץ כֹּחַ מַשְׁפִּיעַ בַּצִּיּוֹנוּת. כָּל מוֹסָד שֶׁנּוֹסַד עַל יְדֵי הַהִסְתַּדְּרוּת מֹחוֹ הָגָה אוֹתוֹ, עֲצוֹתָיו סִיְּעוּ לוֹ, דְּבָרָיו הִדְרִיכוּ אֶת הָעוֹשִׂים. בַּנְק הַפּוֹעֲלִים, הַמַּשְׁבִּיר, נִיר, עִתּוֹן הַהִסְתַּדְּרוּת “דָּבָר” וְ“דָבָר לִילָדִים” וְעַד לִיצִירָתוֹ הָאַחֲרוֹנָה, הוֹצָאַת הַסְּפָרִים “עַם עוֹבֵד” – סְפָרִים לִגְדוֹלִים, לִנְעָרִים וְלִקְטַנִּים.

אַךְ לֹא אֵלֶּה בִּלְבָד. מֵאָז גָּבְרָה הַשְׁפָּעָתוֹ שֶׁל הַפּוֹעֵל בַּהִסְתַּדְּרוּת הַצִּיּוֹנִית וּשְׁלִיחֵי הַפּוֹעֲלִים נִכְנְסוּ לְהַנְהָלַת הַהִסְתַּדְּרוּת הַצִּיּוֹנִית וְהַסּוֹכְנוּת הַיְּהוּדִית – עָמַד לָהֶם בֶּרְל כַּצֶּנֶּלְסוֹן כְּיוֹעֵץ בַּכֹּל. הוּא עַצְמוֹ לֹא רָצָה לִהְיוֹת חָבֵר בַּהַנְהָלָה, אַךְ מַדְרִיךְ וְיוֹעֵץ הָיָה לַחֲבֵרָיו בַּהַנְהָלָה בְּכָל הָעִנְיָנִים, קְטַנִּים וּגְדוֹלִים.

אִישׁ פְּעָלִים הָיָה בּ. כַּצֶּנֶּלְסוֹן. אוּלָם הַפְּעֻלָּה לֹא מָנְעָה מִמֶּנּוּ גַם אֶת הַכְּתִיבָה. הוּא הָיָה סוֹפֵר וְכָתַב הַרְבֵּה. בְּכָל שְׁאֵלָה מִן הַשְּׁאֵלוֹת הַמְּדִינִיּוֹת בַּצִּיּוֹנוּת, בַּהִסְתַּדְּרוּת, בְּחַיֵּי הַיִּשּׁוּב הִשְׁמִיעַ אֶת קוֹלוֹ. מַאֲמָרָיו בְּהִירִים, עֲמֻקִּים וַחֲרִיפִים. שְׂפָתוֹ מְדֻיֶּקֶת וְקוֹלַעַת. הוּא גַם כָּתַב עַל אִישִׁים שׁוֹנִים – אִישִׁים מִן הַתְּנוּעָה, מִן הַיִּשּׁוּב, מִן הַהִסְתַּדְּרוּת. בַּהֲבָנָתוֹ הָעֲמֻקָּה חָדַר לְנַפְשׁוֹ שֶׁל הַזּוּלַת וְיָדַע לְהַעֲרִיךְ אֶת תְּכוּנוֹתָיו. כְּסוֹפֵר אֳמָן עִצֵּב הַרְבֵּה מִן הַדְּמֻיּוֹת שֶׁפָּעֲלוּ בֵּינֵינוּ.

פָּרָשַׁת חַיָּיו שֶׁל בֶּרְל בְּעֶשְׂרִים וְחָמֵשׁ הַשָּׁנִים הָאַחֲרוֹנוֹת עֲשִׁירָה בְּמַעֲשִׂים וּבִפְעֻלּוֹת. הוּא הִדְרִיךְ בְּעֵצָה וּבְמַחֲשָׁבָה אֶת כָּל חֲבֵרָיו שֶׁעָמְדוּ בְּרֹאשׁ הַמּוֹסָדוֹת. הַכֹּל חִכּוּ לְמוֹצָא פִּיו, הַכֹּל שָׁמְעוּ תּוֹרָה מִמֶּנּוּ –ּ הוּא הָיָה לְמוֹרֵה תְּנוּעַת הַפּוֹעֲלִים וּלְמַנְהִיגָהּ. וְאוּלָם בְּאַהֲבָה מְיֻחֶדֶת טִפֵּל בְּעִנְיְנֵי הַנֹּעַר. הַרְבֵּה כֹּחוֹת הִשְׁקִיעַ בִּתְנוּעַת הַנֹּעַר וְהִיא הָיְתָה רֹאשׁ דַּאֲגוֹתָיו.



ז



אֲלָפִים וּרְבָבוֹת נָהֲרוּ אַחֲרֵי אֲרוֹנוֹ בְּעָבְרוֹ מִירוּשָׁלַיִם לְתֵל־אָבִיב וּמִתֵּל־אָבִיב לִמְקוֹם מְנוּחָתוֹ עַל גִבְעַת הַכֶּרַךְ, בְּכִנֶּרֶת. כָּאן עָבַד בְּחַקְלָאוּת בִּשְׁנוֹתָיו הָרִאשׁוֹנוֹת בָּאָרֶץ. כָּאן הִתְחִיל אֶת עֲבוֹדָתוֹ הַצִּבּוּרִית הַצְּנוּעָה. כָּאן הוּבָא לִמְנוּחַת־עוֹלָמִים.

שְׁנָתַיִם יָמִים עָבְרוּ מֵאָז נֶעֶצְמוּ עֵינָיו הַמְהַבְהֲבוֹת־הַבּוֹרְקוֹת שֶׁל בֶּרְל כַּצֶּנֶּלְסוֹן וְנֶעֱלַם חִיּוּכוֹ הַפִּקֵּחַ, הֶחָכָם. שְׁנָתַיִם לְמוֹתוֹ.

וְהַיָּמִים קָשִׁים. קָשִׁים מְאֹד. הָאוֹר מֻעָט וְהַחֲשֵׁכָה מִתְעַבָּה. אֲנַחְנוּ זְקוּקִִים לְהִבְהוּב אוֹר שִׂכְלוֹ בַּצַּר לָנוּ – וְאֵינֶנּוּ. בְּיָמִים אֵלֶּה אֲנַחְנוּ מַזְכִּירִים אֶת בֶּרְל כַּצֶּנֶּלְסוֹן בְּמִשְׁנֵה כְּאֵב וּבְמִשְׁנֵה צַעַר. כִּי כֻּלָּנוּ, – עַסְקָן, סוֹפֵר, פּוֹעֵל פָּשׁוּט וִיהוּדִי סְתָם – הָיִינוּ מְחַכִּים בִּרְגָעִים קָשִׁים לַאֲשֶׁר יֹאמַר בֶּרְל כַּצֶּנֶּלְסוֹן. וְהוּא – הָיָה לוֹ מַה לּוֹמַר גַּם כְּשֶׁלֹּא מָצָא מָזוֹרֹ לְחָלְיֵנוּ. אַךְ מְעַטִּים כָּמוֹהוּ יָדְעוּ לְהַגִּיד מַה מַּכְבִּיד עַל חַיֵּינוּ וְהֵיכָן הַסַּכָּנָה הָאוֹרֶבֶת וּמֵאַיִן יֵשׁ לְקַוּוֹת כִּי תָבוֹא יְשׁוּעָה.

מָה רַבִּים הָיוּ שֶׁחִכּוּ לְמוֹצָא פִּיו, שֶׁיֹּאמַר מַה מֵּעִיק עָלֵינוּ וִיכַנֶּה בְּשֵׁם אֶת שֶׁלֹּא נֵדַע אֶת שְׁמוֹ.

וְהַיָּמִים קָשִׁים וְאָדָם פּוֹנֶה לְכָאן וּלְכָאן, מַבִּיט וּמַטֶּה אֹזֶן וְאֵין עוֹנֶה. וְהוּא מִסְתַּכֵּל עוֹד וְעוֹד בִּקְלַסְתֵּר פָּנָיו, הוֹגֶה בִּדְבָרָיו וּכְאִלּוּ מְנַסֶּה לְהַאֲזִין לְהֵדֵי קוֹלוֹ, הַנִּשָּׂאִים בַּאֲוִיר הָאָרֶץ, בַּאֲסֵפַת־עַם וּבְשִׂיחַת־יְדִידִים. מַאֲזִין וּמַקְשִׁיב.



(תש"ו)










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31248