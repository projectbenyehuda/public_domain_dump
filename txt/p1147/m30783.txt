


	
	חַג הַבִּכּוּרִים וְחַג מַתַּן תּוֹרָה
	





21.png



חַג הַשָּׁבוּעוֹת בָּא – חַג הַבִּכּוּרִים בַּשָּׂדֶה,
בַּכֶּרֶם וּבַגַּן. מַבְשִׁילִים פֵּרוֹת הַקַּיִץ וּתְבוּאוֹתָיו
וְהַיּוֹגֵב וְהַכּוֹרֵם יָצְאוּ לַקָּצִיר וְלַבָּצִיר. שִׂמְחַת
בִכּוּרִים בַּטֶּבַע לָאָדָם הָעוֹבֵד אַדְמָתוֹ. וּבְטֶרֶם תַּתְחִיל
הָעֲבוֹדָה הַבּוֹעֶרֶת שֶׁל קָצִיר וּבָצִיר מְצֻוֶּה אִישׁ־הָאֲדָמָה
מִיִּשְׂרָאֵל לַחְשֹׁב רֶגַע עַל סְבִיבוֹ, עַל הָאָרֶץ שֶׁבָּהּ הוּא
יוֹשֵׁב וְכֵיצַד בָּא אֵלֶיהָ. הָעוֹבֵד נֶהֱנָה כְּשֶׁהוּא רוֹאֶה
בְּרָכָה בַּעֲמָלוֹ, הָאָרֶץ נָתְנָה יְבוּלָהּ, אֶרֶץ זָבַת חָלָב
וּדְבָשׁ.

וְאוּלָם הֲנָאָה שְׁלֵמָה יֵהָנֶה הָעוֹבֵד מִפְּרִי
עֲבוֹדָתוֹ אִם רוּחוֹ תֵּדַע לְצָרֵף זִכְרוֹנוֹת וּמַעֲשִׂים שֶׁל
דּוֹרוֹת שֶׁקָּדְמוּ לוֹ. אִם יֵדַע הָעוֹבֵד יְדִיעָה נְכוֹנָה עַד מָה
הוּא מְשֻׁלָּב בַּכְּלָל, בְּעַמּוֹ, בְּתַרְבּוּתוֹ, בַּעֲבָרוֹ. כִּי
רַק אָז יִהְיֶה עוֹבֵד בֶּן־חוֹרִין, הַיּוֹדֵעַ אֶת עֶרְכּוֹ וְעֵרֶךְ
פָּעֳלוֹ. אֶרֶץ נָתְנָה יְבוּלָהּ – וְאוּלָם עָלֶיךָ לָדַעַת אֵיךְ
הִגַּעַתְּ לָאָרֶץ הַזֹּאת וּמַה קָּדַם בְּחַיֵּי עַמְּךָ לִפְנֵי
בּוֹאֲךְ לָאָרֶץ הַזֹּאת. זְכֹר אֵפוֹא אֶת יְצִיאַת מִצְרַיִם – אֶת
יְצִיאָתְךָ מִשִּׁעְבּוּד לִגְאֻלָּה, אֶת דְבַר הֱיוֹתֵךְ עֶבֶד בְּבַיִת
פַּרְעֹה. וְהִנֵּה עַתָּה אַתָּה יוֹשֵׁב עַל אַדְמָתְךָ, אִישׁ חָפְשִׂי
בְּאַרְצְךָ, וְאֵין לְךָ שָׁעָה טוֹבָה לְהַחֲיוֹת זִכְרוֹנוֹת כָּאֵלֶּה
מִתּוֹךְ רוּחַ טוֹבָה כִּימֵי רֵאשִׁית הַבִּכּוּרִים, הֲלֹא הוּא חַג
הַבִּכּוּרִים.



חַגֵּי יִשְׂרָאֵל אֵינָם רַק חַגֵּי הַטֶּבַע בִּלְבָד.
וְחַג הַבִּכּוּרִים הוּא חַג מַתָּן תּוֹרָה. וְאָנוּ מוֹנִים אֶת יְמֵי
חֹדֶשׁ סִיוָן הָרִאשׁוֹנִים, שְׁלֹשֶׁת יְמֵי הַהַגְבָּלָה – אוֹתָם
שְׁלֹשֶׁת הַיָּמִים שֶׁבְּנֵי יִשְׂרָאֵל הִתְכּוֹנְנוּ לְקַבָּלַת
הַתּוֹרָה בְּהַר סִינַי, וּבְיוֹם ו' סִיוָן – הוּא חַג הַשָּׁבוּעוֹת,
קִבְּלוּהָ. בְּקוֹלוֹת וּבְרָקִים וְעָנָן כָּבֵד וְקוֹל שׁוֹפָר חָזָק
מְאֹד וּמִתּוֹךְ חֲרָדָה רַבָּה קִבֵּל הָעָם אֶת הַתּוֹרָה. אֲנַחְנוּ
נִרְעָשִׁים לְמִקְרָא הַתֵּאוּר הֶחָזָק שֶׁל קַבָּלַת הַתּוֹרָה בְּסֵפֶר
“שְׁמוֹת”, וּבְיָמֵינוֹ אֵלֶּה אֲנַחְנוּ מְבִינִים הֲבָנָה חֲדָשָׁה מֶה
הָיָה בַּחֲרָדָה הַזֹּאת שֶׁבְּקַבָּלַת הַתּוֹרָה. מֵאָז הַיָּמִים הָהֵם
שֶׁל מַעֲמָד הַר סִינַי וְעַד הַיּוֹם לֹא פָּסְקָה הַחֲרָדָה.

בְּפָרָשַׁת הָעִנּוּיִים שֶׁעָבְרוּ אַךְ עַתָּה עַל
אַחֵינוּ בְּאֵרוֹפָּה אֲנַחְנוּ שׁוֹמְעִים אֶת הַסִּפּוּרִים הַשּׁוֹנִים
וְהַמְּשֻׁנִּים, בְּאֵיזוֹ מְסִירוּת־נֶפֶשׁ חָרְדוּ יְהוּדִים לְהַצִּיל
אֶת גְּוִילֵי הַתּוֹרָה שֶׁהַנַצִים חִלְלוּם. אֲנַחְנוּ שׁוֹמְעִים אֶת
הַסִּפּוּרִים הַמַּחֲרִידִים – אֵיךְ קָפְצוּ יְהוּדִים אֶל תּוֹךְ הָאֵשׁ
לְהַצִּיל אֶת סֵפֶר הַתּוֹרָה אֵיךְ סִכְּנוּ אֶת חַיֵּיהֶם לְהוֹצִיא אֶת
הַסֵּפֶר הַיָּקָר לָהֶם מִכָּל יְקָר מִידֵי טְמֵאִים וּמְטַמְּאִים
נַצִים שׁוֹנִים. חֲרָדָה זוֹ הִיא הִיא הַבִּטּוּי לַקֶּשֶׁר הֶעָמֹק שֶׁל
הַיְּהוּדִי אֶל הֶחָקוּק בְּלוּחוֹת הַבְּרִית: לֹא תִּרְצָח! עַל
כֵּן הֹרַגְנוּ. אַתָּה שׁוֹמֵעַ אֶת הַסִּפּוּרִים הָאֵלֶּה וּמֵבִין אֶת
הַמַּאֲמָר: יִשְׂרָאֵל וְאוֹרַיְתָא חַד הוּא – יִשְׂרָאֵל וְהַתּוֹרָה
אֶחָד הֵם.

הָאָסוֹן שֶׁהֵבִיא הָרָשָׁע הַנַצִי עַל הָעוֹלָם
הִתְחִיל בָּנוּ. אֲנַחְנוּ הָיִינוּ קָרְבְּנוֹתָיו הָרִאשׁוֹנִים,
אֲנַחְנוּ, הַיְּהוּדִים. בָּנוּ שִׁלַּח אֶת חִצָּיו הָרִאשׁוֹנִים.
וּמַדּוּעַ?

הָרָשָׁע הַגָּדוֹל, הוּא עַצְמוֹ אָמַר מַדּוּעַ
יְבַקֵּשׁ לְכַלּוֹת אֶת הַיְּהוּדִים. הָרָשָׁע, יִמַּח שְׁמוֹ, אָמַר:
הַיְּהוּדִים הֵם הֵם הַמְעוֹרְרִים אֶת הַמַּצְפּוּן בָּעוֹלָם. זֹאת
אוֹמֶרֶת: הַיְּהוּדִים הֵם הַמַּתְרִיעִים עַל כָּל מַעֲשֵׂה עַוְלָה
הַנַּעֲשֶׂה בָּעוֹלָם. הַיְּהוּדִים מוֹקִיעִים אֶת מַעֲשֵׂי הָרֶצַח,
מַעֲשֵׂי הֶחָמָס, תַּעֲלוּלֵי הָאֵיבָה בֵּין אָדָם לַחֲבֵרוֹ, בֵּין עַם
לְעַם. הַיְּהוּדִים מְעוֹרְרִים אֶת הַמַּצְפּוּן, אֶת רֶגֶשׁ הַנֹּחַם
וְהַחֲרָטָה בָּאָדָם עַל הַחֵטְא וְהַפֶּשַׁע שֶׁהוּא עוֹשֶׂה. עַל כֵּן
אָמַר הָרָשָׁע הַגָּדוֹל לְהַשְׁמִיד רֵאשִׁית כֹּל אֶת הַיְּהוּדִים,
הַשּׁוֹמְרִים עַל רֶגֶשׁ הַצֶּדֶק וְהַיּשֶׁר בָּעוֹלָם, וְאָז יוּכַל
לְהַשְׁלִיט אֶת עַצְמוּ, לְשַׁעְבֵּד עַמִּים, לְדַכֵּא אֶת
הָאָדָם.

אֲנַחְנוּ חַיָּבִים לִשְׁאֹל אֶת עַצְמֵנוּ: מֵאַיִן בָּא
לוֹ, לְעַם יִשְׂרָאֵל, הָרֶגֶשׁ הַזֶּה לִדְרֹשׁ צֶדֶק וְלִזְעֹק חָמָס
עַל כָּל מַרְשִׁיעַ רֶשַׁע?



עֲשֶׂרֶת הַדִּבְּרוֹת שֶׁנִּתְּנוּ בְּהַר סִינִי – לָנוּ
נִתְּנוּ. בְּנֵי יִשְׂרָאֵל יָצְאוּ מִמִּצְרַיִם לִהְיוֹת בְּנֵי־חוֹרִין
בְּאַרְצָם, אֶרֶץ כְּנַעַן. בְּדַרְכָּם קִבְּלוּ אֶת הַתּוֹרָה, אֵלֶּה
לוּחוֹת הַבְּרִית, שֶׁלְּפִי דִּבְרֵי הָאַגָּדָה – הַתּוֹרָה
שֶׁנִּתְּנָה לְמֹשֶׁה כְּתוּבָה בְּאֵשׁ שְׁחוֹרָה עַל גַּבֵּי אֵשׁ
לְבָנָה וַחֲתוּמָה בְּאֵשׁ וּמְלֻפֶּפֶת (עֲטוּפָה) בְּאֵשׁ. זוֹהִי אֵשׁ תָּמִיד.

אֶת הַתּוֹרָה הַזֹּאת קִבַּלְנוּ אֲנַחְנוּ וְשָׁמַרְנוּ
עָלֶיהָ כְּשֶׁעַמִּים רַבִּים הָיוּ שְׁקוּעִים בַּעֲבוֹדַת
אֱלִילִים. אֶת הַתּוֹרָה הַזֹּאת הוֹרֵינוּ לָעַמִּים – וְעַמֵּי תַּרְבּוּת רַבִּים קִבְּלוּהָ מִיָּדֵינוּ.
וּמִדֵּי פַּעַם, כְּשֶׁמִּתְעוֹרְרִים הַיְּצָרִים הָרָעִים בָּעַמִּים וְהָרְשָׁעִים מִשְׁתַּלְּטִים בָּעוֹלָם,
הֲרֵי הֵם רוֹצִים לַעֲקֹר אוֹתָנוּ עַל שׁוּם הַתּוֹרָה אֲשֶׁר בְּיָדֵינוּ.

בְּחַג מַתַּן־תּוֹרָה, הֲלֹא הוּא חַג הַשָּׁבוּעוֹת,
עָלֵינוּ לִזְכֹּר זָכוֹר הֵיטֵב עַל מָה הֹרַגְנוּ, עַל מָה
מִּתְנַכְּלִים הָרְשָׁעִים אֵלֵינוּ בְּכָל הַדּוֹרוֹת.

מִן הַתּוֹרָה בָּא לָנוּ הַמַּצְפּוּן – זֶה הַמַּצְפּוּן
אֲשֶׁר הָרָשָׁע הַגָּדוֹל רָצָה לְהַשְׁתִּיק בָּעוֹלָם, לְבַל יִשָּׁמַע
קוֹלוֹ עוֹד בְּלֵב הָאֲנָשִׁים, וְלֹא רָאָה דֶּרֶךְ אַחֶרֶת אֶלָּא
לְכַלּוֹת בְּרֹאשׁ וְרִאשׁוֹנָה אֶת הַיְּהוּדִים.

בְּחַג מַתַּן־תּוֹרָה הַשָּׁנָה נִשְׂמַח אֵפוֹא בַּנִּצָּחוֹן, הֲלֹא הוּא נִצְחוֹן הַמַּצְפּוּן הָאֱנוֹשִׁי.


(אייר תש"ו)










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30783