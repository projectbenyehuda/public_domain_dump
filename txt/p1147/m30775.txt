


	
	נַשְׁמִיעַ אֶת קוֹלֵנוּ
	





17.png



אַתֶּם, יַלְדֵי אֶרֶץ־יִשְׂרָאֵל הִנְּכֶם הַמְאֻשָּׁרִים
בְּיַלְדֵי יִשְׂרָאֵל כַּיּוֹם. עֲלֵיכֶם לָדַעַת זֹאת. אַתֶּם נִמְצָאִים
בְּבֵיתְכֶם, בְּאַרְצְכֶם וְכִמְעַט שֶׁלֹּא סְבַלְתֶּם מִפֻּרְעָנִיּוֹת
הַמִּלְחָמָה. אַתֶּם מְדַבְּרִים בִּשְׂפַתְכֶם וְחַיִּים אֶת חַיֵּיכֶם
הָעִבְרִיִּים שְׁקֵטִים וְשַׁאֲנַנִּים. לוֹמְדִים אַתֶּם אֶת
לִמּוּדֵיכֶם בְּבָתֵּי־הַסֵּפֶר, וּמְשַׂחֲקִים אֶת מִשְׂחֲקֵיכֶם
בְּקוֹלֵי קוֹלוֹת בְּאֵין מַפְרִיעַ, עֵין הָרַחֲמִים שֶׁל אֲבוֹתֵיכֶם
וּמוֹרֵיכֶם פְּקוּחָה עֲלֵיכֶם לְטַפְּחֲכֶם וּלְשָׁמְרְכֶם.

רוֹאֶה אֲנִי זֹאת וּמְלַוֶּה אֶתְכֶם תָּמִיד
בִּתְפִלָּה: הַלְוַאי וְלֹא תֶאֱרַע כָּל תַּקָּלָה בְּמַהֲלַךְ
חַיֵּיכֶם־חָיֵּינוּ גַּם בַּיָּמִים הַבָּאִים, עַד יַעֲבֹר זַעַם
הַמִּלְחָמָה וְהָעוֹלָם יָשׁוּב לְחַיִּים שֶׁל שָׁלוֹם, בְּמִשְׁטָר
הַמְּיֻסָּד עַל אַדְנֵי הַצֶּדֶק.

וְאוּלָם רוֹאֶה אֲנִי חוֹבָה לְעַצְמִי לְהַרְעִיף גַּם
טִפָּה מָרָה בְּכוֹס חַיֵּיכֶם. אַתֶּם חַיָּבִים לָדַעַת וּלְהַרְגִּישׁ
אֶת הַנַּעֲשֶׂה בְּחַיֵּי יִשְׂרָאֵל בָּעוֹלָם בְּיָמִים נוֹרָאִים
אֵלֶּה. חָלִילָה לָכֶם לְהַסִּיחַ מִלִּבְּכֶם אֶת אֵימַת הַמְּאֹרָעוֹת
הָאַכְזָרִיִּים הָעוֹבְרִים עַל בֵּית יִשְׂרָאֵל. עֲלֵיכֶם לָחוּשׁ
בַּכְּאֵבִים וּבַיִּסּוּרִים שֶׁבָּהֶם מְפַרְפְּרִים יַלְדֵי יִשְׂרָאֵל
וְהוֹרֵיהֶם בְּכָל אֵרוֹפָּה הַנַצִית.

עַמֵּנוּ הַמְּנֻסֶּה בְּיִסּוּרִים, עֲדַיִן לֹא הָיוּ
לוֹ יָמִים שְׁחוֹרִים בְּתוֹלְדוֹתָיו כַּיָּמִים הָאֵלֶּה. גֵּיא
הַהֲרֵגָה הִיא פּוֹלִין. הַקִּבּוּץ הַיְהוּדִי הֶחָשׁוּב בְּיוֹתֵר
בְּכָל הָעוֹלָם נִשְׁמָד וְיוֹם יוֹם נַעֲשֵׂית מְלֶאכֶת הַכִּלָּיוֹן
בִּידֵי הָרוֹצְחִים הַנַצִים בְּקֹר רוּחַ וּבְשִׁיטָה. מִכָּל מְדִינוֹת
אֵרוֹפָּה מְבִיאִים אֶת הַיְּהוּדִים לְפוֹלִין וּפֹה טוֹבְחִים אוֹתָם,
הוֹרְגִים בִּמְכוֹנוֹת־יְרִיָּה וּמַחְנִיקִים בְּאֵדֵי־רַעַל.

זֶה חֳדָשִׁים נִמְשֶׁכֶת הַהֲרִיגָה הַבִּלְתִּי
פּוֹסֶקֶת. בְּ־22 בְּיוּלִי הִתְחִילוּ לְהַעֲבִיר אֶת הַיְּהוּדִים
שֶׁהָיוּ כְּלוּאִים בְּגֶטוֹ וַרְשָׁה לְשִׁטְחֵי הַמִּזְרָח. זוֹהִי
הַשִּׁיטָה. תְּחִלָּה מוֹצִיאִים הַשִּׁלְטוֹנוֹת הַנַצִיִּים פְּקֻדָּה
כִּי הַיְּהוּדִים הַיּוֹשְׁבִים בְּמָקוֹם אֶחָד יַעַבְרוּ לְמָקוֹם
אַחֵר. אֲלָפִים מוּצָאִים מִבָּתֵּיהֶם וּמָעֳבָרִים לְמָקוֹם בִּלְתִּי
יָדוּעַ. בַּדֶּרֶךְ הֵם מְמִיתִים אוֹתָם בִּקְרוֹנוֹת סְפוּגִים
אֵדֵי־רַעַל וְאֵלֶּה הַמַּגִּיעִים לְאֵיזֶה מָקוֹם – יוֹרִים בָּהֶם בּוֹ
בַּמָּקוֹם. כָּךְ הֵם מַעֲבִירִים גַּם אֶת הַיְּהוּדִים מִן הַמְּדִינוֹת
שֶׁכָּבְשׁוּ אֶל פּוֹלִין וּמַסִּיעִים אוֹתָם אֱלֵי מָוֶת.

חֳדָשִׁים עַל חֳדָשִׁים נִמְשֶׁכֶת הַהַשְׁמָדָה, כִּי
הֵן אִי אֶפְשָׁר לְהָמִית מִילְיוֹנֵי אֲנָשִׁים בְּיוֹם אֶחָד. אֲבָל
רַבִּים גַּם רַבִּים כְּבָר הוּמְתוּ. עַתָּה נִתְקַבְּלוּ יְדִיעוֹת כִּי
הַשִּׁלְטוֹנוֹת שֶׁל אוֹכְלֵי־אָדָם אֵלֶּה גָּזְרוּ גְּזֵרָה חֲדָשָׁה
לְהַעֲבִיר אֶת כָּל הַיְּהוּדִים שֶׁנּוֹתְרוּ עוֹד לִפְלֵיטָה
לַחֲמִשִּׁים וְשָׁלשׁ עָרִים וַעֲיָרוֹת. הַיְּהוּדִים שֶׁהָיוּ
יוֹשְׁבִים בְּאֶלֶף עָרִים וַעֲיָרוֹת מָעֳבָרִים לַחֲמִשִּׁים וּשְׁלשָׁה
מְקוֹמוֹת. פֹּה תְּרֻכַּז שְׁאֵרִית הַפְּלֵיטָה – לַטֶּבַח
הֶחָדָשׁ.

כֵּן, כֵּן, יְלָדִים, עֲלֵיכֶם לָדַעַת זֹאת: אַחֵינוּ
מוּמָתִים בְּכָל רֶגַע מֵרִגְעֵי הַיּוֹם שֶׁאֲנַחְנוּ נֶהֱנִים כָּאן
מֵאוֹר הַשֶּׁמֶשׁ הַנִּפְלָא, הַמַּצְמִיחַ אֶת פִּרְחֵי הַחֹרֶף
הָרִאשׁוֹנִים וּמַדְשִׁיא אֶת הָאֲדָמָה דְּשָׁאִים חֲדָשִׁים. עָלֵינוּ
לָחוּשׁ בְּיִסּוּרֵיהֶם וּלְהָרִים אֶת קוֹלֵנוּ יַחַד עִם כָּל
הַנֶּאֱבָקִים עִם מַר הַמָּוֶת.

הַסּוֹכְנוּת הַיְּהוּדִית בְּלוֹנְדוֹן פִּרְסְמָה הַצְהָרָה וּבָהּ נֶאֱמַר:

“אָנוּ פּוֹנִים אֶל כָּל הָאֻמּוֹת בְּנוֹת־הַחוֹרִין
לָתֵת מִקְלָט לְעַם מְשׁוּלָל בַּיִת. אָנוּ פּוֹנִים לַמֶּמְשָׁלָה
הַבְּרִיטִית, כְּאַפּוֹטְרוֹפּוֹס שֶׁל בֵּיתֵנוּ הַלְּאֻמִּי: תִּנָּתֵן
הָאֶפְשָׁרוּת לַחֲצִי מִילְיוֹן הַיְּהוּדִים בְּאֶרֶץ־יִשְׂרָאֵל
לְמַלֵּא אֶת חוֹבָתָם וּתְעוּדָתָם עַל יְדֵי קַבָּלַת אֲחֵיהֶם
וְאַחְיוֹתֵיהֶם בַּמָּקוֹם הַיְּחִידִי אֲשֶׁר בּוֹ חֲדֵלִים הַיְּהוּדִים
לִהְיוֹת זָרִים”. וְהַוַּעַד הַלְּאֻמִּי הִכְרִיז קֳבָל הָאֻמּוֹת
הַמְּאֻחָדוֹת: “פִּתְחוּ שְׁעָרִים, שַׁעֲרֵי יְצִיאָה, פִּתְחוּ
שְׁעָרִים, שַׁעֲרֵי כְּנִיסָה וּמִפְלָט”.



זֶה שָׁבוּעוֹת וִירָחִים נִמְצָאִים קָרוֹב לְאֶלֶף
יְלָדִים פְּלִיטִים בְּטֶהֶרָן. אֵלֶּה הֵם יְלָדִים שֶׁנִּצְּלוּ מֵחֶרֶב
הַכִּלָּיוֹן שֶׁל הַנַצִים בְּפּוֹלִין דֶּרֶךְ רוּסְיָה וְהִגִּיעוּ
לְטֶהֶרָן. מַדּוּעַ בּוֹשְׁשׁוּ פַּעֲמֵיהֶם לָבוֹא לָאָרֶץ?

“נַרְעִים קוֹלֵנוּ בְּזַעֲקַת “הַצִּילוּ!” וּ”פִתְחוּ שְׁעָרִים!"

(תש"ג)











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30775