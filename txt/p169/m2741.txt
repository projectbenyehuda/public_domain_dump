


	
	בְּשׁוֹגֵג
	




כִּי הִנֵּה כְיִתּוּשׁ הוֹפָעְתָּ



וּכְיִתּוּשׁ נִצְמַתָּ בַּלָּט.



שְׁאַל נָא הַמְּאוֹרוֹת הֲיֵדְעוּ



אֵי סוֹפְךָ וִיסוֹדְךָ הַקָּט?


  


נִהְיֵיתָ בְּשׁוֹגֵג כְּהֶבֶל



שֶׁל פִּהוֹק פִּתְאוֹמִי וְקַל –



וַתִּרְדֹּף רַק טִפּוֹת נִשְׁפָּכוֹת



וּפִתִּים שֶׁנָּשְׁרוּ מִסַּל…


  


זִמְזַמְתָּ עַד קָרָה בָךְ נָגְעָה



וַתְּסֹעַר הֱיוֹתְךָ כַּמּוֹץ –



אָז תֻּכֶּה כָעֵשֶׂב וַתִּיבַשׁ



עַל גָּדֵר דְּחוּיָה, עַל קוֹץ…


 


אוֹ נִצְמָד לְפֵרוּר מְעֻפָּשׁ,



שֶׁאָבַד בְּזָוִית הַלּוּל,



שָׁבַקְתָּ הֱיוֹתְךָ וַתַּעֲבֹר



לֹא-חָלֵי, לֹא-מַרְגִּישׁ הַגְּבוּל


  


הַמַּבְדִּיל בֵּין הָיָה וְאֵינוֹ…



אוֹ אוּלַי בַּדֶּרֶךְ בִּן-עוּף



אֲפָפְךָ אֵד-רוֹתְחִים וַיִּגְרֹר



הֱיוֹתְךָ לְדַיְסָה אוֹ כְרוּב


  


הוֹפַעְתָּ, הָיִיתָ וַתֹּאבֵד



בְּשׁוֹגֵג כְּשֶׁרֶץ-הָעוֹף…



שְׁאַל נָא הָרוּחוֹת אֵי עַתָּה



יֵשׁוּתְךָ בַּחֲלַל הָאֵין-סוֹף?…


 

תרס"ה






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2741