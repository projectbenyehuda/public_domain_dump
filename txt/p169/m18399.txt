


	
	צִיּוּן
	




שִׁקְּעַתְנִי הַדְּמָמָה, זְעוּמַת הַחֲלוֹם,

אֶל עוֹלְמֵי אֵין חַיִּים שַׁכּוּלִים…

הַס! אֵי מִזֶּה רֶטֶט יַגִּיעַ הֲלוֹם

כְּרוּחַ מְגַשֵׁשׁ בַּחֲרוּלִים?

 

נִזְכַּרְתִּי – וָאֶחֱרַד מִנְּשִׁיַּת-הָעַד,

וָאָבֶן לְשִׂיג הַחִדָּלוֹן:

פֹּה תִדַּד נְשָׁמָה מֵעָנָף אֶל בַּד,

עוֹד זָר לָהּ בַּקֶּבֶר הַמָּלוֹן.

 

…נִמְצֵאתִי לִדְמָעוֹת וְלִבִּי בִי רָךְ,

אַךְ כָּבֵד הָאֵבֶל מִלְּתַנּוֹת.

כֹּה אָמְרָה הַדְּמָמָה:

פֹּה מַחְשְׁבוֹת-מָוֶת שַׁאֲנַנּוֹת.

 

וְאֶקְרָא לַמָּוֶת, אַךְ אֹמֶץ אֵין-דַּי

לְנַשֵּׁל אֶת חַיַּי מֵחָלֶד:

עוֹד תְּשׁוּקָה נְמִבְזָה תְגֻנַּב אֵלַי

לִשְׁמֹעַ מַה-מָּחָר יִוָּלֶד…

 

וְאֹמַר: נָא אֶפְּלָה אֶל חַיַּי בַּעְיָם

וּלְהֶבֶל תְּרוּעָתָם אִמָּלְטָה:

אַךְ כַּנְפֵי הָאֹפֶל מַשִּׁיקוֹת גַּם שָׁם

וּבַת-קוֹל מַכְרֶזֶת: שָׁכָלְתָּ!




תרע"ה






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18399