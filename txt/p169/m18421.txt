


	
	(כִּי נוֹלַד לוֹ שִׁירִי)
	




כִּי נוֹלַד לוֹ שִׁירִי

בֵּין עוֹלָם לְעוֹלָם,

עִם טִשְׁטוּשׁ הַתְּחוּמִים;

וַיַּמְתֵּק אָז סוֹד

עִם שְׁכִינַת בֵּין-הַשְּׁמָשׁוֹת,

וַיָּשַׁר עַל דִּמְדּוּמִים…

 

וַיְהִי לוֹ, כֵּן דְּעָה,

שְׁנֵי עוֹלְמוֹת צְלִילִים,

עוֹלָם עַל צְלִילֵיהוּ;

וַיֹּאבֶה שִׁיר לִבִּי

גַּם שְׁנֵיהֶם חֲשׂוֹף;

הַתְּבִינֵהוּ?…

 


יקטרינוסלב, 25 אוקטובר, 1917.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18421