


	
	תקוה תחת תקוה
	




תִּקְוָה תַחַת תִּקְוָה,



נֹעַר תַּחַת נֹעַר…



נָמוּשׁ,רַעְיַת חַיָּי,



נָמוּשׁ מִן הַצֹּהַר!

פֶּן הַשֶּׁמֶשׁ יַמְרִיד



אֶת הַלֵּב מִכָּבָל;



פֶּן יִזָכֵר לָנוּ,



כִּי נָבַלְנוּ נָבֹל…

שָׂחַק אָבִיב פַּעַם,



זְמִירֹו אָז יִשְּׁנָנוּ…



לָמָּה זְכֹר אֵת הָיָה,



וְהַבָּא לֹא לָנוּ?

נָוָה לָנוּ מֻצְנָע,



כִּירָה שׁוֹפְעָה חֻמָּהּ;



שָׁעוֹן צְרוּד-הָרַחַשׁ



יַרְעִיף מֶתֶק תְּנוּמָה…

נָנוּם לָנוּ, רַעְיָה,



דְּבֵקִים, נִרְפֵּי-תַאֲוָה!



יָפֶה סְתָו לַבָּלִים,



שְׁנָת לַחֲנוּטֵי-אַהֲבָה!

שָׂשׂוֹן בָּא לָעוֹלָם:



כְּלוּלוֹת-שֶׁמֶשׁ, רִנָּה…



מִשְׁתֵּה-חֶמְדָּה יִהְיֶה –



אָנוּ לֹא נַאֲזִינָה!

יַעֲלֹז עֵץ מִיָּעַר,



קוֹצִים קוֹדְרֵי-עֶרְיָה:



תַּחַת שְׁמֵי אֲדֹנָי



תִּקְוָה יֵשׁ וּדְרוֹר-יָהּ!…
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8595