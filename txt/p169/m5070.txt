


	
	מִנְּגִינוֹת-הַתֹּהוּ
	




מַשְׁקִיפָה בַחַלּוֹן…מָה אָיֹם



הַתֹּהוּ בְרַחֲבֵי הַבְּרִיאָה!



מַה-דְּלוּחָה הָאָרֶץ מִתָּחַת,



מַה-שְּׁחוֹרָה בַמָּרוֹם הַיְרִיעָה!


  


מֵאָז אוֹר הַבֹּקֶר אַף רֶגַע



הַגֶּשֶׁם בַּל יִשְׁקֹט, יָנוּחַ;



וְרוּחַ-תַּמְרוּרִים מְבַכָּה



בָּאַוִּיר הַמָּלֵא לִחְלוּחַ –





וְדוֹלֵף הַגֶּשֶׁם בִּזְרִיזוּת,



כִּמְמַלֵּא מִשְׁלַחַת חֲשׁוּבָה…



וּבְרִדְתּוֹ הוּא לוֹחֵשׁ בִּנְגִינָה



אִי-פוֹסְקָה, מְדוּדָה, עֲצוּבָה –


 


וְדוֹמֶה כְאִלּוּ הוּא רוֹצֶה



לְיַשֵּׁן הָעוֹלָם בְּרַחְשׁוֹ…



וְרוֹעֵד מִקֹּר וּמִיֵּאוּשׁ



אַבִּיטָה בַחַלּוֹן וּמַחְשֶׁה –


  


שָׁם זוֹחֲלִים בְּנֵי-אָדָם… מַה-קּוֹדְרִים,



מַה-נּוּגִים פְּנֵיהֶם בַּשְּׁאִיָּה!



אָן זוֹחֲלִים הַדַּכִּים וְלָמָּה?



מַה חֶפְצָם בָּאֶפֶס, בַּגְּוִיעָה?..





הַתְּמִימִים! הֲיֵדְעוּ מַה-קָּשִׁים



הַחַיִּים בְּתוֹךְ הָרִקָּבוֹן?



הֲיֵדְעוּ מַה-שּׁוֹמֵם הוּא לִחְיוֹת



בָּעוֹלָם שֶׁכֻּלּוֹ עִצָּבוֹן?..


 


וּמְזַרְזֵף הַגֶּשֶׁם וּבוֹכֶה



הָרוּחַ הַקַּר בָּעֲרָפֶל –



וְלִבִּי מְנַהֵם: אֲדֹנָי,



מַה-פָּעוּט עוֹלָמְךָ הַשָּׁפֵל!..


 

קוסטופול, תרס"ו






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5070