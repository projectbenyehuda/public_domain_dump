


	
	וְהֵיכָן הָיִית אָז ...
	



[וְהֵיכָן הָיִית אָז]… / יעקב לרנר




וְהֵיכָן הָיִית אָז, אוֹר-עֵינִי,



וְלָמָה הִסְתַּרְתְּ אֶת פָּנָיִךְ



עֵת צָמְאָה לָךְ נַפְשִׁי, וְלִבִּי



כֹּה פִרְכֵּס אֵלַיִךְ, אֵלַיִךְ?


  


אָז צָצוּ עוֹד פִּרְחֵי אֲבִיבִי,



עוֹד קָדְחָה בִי אִשִּׁי הַצְּמֵאָה;



וְשִׁכּוֹר וּמְשֻׁגָּע מִתַּאֲווֹת



בִּקַּשְׁתִּיךְ, נִימְפָתִי הַגֵּאָה.


 


לוּ נִמְצֹא נִמְצֵאת אָז לִמְבַקְּשֵׁךְ



שֶׁשָּׁטַח אֵלַיִךְ כַּפָּיִם –



מַה-סּוֹלְדָה אָז הָיְתָה הַנְּשִׁיקָה,



מַה-יָּקְדוּ הַלִּבּוֹת הַשְּׁנָיִם!


  


וְעַתָּה מַה-בָּצַע בְּדָפְקֵךְ



בִּתְחִנָּה וּדְמָעוֹת עַל לִבִּי,



אִם כָּבוּ לָנֶצַח הַשְּׁבִיבִים



וְקָמְלוּ כְבָר אִבֵּךְ וְאִבִּי?…


  

תרס"ט






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8272