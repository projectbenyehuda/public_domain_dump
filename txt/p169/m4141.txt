


	
	בַּסַּנְוֵרִים
	



א


כְּבָר הַסְכֵּן הִסְכַּנְתִּי עִם יוֹמִי הָאִלֵּם,



וּמְזִמַּת צֵל שׁוֹתֵק לֹא תָבִיא בִּי מֹרֶךְ;



כִּי יָרְדָה כְּבָר נַפְשִׁי עַד תַּכְלִית-הַדְּמָמָה,



וּכְאַחַד הַצְּלָלִים אָהֳלֹךְ ַּגם אָנִי…



בְּהַאֲרִיךְ לִי עֶרֶב מוּל נֵרִי הֶעָגוּם



אֲהַרְהֵר עַל תֹּהוּ בִמְנוּחַת-שִׁמָּמוֹן,



עַד אֶצְנַח צָנֹחַ, עֲכוּר-מַחְשְׁבוֹתַי,



וְאִישַׁן חֲרֵדִים בְּלִי תִקְוָה לְחָזוֹן.



וּלְמָחָר אַשְׁכִּימָה, דַּל-נֶפֶשׁ וְלָקוּי,



לְפַהֵק בְּעַצְלָה לַחֲלַל-הָעֲרָפֶל



וּלְשָׂרֵךְ שְׁבִיל אוֹבֵד בְּלִי תְלוּנָה וְחֶמְדָּה,



בְּלִי הַבְחִין אֶת צִלִּי מִצֵּל יְשׁוּפֵנִי



וְרֶשֶׁת סַנְוֵרֵי מִסַּנְוְרֵי-הָעוֹלָם…



כַּחֲפַרְפָּר, שֶׁהֻשָּׁה אוֹר-עָיִן, גִּיל-שֶׁמֶשׁ,



שֶׁשָּׁקְעוּ מֵעֵינָיו בְּטַחַב וּבְמַחְשָׁךְ –



וַיִּכֵהּ מֵהָבִין מַה אָפְלוֹ מֵאֹפֶל…


  

ב


וּבְבוֹא לִי דְבַר-חָזוֹן – וְהָיָה לְמָגוֹר:



כִּי יוּרַם אֲפֵר-הָעִוָּרוֹן מֵעֵינַי –



וְנִצְּבוּ לְפָנַי כָּל צַלְמֵי הַזַּעֲוָה



עַלִּיזֵי-צִמָּאוֹן וּפְרוּעֵי שְׁחוֹר-לַעֲגָם



שֶׁשָּתוּ לִי סָבִיב – וֵאֲנִי לֹא יָדַעְתִּי.



וְהֻצְּנָה אָז נַפְשִׁי בְּעֶצֶם אָבְדָנָה



כְּקוֹץ-הָעֲרָבָה בֶאֱשׁוּן לֵיל-רַעַם,



בַּחֲשֹף נְחַשׁ-הַבָּרָק בִּמְעוּף-עֲקַלָּתוֹן



כָּל אַפְסֵי-הָאָרֶץ אֲיֻמֵּי הַזָּעַף,



וּבְהקִיץ בִּי נַפְשִׁי מֵחֲזִיז-בַּלְהוֹתֶיהָ –



וְנִתְקַע בְּקִרְבָּהּ גּוּשׁ רַעְיוֹן אַכְזָרִי



לִהְיוֹת לָהּ מַעְיָן שׁוֹפֵעַ תַּרְעֵלָה



וּלְהַחֲרִיד בְּלִי הֶרֶף מְנוּחַת-שִׁמָּמוֹן.



וְקִנֵּן בְּאָפְלָהּ וְנִקֵּר שָׁם דּוּמָם



כְּנַקֵּר הָרִמָּה בְּלֵב הָרִקָּבוֹן,



וִיעִירָהּ וִיעוֹרְרָהּ לְהַקְשִׁיב צְחוֹק-מָָוֶת



וִיעִירָהּ וִיצִיקָהּ – וְאָבַד כָּל מָנוֹס…


  

ג


נֶחֱלַשְׁתִּי וָאַחַז – וְהִנֵּה הָעוֹלָם



נִתְעַטֵּף בְּטַלִּית-הַתְּכֵלֶת הַצְּעִירָה



וַיַּעֲנֹד חֵן-שֶׁמֶשׁ עֲטָרָה לְרֹאשׁוֹ.



לְפָנַי נָגֹלּוּ כָּל אַפְסֵי-מֶרְחַבְיָה



יְהִירַת-הַשַּׁלְוָה וּבְהִירַת-הַחֶדְוָה;



וְשׁוֹבְבֵי-זְהָרִים, הֶגְיוֹנֵי-הָעוֹלָם,



רְחוּצִים וּנְהִירִים וּפְזִיזֵי-גַּוָּנִים,



סַבּוּנִי כְּלַהֲקוֹת פַּּרְפָּרִים רוֹעֲדִים,



הֳתְרַפֵּק עַל נַפְשִׁי אַף הִסּוֹג לְאָחוֹר,



הִדָּעֵךְ וְנַצְנֵץ חֲלִיפוֹת…



וַתָּמָת בִּי נַפְשִׁי לִמּוּדַת-הַזַּעַף



מִפַּחַד-הָאוֹרָה – וָאֶפֹּל עַל פָּנָי…



וּכְהָצִיץ עֵין-בֹּקֶר – וַיִּדַּד חֲלוֹמִי,



וַיִּדְעַךְ הַמַּרְאֶ ה עִם פְּלָאָיו וּקְסָמָיו



כְּהִסּוֹג הַכּוֹכָב, שֶׁנֶּעֱקַר מִמְּקוֹמוֹ,



וּכְנֹגַהּ הַקֶּשֶׁת בֵּין הַרְרֵי-עֲנָנִים.



וְשׁוּב מוּל חֲלוֹנִי הַחוֹמָה הָעִוְרָה,



הַמָּסָךְ הַנִּזְעָם בֵּין שֶׁמֶש וּבֵינִי;



אַךְ קוֹדְרִים הַבֹּקֶר פָּנֶיהָ פִּי-שִׁבְעָה,



וּזְעוּפָה פִּי-שִׁבְעָה גַם נַפְשִׁי הַבֹּקֶר…



יָצָאתִי מֵאֹנֶס… יוֹם חֵרֵשׁ בָּעוֹלָם:



עֲרִיפֵי-הָאֵפֶר כְּמוֹ שַׁחוּ לָאָרֶץ,



הָאַוִּיר מֻשְׁקֶה אֲבַק-הַלַּחְלוּחִית,



וּבְבֶטֶן-עֲרָפֶל הַקִּרְיָה נֶחְבָּאָה.



וּמְטֻשְׁטָשׁ וְקוֹדֵר כְּנָזוּף כָּל בַּיִת



וּמַרְעִיף עַל עַצְמוֹ אֶת דִּמְעוֹ הַמְרֻשָּׁל;



וּמְצֻמְצָם כָּל עֶגְלוֹן עִם סוּסוֹ הַבָּלֶה



הַשּׁוֹהִים עַל קְרָנוֹת אֲפוּפֵי-נְשִׁיָּה;



וּקְמוּטִים וּמַחְשִׁים יְגַשְּׁשׁוּ בְנֵי-אָדָם



בִּגְזֵרַת-עֲרָפֶל, הוּא שַׂר-הַסַּנְוֵרִים;



וְקוֹפֵא, עֲרֳירִי מִשִּׁכְמוֹ וָמָעְלָה,



שִׂיא מֳגְדַּל-הַמִּצְפֶּה כְּתוֹהֶה לָנֶצַח…


תרע"ג






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4141