


	
	פִּיחַ-פִּיחַ
	



(מסע ברכבת)

א


פִּיחַ-פִּיחַ… מִי מֵגִיחַ?



הוּא הַנָּחָשׁ הַבָּרִיחַ



דּוֹרֵךְ עֹז וְשׁוֹאֵף חֵמָה



דֶּרֶךְ גַּיְא וְדֶרֶךְ שְׁדֵמָה;



דּוֹרֵךְ עֹז וְשׁוֹרֵק שְׁרִיקָה



עַד לְאַפְסֵי כָל הַבִּקְעָה:



סוּרוּ, סוּרוּ, דֶּרֶךְ פַּנּוּ!



חוֹחַ נִרְדָּם הֵקִיץ: — מַנּוּ?…



וּבְחִפָּזוֹן וְחַלְחָלָה



קָם וַיִּבְרַח הָלְאָה, הָלְאָה,



וְאַחֲרֵיהוּ כָּל הַסְּבִיבָה:



כַּר וָנִיר וְגַיְא וְגִבְעָה.




ב


פִּיחַ-פִּיחַ… מִי גוֹנֵחַ?



הוּא הַמַּסָּע הַקּוֹדֵחַ



טָשׁ וּמְקַפֵּל מִילֵי מִילִין.



חַיַּת-בַּרְזֶל, מַה תְּחִילִין?



הַרְפּוּ, הַרְפּוּ, הַרְפּוּ מֶנָּה:



קְשִׁי הֵרָיוֹן יְצִיקֶנָּה,



כָּל קְרָבֶיהָ בָהּ נִפְתָּלִים:



תְּשׁוּאוֹת אִישׁ וּצְרוֹרוֹת בָּלִים,



אִישׁ וּצְרוֹרוֹ, אִישׁ וּמְרוֹרוֹ,



אִישׁ וּטְרוֹנְיָה כְּלַפֵּי בּוֹרְאוֹ;



דְּחוֹק וּנְאוֹץ וְרִיב עַל בְּלִימָה —



תְּבוּסָה קָרָה וּמַשְׁמִימָה.



מַאֲמַץ עַד וְכִבּוּשׁ מוֹשָׁב,



עֶשְׂרִים גֵּר וְאֶחָד תּוֹשָׁב…



אוֹי לַמְוַתְּרִים וְלַמּוֹחֲלִים:



הֵם לֹא יִנְחֲלוּ בַנּוֹחֲלִים!…




ג


בָּא לִי גָד! עוֹלָמִי אִתִּי;



עִם הַמֶּרְחָק טָסָה עִתִּי;



צֹהַר לִי, בּוֹ חָזוּת הַכֹּל —



עַד לִקְצוֹת אֵין-סוֹף אֶסְתַּכֵּל…




ד


עֹצֶב בַּרְזֶל רַד עַל בִּקְעָה,



כְּתַרְעֹמֶת-אֵל עַתִּיקָה;



הוֹרִיד אַרְצָה מְרִי שַׂרְעַפָּיו,



קָרְחוֹת שְׁחוֹר וּפַסֵּי-שֶׁלֶג;



עֵין הַדְּיוֹ לְקִמְטֵי פֶלֶג.



סָח לִי זַעְפּוֹ אִמְרָה קָרָה:



בַּת הַסְּתָו בִּי רָחֲצָה בְשָׂרָהּ…




ה


שָׂא, הַמַּסָּע, סַע וּגְעָשָׁה!



אוּלַי אֶמְצָא עוֹד חֲדָשָׁה;



חֶמְדַּת-מָה אוֹ סַם-עַצָּבֶת



עַז וְקַר כִּצְחוֹק-הַמָּוֶת.



נָס אֲנִי מִשִּׁמְמוֹן יָמַי



וְלֹא אֵדַע אָן פְּעָמַי,



אֵין כָּל זֵכֶר לְשֶׁהָיָה,



וְלַבָּאִים לֹא אֶהֱמָיָה,



כְּאִלּוּ נִתַּק פְּתִיל נִשְׁמָתִי



זֶה הַמְקַשֵּׁר קְצוֹת חַיָּתִי.



פִּתְאֹם — הִנֵּה הֱקִיצוֹתִי,



פִּתְאֹם — אֶבֶן יָלְדָה אוֹתִי.



שָׁט אֲנִי וּמְגַמָּה נִדְחָה



שָׂא, הַמַּסָּע, חַיַּי אִתְּךָ!



זְרֵה לַתֹּהוּ אֶת גּוֹרָלִי



אוֹ בַיְקוּם אֲחִיזָה מְצָא-לִי.




ו


פִּיחַ-פִּיחַ… טָשׁ אָנֹכִי



קַל וָדַל וָרֵיק מִתּוֹכִי.



הֶפְקֵר, הֶפְקֶר — אֵין כָּל רָעָה:



מַה לִּי יֹאבַד אוֹ אֶמְצָאָה?



תְּנוּנִי אַךְ מִפְּנִים שִׁמְמוֹתַי



לִהְיוֹת צוֹפֶה עַל סְבִיבוֹתָי.



הִנֵּה הַר וְהִנֵּה שָׁפֶל,



הִנֵּה כְּפָר אֲפוּף עֲרָפֶל,



הִנֵּה גַם רְצוּעַת דֶּרֶךְ —



דְּמוּת אֲפֵלָה שָׁם תְּשָׂרֵךְ.



הֲלֹא תַגִּיד, נוֹף הַדְּמָמָה!



טִיבְךָ מָה עַל פְּנֵי אֲדָמָה?



מָה הַחֲלוֹם וּמָה הַפָּתֶר



יְנַהֲלוּךָ שָׁם בַּסָּתֶר?



לִבִּי לִבִּי לַנִּשְׁכָּחִים



בֵּין הַקּוֹצִים וְהַחֲוָחִים



וּבְכָל עַרְבַת-דְּמִי בוֹדֵדָה:



אוּלַי אֶמְצָא אֶת לֹא אֵדָע



שֵׁם וּדְמוּת לוֹ תַחַת שָׁמַי,



הוּא אַךְ הוּא חֲזוֹן כָּל יָמַי.





פִּיחַ-פִּיחַ… קָפְצָה דָרֶךְ.



הִנֵּה הִנָּם — עוֹרֵב פָּרַח!



כְּפָר מֵאֵלֶּה כְּבָר יְדַעְתִּים:



חַצְרוֹת בֹּהוּ, שְׁבִיל חַתְחַתִּים;



אָהֳלֵי מַק וּשְׁחוֹחֵי-דִירִים,



שַׁלְוַת פַּר וַחֲרֹק חֲזִירִים;



טִמְטוּם לֵב וְכֹבֶד-מֹחַ,



אָכֹל כְּרוּב וּגְהֹק וּגְנֹחַ…





פִּיחַ-פִּיחַ… יָצְאָה שְׁרִיקָה



וַתִּתְגַלְגַּל עַד הִרְחִיקָה;



כְּפָר וּשְׁבִיל וּדְמוּת קְדוֹרַנִּית —



הַכֹּל נִסְחַף אֲחוֹרַנִּית.



נִגְלֹה נִגְלוּ זְרוֹעוֹת צִיָּה;



עַרְעָר נִנְעַר מִן הַנְּשִׁיָּה,



רָמַז לִי: חֲמֹל עַל נִדָּח!



עֵינַי בּוֹ — וְהוּא כְּבָר נִדְעָךְ…



צַר לִי, צַר לִי, אַלְמַן שָׂדָי —



לָמָּה שָׁוְא פֵּרַשְׂתִּי יָדָי?




ז


כְּבָר צוֹנַחַת כְּנַף דִּמְדּוּמִים



עַל הָרְחָבִים הָעֲגוּמִים;



בַּמֶּרְחַקִּים קוֹצֵי אָחוּ



הָלֹך יֵלְכוּ וְיִמָּחוּ



וְהָעוֹרֵב עַל נַהֲלוֹלוֹ



כִּוֵּץ גֵּו וְהֶחְבִּיא קוֹלוֹ



כְּמִתְרַכֵּז לִהְיוֹת מוֹשֵׁךְ



אֵלָיו כָּל מַחְשֶׁבֶת חשֶׁךְ.



מִן הַיְשִׁימָה הַמְפֻלָּשָׁה



רָז לִי הֻגַּד, חָזוּת קָשָׁה:



הִנֵּה שָׁם מֵאַפְסֵי זַעַף



חֶרֶשׁ יָצָא אֶחָד רַהַב



סְתוּם עֵינַיִם, כְּסוּי עֲרָפֶל



וְדִמְיוֹנוֹ — זָמָם אָפֵל.



חֶרֶשׁ פָּתַח דַּלְתוֹת-תֹּהוּ



רָמַז דֹּם לִצְלָלִים: בֹּאוּ!



צֵל לְצֵל — וְאָתָא לָיְלָה…



אִם יֵשׁ קְלָלָה — זְרֹק לְמָעְלָה!



אִם יֵשׁ תְּפִלָּה — חוּשׁ, אַל תֶּרֶף —



מַהֵר תַּחֲלֹף מִנְחַת-עֶרֶב.





פִּיחַ-פִּיחַ… מָה אוֹחִילָה?



כֹּבֶד אֶבֶן סָתַם תְּפִלָּה,



רֹגֶז קַר נַשַּׁנִי קְלָלָה —



שָׂא, הַמַּסָע, הָלְאָה, הָלְאָה…



זְרֵנִי, זְרֵה מִדְּחִי אֶל דֶּחִי —



חֵפֶץ-מָה בִּי נָע וַיֶּחִי…



מִי יִתְּנֵנִי אַפְסֵי אָרֶץ,



שְׂמֹאל וְיָמִין אֶפְרֹץ פָּרֶץ,



אָנַע כָּל הַיְקוּם בַּנָּפָה,



עַד לִי יֻגַּד מָה אֶשְׁאָפָה…




ח


“פִּיחַ-פִּיחַ” אוֹתִי הֶלְאָה.



נָפַח יוֹם אֶת נַפְשׁוֹ סֶלָה.



הַס וּלְאַט, נְחַשׁ הַמַּסָּע!



בְּאֵין לְהָשִׁיב אֶת הַנַּעֲשָׂה;



בְּאֵין לְבַקֵּשׁ אֶת הַגְּאֻלָּה,



אֵין בֵּית מָנוֹס לַשַּׁכּוּלָה.



הִנֵּה טַחֲנָה בַּת-גַּפַּיִם



חָגָה חוּג בַּעֲצַלְתַּיִם,



כִּמְחַשֶּׁבֶת וּמוֹדֶדֶת:



אַחַת רוּם וְאַחַת רֶדֶת;



וְכִזְקֵנָה הַמַּזְהִירָה:



אֵין לְבַלְבֵּל אֶת הַסְּפִירָה!



וְלַטַּחֲנָה תְמִיהָה אַחַת:



מָה הַסְּאוֹן וּמָה הַפַּחַז?



בִּינוּ לִי: הֲבֵל הֲבָלִים



גַּם הָאוֹר וְגַם הַצְּלָלִים!



הַכֹּל צָפוּי לִי וְנוֹדָע;



יֵשׁ יַד נֵצַח, הִיא הָרוֹדָה:



הִיא הַמְּנִיעָה גְלִיל חַיֵּינוּ



הִיא הַדּוֹחָה צֵל יָמֵינוּ,



הִיא עַל צַוָּאר תִּרְדְּפֵנוּ.



כִּי נַגְבִּיהָה אוֹ נַשְׁפִּילָה,



נֵט יָמִינָה אוֹ נַשְׂמְאִילָה,



אוֹ אִם יֵשׁ וּזְעֵיר נָנוּחַ —



הֵן כָּל זֹאת אַךְ שְׁרִירוּת-רוּחַ.




ט


שַׁבַּת-יֵאוּשׁ לְנִשְׁמָתִי:



לֹא אָבֹאָה בִּתְלוּנָתִי;



לָמֹד אֶלְמַד מִן הַיְתוֹמִים,



מִן הַתּוֹעִים שָׁם בַּמְּרוֹמִים.



דֹּם יֵצְאוּ, דֹּם יָבֹאוּ



מִן הַתֹּהוּ אֶל הַתֹּהוּ;



וְהַדֶּרֶךְ — צִיָּה שְׁחוֹרָה,



וְהַשָּׁעָה — גְּוִיעַת אוֹרָה,



כֹּה יִזְחָלוּן, בַּל יִשְׁאָלוּן:



אָן הַלַּיְלָה נִטֶּה לָלוּן…




י


פִּיחַ-פִּיחַ… וּבְלִי הֶרֶף



כָּל הַיּוֹם וְכָל הָעֶרֶב.



רַד לָעוֹלָם לֵיל מִצְרַיִם,



וּמֵאֶרֶץ עַד שָׁמַיִם



מֵאֶפֶס עַד לְאֶפֶס



מַבּוּל שְׁחוֹר כִּשְׁחוֹר הַזֶּפֶת.



דַּל הָאוֹר בִּקְרוֹן אֲפֵלָה.



עָיֹף עָיְפָה הַמַּכְשֵׁלָה



מִשִּׁמָּמוֹן וְטַלְטֵלָה



וַיִּתְכַּנְּסוּ עַל נַפְשׁוֹתָם,



וַיָּנוּמוּ עַל צְרוֹרוֹתָם,



וַאֲשֶׁר לֹא מָצָא אֵיפֹה



יַנַּח רֹאשׁ, זֶה מַשָּׂא כְּתֵפוֹ,



וַיַּפְקִירוֹ וַיְנִיעֵהוּ



הֵן וְלָאו אֶל מוּל חָזֵהוּ:



הַיְנוּ הַךְ אִם כֹּה אוֹ כָּכָה,



מַה לִּי הָתָם, מַה לִּי הָכָא?




יא


פִּיחַ-פִּיחַ… מִי מֵגִיחַ?



הוּא הַנָּחָשׁ הַבָּרִיחַ



מַרְעִישׁ עוֹלָם וּמַצְרִיחַ



חָצֹה יֶחֱצֶה אֶת הַחֲשֵׁכָה,



וּמִבִּטְנוֹ הַקּוֹדֵחָה,



יַשְׁלִיג רִבּוֹא רִבְבוֹת שְׁבִיבִים



שֶׁלֶג-אֵשׁ וְגִצִּים-רְבִיבִים.



הִנֵּה אָבָק שֶׁל כּוֹכָבִים



סוֹבְבִים רֶגַע קָט וְכָבִים



וַאֲחֵרִים תַּחְתָּם צָצִים.



הִנֵּה חוּטֵי-שָׁנִי רָצִים



רוֹדְפִים אַחֲרֵי נַחֲשֵׁי-תוֹלָע —



וְהַחֲשֵׁכָה אוֹתָם בּוֹלְעָה.



הִנֵּה זְבוּבֵי-אֵשׁ וָזֹהַר



סָבִיב שָׁתוּ עַל הַצֹּהַר,



וַיָּנוּעוּ וַיָּחֹגּוּ



וּבְלִי זִמְזוּם — וַיִּמּוֹגוּ…



הִנֵּה נִפְרַד גֵּץ בְּנַחַת



מִן הָעֵדָה הַפּוֹרַחַת,



כְּמוֹ כְּבָר הָיְתָה לוֹ לְזָרָא



זֹה הַפַּחֲזוּת הַנִּבְעָרָה,



לִהְיוֹת צָץ וְדָץ וְכָבֶה



וּבְלִי שֵׁם בֵּין אַלְפֵי רְבָבָה —



וַיִּתְרַחֵק וַיִּתְנוֹדֵד



לָתוּר מִשְׁעוֹל זָר וּבוֹדֵד



עַד שֶׁנִּמְלַךְ: הַכֹּל הָבֶל! —



וּבְמַשָּׁאוֹן רַד וְנָבָל…




יב


אוֹן וּסְאוֹן וְעַפְרוֹת רֶשֶׁף,



שְׁרִיקַת חִיל עַד אַפְסֵי נֶשֶׁף:



"בְּרַח, הַלֵּיל, הָאֹפֶל, גּוּרָה!



תַּאֲוַת תֹּפֶת בִּי עֲצוּרָה,



גֵּץ לְגֵץ — וְאָתָא נוּרָא!..



בְּרַח וּפַנֵּה לִי מֶרְחַקִּים



פֶּן אֶשְׁאָפְךָ, שַׂר-מַחֲשַׁכִּים,



פֶּן אֶרְמָסְךָ, אֲשָׁרֶשְׁךָ,



פֶּן לָעַד אַשְׁבִּיתָה יֶשְׁךָ!"



אַךְ יִשְׁלָיוּ כִלְיוֹת אָמֶשׁ



יִרְבַּץ לַיְלָה וְלֹא יָמֶשׁ;



אַף בַּל יִתְמַהּ: מִי בְזַעְפּוֹ?



אַף בַּל יָנִיד קְצֵה עַפְעַפּוֹ,



וּבִמְנוּחַת עָרִיץ תָּמִים



סָפֹג יִסְפֹּג אֶת הַזְּעָמִים…




יקטרינוסלב, תרע"ח






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/23246