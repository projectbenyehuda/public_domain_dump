


	
	מֵאַחֲרֵי הַגּוֹלָה (מקינות ירמיהו)
	




מִי-יִתֵּן לִי דְמָמָה וְלַיְלָה מֵחָזוֹן

וְאֶעֶזְבָה אֶת רָגְזִי וּבִכְיִי וּבָשְׁתִּי;

אַשְׁקִיעָה מַעְיָנַי בְּתֹהוּ-לֹא-שָׂשׂוֹן

וְאֶהְגֶּה אַךְ שְׂרִידַת קִינוֹתַי: “נוֹאָשְׁתִּי!”

 

אָנֹכִי הַגֶּבֶר לוֹ מַשָּׂא אַכְזָרִי

וִירִיעַת כָּל חַיָּיו מֵאֹפֶל רֻקָּמָה.

מַה-תְּפִלָּה עוֹד אֶשָּׂא לְהָבִיא לִי צֳרִי,

מַה-קְּלָלָה חֲדָשָׁה – וְהָיְתָה נֶחָמָה?

 

הוֹי יַמִּי, יַם-עֵינָי, טַבְּעֵנִי בִסְעָרָה!

שָׂרְפֵנִי, אֵשׁ-לִבִּי, עַל אֵפֶַר תִּקְוֹתָי!

מַדּוּעַ לֹא שׂרְפָה גַם רוּחִי הַמָּרָה

בִּשְׂרֹף יְהוֹיָקִים מְגִלַּת קִינוֹתָי?

 

אֵי-דֶרֶךְ הַנֶּשֶׁר לְחוֹזֵי שְׁנוֹת-עוֹלָם,

וְשַׁלְוַת הַפַּטִּישׁ בּוֹ חָצְבוּ הָרָהַב?

כְּצִלְצַל הַכֶּסֶף בִּי נָגַע הוֹד-קוֹלָם,

אַךְ עֵינַי לֹא חָזוּ אֶת עִתָּם, עֵת-זָהָב…

 

עִם כְּבוֹת שֶׁמֶשׁ אַרְצִי אוֹר שִׁמְשִׁי בִי נוֹסֵס

לְהוֹרוֹת לִי נָתִיב בֵּין שִׁמְשׁוֹת נְצָחִים.

זֶה חֶלְקִי: נֵר עָרוּךְ לִמְרַאֲשׁוֹת עַם גּוֹסֵס

וְחָקֹק מַצֵּבוֹת לִקְבָרִים נִדָּחִים.

 

עַל אֵלֶּה, עַל אֵלֶּה לֹא אֶשְׁקֹט מִזַּעְמִי

וְכַפֵּר לֹא אוּכַל הַחַטָּאת הַגְּדוֹלָה:

כִּי חַסְדִּי וְרַחֲמַי לֹא נוֹדְעוּ לְעַמִּי

וּכְאֵבִי עֲלֵיהֶם אוֹרִידָה לִשְׁאוֹלָה.

 

מִלּוֹט הָעֲרָפֶל לִי נִרְאָה עַם-גּוֹלִים

נֶחֱשָׁלִים, מִתְנַגְּפִים וּמְגַשְּׁשִׁים דַּרְכֵיהֶם,

וְעוֹרְבֵי-הַחשֶׁךְ מֵרָאשֵׁי נַהֲלוֹלִים

בְּלָצוֹן וּבְזָדוֹן יַצְרִיחוּ אַחֲרֵיהֶם –

 

וָאֶזְעַק אֲלֵיהֶם: "הָאֹבְדִים, סַפְּחוּנִי!

אֶת מַכְאוֹב כָּל רַחֲמַי לִפְנֵיכֶם אֲתַנֶּה!"

אַךְ צְרִיחַת הָעוֹרְבִים הֶחֱרִישָׁה תַחֲנוּנַי

וְקָאָת בַּמִּדְבָּר הֵשִׁיבָה לִי מַעֲנֶה:

 

"פְּתַח שַׁעֲרֵי הַתֹּהוּ לְנַפְשְׁךָ הַשְּׁכוּלָה –

הִשְׁלַמְתָּ אֶת חֻקֶּךָ זֶה הוּשַׁת עָלֶיךָ:

בְּנָבִיא הֵם יָצְאוּ מִשִּׁעְבּוּד לִגְאֻלָּה,

וּבְנָבִיא יִתְנוֹדְדוּ לְבָבֶל הַחֲשֵׁכָה…"

 

הוֹי גּוֹלִים, עֲמֹדוּ! לֹא אוֹסִיף אַדְאִיבְכֶם:

הִשְׁלַמְתִּי אֶת חֻקִּי וְעַתָּה דַלּוֹתִי.

רְאוּ, אֲנִי גוֹלֶה בְנָתִיב לֹא נְתִיבְכֶם

וּכְשַׁכְּלִי אֶת חַיַּי אֲשַׁכֵּל אֶת מוֹתִי…

 

מִי יִתֵּן לִי דְמָמָה וְלַיְלָה מֵחָזוֹן

וְאֶעֶזְבָה אֶת רָגְזִי וּבִכְיִי וּבָשְׁתִּי;

אַשְׁקִיעָה מַעְיָנַי בְּתֹהוּ-לֹא-שָׂשׂוֹן

וְאֶהְגֶּה אַךְ שְֹרִידַת קִינוֹתַי: “נוֹאָשְׁתִּי!”




תרע"ה






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18401