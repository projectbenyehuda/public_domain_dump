


	
	לַנְּבִיאִים
	




הַדְּבַר יְיָ הִמְרִיצְכֶם

בְּרִיבְכֶם עִם הַחוֹזִים?

אוֹ הִשְׁגָּה אֶתְכֶם תֻּמְּכֶם?

וְאוּלַי זְדוֹן לֵב בּוֹזִים?

 

לָכֶם הַמִּשְׁפָּט הָיָה

לְהָרִים נֵס תּוֹרַתְכֶם:

צִדְקַתְכֶם – צֶדֶק עוֹלָם,

וֶאֱמֶת – אֲמִתַּתְכֶם.

 

לָכֶם הַשָּׁלְטָן הָיָה

לְהַשְׁפִּיל אַף לְהָרִים –

וַתְּמוֹגְגוּ לֵב כָּל-חוֹזֶה:

צְאוּ, מְגַנְּבֵי-דְבָרִים!

 

מִמְּרוֹם מְעוּפְכֶם-בֶּטַח

יְרִיתֶם חֵץ אֶל שִׂבְרָם;

קִצַּצְתֶּם כַּנְפֵי נַפְשָׁם –

וַחֲזוֹנָם בָּא אֶל קִבְרָם…




יקטרינוסלב, תרע"ז






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18403