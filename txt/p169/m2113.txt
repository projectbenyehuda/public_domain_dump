


	
	אַחֲרֵי מוֹתִי
	




וְהָיָה כִּי יִדְעַךְ הַנִּיצוֹץ הָאַחֲרוֹן בְּלִבִּי

וְאַחֵר לֹא יֻצַּת לְהָאִיר אֲפֵלַת חֲדָרָיו

וּכְקֶרַע עֲנָנָה יְתוֹמָה בְּעַרְבוֹת הַשַּׁחַק

תְּשָׂרֵךְ נִשְׁמָתִי עֲנִיָּה בֵּין חוֹמוֹת-עֲרָפֶל:

וְיוֹמִי וְלֵילִי יִתְמַזְגוּ בִשְׁתִיקָה זוֹעֶמֶת

וְהָיוּ לְמִדְבַּר שִׁמָּמוֹן בְּלִי רֵאשִׁית וְאַחֲרִית –

אָז אֶפְרֹשׁ, עֲרִירִי וְנֶעְכָּר, לְזָוִית נִשְׁכָּחָה

וְאוֹצִיא בִדְמָמָה אַחֲרוֹנַת-אַנְחוֹתַי – וְאֶדֹּם…

וְחָתְרוּ אֲנָשׁיִם וּבָדוּ פִתְרוֹנִים לְמוֹתִי –

וְקָבְרוּ אֶת סוֹדוֹ אֲחוֹרֵי הַגָּדֵר הַדְּחוּיָה…


  

תר"ע






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2113