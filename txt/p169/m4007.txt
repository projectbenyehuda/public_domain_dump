


	
	שתילי בית
	



שְׁתִילֵי-בָּיִת / יעקב לרנר


נָסַחְנוּ הַשְּׁתִילִים



מֵאוֹר וּמִגַּנִּים



וַנְּבִיאֵם הַבַּיְתָה



אֶל אַדְמַת קַנְקַנִּים.

לִהְיוֹתָם שַׁאֲנַנִּים



בְּסֵתֶר נָוֵנוּ



וּלְסֵמֶל הַתְּנוּבָה



הַצְּנוּעָה לִשְׁנֵינוּ.

וַנִּשְׁתְּלֵם בִּרְחִימָה



וַנֶּחֱרַד לִשְׁלוֹמָם



וַנְּרַוֵּם וַנְּשַׁוֵּם



לְהַיְשִׁיר וּלְרוֹמֵם.

וַנִּסְעַד כָּל זַלְזַל,



כָּל נִצָּה עֲדִינָה,



“וּפְרִיתֶם וּנְאִיתֶם!”



בֵּרַכְנוּם בְּצִנְעָה.

וַנֹאמַר: לֹא תֶחְדַּל



יוֹנַקְתָּם, גִּבְעוֹלָם,



וְחֶמְדַּת-עֲלוּמִים



אִתָּנוּ עַד עוֹלָם.

אַךְ כָּמְהוּ הַשְּׁתִילִים



בְּסֵתֶר לְבָבָם



אֶל טַל הַשָּׁמַיִם



וּתְכָלְתָּם וּזְהָבָם.

וַיֵּעַגְמוּ וַיִּכְלוּ



וַיֵּדַּל כְּבוֹד אִבָּם



עַד חָלַשׁ מַאֲוַיָּם



וַיִּגְוַע בְּלִבָּם.

וַתִּצְנַח אֵין-אוֹנִים



כֹּתַרְתָּם כְּנָמָה



וַיִּפְּלוּ טַרְפֵּיהֶם



בְּעַצְלָה וּדְמָמָה.

וְעַתָּה דַרְדָּרִים



עֲגוּמִים מוּלֵנוּ



אַךְ הוֹגִים שְׁאִיָּה



וְאָנוּ דַלּוֹנוּ – –
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4007