


	
	נהיה
	



נְהִיָּה / יעקב לרנר


לֹא אֵדַע מִנַּיִן הִיא עוֹלָה



וּמָתַי הֵחֵלָּה.



קְהַת-אִוּוֶיהָ לָבֶטַח



כְּבָר נַפְשִׁי נִרְדָּמָה



וַיְהִי כָּל הֲגִיגָהּ הָאָרֹךְ



אַךְ בֹּהוּ וּדְמָמָה.



וּפִתְאֹם לִתְהוֹמָהּ בְּהֶעְלֵם



מֶה חָדַר, מַה נֵּעוֹר,



וַיַרְעֵף אֶל תּוֹכָהּ נְהִיָּה



לֹא שֵׁם לָהּ וָתֹאַר?



לֹא צְרִיבָה שֶׁל מַחַץ אַכְזָרִי



לֹא אֶרֶס הָאֶפְעֶה:



דְּבַר-מָה בַּל יְדַעְתִּיו לִפְרָקִים



אַךְ יָעִיק בַּשֶּׁפִי…



כְּרֵאשִׁית הַמַּכְאוֹב הַנִּבְעֶה



בְּלֵב-הָרִקָּבוֹן



וּכְאֶנְקַת הָרוּחַ הַחֲנוּקָה



בְּלֵילֵי-עִצָּבוֹן…



רַק עָקָה בַת-רִגְעָהּ תִּתְרַחֵשׁ



כְּנוֹגְעָה-לֹא-נוֹגְעָה;



אַךְ לִבִּי כְּבָר נָתוּן לְהַקְשִׁיב,



כְּבָר נַפְשִׁי נְמוֹגָה…

גרודנה







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3503