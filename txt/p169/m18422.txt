


	
	(אַשְׁרֵיכֶם שׁוֹזְרֵי אוּר אֶשְׁכֶם בַּחֲרוּז)
	




אַשְׁרֵיכֶם שׁוֹזְרֵי אוּר אֶשְׁכֶם בַּחֲרוּז

וּמוֹצֵאת בּוֹ מַחְאַת לִבְּכֶם תִּקּוּנָהּ;

וְאַךְ זָכְתָה בוֹ, מִתְיַחֲדָה וּמֵתָה,

וְשָׁבָה חַיַּתְכֶם לְתִפְלָתָהּ חֲנוּנָה…

וְעַל עֶלְבּוֹן אַתֶּם שָׂחִים, – וּבְזִקּוֹת בִּעַרְתֶּם,

יֶדְכֶם – אֲמַרְתֶּם – מְרוֹם עֻזּוֹ חָשָׂפָה;

וַאֲנִי – הוּקַד יְקוֹד עוֹלָמִי, לֹא אֲצַוּוֹ לַדּוֹר

זֹאת תּוֹרַת הַנֶּפֶשׁ עַל עֶלְבּוֹנָהּ נִשְׂרָפָה…

 

וְכֹה אָמַר ה' אֵלַי: הָלֹךְ וְקָרָאתָ,

וְלֹא תוּכַל – קְשׁוֹר אֶבֶן וְהִשְׁלַכְתָּהּ

                  הַתְּהוֹם,

וְאָמַרְתָּ: כָּכָה אֶשְׁקַע, מֻכֵּה אֱלֹהִים,

                  וְלֹא אָקוּם;

וְשָׁקְעוּ עַל חֲלוֹם שִׁפְלָן תַּחְתִּיּוֹת,

                  וְגָבַהּ הָרֹם…

 


יקטרינוסלב, שבט, ה’תרע"ז.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18422