


	
	מַה שֶּׁהָיָה
	




הָיְתָה יַלְדוּת לִי עַלִּיזָה,

כֻּלָּהּ זֹהַר וְשַׁעֲשׁוּעִים;

אַךְ חִישׁ חָלְפָה וְהוֹתִירָה

זֵכֶר-עוֹלָם וְגַעֲגוּעִים –

 

הָיֹה הָיוּ לִי עֲלוּמִים,

תֹּר מַאֲוַיִּים וְשִׁכָּרוֹן;

אַךְ חִישׁ עָפוּ וְהִנְחִילוּ

פַּחֵי-נֶפֶשׁ לְזִכָּרוֹן.

 

הָיוּ תִקְווֹת לִי בְהִירוֹת:

עָתִיד מַזְהִיר לִי הִבְטִיחוּ;

אַךְ נָגֹזּוּ חִישׁ וּלְמָנָה

יֵאוּשׁ כֵּהֶה לִי הִנִּיחוּ:

 

מַה שֶּׁהָיָה בִּלְתִּי יִהְיֶה,

וּבְשֶׁיִּהְיֶה אֵין שְׁבִיב-אוֹרָה…

רוֹצָה נַפְשִׁי לִזְעַק מָרָה,

אַךְ אֵאָלֵם, כִּי אֵין בְּרֵירָה…



 


קוֹסטוֹפוֹל






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18408