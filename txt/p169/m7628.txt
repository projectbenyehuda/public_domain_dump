


	
	עַרְעָר
	




גּוֹסֵס אוֹרִי, אוֹר אֵין-אוֹנִים…



הֵקִיא אוֹתוֹ שַׁחַק נוֹבֵל.



כָּל הָעוֹלָם הוֹגֶה עֶצֶב,



סוֹבֵל דֹם וְאֵינוֹ קוֹבֵל…


  


חִוֵּר יוֹמִי, יוֹם אֵין-חֶמְדָּה,



מַחְשֶׁה יוֹמִי כִּכְלִמָּתִי.



בֹּקֶר, בֹּקֶר עֲבָרַנִי;



תּקְוַת-שֶׁמֶשׁ לֹא מָצָאתִי…


  


תּוֹעֶה צִלִּי קַר וְעֵירֹם.



שְׁכוֹל עַל סְבִיבִי…מַה-לִּי מִי-לִי?



אָנָה זַעְפִּי יִשָׂאֵנִי? –



בָּעֲרָפֶל אוֹבֵד שְׁבִילִי…


  




רוּחַ נֶחֱנָק בָּא וַיִּגְוָע –



תְּלוּנַת-עוֹלָם וְכִשְׁלוֹנָהּ.



אָבְדָה עִמָּהּ גַּם אַנְחָתִי,



פְּלֵיטַת-לִבִּי הָאַחֲרוֹנָה…


  


יוֹם-הַדְּמָמָה גוֹסֵס נִכְלָם,



נוֹדֵף טַחַב לֵיל-רִקָּבוֹן;



גּוֹלִים עָבִים לָעֲרָבוֹת –



צוֹפֶה עַרְעָר וְלֹא יָבֵן…


  

תרע"ב






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7628