


	
	תַּחֲנוּן
	




נְהִי דוּמִיָּה לִי

וּכְאֵב שֶׁנֶּאֱלַם דֹּם;

לֹא יוּכַל תַּנּוֹת פִּי,

וְעֵינִי – הַס מִזְּרֹם!

כִּי חָדְלוּ שׁוֹמְעֵי בְכִי

וְטַח כָּל לֵב מֵרְחֹם.

 

שְׁעוּ – וְאֶהְיֶה גֵר,

וְאֵתַע לִי כָעָב,

בְּאֵין כָּל אָח וּשְׁאֵר,

בְּאֵין בֵּית אֵם וָאָב

וּבְאֵין לִנְתִיבִי נֵר

בְּאֶרֶץ שְׁכוֹל וּסְתָו.

 

סָלַחְתִּי עִוּוּת-דִּין:

לֹא אֶזְעַק עוֹד וּקְבֹל

עַל חִזְקֵי-לֵב מִבִּין

וְקִצְרֵי-יָד מִגְּאֹל…

יְיָ, עֲשֵׂה בִּשְׁבִיל

הַכְּאֵב שֶׁהֶחְבִּיא קוֹל!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18428