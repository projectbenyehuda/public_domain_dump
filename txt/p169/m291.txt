


	
	לעוטיה
	



לָעוֹטְיָה / יעקב לרנר




אַל תָּבֹא תְחִנָּתֵךְ, הָעוֹטְיָה, לַמָּרוֹם;



קֹר-בַּרְזֶל – נִשְׁמָתוֹ, וְעֵינוֹ – שְׁחוֹר-קֶצֶף!



גַּם שֶׁמֶשׁ מַה-יִּסְכֹּן? הֲיָחוּשׁ, הֲיָבִין



זֶה אַכְזַר-הַשַּׁלְוָה מַה-טִּיבוֹ שֶׁל עֶצֶב?


  


וּלְסוּפוֹת-הַזָּדוֹן וּלְגֵאוּת-הַיַּמִּים



אַל תֹּאבַד, עֲשׁוּקָה, זֹה דִמְעַת אֲמִתֵּךְ,



אֵין חֶסֶד וְרַחֲמִים בִּשְׁרִירוּת רְצוֹנָם



וּדְכִי מִשְׁבְּרֵיהֶם עַד-נֶצַח יְחִתֵּךְ…


  


וּנְשִׁיבָה מְחַיָּה כְּרֶטֶט כִּי תַעַבְרֵךְ



וְרָגַע אֶת לִבֵּךְ שַׁעֲשׁוּעַ-רָז נָעִים –



אַל שָׂשׂוֹן לְחִנָּם, אַל הַשְׁלוֹת הַנֶּפֶשׁ;



לֹא בְּשׂוֹרָה הִיא שְׁלוּחָה מֵעוֹלַם-הַפְּלָאִים.


  


רְאִי, כְּנַף-הַלַּיְלָה עַל רֹאשֵׁךְ צוֹנַחַת,



קוֹץ מוּנָד כִּי יִקָּר בַּמִּדְבָּר שָׁם לִינִי!



אִפְפִיהוּ, אַמְּצִיהוּ, הוּא יָבִין לִשְׁכוֹלֵךְ.



וְּלְרַחֲמָיו הָאִלְּמִים וּלְצַעֲרוֹ הַאֲמִינִי!


 


וּלְמָחָר הִסְתַּפְּחִי אֶל בְּלוֹיֵי הָעָבִים,



יְתוֹמֵי הַשְׁחָקִים הַזְעֵפִים הַלָּלוּ;



הֵם תּוֹהִים וּבוֹהִים בְּלִי חֶמְדָּה כְּמוֹתֵךְ,



וְלַאֲשֶׁר הָרוֹחַ יֶהְדֳּפֵם יִזְחָלוּ…




קוסטופול, סיון תרע"א






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/291