


	
	קטעי פולסיה
	




שׁוּב זִכְרוֹנְךָ בָּא לְפָנַי,

שׁוּב אֶל חֵיקְךָ לִבִּי הוֹמֶה;

שָׂא בִרְכָתִי, נוֹף מוֹלְדוֹתַי,

שְׂפוּן פּוֹלֶסְיָה, בְּרוּךְ הַגֹּמֶא!

 

מִן הַמֵּצַר אֶזְכָּרֶךָ

מֵאֲבַק מֵתִים וַהֲמוֹנָם;

רַבַּת רַבַּת שָׂבְעָה נַפְשִׁי

תְּשׁוּאוֹת הֶבְלָם וְחֶפְזוֹנָם.

 

תְּכֵלֶת חַיַּי אִבֵּי תִקְוָה

בַּעֲשַׁן הָעִיר קָמֵלוּ;

בְּמֶרְקַחְתָּהּ בָּטְלוּ יָמָי

וְלֹא נוֹדַע כִּי בָטֵלוּ.

 

שָׂא נָא שְׁלוֹמִי, נוֹף הַשָּׁלוֹם,

קְשֹׁב מִמֶּרְחָק דְּוַי כְּמִיהָתִי

מִן הָאֵזוֹב עַד הָאַלֹּון

חוֹן אֲחוֹנֵן בְּדִמְעָתִי

 

בָּרוּךְ יִהְיֶה סוּף יְאֹרְךָ…

– – – – – – – –







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18426