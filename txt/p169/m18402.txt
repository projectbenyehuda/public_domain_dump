


	
	שַׁבָּתוֹן
	




חֲזוֹן לֹא-נֹגַהּ לִי

וְצֵל יַנְחֵנִי סְחוֹר.

נִרְדָּמִים חַיַּי בִּי

בְּלַחַץ בְּדִיל הַקֹּר.

 

שַׁבָּתוֹן שַׁבָּת לִי

מִלִּבְכּוֹת וּמִזְּעֹם

חֲלוֹם קְשֵה לֵיל אֲנִי

בִּדְמִי צָהֳרֵי-יוֹם;

אֲנִי לִי – מִדְבַּר-אִי

וְכָל הַיֵּשׁ – תְּהוֹם.

 

דְּהַר, הַזְּמַן, דְּהַר

בִּזְכוּת הַצְּחוֹק הָרָם

בַּעֲנַן הַיְלֵל הַמָּר

בִּסְאֹן הָאֵשׁ וָדָם

עַל פְּנֵי הַתְּהוֹם הַקָּר –

אֲנִי – אֵין חֶלְקִי בָם…

 

שְׁעוּ – וְאֶהְיֶה גֵר

וְאֵתַע לִי כָעָב

בְּאֵין כָּל אָח וּשְׁאֵר,

בְּאֵין בֵּית אֵם-וָאָב

וּבְאֵין לִנְתִיבִי נֵר

בְּאֶרֶץ-שְׁכוֹל וּסְתָו.

 

עַל הַכֹּל מָחוּל לָךְ,

יְקוּם אֵין-לֵב אֵין-אֵל!

עֲלֹֹז וּגְאֵה וּפְרָח

כָּרֹאשׁ עַל תֵּל וָתֵל…

אֲנִי לֹא אֶשְׂמַח בָּךְ –

אֲנִי – חֲלוֹם קְשֵׁה לֵיל.

 


תרע"ז






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18402