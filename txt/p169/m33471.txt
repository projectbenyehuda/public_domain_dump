


	
	שׂא את נַפשי
	




שָׂא אֶת נַפְשִׁי עַד אַפְסֵי הַתְּכֵלֶת, לִמְקוֹם

שָׁם עַרְבַת הַזָּהָב כַּשַּׁחַק הִשְׂתָּרְעָה;

הָעֲרָבָה הָרְחָבָה כִּכְאֵבִי הַיּוֹם

וּכְעַצֶּבֶת כָּל-חַיַּי הַמָּרָה.





שָׁם אֲעוֹרֵר אֶת תִּקְוַת נְעוּרַי מִשְּׁנָת

וְתֹם אֱמוּנָתִי וְאוֹרוֹת חֲלוֹמִי;

וּכְהִשְׁתַּפֵּךְ גַּל אֵיתָן אֶל עַרְבַת הַפָּז

תִּסְתָּעַרְנָה דִּמְעוֹתַי מִתְּהוֹמִי.





וְעַל מֵיתְרֵי כִּנּוֹרִי הַצְּלוּלִים אָז אַךְ

וְיִגַּל כַּנַּחַל הֵד קוֹלוֹת שֶּדֻּכָּא;

וּבְכָל עֻזּוֹ יְשַׁפֵּך לְבָבִי הַדַּךְ

אֶת כָּל אֶנְקַת עֱנוּתוֹ הַחֲנוּקָה.





שָׂא אֶת נַפְשִׁי עַד אַפְסֵי הַתְּכֵלֶת, לִמְקוֹם

שָׁם עַרְבַת הַזָּהָב כַּשַּׁחַק הִשְׂתָּרְעָה;

הָעֲרָבָה הָרְחָבָה כִּכְאֵבִי הַיּוֹם

וּכְעַצֶּבֶת כָּל-חַיַּי הַמָּרָה…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33471