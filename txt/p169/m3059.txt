


	
	הַלָּיְלָה
	



הַלָּיְלָה / יעקב לרנר




לֵיל מַחֲשַׁכִּים, לֵיל נְשִׁיָּה



בָּלַע הַכֹּל אֶל תְּהוֹמוֹ;



הַכֹּל נִטְמַע וְנִתְמַזֵּג,



הַכֹּל קוֹפֵא עַל מְקוֹמוֹ.


  


הַכֹּל שׁוֹקֵט… אַךְ לִרְגָעיִם



אָזִין רַחַשׁ דְּבַר לֹא-אֵדָע.



מַהֵר חוֹלֵף הוּא וְחוֹדֵר



אֶל נִשְׁמָתִי הָאוֹבֵדָה.


 


שָׁם בָּאֹפֶל עָמֹק-עָמֹק



אֶרְאֶה נִצְנֵץ אֵיזֶה דָבָר;



הִרְגִּיז לִבִּי בִמְהִירוּתוֹ:



פִּתְאֹם נִצְנֵץ, פִּתְאֹם עָבָר.


 


הַגֵּד, לַיְלָה, לֵיל תַּעֲלוּמוֹת,



מַה יֵּרָקֵם תּוֹךְ אִישׁוֹנְךָ,



מַה-מִּתְרַחֵשׁ בַּמִּסְתָּרִים,



מִי יָנִיעַ דְּמִי קִפְאוֹנְךָ?


 


אַךְ דּוּמִיָּה… גֵּא וְכָבֵד



שׁוֹתֵק לַיְלָה. וְהַשְּׁתִיקָה



מַה-שַּׁאֲנַנָּה הִיא וּכְבֵדָה,



מַה-שְּׁלֵוָה וּמַחֲנִיקָה!


 


הַכֹּל שׁוֹקֵט… אַךְ לִפְרָקִים



דְּבַר לֹא אָבִין יִרְעַד שֶׁפִי.



לִבִּי יִתַּר, וְדִמְיוֹנִי



כְּבָר הוּא בוֹרֵא יֵשׁ מֵאֶפַע.


  


אַלְפֵי נִצִּים יְרַקְרַקִּים



צָצִים פֶּתַע מִמַּחֲשַׁכִּים;



פִּתְאֹם שׁוֹקְעִים הֵם וְכָלִים



וְתַחְתֵּיהֶם עוֹלִים סְמָלִים



מְגֻשָּׁמִים וּמְתֹעָבִים,



עִקְּלִים, עִקְּמִים וּמְשֻׁרְבָּבִים…


 


רֶגַע זָעִים הֵם בַּחֲשֵׁכָה



צְפוּפִים, דְּחוּקִים וְנֶעֱרָמִים,



אָז יָרִימוּ צְחוֹק שֶׁל חֻצְפָּה,



צְחוֹק בַּל-נִשְׁמָע – וְנֶעֱלָמִים.


  


בָּאֲפֵלָה שְׁתִיקָה גֵּאָה;



הַכֹּל יָשׁוּב לְקַדְמוּתוֹ:



שַׂר-הַחֹשֶׁךְ פּוֹרֵשׂ כְּנָפָיו,



כּוֹנֵס הַכֹּל אֶל רְשׁוּתוֹ.


  


אַךְ בְּלִבִּי, הָהּ! בְּלִבִּי



כְּבָר הִתְרַשְּׁמוּ הַחֶזְיוֹנוֹת,



וּבְקָדְקֳדִי כְּבָר מִתְפַּתֵּל



מְחוֹל-שִׁגָּעוֹן שֶׁל עֶשְׁתּוֹנוֹת…


  

זדולבונובה, תרס"ט






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3059