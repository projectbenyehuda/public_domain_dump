


	
	הַצְּחוֹק
	




עוֹד נְכוֹנִים לִי רְגָעִים –

לִבִּי יָחוּשׁ בַּלְהוֹתֵיהֶם.

צְלָלִים כְּבֵדִים, צְלָלִים פְּרָאִים

פָּרֹשׂ פָּרְשׂוּ אֶת כַּנְפֵיהֶם.

 

וּבַצְּלָלִים גֵּא וְשׁוֹתֵק

עוֹמֵד שָׂטָן מְלֵא-עֵינָיִם;

עַל קָדְקֳדוֹ רָתַח-לָחַשׁ

זֵר נְחָשִׁים עִם קַרְנָיִם.

 

גּוּשׁ-עֲלָטָה דָמַם-זָמַם

(וְאוּלַי חִכָּה לְפִתְרוֹנִים?..)

פִּתְאֹם חָרְדָה הָעֲלָטָה

וַיִּתְלַקְּחוּ הַשְּׁפִיפוֹנִים,

 

פָּעַר לוֹעוֹ שְׂטַן-הַזַּעֲוָה,

חָשַׂף שִׁנָּיו כְּדָרְבוֹנוֹת –

עַל לְחָיַי זָרְמָה פִתְאֹם

קָרַת צְחוֹקוֹ, צְחוֹק-הַזּוֹנוֹת…

 

וָאִיקָצָה… בָאֲפֵלָה

הַכֹּל תּוֹהֶה, הַכֹּל שׁוֹתֵק;

רַק הַשָּׂטָן יִרְדֹּף אַחֲרַי –

צוֹחֵק, צוֹחֵק וְאֵינוֹ פּוֹסֵק…

 


תרע"ה






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18400