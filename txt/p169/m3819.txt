


	
	כְּבָר מָחַלְתִּי מֵאֵין בְּרֵרָה
	




 כְּבָר מָחַלְתִּי מֵאֵין בְּרֵרָה



עַל שֶׁחָלַף כְּבָר וַיָּמָת;



אַךְ אִם יִמַּק גַּם עֲתִידִי –



עָלָיו, עָלָיו אֶזְעַק חָמָס!


  


וְלֹא אֶמְחֹל עַד לָנֶצַח



גַּם בְּקִבְרִי לֹא אֶמְחֹלָה,



אִם אֶפָּטֵר מִן הָעוֹלָם



טֶרֶם תּוּשַׁב לִי הַגְּזֵלָה.


  


וּכְשֶׁאָמוּת צִחֵה צָמָא



בִּנְזִירוּתִי וְעֶלְבּוֹנִי –



אָאֹר, אֶשְׁאַג, אֶחֱרֹק שִׁנַּי



וַאֲשַׁבְּרֵן בַּחֲרוֹנִי.


  


וְנִשְׁמָתִי הָעֲשׁוּקָה



יָמִים רַבִּים אַחֲרֵי מוּתָהּ



עוֹד תִּתְלַבֵּט פֹּה וּתְבַכֶּה



אַף תְּקַלֵּל אֶת יַתְמוּתָהּ.


  

תר"ע






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3819