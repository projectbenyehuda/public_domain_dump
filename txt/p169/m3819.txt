


	
	כבר מחלתי מאין ברירה
	



כְּבָר מָחַלְתִּי מֵאֵין בְּרֵרָה / יעקב לרנר


כְּבָר מָחַלְתִּי מֵאֵין בְּרֵרָה



עַל שֶׁחָלַף כְּבָר וַיָּמָת;



אַךְ אִם יִמַּק גַּם עֲתִידִי –



עָלָיו, עָלָיו אֶזְעַק חָמָס!

וְלֹא אֶמְחֹל עַד לָנֶצַח



גַּם בְּקִבְרִי לֹא אֶמְחֹלָה,



אִם אֶפָּטֵר מִן הָעוֹלָם



טֶרֶם תּוּשַׁב לִי הַגְּזֵלָה.

וּכְשֶׁאָמוּת צִחֵה צָמָא



בִּנְזִירוּתִי וְעֶלְבּוֹנִי –



אָאֹר, אֶשְׁאַג, אֶחֱרֹק שִׁנַּי



וַאֲשַׁבְּרֵן בַּחֲרוֹנִי.

וְנִשְׁמָתִי הָעֲשׁוּקָה



יָמִים רַבִּים אַחֲרֵי מוּתָהּ



עוֹד תִּתְלַבֵּט פֹּה וּתְבַכֶּה



אַף תְּקַלֵּל אֶת יַתְמוּתָהּ.

תר"ע







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3819