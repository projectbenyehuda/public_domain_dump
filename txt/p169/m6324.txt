


	
	שְׁתִיל־בָּיִת
	




כְּבָר יוּעַם עַל כָּתְלֵי זְהַב הַמַּטְבֵּעַ

שֶׁזָרְקָה לִי חַמָּה עִם שְׁקִיעָה…

עָיֵף עִם עֶרֶב שְׁתִיל-בֵּיתִי וַיְהַרְהֵר –

מְעֻטָּף בְּצִלּוֹ דוּמִיָּה:

…דְּרוֹר-עוֹלָם…מֶרְחַבְיָה…הֲרָרִים…עֲמָקִים –

וַחֲלוֹמִי אַךְ אַדְמַת הָעָצִיץ!

יְשַׂגְשֵׂג וְיָדֹם כָּל חוֹסֶה בַשְּׁחָקִים –

אָנֹכִי לֹא אֶבֹּל, לֹא אָצִיץ!

לוּ חָרוּל, לוּ חוֹח הָיִיתִי… לִפְעָמִים

גַּם לָמוֹ יְנֻגַּב שְׂחוֹק שָׁחַר…

הָהּ! הִכְלִים הַשֶּׁמֶשׁ אֶת יוֹמִי בַיָּמִים:

גַּם מוֹתִי גַם חַיַּי לֹא זָכָר!

שְׁתָלַתְנִי יַד-אֱנוֹשׁ בְּהֵיכַל דִּמְדּוּמִים

וַתַּחֲנֹט לָנֶצַח אֶת לִבִּי…

אֵיךְ אֶפְרַח בְּמָקוֹם אֵין צָהֳלַת-עֲלוּמִים?

אֵיךְ אֶבֹּל – וְעוֹדִי בְאִבִּי?

נוֹלַד לִי פֶּרַח – לֹא נָשְׁקוּ לוֹ זִיזִים:

עוֹדֶנּוּ צִיץ-בֹּסֶר – וְנָשַׁר…

טִאטְאָה הַשִּׁפְחָה לָאַשְׁפוֹת הַבִּיבִים

אֶת פִּגְרוֹ הַיְחִידִי – וַתָּשַׁר!…

כְּבָר נִמַּח מִכָּתְלִי זְהַב שֶׁמֶשׁ שׁוֹקֵעָה –

הַפִּנָה בְּחַדְרִי נֶעֱצָבָה…

רִחֲמָה אֶת שְׁתִילִי הַיָּתוּם תּוֹלֵעָה:

הִכַּתְהוּ בַסֵּתֶר – וְגָוָע…


  

תרע"ג






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6324