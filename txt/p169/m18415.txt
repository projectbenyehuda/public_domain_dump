


	
	(חֲטֹף נְעִימֶךָ וּטְעָם)
	




חֲטֹף נְעִימֶךָ וּטְעָם

כָּל-עוֹד תִּקְווֹתֶיךָ – שׁוֹשַנִּים;

דִּמְיוֹנְךָ כְּפַרְפַּר הַגַּנִּים

וְנַפְשְׁךָ – רִגְשַׁת הַיָּם.



חֲטֹף נְעִימֶיךָ, הָאִישׁ

כָּל-עוֹד מְשַׂחֶקֶת שְׁעָתְךָ –

וְהָיוּ לְכַלְכֵּל נִשְׁמָתְךָ

בְּבוֹא עֵת כִּשָּׁלוֹן וָרִישׁ.



רַק אֶחָד לָאָדָם חַג זָךְ

וּסְעֻדָּה נָכוֹנָה רַק אַחַת;

וְאִם לֹא חָטַפְתָּ כַּף-נַחַת –

תֵּן פִּיךָ בֶּעָפָר – וּלְחָךְ…



לְחַץ אֶת שִׁנֶּיךָ מִכְּאֵב

הַךְ עַל לְבָבְךָ בִמְרִירוּת:

עַל חֵטְא שָׁחָטָאתִי בִנְזִירוּת

וּבְזִלְזוּל מַאֲוַיֵּי הַלֵּב…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18415