


	
	המדריך בשמי ארצנו
	



הֻתְקַן וְהֻשְׁלַם עַל־יְדֵי דֹּב אֲבִישָׁלוֹם מַרְצֶה לְמָתֵמָטִיקָה בְּאוּנִיבֶרְסִיטָה בַּר־אִילָן



פֶּתַח־דָּבָר



מִתּוֹךְ יַחַס שֶׁל כָּבוֹד וְהַעֲרָצָה לְזִכְרוֹ שֶׁל
הַמּוֹרֶה הַמְּחֻנָּן אָשֵׁר אֶרְלִיךְ, שֶׁהִקְדִּישׁ שָׁנִים
לֹא־מְעַטּוֹת לְהַקְנָיַת יְדִיעַת הַשָּׁמַיִם לִבְנֵי נֹעַר
וְלִמְבֻגָּרִים בְּאַרְצֵנוּ, קִבַּלְתִּי עַל עַצְמִי בְּרָצוֹן
וּבְשִׂמְחָה אֶת הַתְקָנַת הַמַּהֲדוּרָה הַחֲדָשָׁה שֶׁל סִפְרוֹ
“הַמַּדְרִיךְ בִּשְׁמֵי אַרְצֵנוּ”.

כָּל סִפְרֵי הַגֶּאוֹגְרַפְיָה הַמַּתֶּמָטִית
הַמְּצוּיִים כַּיּוֹם בַּשָּׂפָה הָעִבְרִית וְהַנִּלְמָדִים
בְּבָתֵּי־הַסֵּפֶר הַתִּיכוֹנִים שֶׁלָּנוּ, אֵינָם מְכִילִים אֶת הַחֹמֶר
הַדָּרוּשׁ לִידִיעַת שְׁמֵי אַרְצֵנוּ לְפִי תְּקוּפוֹת־הַשָּׁנָה
הַשּׁוֹנוֹת, חֹדֶשׁ־חֹדֶשׁ וַחֲלִיפוֹתָיו.

סִפְרוֹ שֶל אָשֵׁר אֶרְלִיךְ בָּא לְמַלֵּא אֶת הֶחָסֵר,
וְהוּא יִהְיֶה, בְּלִי־סָפֵק, לְעֵזֶר רַב לְמוֹרִים וּלְתַלְמִידִים,
לְחֵילוֹת צַהַ"ל – בַּיָּם, בַּיַּבָּשָׁה וּבָאֲוִיר – לְיוֹרְדֵי־יָם,
לְסַיָּרִים וּלְנַוָּטִים.

הַמַּדְרִיךְ מְעֻדְכָּן בְּהִתְחַשֵּׁב עִם חִדּוּשֵׁי
הַתְּכוּנָה לְגִלוּיֶיהָ הָאַחֲרוֹנִים: שְׁמוֹת כָּל הַכּוֹכָבִים עַל
קְבֻצוֹתֵיהֶם הֵם לְפִי הַמְּקֻבָּל כַּיּוֹם בְּמַדָּע בָּאָרֶץ, עַל
פִּי הַמִּנּוּחַ שֶׁאֻשַּׁר עַ"יְ הָאָקָדֶמְיָה לַלָּשׁוֹן
הָעִבְרִית.



הַמְּחַבֵּר מַסְבִּיר, בְּשִׁטָּתִיּוּת וּבְאֹפֶן
פּוֹפּוּלָרִי וּמְדֻיָּק, אֶת הַקּוֹנְסְטֶלַצִיּוֹת בִּשְׁמֵי אַרְצֵנוּ,
לְפִי חָדְשֵׁי הַשָּׁנָה, מִתּוֹךְ בְּקִיאוּת רַבָּה וְהַכָּרָה עֲמֻקָּה
שֶׁל הַחֹמֶר הַמְּשֻׁקַּע בְּתוֹרַת הַתְּכוּנָה וּבַסִּפְרוּת
הַמִּקְרָאִית וְהַתַּלְמוּדִית: בְּכָל קְבֻצָה מֻדְגָּשִׁים תִּלֵּי
הַכּוֹכָבִים הַחֲשׁוּבִים, הָעַרְפִּלִּיּוֹת, הַכּוֹכָבִים הַכְּפוּלִים
וְכוּ'. תְּשׂוּמֶת לֵב מְיֻחֶדֶת מֻקְדֶּשֶׁת לַמַּזָּלוֹת
וְלִנְהַר־דִּי־נוּר, הַמַּפּוֹת בְּרוּרוֹת וּמְאִירוֹת־עֵינַיִם, וְקַל
לְהַכִּיר עַל פִּיהֶן אֶת צְבָא־הַשָּׁמַיִם. בְּסוֹף הַסֵּפֶר הוֹסַפְנוּ
פֶּרֶק לְעַצְמוֹ, – אַף הוּא מִשֶּׁל הַמְּחַבֵּר, – לְהַסְבָּרַת
הַלּוּחַ הָעִבְרִי וְהַלּוֹעֲזִי.



תְּכוּנַת־הַיְּקוּם שֶׁל הַמַּדָּע בְּיָמֵינוּ הִיא
פְּרִי הַהִסְתַּכְּלוּת וְהַנִּסּוּי הַמַּעְבַּדְתִּי, הַמְּשֻׁלָּבִים
בַּחִשּׁוּבִים וּבְתוֹרוֹת מָתֶּמָטִיּוֹת. בְּעוֹד שֶׁהַקַּדְמוֹנִים
הֶאֱמִינוּ בְּתֹם־לֵב כִּי הָאֲדָמָה נִמְצֵאת בְּמֶרְכָּזָם שֶׁל
כַּדּוּרִים קוֹנְצֶנְטְרִיִּים, שֶׁסִּיבּוּבֵיהֶם הַרְמוֹנִיִּים,
וְהָיוּ בְּטוּחִים בִּקְבִיעוּתָם שֶׁל הַכּוֹכָבִים וּבְנִצְחִיּוּתָם –
הִנֵּה סְבוּרִים אַנְשֵׁי הַמַּדָּע בְּיָמֵינוּ, כִּי הַקּוֹסְמוֹס
נָתוּן לִתְנוּעָה בִּלְתִּי פּוֹסֶקֶת ּלְשִׁנּוּיִים מַתְמִידִים.
הַסְּפֶּקוּלַצְיָה מְקֻבֶּלֶת בַּקּוֹסְמוֹלוֹגְיָה גַּם כַּיּוֹם, אוּלָם
– שֶׁלֹּא כְּבֶעָבָר – נֶאֱלַץ אִישׁ־הַמַּדָּע הַמּוֹדֶרְנִי לְקַבֵּל
אִשּׁוּר לְהַנָּחוֹתָיו הַמַּדָּעִיּוֹת בַּמְּדִידוֹת וּבַהִסְתַּכְּלוּת
הַמֶּרְחָבִית, עַ"יְ מַכְשִׁירִים אַסְטְרוֹנוֹמִיִּים.



הַמַּדָּע דָּן כִּמְעַט עַל בִּילְיוֹן אֳסָפִים שֶׁל
כּוֹכָבִים, שֶׁכָּל אֶחָד מֵהֶם גָּדוֹל לְאֵין שִׁעוּר מִמַּה
שֶׁשִּׁעַרְנוּ לְפָנִים עַל הָעוֹלָם וּמְלוֹאוֹ: עַתָּה רוֹוַחַת
אֶצְלֵנוּ הַהַכָּרָה, כִּי אַדְמָתֵנוּ אֵינָהּ אֶלָּא כּוֹכַב־לֶכֶת
קָטָן הַמְּלַוֶּה כּוֹכַב־שֶׁבֶת רָגִיל.



אָשֵׁר אֶרְלִיךְ זַ"ל הִרְבָּה לַעֲרֹךְ תַּצְפִּיּוֹת
מְכֻוְּנוֹת בְּעֶזְרַת מַכְשִׁירִים פְּשׁוּטִים, שֶׁכַּמָּה מֵהֶם
הִמְצִיא בְּעַצְמוֹ, וְרֻבָּם גַּם הִתְקִין בְּמוֹ יָדָיו. אַחַת
מֵאַמְצָאוֹתָיו – "גְּלוֹבּוּס־שָׁמַיִם, הַמַּרְאֶה אֶת הַשָּׁמַיִם
לְפִי הַמְּקוֹמוֹת הַשּׁוֹנִים בָּעוֹלָם בְּכָל שָׁעָה שֶׁהִיא בִּימוֹת
הַשָּׁנָה, אֶת זְמַנֵּי הַזְּרִיחָה וְהַשְּׁקִיעָה שֶׁל הַשֶּׁמֶשׁ
וְשֶׁל כָּל כּוֹכָב, אֶת הַשָּׁעָה וְאֶת הָרֶגַע הָרָצוּי, אֶת הָרֹחַב
הַגֵּאוֹגְרָפִי שֶׁל מָקוֹם בִּלְתִּי מֻכָּר לָנוּ. בִּזְמַנּוֹ
הִתְפַּעֵל אַלְבֶּרְט אַיְנְשְׁטֵין מֵהַגְּלוֹבּוּס הַזֶּה, וְכָתַב
לְמַמְצִיא: “הַמַּכְשִׁיר שֶׁלְּךָ לְהַסְבָּרָה מוּחָשִׁית עָשׂוּי
לְהָבִיא שֵׁרוּת חָשׁוּב מִמַּדְרֵגָה רִאשׁוֹנָה לַהוֹרָאָה”…



הוּא הִמְצִיא גַּם פְּלָנֶטַּרְיּוּם מֵכָנִי בְּצוּרַת
כַּדּוּר בַּעַל קֹטֶר שֶׁל שִׁשָּׁה מֶטְרִים, הַמַּדְגִּים אֶת
הַתְּנוּעָה הַיּוֹמִית הַמְּדֻמָּה שֶׁל הַכּוֹכָבִים, מַרְאוֹת
הַיָּרֵחַ, לִקּוּיֵי הַמְּאוֹרוֹת, אֶת הַיּוֹם וְהַלַּיְלָה בְּכָל זְמַן
וּמָקוֹם, וְכַדּוֹמֶה. בֵּין שְׁאָר אַמְצָאוֹתָיו: מַצְפֵּן־שֶׁמֶשׁ
מְיֻחָד הַמְּשַׁמֵּשׁ גַּם אַלְטִיסְקוֹפּ, מַכְשִׁיר מְיֻחָד הַקּוֹבֵעַ
אוֹטוֹמַטִית אֶת זְמַנֵּי לִקּוּיֵי הַמְּאוֹרוֹת בְּתוֹךְ הַמַּחֲזוֹר
סִרוּס, שְׁעוֹן־שֶׁמֶשׁ, הַמַּרְאֶה אֶת הַזְּמַן הַלּוֹקָלִי
וְהָאֲזוֹרִי, וְעוֹד.

הַסֵּפֶר הַטּוֹב הַמֻּגָּשׁ לָנוּ בָּזֹאת יָבִיא
תּוֹעֶלֶת רַבָּה לָאֶזְרָח הַיִּשְׂרְאֵלִי, בְּעֶזְרָתוֹ יוּכַל
לְהִשְׁתַּחְרֵר מִדַּאֲגוֹתָיו וּמִטִּרְדוֹתָיו הַיּוֹם־יוֹמִיּוֹת, עַל
יְדֵי שֶׁיִּתְבּוֹנֵן בְּשַׁלְוָה וּבְעִנְיַן רַב בְּתוֹךְ הָאוֹקְיָנוֹס
הֶעָמֹק וְהַגָּדוֹל שֶׁל הָאוֹרוֹת הַנּוֹצְצִים, הַמִּשְׁתַּנִּים לְפִי
חֻקֵּי הָעוֹלָם שֶׁל הַיּוֹצֵר הָאֱלֹהִי.

דֹּב אֲבִישָׁלוֹם





אֶל הַקּוֹרֵא



סִפְרִי זֶה הוּא סֵפֶר לִמּוּד לְהַכָּרַת הַשָּׁמַיִם,
מַטְּרָתִי בְּסִפְרִי זֶה הִיא לְהַדְרִיךְ אֶת הַיּוֹדְעִים עִבְרִית.
הַנּוֹשְׂאִים עֵינֵיהֶם לַמָּרוֹם לֹא רַק בְּרֶדֶת הַגֶּשֶׁם אוֹ
בִּשְׁעַת טִיסַת אֲוִירוֹן בִּלְבַד, וּלְהוֹרוֹתָם לְהַכִּיר אֶת
הַשָּׁמַיִם וּצְבָאָם. רַק כְּדֵי לְעוֹרֵר יֶתֶר עִנְיָן אֶל הַנִּשְׁקָף
בַּמְּרוֹמִים הִסְבַּרְתִּי פֹּה וְשָׁם אֵי־אֵלֶּה עִנְיָנִים
וְתוֹפָעוֹת. סֵפֶר זֶה הִנֵּהוּ אֵפוֹא סֵפֶר
לְאַסְטְרוֹגְנוֹזְיָּה.

בַּחֵלֶק הָרִאשׁוֹן שֶׁל הַמַּדְרִיךְ הִתְעַכַּבְתִּי
בְּעִקָּר עַל כּוֹכְבֵי הַשֶּׁבֶת וּקְבֻצּוֹתֵיהֶם, עַל תִּלֵּי
הַכּוֹכָבִים, הַנְּפוֹצִים בַּמְּרוֹמִים, עַל הָעַרְפִּלִּיּוֹת לְאֵין
מִסְפָּר, הַמְּמַלְּאוֹת אֶת חֲלַל הַ“אֵין־סוֹף” וְעַל נְהַר
דִּי־נוּר.

בְּחֶלְקוֹ הַשֵּׁנִי שֶׁל הַסֵּפֶר נָתַתִּי מָקוֹם
לְהוֹרָאַת דַּרְכֵי הַהִסְתַּכְּלוּת בַּשֶּׁמֶשׁ, בְּיָרֵחַ
בְּכוֹכְבֵי־הַלֶּכֶת, בַּשְּׁבִיטִים, בְּאַבְנֵי הַשָּׁמַיִם,
בְּלִקּוּיֵי הַמְּאוֹרוֹת וְעוֹד.

הַמַּפּוֹת עֲרוּכוֹת לְפִי הַמַּפָּה הֲנָּעָה שֶׁל ד“ר
שְׁטוֹקֶר, הַצִּיּוּרִים שֶׁל קְבֻצּוֹת הַכּוֹכָבִים הַבּוֹדְדוֹת, לְפִי
סִפְרוֹ שֶׁל מֶקְרֶדִי, וְלֹא תָּמִיד דּוֹמָה צוּרַת הַקְּבֻצָּה
בְּסִפְרוֹ שֶׁל מֶקְרֶדִי לְצוּרָתָהּ בְּמַפַּת הד”ר שְׁטוֹקֶר.
בְּצִיּוּרֵי מֶקְרֶדִי נִתָּן מִסְפָּר גָּדוֹל יוֹתֵר שֶׁל כּוֹכָבִים,
וְגַם הַקַּוִּים, הַמְּאַחֲדִים אֶת הַכּוֹכָבִים הַבּוֹדְדִים
לִקְבֻצּוֹת – שׁוֹנִים, אוּלָם אֵין בְּכָךְ כְּלוּם. עֶצֶם הַכָּרַת
הַשָּׁמַיִם לֹא תִּסְבֹּל מִזֶּה כָּל עִקָּר, רָשַׁמְתִּי בַּסֵּפֶר גַּם
אֶת גַּרְמֵי הַשָּׁמַיִם, שֶׁאֵינָם נִרְאִים לָעַיִן, כִּי אִם בְּעַד
מַכְשִׁירֵי־רְאִיָּה, שֶׁכֵּן יָדוּעַ לִי, כִּי לֹא מְעַטִּים הֵם
בָּאָרֶץ בַּעֲלֵי טֶלֶסְקוֹפִּים, וְרַבִּים מֵהֶם בַּעֲלֵי מִשְׁקָפוֹת
טוֹבוֹת לַתַּצְפִּיּוֹת בַּשָּׁמַיִם.

בְּסִפְרֵי הָאַסְטְרוֹנוֹמְיָה וְכֵן בְּאַטְלָסִים
הָאַסְטְרוֹנוֹמִיִּים נָהוּג לְסַמֵּן אֶת הַכּוֹכָבִים בִּקְבֻצּוֹתֵיהֶם
בְּאוֹתִיּוֹת יְוָנִיּוֹת, כְּגוֹן: בֵּית־אֱגוֹזָהּ הוּא אַלְפָא
שֶׁבַּכְּסִיל (אוֹרְיוֹן), רִיגֶל הוּא בֵּיתָא שֶׁבַּכְּסִיל,
מְשָׁרְתִים, הוּא גַמָּה שֶׁבְּמַזַּל טָלֶה וְכוּ‘. אָנֹכִי נָקַטְתִּי
בְּדֶרֶךְ אַחֶרֶת: בִּמְקוֹם אוֹתִיּוֹת יְוָנִיּוֹת, הַזָּרוֹת לְרֹב
הַקּוֹרְאִים, סִמַּנְתִּי אֶת הַכּוֹכָבִים בִּסְפָרוֹת. תַּחַת אַלְפָא,
שֶׁהִיא הָאוֹת הָרִאשׁוֹנָה שֶׁבְּאַלְפָא־בֵּיתָא הַיְּוָנִית,
כָּתַבְתִּי אֶת הַסִּפְרָה 1. תַּחַת הָאוֹת בֵּיתָא, כָּתַבְתִּי אֶת
הַסִּפְרָה 2 וְכוּ’. לְיוֹדְעֵי הָאַלְפָא־בֵּיתָא הַיְּוָנִית יֵקַל
לַהֲפוֹךְ אֶת הַסִּפְרָה לְאוֹת.



אֵינִי מַעֲלִים עַיִן מִן הֶחָסֵר בְּסִפְרִי זֶה,
שֶׁבָּא כְּתוֹצָאָה מִתְּנָאֵי הָעֲבוֹדָה קָשִׁים הַשּׂוֹרְרִים
כַּיּוֹם, אוּלָם מֻבְטָחֲנִי, כִּי בְּרָכָה רַבָּה בַּסֵּפֶר.
הַטִּיּוּלִים בַּמְּרוֹמִים בְּעֶזְרַת הַמַּדְרִיךְ יְחַבְּבוּ אֶת
הַשָּׁמַיִם וּצְבָאָם עַל הַמְּטַיֵּל בֵּין כּוֹכְבֵי הָרוֹם, כְּשֵׁם
שֶׁהַטִּיּוּלִים עַל פְּנֵי הָאָרֶץ מְחַבְּבִים אוֹתָהּ עַל
הַמִּשְׁתַּתְּפִים בָּהֶם.

הוֹצָאַת הַסֵּפֶר עַכְשָׁו עָלְתָה לִי בְּמַאֲמַצִּים
רַבִּים מְאֹד: מַאֲמַצֵּי הַנֶּפֶשׁ וְהַגּוּף. אוּלָם עָשִׂיתִי זֹאת
מִשּׁוּם שֶׁדַּוְקָא עַכְשָׁו, בְּשָׁעָה שֶׁ“הַחֹשֶׁךְ כִּסָּה
אָרֶץ”1, נַעֲשׂוּ הַשָּׁמַיִם כֹּה יָפִים
וְנֶהֱדָרִים, עַד כִּי גַּם אוֹתָם הָאֲנָשִׁים אֲשֶׁר עַד כֹּה טָחוּ
עֵינֵיהֶם מֵרְאוֹת אֶת הָדָר הַבְּרִיאָה וְהוֹדָהּ, רָאוּ פִּתְאֹם אוֹר
גָּדוֹל בַּשָּׁמַיִם.

הַכּוֹכָבִים, שֶׁתָּמִיד אָסְפוּ אֶת נָגְהָם, כִּי
הוּעֲמוּ עַל־יְדֵי אוֹר הַחַשְׁמַל שֶׁל הַפַּנָּסִים, נוֹצְצִים כַּיּוֹם
בְּרֹב תִּפְאַרְתָּם, קוֹרְצִים עַיִן וְרוֹמְזִים לָנוּ לֵאמֹר: “בְּנֵי
תְמוּתָה! מוֹתַר הָאָדָם מִן הַבְּהֵמָה הִיא הָעַיִן, הִשְׁתַּמְּשׁוּ
אֵפוֹא בְּיִתְרוֹנְכֶם זֶה, שְׂאוּ עֵינֵיכֶם אֶל עַל, הַבִּיטוּ,
הִסְתַּכְּלוּ וְהִתְבּוֹנְנוּ, יֵשׁ עֹנֶג בִּפְעוּלַתְכֶם זוֹ”



ב' בְּכִסְלֵו תש"ג



אָשֵׁר אֶרְלִיךְ





1. מַרְאִית הָעַיִן וְהַמְּצִיאוּת



א. הַמִּבְנֶה הַמְּיֻחָד שֶׁל עֵינֵנוּ, מַעֲטֶפֶת
הָאֲוִיר מִסָּבִיב לְכַדּוּר הָאָרֶץ, תְּנוּעַת הַכַּדּוּר סְבִיב
צִירוֹ, הַקָּפַת הָאָרֶץ אֶת הַשֶּׁמֶשׁ וְעוֹד גּוֹרְמִים אֲחֵרִים, הֵם
סִבּוֹת לְכָךְ, שֶׁאָנוּ רוֹאִים אֶת מְאוֹרוֹת הַשָּׁמַיִם, אֶת
מְקוֹמוֹתֵיהֶם בַּמָּרוֹם וְאֶת תְּנוּעוֹתֵיהֶם, לֹא כְּפִי שֶׁהֵם
בַּמְּצִיאוּת.





ציור 1.png




ב. הַכּוֹכָבִים הֵם כַּדּוּרִים גְּדוֹלִים וַעֲצוּמִים,
עַנְקֵי־אֵל. כָּךְ הוּא הַדָּבָר בַּמְּצִיאוּת, אוּלָם לְמַרְאִית עַיִן
אֵין הֵם אֶלָּא נְקֻדּוֹת זְעִירוֹת, כִּי כָּל גּוּף רָחוֹק נִרְאֶה
לָנוּ קָטָן יוֹתֵר מִכְּפִי שֶׁהוּא בַּמְּצִיאוּת.



ג. הַכּוֹכָבִים רְחוֹקִים מֵאִתָּנוּ מְאֹד, אֲבָל לֹא
כֻּלָּם בְּמִדָּה שָׁוָה. כּוֹכָב אֶחָד, צֶנְתַּר, רָחוֹק מֵאִתָּנוּ
“רַק” כְּ־40 בִּילְיוֹן קִילוֹמֶטֶר (בּילְיוֹן – 1,000,000,000,000)
וְכוֹכָב הַצָּפוֹן רָחוֹק מֵאִתָּנוּ כִּ־380 בִּילְיוֹן קִילוֹמֶטֶר.
כּוֹכָבִים אֲחֵרִים רְחוֹקִים מֵאִתָּנוּ הַרְבֵּה הַרְבֵּה יוֹתֵר,
אוּלָם אָנוּ רוֹאִים אוֹתָם, כְּאִלּוּ הָיוּ כֻּלָּם רְחוֹקִים
מֵאִתָּנוּ בְּמִדָּה שָׁוָהּ. מִבְנֶה עֵינֵינוּ אֵינוֹ מְאַפְשֵׁר לָנוּ
לְהַבְחִין בַּהֶבְדֵּל, שֶׁבֵּין מֶרְחַקִּים שׁוֹנִים (אֵיזֶה מֵהֶם
גָּדוֹל יוֹתֵר), אֶלָּא אִם כֵּן קְרוֹבִים הֵם כֻּלָּם אֵלֵינוּ
בְּמִדָּה מְסֻיֶּמֶת. מִטַּעַם זֶה לֹא תּוּכַל הָעַיִן לְהַבְחִין
וְלָדַעַת אֵיזֶהוּ מֵעֲצֵי הַיַּעַר, הָרָחוֹק מֵאִתָּנוּ, קָרוֹב
אֵלֵינוּ יוֹתֵר מֵעֵץ אַחֵר שֶׁבְּאוֹתוֹ יַעַר.



ציור 2.png




ד. הָרֶוַח בֵּין כּוֹכָב לְכוֹכָב הוּא גָּדוֹל לְאֵין
שִׁעוּר, וְלָנוּ נִדְמֶה, כִּי כּוֹכְבֵי הַשָּׁמַיִם צְפוּפִים עַד אֶפֶס
מָקוֹם. גַּם אֲנָשִׁים, הָרְחוֹקִים אִישׁ מֵרֵעֵהוּ, יֵרָאוּ לָנוּ
כִּקְרוֹבִים זֶה לָזֶה אִם נִרְחַק מֵהֶם. כָּךְ נִרְאֶה, בְּמִדָּה
שֶׁנִּרְחַק מֵהֶם, גַּם אֶת שׁוּרוֹת הַבָּתִּים בָּרְחוֹב, וְגַם אֶת
שְׁנֵי הַפַּסִּים שֶׁל מְסִלַּת הַבַּרְזֶל.



ציור 3–4.png




ה. כָּל מְאוֹרוֹת הַשָּׁמַיִם נִרְאִים לָנוּ זְמַן־מָה
לִפְנֵי צֵאתָם וְגַם אַחֲרֵי בּוֹאָם, מִשּׁוּם שֶׁבְּדַרְכּוֹ אֵלֵינוּ
עוֹבֵר אוֹרָם אֶת מַעֲטֶפֶת הָאֲוִיר, הָאוֹפֶפֶת אֶת כַּדּוּר הָאָרֶץ
בַּגְּבוּל, בֵּין הֶחָלָל הָרֵיק, חֲלַל הָ“אֵין־סוֹף” וּבֵין הָאֲוִיר,
וְכֵן בֵּין שִׁכְבוֹת הָאֲוִיר הַשּׁוֹנוֹת: בֵּין שִׁכְבַת אֲוִיר
קָלוּשׁ לְשִׁכְבַת אֲוִיר סָמִיךְ, שֶׁמִּתַּחְתָּיו נִשְׁבָּרוֹת קַרְנֵי
הָאוֹר. כָּזֹאת נִרְאֶה בִּכְלָל, בַּעֲבֹר קֶרֶן אוֹר מֵחֹמֶר קָלוּשׁ
לְחֹמֶר סָמִיךְ וּלְהֶפֶךְ (כְּמוֹ מֵהָאֲוִיר לְמַיִם אוֹ מֵהַמַּיִם
לָאֲוִיר).



ו. כַּדּוּר הָאָרֶץ יִסֹּב עַל צִירוֹ מִמַּעֲרַב
מִזְרָחָה, וּכְתוֹצָאָה מִתְּנוּעָתוֹ זוֹ נִדְמֶה לָנוּ, כִּי כָּל
צְבָא הַשָּׁמַיִם – הַשֶּׁמֶשׁ, הַיָּרֵחַ וְהַכּוֹכָבִים – יָנוּעוּ
כֻּלָּם מִמִּזְרַח מַעֲרָבָה. כָּךְ יִרְאֶה הַנּוֹסֵעַ בָּרַכֶּבֶת
אֶת הַשָּׂדוֹת, הָעֵצִים וְהַבָּתִּים הַסְּמוּכִים לַמְסִלָּה אָצִים
רָצִים בְּכִוּוּן הָפוּךְ מִכִּוּון הַתְּנוּעָה שֶׁל הָרַכֶּבֶת; כְּמוֹ
כֵן יֵשׁ אֲשֶׁר יִדָּמֶה לָנוּ, כִּי הַיָּרֵחַ נֶחְפָּז וְרָץ בְּכִוּוּן
שֶׁכְּנֶגֶד לִתְנוּעַת מִפְלְשֵׂי הָעֲנָנִים, הַנִּשָּׂאִים בַּמָּרוֹם
וּמְרַחֲפִים עַל פְּנֵי הַמָּאוֹר. זוֹ הִיא תְּנוּעָה מְדֻמָּה וְלֹא
תְּנוּעָה אֲמִתִּית.

ז. כַּדּוּר הָאָרֶץ מַקִּיף אֶת הַשֶּׁמֶשׁ הַקֵּף
וְהָלוֹךְ, הַקָּפָה מְלֵאָה בַּת 360 מַעֲלוֹת בְּעֵרֶךְ, בְּמֶשֶׁךְ
שָׁנָה תְּמִימָה, כְּתוֹצָאָה מִזֶּה נִדְמֶה לָנוּ, כִּי הַשֶּׁמֶשׁ
תְּשַׁנֶּה אֶת מְקוֹמָהּ בֵּין הַכּוֹכָבִים. תְּנוּעָתֵנוּ, הַיְנוּ
תְנוּעַת הָאָרֶץ בְּמַסְלוּלָהּ מִסָּבִיב לַשֶּׁמֶשׁ, הִיא תְנוּעָה
מַמָּשׁ וּ“תְנוּעַת” הַשֶּׁמֶשׁ בֵּין הַכּוֹכָבִים הִיא תְּנוּעָה
מְדֻמָּה.

ח. כְּלָלוֹ שֶׁל דָּבָר: רַבִּים הֵם תַּעְתּוּעֵי
הָרְאִיָּה. וְרַב הוּא הַהֶבְדֵּל בֵּין מַרְאִית הָעַיִן לְבֵין
הַמְּצִיאוּת, בְּרֹב הַמִּקְרִים דָּנוּ הַקַּדְמוֹנִים עַל גַּרְמֵי
הַשָּׁמַיִם וְעַל הַתּוֹפָעוֹת בַּמְּרוֹמִים, כְּפִי שֶׁהֵם נִרְאִים
לָעַיִן, וּלְפִיכָךְ הֶאֱמִינוּ, וְכֵן מַאֲמִין הֶהָמוֹן גַּם כַּיּוֹם,
כִּי כּוֹכְבֵי הַשָּׁמַיִם הֵם נְקֻדּוֹת מְאִירוֹת, נְקֻדּוֹת וְלֹא
כַּדּוּרִים, הַקְּבוּעוֹת בְּדָפְנֵי כַּדּוּר עֲנָקִי נָבוּב, כָּל אַחַת
מֵהֶן בִּמְקוֹמָהּ, וּמִמֶּנּוּ לֹא תָּמוּשׁ. לְכַדּוּר מְדֻמֶּה זֶה
קָרְאוּ “גַּלְגַּל הָרָקִיעַ”. הַקַּדְמוֹנִים סָבְרוּ – וְכָךְ
נִדְמֶה גַּם לָנוּ – שֶׁהַגַּלְגַּל הַזֶּה וְכָל אֲשֶׁר בּוֹ, מַקִּיף
אֶת הָאָרֶץ, הַנִּמְצֵאת בְּמֶרְכָּזוֹ, וְשֶׁזּוֹהִי הַסִּבָּה לְצֵאת
הַמְּאוֹרוֹת וּלְבוֹאָם. כַּיּוֹם בָּרוּר הוּא הַדָּבָר, שֶׁהַמְּצִיאוּת
הִיא אַחֶרֶת, וְעַל כָּךְ נִתְעַכֵּב לְהַלָּן.



2. הַכּוֹכָבִים וּקְבֻצּוֹתֵיהֶם



א. אִלּוּ הָיְתָה הָאָרֶץ שְׁקוּפָה, הָיִינוּ רוֹאִים
אֶת עַצְמֵנוּ בְּמֶרְכָּזוֹ שֶׁל “כַּדּוּר” עֲנָקִי. בְּכַדּוּר זֶה
הָיִינוּ רוֹאִים כְּ־7 אֲלָפִים כּוֹכָבִים. יוֹתֵר מִזֶּה לֹא הָיִינוּ
יְכוֹלִים לִרְאוֹת גַּם אָז, בְּלִי לְהִשְׁתַּמֵּשׁ בְּמַכְשִׁירֵי
רְאִיָּה, אוּלָם כַּדּוּר הָאָרֶץ אֵינֶנּוּ שָׁקוּף, הוּא חוֹצֵץ
בִּפְנֵי רְאִיָּתֵנוּ, וְאֵין אָנוּ יְכוֹלִים לִרְאוֹת בְּכָל רֶגַע
שֶׁהוּא כִּי אִם אֶת מַחֲצִית הַכַּדּוּר וְאֶת הַכּוֹכָבִים
שֶׁבַּמַּחֲצִית זוֹ.

ב. מִסְפַּר הַכּוֹכָבִים, שֶׁבְּכָל “כַּדּוּר
הַשָּׁמַיִם”, הַנִּרְאִים לָנוּ בְּעֶזְרַת מַכְשִׁירֵי רְאִיָּה שׁוֹנִים
וּבְאֶמְצָעוּת מְכוֹנַת הַצִּלּוּם, גָּדוֹל כְּשִׁשִּׁים רִבּוֹא פַּעַם
מִמִּסְפַּר הַכּוֹכָבִים הַנִּרְאִים לָנוּ בְּכָל רֶגַע שֶׁהוּא
בַּשָּׁמַיִם. מִסְפָּרָם מַגִּיעַ לִשְׁנֵי מִילְיַרְד (המִילְיַרְד הוּא
1000,000,000) הַיְנוּ כּוֹכָב אֶחָד לְכָל נֶפֶשׁ אָדָם שֶׁעַל פְּנֵי
כַּדּוּר הָאָרֶץ.

ג. כְּפִי שֶׁיִּתְבָּאֵר לְהַלָּן, רֻבָּם הַמַּכְרִיעַ
שֶׁל כּוֹכְבֵי הַשָּׁמַיִם אֵינוֹ נִרְאֶה לָנוּ בִּגְלַל רָחְקָם
שֶׁל הַכּוֹכָבִים מֵאִתָּנוּ; אִלּוּ הָיוּ קְרוֹבִים אֵלֵינוּ יוֹתֵר אוֹ
אִלּוּ הָיוּ גְּדוֹלִים הַרְבֵּה יוֹתֵר, הָיִינוּ רוֹאִים גַּם אוֹתָם,
אוּלָם יֵשׁ כּוֹכָבִים, שֶׁאֵינָם נִרְאִים לָנוּ, מִשּׁוּם שֶׁהֵם
מְצוּיִים בְּעֹרֶף חַבְרֵיהֶם הַקְּרוֹבִים אֵלֵינוּ יוֹתֵר,
וְהַמַּסְתִּירִים אֶת הַנִּמְצָאִים מֵאֲחוֹרֵיהֶם. עַל מְצִיאוּתָם שֶׁל
הַנִּסְתָּרִים הָאֵלֶּה נֵדַע רַק בְּעֶזְרַת הַסְּפֶּקְטְרוֹסְקוֹפּ
הַמְּגַלֶּה נִסְתָּרוֹת. לְכוֹכָבִים כָּאֵלֶּה נִקְרָא
כּוֹכְבֵי־עֹרֶף.

ד. יֵשׁ אֲשֶׁר שְׁנֵי כּוֹכָבִים אוֹ שְׁלֹשָׁה וְיוֹתֵר,
הַקְּרוֹבִים אִישׁ אֶל רֵעֵהוּ וּרְחוֹקִים הַרְבֵּה מֵאִתָּנוּ,
יִתְמַזְּגוּ לְעֵינֵינוּ וְיֵרָאוּ כְּכוֹכַב אֶחָד. לְכוֹכָבִים
כָּאֵלֶּה קוֹרְאִים כְּפוּלִים. כַּיּוֹם יְדוּעִים לָנוּ לְמַעְלָה
מִ־15 אֶלֶף כּוֹכָב כָּפוּל. הַכּוֹכָבִים, הַמְּהַוִּים כּוֹכָב כָּפוּל,
יֵשׁ מֵהֶם הַמַּקִּיפִים אִישׁ אֶת רֵעֵהוּ, כַּאֲשֶׁר יַעֲשֶׂה כַּדּוּר
הָאָרֶץ, הַמַּקִּיף אֶת הַשֶּׁמֶשׁ, וְיֵשׁ מֵהֶם הַמַּקִּיפִים אִישׁ אֶת
אָחִיו, כַּאֲשֶׁר יַקִּיפוּ זֶה אֶת זֶה שְׁנֵי
יְלָדִים, הַמַּחֲזִיקִים אִישׁ בְּיַד רֵעֵהוּ
וּמִסְתּוֹבְבִים בְּמַעְגָּל. שְׁנֵיהֶם מִסָּבִיב לִנְקֻדָּה
אַחַת.



ציור 5–6.png






ה. בְּעֶזְרַת הַטֶּלֶסְקוֹפּ נוּכַל לְהַפְרִיד בֵּין
הַדְּבֵקִים וְלִרְאוֹת שְׁנֵי כּוֹכָבִים וְיוֹתֵר, בִּמְקוֹם כּוֹכָב
אֶחָד, שֶׁרָאִינוּ בְּעֵינֵינוּ קֹדֶם לָכֵן, אוּלָם אִם צְפִיפוּתָם
רַבָּה מְאֹד, לֹא יוֹעִיל גַּם הַטֶּלֶסְקוֹפּ, וְרַק
הַסְּפֶּקְטְרוֹסְקוֹפּ יוֹכִיחַ לָנוּ, שֶׁיֵּשׁ כָּאן עִנְיָן עִם
כּוֹכָב כָּפוּל. יֵשׁ אֲשֶׁר כּוֹכְבֵי עֹרֶף, הָרְחוֹקִים הַרְבֵּה מְאֹד
אִישׁ מֵרֵעֵהוּ, אֵינָם נִמְצָאִים מַמָּשׁ אִישׁ בְּעֹרֶף חֲבֵרוֹ,
וְהָאֶחָד מֵהֶם יוֹצֵא־דֹּפֶן בְּמִקְצָת, בְּמִקְרֶה כָּזֶה יֵרָאוּ
לָנוּ גַּם הֵם כְּכוֹכַב כָּפוּל, אוּלָם בֵּין שְׁנֵי אֵלֶּה אֵין
כַּמּוּבָן כָּל קֶשֶׁר.

ו. לְמַעַן הָקֵל עַל הַמְּעֻנְיָן לִמְצֹא אֶת
הַכּוֹכָבִים הַמְּבֻקָּשִׁים, חִלְקוּ הַקַּדְמוֹנִים אֶת כּוֹכְבֵי
הַשָּׁמַיִם לִקְבֻצּוֹת וְאַף קָרְאוּ לָהֶם בְּשֵׁמוֹת. אֶת הַכּוֹכָבִים
עַצְמָם סִמְּנוּ בְּאוֹתִיּוֹת וְאֶת הַכּוֹכָב הֶחָשׁוּב בְּיוֹתֵר,
מֵעֵין רֹאשׁ הַקְבֻצָּה, הִכְתִּירוּ בְּשֵׁם מְיֻחָד. בְּמִקְרִים
יְדוּעִים הוֹלֵם שָׁם הַקְבֻצָּה אֶת צוּרָתָהּ. בְּרֹב הַמִּקְרִים
אֵינֶנוּ מַתְאִים כְּלָל לַצּוּרָה, והַקְבֻצָּה נִקְרֵאת בִּשְׁמָהּ
מִטַּעַם אַחֵר, אוֹ מִטַּעַם בִּלְתִּי יָדוּעַ לָנוּ.

ציור 6: כּוֹכָב A וְכוֹכָבB נִרְאִים בָּרָקִיעַ כְּכוֹכָב כָּפוּל.



ז. כְּפִי שֶׁנִּרְאֶה לְהַלָּן קְרוֹבָה אֵלֵינוּ
הַשֶּׁמֶשׁ יוֹתֵר מִכָּל כּוֹכָב אַחֵר. לְפִיכָךְ תְּכַסֶּה בְּגוּפָהּ
כּוֹכָבִים, הַנִּמְצָאִים מֵאֲחוֹרֶיהָ. לוּלֵא שִׁנְּתָה הָאָרֶץ אֶת
מְקוֹמָהּ בַּחָלָל הָאֵין־סוֹף, הָיְתָה הַשֶּׁמֶשׁ מְכַסָּה תָּמִיד אֶת
קְבֻצַּת הַכּוֹכָבִים הָאַחַת, אוּלָם כַּדּוּר הָאָרֶץ מַקִּיף אֶת
הַשֶּׁמֶשׁ, כָּאָמוּר, וּלְפִיכָךְ תְּכַסֶּה הַשֶּׁמֶשׁ כָּל פַּעַם
קְבֻצַת כּוֹכָבִים אַחֶרֶת. אָכֵן קָשֶׁה לִרְאוֹת זֹאת בְּמֵישָׁרִים.
יוֹמָם רוֹאִים אָנוּ אֶת הַשֶּׁמֶשׁ, אֲבָל אֵין אָנוּ רוֹאִים אֶת
הַכּוֹכָבִים, וּבַלַּיְלָה נִרְאֶה אֶת הַכּוֹכָבִים, אֲבָל הַשֶּׁמֶשׁ
אֵינֶנָּה אָז מֵעַל לָאֹפֶק, וְלֹא נִרְאֶה אוֹתָהּ כְּלָל. לְמַעַן נֵדַע
אֵילוּ כּוֹכָבִים נִמְצָאִים בְּעֹרֶף הַשֶּׁמֶשׁ מֵאֲחוֹרֶיהָ, נַעֲשֶׂה
כְּדִלְקַמָּן:



ח. נִסְתַּכֵּל בְּשִׁפּוּלֵי הָרָקִיעַ, בַּמִּזְרָח,
לִפְנֵי הַנֵּץ הַחַמָּה. אָז נִרְאֶה אֶת קְבֻצַּת הַכּוֹכָבִים,
הַ“צוֹעֶדֶת” בְּיוֹם זֶה לִפְנֵי הַשֶּׁמֶשׁ, כְּלוֹמַר זוֹ הַנִּרְאֵית
מִמַּעֲרַב לַשֶּׁמֶשׁ. שֶׁכֵּן כַּעֲבֹר זְמַן־מָה תּוֹפִיעַ הִיא
מִמִּזְרָח לַקְּבֻצָּה. נִסְתַּכֵּל שׁוּב אוֹתוֹ יוֹם, תֶּכֶף לְאַחַר
שְׁקִיעַת הַחַמָּה, בְּשִׁפּוּלֵי הָרָקִיעַ בַּמַּעֲרָב, אָז נִרְאֶה אֶת
קְבֻצַּת הַכּוֹכָבִים הַ“הוֹלֶכֶת” בְּיוֹם זֶה אַחֲרֵי הַשֶּׁמֶשׁ,
שֶׁשָּׁקְעָה זֶה עַתָּה. קְבֻצָּה זוֹ נִמְצֵאת אֵפוֹא הַיּוֹם מִמִּזְרָח
לַשֶּׁמֶשׁ, וּלְפִיכָךְ טֶרֶם שָׁקְעָה, וְתִשְׁקַע רַק כַּעֲבֹר זְמַן
מָה. בֵּין שְׁתֵּי הַקְּבֻצּוֹת – הַמְּפַגֶּרֶת וְהַמַּקְדִּימָה –
נִמְצֵאת הַקְבֻצָּה הַשּׁוֹכֶנֶת בְּיוֹם זֶה בְּעֹרֶף הַשֶּׁמֶשׁ
וְאֵינָהּ נִרְאֵית לָנוּ בִּגְלַל זֹהַר הַיּוֹם. קְבֻצָּה זוֹ הִיא
“מַזָּל” הַחֹדֶשׁ הַנּוֹכְחִי.



ט. כְּכָל עַמֵּי הַקֶּדֶם הָאֲחֵרִים הִתְעַנְיְנוּ גַּם
הַכַּשְׂדִּים בַּשָּׁמַיִם. וְרַבִּים הֵם הַכּוֹכָבִים הַנִּקְרָאִים עַד
הַיּוֹם בְּשֵׁמוֹת, שֶׁקָּרְאוּ לָהֶם בְּנֵי הָעָם הַזֶּה. מַזַּל חֹדֶשׁ
יָנוּאַר נִקְרָא עַל יְדֵיהֶם בְּשֵׁם דְּלִי, מִשּׁוּם שֶׁבְּחֹדֶשׁ זֶה
יוֹרְדִים גִּשְׁמֵי זַעַף כְּאִלּוּ מִדְּלִי; מַזַּל פֶבְּרוּאַר –
דָּגִים, מִשּׁוּם שֶׁאָז הִיא עוֹנַת הַדָּגִים בְּנַהֲרוֹת פְּרָת
וְחִדָּקֶל; מַזַּל מֶרְץ טָלֶה, מִשּׁוּם שֶׁאָז נוֹלָדִים הַטְּלָאִים;
מַזַּל אַפְּרִיל שׁוֹר, כִּי בְּחֹדֶשׁ זֶה יִפְלַח הַשּׁוֹר אֶת
הָאֲדָמָה לִזְרִיעַת הַקַּיִץ; מַזַּל מַאי הוּא תְאוֹמִים עַל שֵׁם
שְׁנֵי כּוֹכְבֵי הַמַּזָּל הַזֶּה, שֶׁהָיוּ שָׁוִים אָז בְּבַהַקְתָּם.
מַזַּל יוּנִי הוּא סַרְטָן, כִּי בְּ־21 בְּחֹדֶשׁ זֶה – הַיּוֹם הָאָרֹךְ
– בְּהַגִּיעַ הַשֶּׁמֶשׁ לַמַּזָּ2ל הָאָמוּר,
תִּסּוֹג לְאָחוֹר, דָּרוֹמָה. כְּסַרְטָן זֶה הַמְּהַלֵּךְ אֲחוֹרַנִּית;
מַזַּל יוּלִי הוּא אַרְיֵה, סֵמֶל הַגְּבוּרָה, כִּי בְּחֹדֶשׁ יוּלִי
יִגְבַּר מְאֹד הַחֹם עַל פְּנֵי הָאָרֶץ; מַזַּל אוֹגוּסְט הוּא בְּתוּלָה
וְשִׁבֹּלֶת בְּיָדָהּ – סֵמֶל הַבְּרָכָה בָּאֹסֶם הַמִּתְמַלֵּא אָז;
מַזַּל סֶפְּטֶמְבֶּר הוּא מֹאזְנַיִם, כִּי בְּ־23 בְּחֹדֶשׁ תָּחוּל
הַיְּמָמָה הַשְּׁקוּלָה, בָּהּ הַיּוֹם וְהַלַּיְלָה שָׁוִים; מַזַּל
אוֹקְטוֹבֶּר הוּא עַקְרָב, וְאָכֵן דּוֹמֶה הִיא קְבֻצַּת כּוֹכָבִים זוֹ
לְעַקְרָב עֲנָקִי, הַמִּשְׂתָּרֵעַ עַל חֵלֶק גָּדוֹל שֶׁל הָרָקִיעַ;
מַזַּל נוֹבֶמְבֶּר הוּא קֶשֶׁת, כִּי בַּזְּמַן הַזֶּה נוֹהֲגִים
הָעַמִּים הַנּוֹדְדִים לִשְׁלֹל שָׁלָל וְלָבֹז בַּז מֵהַמַּמְּגוּרוֹת
הַמְּלֵאוֹת בָּר; מַזַּל דֶּצֶמְבֶּר הוּא גְּדִי, מִשּׁוּם שֶׁאָז
תַּמְלֵטְנָה הָעִזִּים אֶת הַגְּדָיִים.



ציור 7.png




י. הַיְּהוּדִים קָרְאוּ לִקְבֻצּוֹת הַחֹדֶשׁ בְּשֵׁם
מַזָּלוֹת, וְהַקַּדְמוֹנִים קָרְאוּ לָהֶם בָּתֵּי הַשֶּׁמֶשׁ, בַּיִת
לְחֹדֶשׁ לִשְׁכֹּן בּוֹ. לְאֵזוֹר הָרָקִיעַ, שֶׁבּוֹ מִשְׂתָּרְעִים
הַמַּזָּלוֹת, קָרְאוּ הַיְּהוּדִים גַּלְגַּל הַמַּזָּלוֹת,
וְהָעַמִּים יִקְרְאוּ לוֹ גַּלְגַּל הַחַיּוֹת, כִּי רֹב שְׁמוֹת
הַמַּזָּלוֹת הֵם שֶׁל בַּעֲלֵי חַיִּים.



יא. הַיְּוָנִים הוֹסִיפוּ לִקְרֹא אֶת הַמַּזָּלוֹת
בַּשֵּׁמוֹת שֶׁנָּתְנוּ לָהֶם קוֹדְמֵיהֶם, אֲבָל קָשְׁרוּ אוֹתָם
בְּאַגָּדוֹת שׁוֹנוֹת, שֶׁהָיוּ מְהַלְּכוֹת בֵּינֵיהֶם: קְבֻצּוֹת
אֲחֵרוֹת נִקְרְאוּ עַל יְדֵי הַיְּוָנִים בִּשְׁמוֹת גִּבּוֹרֵי
אַגָּדוֹתֵיהֶם, כְּגוֹן: קֶפֵאוּס (מֶלֶךְ כּוּשׁ), קַסְּיוֹפֵּיָה
(אִשְׁתּוֹ), אַנְדְּרוֹמֶדָה (בִּתָּם), תַּנִּין (הִתְכּוֹנֵן לִטְרֹף
אֶת אַנְדְּרוֹמֶדָה). פֶּרְסֵאוּס (הִצִּיל אֶת אַנְדְּרוֹמֶדָה),
אוֹרְיוֹן – בְּעִבְרִית כְּסִיל, עַל שׁוּם שֶׁהוּא מוֹפִיעַ בַּמִּזְרָח,
בָּעֶרֶב, בְּחֹדֶשׁ כִּסְלֵו – גִּבּוֹר צַיִד וְעִמּוֹ “הַכֶּלֶב
הַגָּדוֹל” וְ“הַכֶּלֶב הַקָּטָן”, יוֹצֵא לְהִלָּחֵם בַּ“שּׁוֹר”,
וְכַדּוֹמֶה.



יב. עִם הִתְפַּתְּחוּת הַשַּׁיִט הִכִּירוּ הַסַּפָּנִים
אֶת הַכּוֹכָבִים בִּשְׁמֵי הַדָּרוֹם, שֶׁאֵינָם נִרְאִים לְיוֹשְׁבֵי
הָאֲרָצוֹת, אֲשֶׁר בַּחֲצִי הַכַּדּוּר הַצְּפוֹנִי, וַאֲשֶׁר עַל כֵּן
הָיוּ נְטוּלֵי שֵׁם וְיִקְרָאוּם בְּשֵׁמוֹת. שֵׁמוֹת אֵלֶּה הִתְאִימוּ
לְמֻשְּׁגֵּי הַזְּמַן הַחֲדָשִׁים: הָאֳנִיָּה, מְכוֹנַת הַדְּפוּס,
הַמַּשְׁאֵבָה, הַמַּצְפֵּן וְכַדּוֹמֶה.



יג. הָיוּ מִקְרִים וְאִצְטַגְנִינִים שֶׁל מְלָכִים
וְשָׁרִים קָרְאוּ לִקְבֻצּוֹת כּוֹכָבִים בְּשֵׁם אֲדוֹנֵיהֶם, כְּגוֹן:
מָגֵן סוֹבְּיֶסְקִי (מֶלֶךְ פּוֹלִין), עֵגֶל פּוֹנְיַטּוֹבְסְקִי,
שַׁרְבִיט הַמֶּלֶךְ פְרִידְרִיךְ, וְכַיּוֹצֵא בָּהֶם. שֵׁמוֹת אֵלֶּה
נִשְׁתַּמְּרוּ בְּחֶלְקָם, רֻבָּם נִשְׁכְּחוּ מִלֵּב עִם “שְׁקִיעַת
כּוֹכָבוֹ” שֶׁל הַמֶּלֶךְ אוֹ הַשַּׂר, וְכוֹכְבֵי הַקְבֻצּוֹת נִסְפְּחוּ
אֶל הַקְבֻצּוֹת הַשְּׁכֵנוֹת, כְּשֵׁם שֶׁאַרְצוֹת הַמֶּלֶךְ נִסְפְּחוּ
לַמְּדִינוֹת הַשְּׁכֵנוֹת.



יד. לְהַלָּן רְשִׁימַת הַקְבֻצּוֹת הַחֲשׁוּבוֹת הַשּׁוֹנוֹת, לִשְׁמוֹתֵיהֶן, כְּפִי שֶׁהֵן נִקְרָאוֹת כַּיּוֹם:

אַנְדְּרוֹמֶדָה Andromeda

אֵרִידַנוּס (נָהָר) Eridanus

אַרְנָב Lepus

אַרְיֵהLeo

הָאֳנִיָה אַרְגּוֹ (סְפִינָה) Argo navis

בְּתוּלָה Virgo

בַּרְבּוּר Cygnus

גְּדִי Capricornus

נְמֵר־גָּמָל Camclopardalis

גָּבִיעַ Crater

דְּלִי Aquarius

דּוֹלְפִין Delphinus

דָּגִים Pisces

דֻּבָּהּ קְטַנָּה Ursa minor

דָּג דְּרוֹמִי Piscis Austrinus

הֶרְקוּלֶס Hercules

זְאֵב Lupus

חוֹל (פֶנִיקְס) Foenix

חֵץ Sagitta

טָלֶה Aries

טֶלֶסְקוֹפּ (מִשְׁקֶפֶת) Telescopium

יוֹנָה Columba

כֶּתֶר צְפוֹנִי Corona borealis

כֶּתֶר דְּרוֹמִי Corona Australis

כֶּלֶב קָטָןCanis minor

כֶּלֶב גָּדוֹל Canis major

כַּלְבֵי צַיִד Canes Venatici

כְּסִיל Orion

כִּימָה Pleiades

לִוְיָתָן Cetus

מְשֻׁלָּשׁ Triangulum

מֹאזְנַיִם Libra

מִקְּרוֹסְקוֹפּ Microscopium

אַנְטִלְיָה (מַשְׁאֵבַת־מַיִם) Antlia

מַצְפֵּן Pyxis

סַרְגֵּל Norma

מִזְבֵּחַ Ara

נָחָשׁ Serpens

נֶשֶׁר Aquila

נְחַשׁ מַיִם Hydra

תַּנִּיןDraco 3

נַחְשׁוֹן (נוֹשֵׂא הַנָּחָשׁ) Ophiuchus

נֵבֶל Lyra

סְיָח (סוּס קָטָן) Equuleus

סַרְטָן Cancer

עַקְרָב Scorpius

עוֹרֵב Corvus

דֻּבָּהּ גְּדוֹלָה 4 Ursa major

עֶגְלוֹןAuriga

עָגוּר Grus

פֶּגַּס (פֶּגַסּוֹס) Pegasus

פֶּרְסֵאוּס Perseus

פַּסָּל Sculptor

צַיָּר Pictor

צְלָב דְּרוֹמִיCrux

צֶנְתַּר (קֶנְטַאוֹרוֹס) Centaurus

קֶפֵאוּס Cepheus

קַסִּיוֹפֵּיָה Cassiopeia

קַרְנַף (רְאֵם) Monoceros

קֶשֶׁת Sagittarius

בּוֹאוֹטֶס Bootes

שׁוֹר Taurus

שִׁשִּׁית (סֶקְסְטֵנְס) Sextans

שַׂעֲרוֹת בֵּרֵנִיקֶה Coma Berenices

תְּאוֹמִים Gemini

תַּנּוּר Fornax

טו. וְאֵלֶּה שְׁמוֹת רָאשֵׁי הַקְּבֻצּוֹת וְהַכּוֹכָבִים הַמְּפֻרְסָמִים:













	הַשֵּׁם 
	בַּקְּבֻצָּה
	 שְׁמוֹ בְּלוֹעֲזִית 
	בַּהַקְתּוֹ
	 צִבְעוֹ





	אַלְדֶּבַּרַן
	 שׁוֹר 
	Aldebaran
	 (1.06)
	 כָּתֹם




	אַבְרֵק
	 הַכֶּלֶב הַגָּדוֹל
	 Sirius 
	 (1.58־) 
	כְּחַלְחַל




	אַרְקְטוּר 
	בּוֹאוֹטֶס 
	Arcturus
	 (024) 
	כָּתֹם־צָהֹב




	אַנְטַרֶס 
	הָעַקְרָב 
	Antares
	 (1.22)
	 אֲדַמְדַּם




	בֵּית אֱגוֹזָה
	 כְּסִיל 
	Betelgeuse 
	 (0.92)
	אֲדַמְדַּם




	דֶּנֶבּוֹלָה 
	הָאַרְיֵה
	 Denebola 
	(2.23) 
	לָבָן




	וֶגָה 
	הַנֵּבֶל
	 Vega 
	 (0.14)
	 כְּחַלְחַל־לָבָן




	זָנָב 
	הַבַּרְבּוּר 
	Deneb 
	 (1.33)
	 לָבָן




	כּוֹכַב הַקֹּטֶב
	 הַדֻּבָּה הַקְּטַנָּה
	 Polaris 
	 (2.12) 
	צְהַבְהַב




	מִצְעָר
	 הַדֻּבָּה הַגְּדוֹלָה
	 Mizar 
	 (2.16) 
	יָרֹק־לָבָן




	עֵז 
	הָעֶגְלוֹן 
	Capella 
	 (0.21) 
	צָהֹב




	פְּרוֹצְיוֹן
	 הַכֶּלֶב הַקָּטָן 
	Procyon 
	 (0.48)
	 צָהֹב־לָבָן




	פָּרָשׁ 
	הַדֻּבָּה הַגְּדוֹלָה
	 Alcor 
	 (5.0)
	=




	פְּנִינָה
	 הַכֶּתֶר
	 Gemma 
	 (2.31) 
	לָבָן




	פֶּלִאי 
	לִוְיָתָן 
	Mira 
	(9.5־1.7) 
	אָדֹם




	פּוֹלוּקְס
	 תְּאוֹמִים 
	Pollux 
	 (1.21) 
	צָהֹב




	וֹמַלְהוֹ 
	דָּג דְּרוֹמִי
	 Fomalhaut 
	(1.29)
	 לָבָן




	קַסְטוֹר 
	תְּאוֹמִים 
	Castor 
	 (1.58) 
	יְרַקְרַק־לָבָן




	קָנּוֹפּוּס Garina 
	קַעַר 
	Canopus 
	 (0.86–) 
	צָהֹב־לָבָן




	רֶגוּל
	 הָאַרְיֵה
	 Regulus 
	 (1.34)
	 כְּחַלְחַל־לָבָן




	רִיגֶל
	 כְּסִיל 
	Rigel 
	 (0.34) 
	כְּחַלְחַל־לָבָן




	שִׁבֹּלֶת
	 בְּתוּלָה 
	Spica 
	 (1.21)
	 כְּחַלְחַל




	שָׂטָן 
	פֶּרְסֵאוּס 
	Algol 
	 (3.5–2.2)
	 כְּחַלְחַל־לָבָן




כּוֹכָב ג' בְּמַזַּל טָלֶה, נִקְרָא גַּם בְּפִי הַתּוֹכְנִים הַנָּכְרִים בְּשֵׁם עִבְרִי “מְשָׁרְתִים”.







3. מַעֲרֶכֶת הַשֶּׁמֶשׁ



א. הַשֶּׁמֶשׁ הִיא אֶחָד מֵאֶלֶף אַלְפֵי הָאֲלָפִים שֶׁל
כּוֹכָבִים, הַקָּרוֹב אֵלֵינוּ הַרְבֵּה יוֹתֵר מֵהָאֲחֵרִים. רָחְקוֹ
מֵאִתָּנוּ “רַק” 149.5 מִילְיוֹן קִילוֹמֶטֶר, וְאִלּוּ שְׁכֵנוֹ,
הַ“קָּרוֹב” אֵלָיו, רָחוֹק מֵאִתָּנוּ 27.0000 פְּעָמִים יוֹתֵר, הַיְנוּ
יוֹתֵר מֵ־40 בִּילְיוֹן קִילוֹמֶטֶר. הָאֲחֵרִים רְחוֹקִים עוֹד יוֹתֵר.
כּוֹכָב “קָרוֹב” זֶה שֶׁרָחְקוֹ מֵאִתָּנוּ נִמְדָד עֲדַיִן
בְּמִילְיוֹנֵי קִילוֹמֶטְרִים, נִרְאֶה לָנוּ גָּדוֹל מְאֹד, הַרְבֵּה
יוֹתֵר מֵהָאֲחֵרִים, אִם כִּי בִּמְצִיאוּת גְּדוֹלִים רֻבָּם מִמֶּנּוּ.
לְכוֹכָב זֶה קוֹרְאִים אָנוּ בְּשֵׁם “שֶׁמֶשׁ”, כְּדֵי לְהַבְדִיל
בֵּינוֹ לְבֵין שְׁאַר הַכּוֹכָבִים, הַנִּרְאִים לָנוּ לְעֻמָּתוֹ כְּעֵין
נְקֻדּוֹת זְעִירוֹת.

ב. הַשֶּׁמֶשׁ הִיא כַּדּוּר אֵשׁ יוֹקֵד וְלוֹהֵט,
הַתָּלוּי עַל בְּלִימָה בַּמָּרוֹם. מַדְרֵגַת הַחֹם עַל פְּנֵי
הַשֶּׁמֶשׁ כְּ־6000 מַעֲלוֹת צֶלְסְיוּס וּבְמֶרְכָּזָהּ יַגִּיעַ לְ־40
מִילְיוֹן מַעֲלוֹת. אֶת הַכַּדּוּר הָעֲנָק הַזֶּה, שֶׁקָּטְרוֹ גָּדוֹל
מִקֹּטֶר כַּדּוּר הָאָרֶץ פִּי 109, מַקִּיפִים לְלֹא־הֶרֶף כַּדּוּרִים
אֲחֵרִים הַקְּטַנִּים מִמֶּנּוּ. כַּדּוּרִים אֵלֶּה נִקְרָאִים
כּוֹכְבֵי־לֶכֶת, כִּי הָלוֹךְ יֵלְכוּ כָּל הַיָּמִים מִסָּבִיב
לַשֶּׁמֶשׁ.

ג. הַקַּדְמוֹנִים מָנוּ שִׁבְעָה כוֹכְבֵי לֶכֶת,
וְאֵלֶּה הֵם: שַׁבְּתַאי, צֶדֶק, מַאְדִּים, חַמָה, נֹגַהּ, “כּוֹכָב”,
לְבָנָה, וּבְרָאשֵׁי תֵּבוֹת: שׁצ“מ חנכ”ל. אוּלָם הַתּוֹכֵן קוּפֶּרְנִיק
גִלָּה, כִּי הַשֶּׁמֶשׁ וְהַיָּרֵחַ אֵינָם כּוֹכְבֵי לֶכֶת וְתַחַת זֹאת
נֶחְשֶׁבֶת הָאָרֶץ לְכוֹכַב לֶכֶת. בְּאוֹפֶן כָּזֶה חָשְׁבוּ
הַתּוֹכְנִים בְּיָמָיו, כִּי מִסְפָּר כּוֹכְבֵי הַלֶּכֶת הוּא שִׁשָּׁה:
כּוֹכָב, נֹגַהּ, אֶרֶץ, מַאְדִּים, צֶדֶק וְשַׁבְּתַאי, אוּלָם מֵאָז
וְעַד הַיּוֹם גִלּוּ עוֹד שְׁלשָׁה כּוֹכְבֵי לֶכֶת, וְאֵלֶּה הֵם:
אוּרָן, נֶפְּטוּן, פְּלוּטוֹ (הַכּוֹכָב פְּלוּטוֹ נִתְגַּלֶּה רַק
בִּשְׁנַת 1930).

ד. כּוֹכְבֵי הַלֶּכֶת דּוֹמִים לְכַדּוּר הָאָרֶץ, לֹא רַק מִשּׁוּם שֶׁכָּמוֹהוּ כְּמוֹהֶם יַקִּיפוּ





ציור 8.png




אֶת הַשֶּׁמֶשׁ, אֶלָּא מִשּׁוּם, שֶׁגַּם הֵם גּוּפִים אֲפֵלִים, – לֹא כְּכוֹכְבֵי הַשֶּׁבֶת –
וְהֵם מוּאָרִים בְּאוֹר הַשֶּׁמֶשׁ, וְהָאוֹר הַזֶּה
מֻחְזָר אֵלֵינוּ וְאֶל גּוּפִים אֲחֵרִים, הָרְחוֹקִים מֵהֶם. לְצֶדֶק
וּלְשַׁבְּתַאי יֵשׁ גַּם קְצָת אוֹר מִשֶּׁלָּהֶם.

ה.מִלְּבַד תִּשְׁעַת כּוֹכְבֵי הַלֶּכֶת שֶׁמָּנִינוּ
לְעֵיל, יְדוּעִים לָנוּ לְמַעְלָה מֵאֶלֶף “בְּנֵי כּוֹכָב”, כְּלוֹמַר
כּוֹכְבֵי לֶכֶת נַנָּסִים הַמַּקִּיפִים גַּם הֵם אֶת הַשֶּׁמֶשׁ, וּמֵהֶם
שֶׁקָּטְרָם מַגִּיעַ רַק לִשְׁנַיִם־שְׁלשָׁה קִילוֹמֶטְרִים.
ה. אֶת הַשֶּׁמֶשׁ מַקִּיפִים גַּם שְׁבִיטִים, אֵלֶּה הֵם
הַכּוֹכָבִים הַבְּנוּיִים מֵחֹמֶר קָלוּשׁ מְאֹד, קָלוּשׁ אֲפִלּוּ
מֵאֲוִיר הַנְּשִׁימָה שֶׁלָּנוּ. בְּהִמָּצְאָם בִּסְבִיבַת הַשֶּׁמֶשׁ
יוֹפִיעַ אֶצְלָם זָנָב, כְּעֵין אֲלֻמַּת שְׁבָטִים. תְּנוּעָתָם
מִסָּבִיב לַשֶּׁמֶשׁ שׁוֹנָה מִתְּנוּעַת כּוֹכְבֵי הַלֶּכֶת,
בְּהַקִּיפָם אוֹתָהּ. הַלָּלוּ – כּוֹכְבֵי הַלֶּכֶת – עוֹשִׂים אֶת דַּרְכָּם בְּמַסְלוּל
עָגֹל וּמָאֳרָךְ בְּמִקְצָת, וְאִלּוּ הַשְּׁבִיטִים עוֹשִׂים אֶת
דַּרְכָּם בְּמַסְלוּל מָאֳרָךְ בְּיוֹתֵר. הַשֶּׁמֶשׁ נִמְצֵאת סָמוּךְ
לְקָצֵהוּ הָאֶחָד שֶׁל הַמַּסְלוּל, וְקָצֵהוּ הַשֵּׁנִי רָחוֹק מִמֶּנָה
מְאֹד. בְּהִתְקָרֵב הַשָּׁבִיט אֶל הַשֶּׁמֶשׁ, יִקְרַב מִמֵּילָא גַם
אֵלֵינוּ וְנִרְאֵהוּ, וְכַאֲשֶׁר יִרְחַק מִמֶּנָּה, וּמִמֵּילָא גַם
מֵאִתָּנוּ, יֵשׁ אֲשֶׁר לֹא נִרְאֵהוּ, כִּי אִם בְּעַד טֶלֶסְקוֹפּ,
וּלְבַסּוֹף, כַּאֲשֶׁר יִרְחַק מְאֹד, לֹא נִרְאֵהוּ כְּלָל גַּם
בְּעֶזְרַת מַכְשִׁיר רְאִיָּה.

ו. בְּמַסְלוּלִים מְיֻחָדִים מַקִּיפִים אֶת הַשֶּׁמֶשׁ,
כְּעֵין נָחִיל שֶׁל דְּבוֹרִים, גּוּפִים דַּקִּים שׁוֹנִים: אֲבַק חוֹל
וּצְרוֹרוֹת וְגַם גּוּפִים גַּסִּים, “אַבְנֵי שָׁמַיִם” (יְהוֹשֻׁעַ י',
פָּסוּק י"א). יֵשׁ אֲשֶׁר תַּעֲבֹר הָאָרֶץ בְּמַסְלוּלָהּ בְּקִרְבָתָם,
וְאָז תִּמְשֹׁךְ אוֹתָם אֵלֶיהָ: הָאֲבָנִים תִּפֹּלְנָה עָלֶיהָ בְּקוֹל
רַעַשׁ אַדִּיר, תַּעֲשֶׂינָה שַׁמוֹת בִּמְקוֹם נְפִילָתָן, וְהֶדֶף
הָאֲוִיר יַזִּיק גַּם לַסְּבִיבָה. אֲבַק הַחוֹל וְהַצְּרוֹרוֹת לֹא
יַגִּיעוּ לָאָרֶץ בְּנָפְלָם עָלֶיהָ, כִּי שָׂרֹף יִשָּׂרְפוּ בָּאֵשׁ,
הַנּוֹצֶרֶת מֵחֲמַת חִכּוּכָם בַּאֲוִיר, בְּשִׁכְבוֹתָיו הַנְּמוּכוֹת,
מָקוֹם שָׁם מַתְחִיל הוּא לִהְיוֹת סָמִיךְ בְּמִדַּת־מָה, הַיְנוּ
בְּרוּם שֶׁל 80–90 קִילוֹמֶטֶר מֵעַל פְּנֵי
הָאֶרֶץ, וְלֹא לְמַעְלָה מִזֶּה. בִּשְׁעַת דְּלַקָתָם נִרְאִים הֵם לָנוּ
כְּגֵץ הַיּוֹצֵא מִתַּחַת פַּטִּישׁוֹ שֶׁל הַנַּפָּח, וְאָנוּ אוֹמְרִים:
“כּוֹכָבִים נוֹפְלִים!”





ציור 9.png


שֶׁלֹּא כְּכוֹכְבֵי הַלֶּכֶת, הַמַּקִּיפִים אֶת הַשֶּׁמֶשׁ מִמַּעֲרָב מִזְרָחָה – יָנוּעוּ
הַשְּׁבִיטִים, אַבְנֵי הַשָּׁמַיִם וְ“הַכּוֹכָבִים הַנּוֹפְלִים”,
בְּכִוּוּנִים שׁוֹנִים: מִזְרָחָה, מַעֲרָבָה, צָפוֹנָה
וְדָרוֹמָה.

ז. לְרֹב כּוֹכְבֵי הַלֶּכֶת יֵשׁ בְּנֵי־לְוָיָה,
הַמְלַוִּים אוֹתָם בְּדַרְכָּם מִסָּבִיב לַשֶּׁמֶשׁ, לָהֶם יִקָּרֵא
יְרֵחִים. הַיְרֵחִים מַקִּיפִים אֶת כּוֹכְבֵי הַלֶּכֶת וּבְיַחַד אִתָּם
יַקִּיפוּ אֶת הַשֶּׁמֶשׁ. לְכַדּוּר הָאָרֶץ יֵשׁ יָרֵחַ אֶחָד, הִיא
הַלְּבָנָה, הַקְּרוֹבָה אֵלֵינוּ יוֹתֵר מִכָּל גֶּרֶם שְׁמֵיְמִי אַחֵר,
הַיְנוּ 384 אֶלֶף קִילוֹמֶטֶר, לְמַאְדִּים יֵשׁ 2 יְרֵחִים, לְצֶדֶק 12
(שְׁנַיִם מֵהֶם נִתְגַלּוּ רַק בִּשְׁנַת 1939), לְשַּׁבְּתַאי 9,
לְאוּרָן 5 וּלְנֶפְּטוּן שְׁנַיִם. יִתָּכֵן, שְׁיֵשׁ יְרֵחִים גַּם
לְכוֹכְבֵי הַלֶּכֶת הָאֲחֵרִים, וְיִתָּכֵן, שֶׁיֵּשׁ עוֹד יְרֵחִים
לְכוֹכְבֵי הַלֶּכֶת שֶׁהִזְכַּרְנוּ, כְּשֵׁם שֶׁיִּתָּכֵן, שֶׁיֵּשׁ עוֹד
כּוֹכְבֵי לֶכֶת, שֶׁאֵין אָנוּ יוֹדְעִים עֲדַיִן עַל מְצִיאוּתָם.





ציור 10.png




ח. לְשַׁבְּתַאי יֵשׁ גַּם טַבַּעַת “מְאִירָה”,
הָעוֹטֶרֶת אוֹתוֹ. אֶפְשָׁר לִרְאוֹתָהּ גַם בְּעַד טֶלֶסְקוֹפּ לֹא
גָדוֹל. טַבַּעַת זוֹ הִיא שִׁפְעַת יְרֵחִים, הַמַּקִּיפִים אֶת
שַׁבְּתַאי, בְּזֶה אַחַר זֶה וְזֶה עַל יַד זֶה, וְרַק בְּשֶׁל רָחְקָם
הַגָּדוֹל מֵאִתָּנוּ נִרְאִים הֵם בְּעֵינֵינוּ כְּגוּף אֶחָד,
כְּטַבַּעַת. בְּעֵד טֶלֶסְקוֹפּ גָּדוֹל נִרְאֶה כִּי הַטַּבַּעַת הִיא
מְשֻׁלֶּשֶׁת, כְּלוֹמַר הִיא מֻרְכֶּבֶת מִשָּׁלשׁ טַבָּעוֹת, זוֹ
גְּדוֹלָה מִזּוֹ וְזוֹ בְּתוֹךְ זוֹ, כְּאוֹפַן בְּתוֹךְ אוֹפַן, וְרֶוַח
בֵּינֵיהֶן.

ט. וּבְכֵן הַשֶּׁמֶשׁ הִיא כּוֹכָב, אוֹ נֹאמַר:
הַכּוֹכָבִים הֵם שְׁמָשׁוֹת. כַּדּוּר הָאָרֶץ הוּא אֶחָד מִתִּשְׁעַת
כּוֹכְבֵי הַלֶּכֶת הַגְּדוֹלִים, הַנִּרְאִים לָנוּ גַּם הֵם
כְּכוֹכָבִים. הַלְּבָנָה הִיא אֶחָד מ־31 הַיְרֵחִים, הַמַּקִּיפִים אֶת
כּוֹכְבֵי הַלֶּכֶת הַגְּדוֹלִים וּמְלַוִּים אוֹתָם בְּדַרְכָּם מִסָּבִיב
לַשֶּׁמֶשׁ.

י. הַשֶּׁמֶשׁ וְצֶאֱצָאֶיהָ (כּוֹכְבֵי הַלֶּכֶת)
וְצֶאֱצָאַי צֶאֱצָאֶיהָ (הַיְרֵחִים), יַחַד עִם הַשְּׁבִיטִים, אַבְנֵי
הַשָּׁמַיִם וְ“הַכּוֹכָבִים הַנּוֹפְלִים”, מְהַוִּים אֶת מַעֲרֶכֶת
הַשֶּׁמֶשׁ. בְּנִגּוּד לְכוֹכְבֵי הַלֶּכֶת נִקְרָאִים הַכּוֹכָבִים
הָאֲחֵרִים בְּשֵׁם “כּוֹכְבֵי שֶׁבֶת”; הַשֶּׁמֶשׁ הִיא אֵפוֹא
כּוֹכַב־שֶׁבֶת.

קבוצה 2 (עַיֵּן לוּחַ מַעֲרֶכֶת הַשֶּׁמֶשׁ בְּעַמּוּד 21).



לוּחַ מַעֲרֶכֶת הַשֶּׁמֶשׁ





כּוֹכָב נֹגַהּ
אֶרֶץ מַאְדִּים
אַסְטְרוֹ־אִידִים צֶדֶק
שַׁבְּתַאי אוּרָן
נֶפְּטוּן פְלוּטוֹ




הָרֹחַק הַמְּמֻצָּע מִן הַשֶּׁמֶשׁ (מִילְיוֹנִים קִ"מֶ) 58
108 149.5
226 –
773 1418
2854 4470
5873


הָרֹחַק מִן הַשֶּׁמֶשׁ (בְּהַשְׁוָאָה לָאָרֶץ) 0.38
0.72 1.00
1.52 1.46 עד 5.70
5.20 9.54
19.19 30.07
39.46


קֹטֶר קַו הַמַּשְׁוֶה (קִ"מֶ) 5000
12400 12800
6800 –
153000 119000
52000 50000
12700


הַמִּשְׁקָל (בְּהַשְׁוָאָה לָאָרֶץ) 0.05
0.82 1.00
0.11
–
318.4 95.3
14.6 17.3
0.93


הַנֶּפַח (בְּהַשְׁוָאָה לָאָרֶץ) 0.06
0.92 1.00
0.15
–
1318 736
64 60
1


מִסְפַּר הַיְּרֵחִים 0
0 1
2
–
12 9
5 2
אֵינוֹ יָדוּעַ


הַתְּקוּפָה (בְּשָׁנִים) שֶׁל זְמַן הַקָּפָתוֹ אֶת הַשֶּׁמֶשׁ 0.32
0.62 1.00
1.90 1.76 עד
13.70 12
29 84
165 218


הַיְּמָמָה (זְמַן הַסִּבּוּב מִסָּבִיב לַצִּיר, בְּשָׁעוֹת) 88
אֵינָה יְדוּעָה 24
24.5 –
10 10.6
10.7 15.7
אֵינָה יְדוּעָה


הַזָּוִית בֵּין קַו הַמַּשְׁוֶה וְהַמַּסְלוּל (בְּמַעֲלוֹת) 0
אֵינָה יְדוּעָה 23.5
24
–
3.2 26.8
98 29
אֵינָה יְדוּעָה


הַמִּשְׁקָל (כֹּבֶד הַגּוּף ב־% בְּיַחַס לַכֹּבֶד עַל הָאָרֶץ) 25
85 100
36
–
264 117
92 112
אֵינוֹ יָדוּעַ


הַמְּהִירוּת בַּמְּסִלָּה (קִ"מֶ לְשְׁנִיָּה) 29.7
21.7 18.5
15.0
–
8.1 6.0
4.2 3.4
2.9








4. הַכּוֹכָבִים לְמִינֵיהֶם

א. כָּל מָקוֹם, שֶׁנֶּאֱמַר בּוֹ כּוֹכָב סְתָם,
הַכַּוָנָה הִיא לְכוֹכַב־שֶׁבֶת. כּוֹכָבִים אֲחֵרִים, מִחוּץ
לְכוֹכְבֵי־שֶׁבֶת, נִקְרָאִים בְּשֵׁמוֹת מְיֻחָדִים: כּוֹכְבֵי־לֶכֶת,
כּוֹכְבֵי שָׁבִיט, יְרֵחִים וְכַדּוֹמֶה. הַקַּדְמוֹנִים קָרְאוּ
לְכוֹכָבִים סְתָם בְּשֵׁם כּוֹכְבֵי שֶׁבֶת, מִשּׁוּם שֶׁהוּא סְבוּרִים,
שֶׁכָּל כּוֹכָב יוֹשֵׁב תַּחְתָּיו, בְּגַלְגַּל הָרָקִיעַ, בִּמְקוֹמוֹ
הַקָּבוּעַ לוֹ מִשֵּׁשֶׁת יְמֵי בְּרֵאשִׁית, וְשֶׁהָרֶוַח בֵּין כּוֹכָב
לַחֲבֵרוֹ לֹא הִשְׁתַּנָּה מֵעוֹלָם וְגַם לֹא יִשְׁתַּנֶּה לְעוֹלָם;
כָּךְ סָבְרוּ, מִשּׁוּם שֶׁהָעַיִן, וַאֲפִלּוּ הַמַּצְלֵמָה, הַרְגִישָׁה
מְאֹד לְכָל תְּנוּעָה קַלָּה שֶׁל הַגּוּף הַמְּצֻלָּם, וְכֵן לְכָל
תְּנוּעָה שֶׁלָּהּ עַצְמָה בִּשְׁעַת הַצִּלּוּם, לֹא תַּבְחִין
בִּתְנוּעַת כּוֹכְבֵי הַשֶּׁבֶת, בִּגְלַל רָחְקָם הֶעָצוּם
מֵאִתָּנוּ.

ב. הָבָה וּנְנַסֶּה לְצַלֵּם אֶת הָרָקִיעַ. בַּתַּצְלוּם
לֹא נְקַבֵּל נְקֻדּוֹת בִּמְקוֹם הַכּוֹכָבִים, כִּי אִם קַוִּים, הֲלֹא
הֵם עִקְבוֹת נְקֻדּוֹת נָעוֹת. אוֹת וּמוֹפֵת הוּא, שֶׁהַכּוֹכָבִים
נָעִים אוֹ שֶׁהָאָרֶץ וְהַמַּצְלֵמָה שֶׁעָלֶיהָ נָעוֹת. לָנוּ אַחַת הִיא
בְּרֶגַע זֶה, מִי מֵהֶם יָנוּחַ וּמִי יָנוּעַ, אוּלָם יָכוֹל נוּכַל, אִם
נִרְצֶה בְּכָךְ, לְקַבֵּל נְקֻדּוֹת בַּתַּצְלוּם וְלֹא קַוִּים.
לְתַכְלִית זוֹ נִקְבַּע אֶת הַמַּצְלֵמָה עַל צִיר הַפּוֹנֶה
צָפוֹנָה – אֶל כּוֹכָב הַצָּפוֹן – וּנְנִיעֶנָה עַל צִירָהּ זֶה מִמִּזְרָח מַעֲרָבָה, בְּכִוּוּן
הַתְּנוּעָה הַמְּדֻמָּה שֶׁל הָרָקִיעַ וּבִמְהִירוּתָהּ, הַיְנוּ 15
מַעֲלוֹת לְשָׁעָה. אִם כֹּה נַעֲשֶׂה וּנְצַלֵּם אֶת הָרָקִיעַ, נְקַבֵּל
בַּתַּצְלוּם נְקֻדּוֹת בִּמְקוֹם כּוֹכָבִים וְלֹא קַוִּים, רַק בְּמָקוֹם
כּוֹכְבֵי הַלֶּכֶת נְקַבֵּל גַּם אָז קַוִּים, הַנִּמְשָׁכִים מִמַּעֲרָב
מִזְרָחָה, הוֹאִיל וְהֵם נָעִים תְּנוּעָה מַמָּשׁ מִמַּעֲרָב
לְמִזְרָח.

ג. אֶפְשָׁר הָיָה אֵפוֹא לַחֲשֹׁב, עַל יְסוֹד
הַנִּסָּיוֹן הַנַּ"ל, כִּי אָמְנָם כּוֹכְבֵי הַשֶּׁבֶת לֹא יָנוּעוּ
לַחֲלוּטִין, אוּלָם הַבְּדִיקוֹת וְהַמְּדִידוֹת, שֶׁנַּעֲשׂוּ עַל יְדֵי
הַתּוֹכְנִים, בַּזְּמַן הֶחָדִישׁ וּבְעֶזְרַת מַכְשִׁירִים מְדֻיָּקִים,
מְטַפְּחוֹת עַל פְּנֵי הַסּוֹבְרִים כָּךְ וּמְבַטְּלוֹת לַחֲלוּטִין אֶת
עֵרֶךְ הַנִּסָּיוֹן הַנִּזְכָּר. הֻבְרַר לָנוּ שֶׁגַּם כּוֹכְבֵי
הַשֶּׁבֶת נָעִים תְּנוּעָה מַמָּשׁ וּבְכִוּוּנִים שׁוֹנִים. כּוֹכָבִים
רַבִּים – וּבֵינֵיהֶם גַּם הַשֶּׁמֶשׁ, עַל כָּל בְּנֵי הַמַּעֲרֶכֶת שֶׁלָּהּ – נָעִים בִּמְהִירוּת שֶׁל 20 – 50 קִילוֹמֶטֶר
בִּשְׁנִיָּה. יְדוּעִים גַּם כּוֹכָבִים “מְעוֹפְפִים”, הָעוֹשִׂים אֶת
דַּרְכָּם בִּמְהִירוּת שֶׁל לְמַעְלָה מִ־300 קִילוֹמֶטֶר בִּשְׁנִיָּה,
אוּלָם אָנוּ וְגַם הַמַּצְלֵמָה לֹא נַבְחִין בִּתְנוּעָתָם בִּגְלַל
רָחְקָם הֶעָצוּם מֵאִתָּנוּ. גַּם רַכֶּבֶת, הַנָּעָה בִּמְהִירוּת,
תֵּרָאֶה כְּעוֹמֶדֶת בִּמְקוֹמָהּ, אִם רְחוֹקָה הִיא הַרְבֵּה
מֵאִתָּנוּ. אַף עַל פִּי כֵן נִשְׁאַר לְכוֹכָבִים אֵלֶּה הַשֵּׁם
כּוֹכְבֵי שֶׁבֶת, מִשּׁוּם שֶׁבְּמֶשֶׁךְ תְּקוּפָה אֲרֻכָּה מְאֹד
נִמְצָאִים הֵם בִּסְבִיבָתָם, שֶׁלֹּא כְּכוֹכְבֵי הַלֶּכֶת, הַנּוֹדְדִים
מִמַּזָּל לְמַזָּל, וְעוֹבְרִים בְּמֶשֶׁךְ תְּקוּפָה יְדוּעָה אֶת כָּל
גַּלְגַּל הַמַּזָּלוֹת. כּוֹכְבֵי הַשֶּׁבֶת הֵם אֵיפֹא יַצִּיבִים
וְכוֹכְבֵי הַלֶּכֶת – נוֹדְדִים.





ציור 11.png




ד. כּוֹכְבֵי הַשֶּׁבֶת הֵם כֻּלָּם, כָּאָמוּר לְעֵיל,
כַּדּוּרֵי אֵשׁ. אֶפֶס לֹא כֻּלָּם יוֹקְדִים בְּמִדָּה שָׁוָה. כּוֹכָב
שֶׁבֶת “צָעִיר” אִשּׁוֹ חֲזָקָה יוֹתֵר וּמִדַּת חֻמּוֹ גְּדוֹלָה מְאֹד,
מַרְאֵהוּ לָבָן וּפְעָמִים כְּחַלְחַל בְּמִדַּת־מָה. כְּמַחֲצִית
כּוֹכְבֵי הַשֶּׁבֶת, מִבֵּין אֵלֶּה, שֶׁיֵּשׁ לָנוּ עֲלֵיהֶם יְדִיעוֹת
בְּעִנְיָן זֶה, שַׁיָּכִים לְסוּג הַכּוֹכָבִים הַצְּעִירִים, וּבֵין
הַשְּׁאָר: אַבְרַק (סִירְיוּס) בִּקְבֻצַּת הַכֶּלֶב הַגָּדוֹל, רִיגֶל
בַּכְּסִיל, הַשָּׂטָן (אַלְגּוֹל) בְּפֶּרְסֵאוּס, אַלְטָאִיר בַּנֶּשֶׁר,
מֶרְכָּב בְּפֶּגַּס, רֶגוּלוּס בָּאַרְיֵה, זָנָב בַּבַּרְבּוּר,
שִׁבֹּלֶת בַּבְּתוּלָה, וֶגָה בַּנֶּבֶל וְכִמְעַט כָּל הַכּוֹכָבִים
הַגְּדוֹלִים שֶׁבַּדֻּבָּה הַגְּדוֹלָה, בַּשּׁוֹר וּבַכִּימָה.
ה. כּוֹכַב שֶׁבֶת קָשִׁישׁ יוֹתֵר, מִדַּת חֻמּוֹ
נְמוּכָה יוֹתֵר וּמַרְאֵהוּ צָהֹב, כְּמַרְאֵה הַשֶּׁמֶשׁ שֶׁלָּנוּ.
כִּשְׁלִישׁ כּוֹכְבֵי הַשֶּׁבֶת, שֶׁאֵיכוּתָם נִבְדְּקָה וְנֶחְקְרָה,
שַׁיָּכִים לְסוּג זֶה, וְאֵלֶּה הֵם: הָעֵז בָּ“עֶגְלוֹן”, פּוֹלוּקְס
בַּ“תְּאוֹמִים” וַאֲחֵרִים.

ו. כּוֹכְבֵי שֶׁבֶת “זְקֵנִים” מִדַּת חֻמָּם “נְמוּכָה”
בְּעֵרֶךְ. לְסוּג זֶה שַׁיָּכִים: בֵּית־אֱגוֹזָה בַּכְּסִיל, פֶּלִּאי
(מִירָה) בַּלִּוְיָתָן, אַנְטַרֶס בָּעַקְרָב וַאֲחֵרִים. צֶבַע הַסּוּג
הַזֶּה הוּא אָדֹם.

מַרְאֵה הַסּוּגִים הָאֵלֶּה מַתְאִים לְמַרְאֵה
הַבַּרְזֶל הַנָּתוּן בָּאֵשׁ. בַּרְזֶל, שֶׁהוּחַם הַרְבֵּה מְאֹד,
מַרְאֵהוּ לָבָן, פָּחוֹת מִזֶּה מַרְאֵהוּ צָהֹב, וּפָחוֹת מִכֹּל
– מַרְאֵהוּ אָדֹם. אֶפֶס טֶרֶם הֻבְרַר לָנוּ גִילוֹ שֶׁל כָּל אֶחָד מִשְׁלשֶׁת סוּגֵי הַכּוֹכָבִים הַנַּ"ל.

ז. שׁוֹנִים הֵם הַכּוֹכָבִים אִישׁ מֵרֵעהוּ גַּם
בְּבַהַקְתָּם. מִדַּת בַּהַקְתּוֹ שֶׁל הַכּוֹכָב תְּלוּיָה גַם
בַּכּוֹכָב עַצְמוֹ וּבְמִדָּתוֹ וְגַם בְּרָחְקוֹ מֵאִתָּנוּ. יֵשׁ
כּוֹכָב קָטָן וּבַהַקְתּוֹ גְּדוֹלָה מִבַּהֶקֶת חֲבֵרוֹ, הַגָּדוֹל
מִמֶּנּוּ, מִשּׁוּם שֶׁהַלָּה רָחוֹק מֵאִתָּנוּ יוֹתֵר מֵרֹחַק הַכּוֹכָב
הַקָּטָן. כְּלָלוֹ שֶׁל דָּבָר: אֵין בַּהֶקֶת הַכּוֹכָב מְעִידָה עַל
גָּדְלוֹ וְעָצְמָתוֹ. לְפִי מִדַּת בַּהַקְתָּם נֶחְלָקִים הַכּוֹכָבִים
לִדְרָגוֹת: דַּרְגָה א‘, דַּרְגָה בּ’, דַּרְגָה ג' וכו‘. הָעִבְרִים
יִקְרְאוּ לְדַרְגָה זוֹ בְּשֵׁם “כָּבוֹד”: כּוֹכָב מִכָּבוֹד א’ מַבְהִיק
מְאֹד; פָּחוֹת מִמֶּנּוּ מַבְהִיק כּוֹכָב מִכָּבוֹד בּ‘; פָּחוֹת
מִכּוֹכָב מִכָּבוֹד בּ’ מַבְהִיק כּוֹכָב מִכָּבוֹד ג' וכו'. כָּל
דַּרְגָה מַבְהִיקָה כִּפְלַיִם וָחֵצִי יוֹתֵר מֵהַדַּרְגָּה הַנְּמוּכָה
הֵימֶנָּה.

ח. נַדְלִיק אוֹר בְּשֵׁשׁ מְנוֹרוֹת בַּעֲלוֹת עָצְמָהּ
שׁוֹנָה וְנַעֲמִידַן בְּשׁוּרָה, אִשָּׁה לְיַד רְעוּתָהּ, בְּרִחוּק מָה
זוֹ מִזּוֹ. הַמְּנוֹרָה הָאַחַת בַּת נֵר אֶחָד, הַשְּׁנִיָּה בַּת ½2
נֵרוֹת (½2X1), הַשְּׁלִישִׁית בַּת ¼6 (½2X½2), הָרְבִיעִית בַּת ⅝15 נֵר, (½2X¼6), הַחֲמִשִׁית בַּת 39 נֵר (½2X⅝15), וְהַשִּׁשִּׁית בַּת ½97 נֵר (½2X39).
נִתְרַחֵק מֵהַמְּנוֹרוֹת בְּמִדָּה כָּזֹאת, שֶׁאוֹר
הַמְּנוֹרָה בַּת ½97 נֵר יַבְהִיק כְּכוֹכָב מִכָּבוֹד א‘, הַיְנוּ
כְּבַהֶקֶת אַלְדֶּבַּרַן בִּקְבֻצַּת שׁוֹר אוֹ אַלְטָאִיר בִּקְבֻצַּת
הַנֶּשֶׁר וְכַדּוֹמֶה. אָז יַבְהִיק אוֹר מְנוֹרָה בַּת 39 נֵר כְּכוֹכָב
מִכָּבוֹד בּ’, אוֹר הַמְּנוֹרָה בַּת ⅝15 נֵר יַבְהִיק כְּכוֹכָב
מִכָּבוֹד ג' וְכוּ‘. לְפִי זֶה תִּהְיֶה בַּהֶקֶת כּוֹכָב מִכָּבוֹד א’
גְּדוֹלָה ½97 פְּעָמִים מִבַּהֶקֶת כּוֹכָב מִכָּבוֹד ו' וּכְ־40
מִילְיוֹן פַּעַם מִבַּהֶקֶת כּוֹכָב מִכָּבוֹד בּ‘.
ט. כּוֹכָב, שבַּהַקְתּוֹ גְדוֹלָה פִּי ½2 מִבַּהַקְתּוֹ
שֶׁל כּוֹכָב מִכָּבוֹד א’, נֶחְשַׁב לְכוֹכָב מִכָּבוֹד 0. כּוֹכָב,
שֶׁבַּהַקְתּוֹ גְדוֹלָה ½2 פַּעַם מִבַּהַקְתּוֹ שֶׁל כּוֹכָב מִכָּבוֹד
0, הֲרֵיהוּ כּוֹכָב מִכָּבוֹד א’–. סִמַּן
הַשְּׁלִילָה מְלַמְדֵנוּ, שֶׁכּוֹכָב זֶה בַּהַקְתּוֹ גְּדוֹלָה ½2 פַּעַם
מִבַּהֶקֶת כּוֹכָב מִכָּבוֹד 0 וְלֹא קְטַנָּה מִמֶּנָּה. בַּהֶקֶת
כּוֹכָב מִכָּבוֹד בּ’– גְּדוֹלָה ½2 פַּעַם מִבַּהֶקֶת כּוֹכָב מִכָּבוֹד א’– וּכְיוֹצֵא
בָּזֶה. לְפִי זֶה תֵּחָשֵׁב הַשֶּׁמֶשׁ בִּשְׁבִילֵנוּ לְכוֹכָב מִכָּבוֹד
26.9–, וְהַיָּרֵחַ הַמָּלֵא לְכוֹכָב מִכָּבוֹד 12.3–.
י. נְתוּנִים לְהַלָּן מִסְפְּרֵי הַכּוֹכָבִים לְפִי
“כְּבוֹדָם”. בְּלִי עֶזְרַת מַכְשִׁירֵי רְאִיָּה, יִרְאֶה הָאָדָם
כּוֹכָבִים עַד כָּבוֹד ו' וְעַד בִּכְלָל. בְּעַד הַטֶּלֶסְקוֹפּ
הַגָּדוֹל בְּיוֹתֵר, שֶׁיֵּשׁ כַּיּוֹם בָּעוֹלָם (עַל הַר וִילְסוֹן
אֲשֶׁר בְּקַלִיפוֹרְנִיָּה), אֶפְשָׁר לִרְאוֹת עַד כּוֹכְבֵי כָּבוֹד
י"ז, וְעַד בִּכְלָל. בְּעֶזְרַת הַמַּצְלֵמָה, וּבְצֵרוּף הַמַּכְשִׁירִים
הָאַסְטְרוֹנוֹמִיִּים הַמְּשֻׁבָּחִים בְּיוֹתֵר, אֶפְשָׁר לִמְצֹא
כּוֹכָבִים עַד כָּבוֹד כּ' וְעַד בִּכְלָל. אוּלָם כָּאן הַמָּקוֹם
לְהָעִיר, כִּי גַם בְּעַד הַטֶּלֶסְקוֹפּ הַגָּדוֹל בְּיוֹתֵר לֹא נִרְאֶה
אֶת כּוֹכַב הַשֶּׁבֶת גָּדוֹל יוֹתֵר מִכְּפִי שֶׁנִּרְאֵהוּ בְּעַיִן,
כִּי מַה עֶרֶךְ יֵשׁ לְהַקְרָבָה פִּי אֶלֶף אוֹ רְבָבָה
שֶׁהַטֶּלֶסְקוֹפּ יְקָרֵב אֵלֵינוּ אֶת הַכּוֹכָב, לְגַבֵּי
הַמֶּרְחַקִּים הָעֲצוּמִים, שֶׁבֵּינֵינוּ וּבֵין הַכּוֹכָב הַזֶּה?
וּלְהֵפֶךְ: בְּטֶלֶסְקוֹפּ נִרְאֶה אוֹתוֹ קָטָן יוֹתֵר, מִשּׁוּם
שֶׁקַּרְנֵי הָאוֹר הָעוֹטְרוֹת אוֹתוֹ נֶעֱלָמוֹת אָז.



מִסְפַּר הַכּוֹכָבִים
















	כָּבוֹד א' 
	20 
	כָּבוֹד ח' 
	41000 
	כָּבוֹד טו
	 32000000




	כָּבוֹד בּ'
	 51
	 כָּבוֹד ט' 
	117000
	 כָּבוֹד טז
	 71000000




	כָּבוֹד ג'
	 200
	 כָּבוֹד י'
	 324000 
	כָּבוֹד יז 
	150000000




	כָּבוֹד ד' 
	530 
	כָּבוֹד יא 
	1087000
	 כָּבוֹד יח 
	296000000




	כָּבוֹד ה'
	 1620
	 כָּבוֹד יבּ
	 2270000 
	כָּבוֹד יֵט 
	560000000




	כָּבוֹד ו' 
	4850 
	כָּבוֹד יג
	 5700000
	 כָּבוֹד כּ'
	 1000000000




	כָּבוֹד ז' 
	14300 
	כָּבוֹד יד 
	13800000
	 
	 






הֶעָרָה: מִסְפָּרִים אֵלֶּה שׁוֹנִים הֵם בְּסִפְרֵי תוֹכְנִים שׁוֹנִים.



יא. יֶשְׁנָם כּוֹכָבִים, וּמִסְפָּרָם אֵינוֹ קָטָן,
שֶׁבַּהַקְתָּם מִשְׁתַּנֵּית מִפַּעַם לְפַעַם וּ“כְבוֹדָם” עוֹלֶה
וְיוֹרֵד חֲלִיפוֹת. לְכוֹכָבִים אֵלֶּה קוֹרְאִים מִשְׁתַּנִּים.
הַכּוֹכָבִים הַמִּשְׁתַּנִּים הֵם מִסּוּגִים שׁוֹנִים: יֵשׁ מֵהֶם,
שֶׁהַשִּׁנּוּיִים, הָעוֹבְרִים עֲלֵיהֶם, חָלִים בִּזְמַנִּים קְבוּעִים,
הַיְנוּ אַחַת לְכָךְ וְכָךְ יָמִים, שָׁעוֹת, דַּקּוֹת וּשְׁנִיּוֹת,
וַאֲפִלּוּ חֶלְקֵי הַשְּׁנִיָּה, אוּלָם יֵשׁ גַּם מִשְׁתַּנִּים
כָּאֵלֶּה, שֶׁהַשִּׁנּוּיִים חָלִים בָּהֶם לֹא בִּזְמַנִּים קְבוּעִים,
וּבְכָל אֹפֶן אֵין הַדָּבָר יָדוּעַ מֵרֹאשׁ מָתַי יַחֲזֹר וְיָחוּל בָהֶם
שִׁנּוּי.

יב. הַסִּבּוֹת לְשִׁנּוּיֵי הַבַּהֶקֶת שֶׁל הַכּוֹכָבִים הֵן שׁוֹנוֹת, אוּלָם שְׁתַּיִם מֵהֶן הֵן עִקָּר:
כְּבָר הִזְכַּרְנוּ לְעֵיל אֶת הַכּוֹכָבִים
הַכְּפוּלִים. כָּאָמוּר מַקִּיפִים הֵם אִישׁ אֵת רֵעֵהוּ. אַגַּב
הַקָּפָתָם יוֹפִיעַ לְעֵינֵינוּ כָּל פַּעַם כּוֹכָב אַחֵר מִתּוֹךְ
הַזּוּג, וְהַקָּרוֹב אֵלֵינוּ יוֹתֵר בִּשְׁעַת הִסְתַּכְּלוּתֵנוּ,
יְכַסֶּה אֶת חֲבֵרוֹ הָרָחוֹק מֵאִתָּנוּ. הוּא יְכַסֶּה אֶת כֻּלּוֹ אוֹ
אֶת מִקְצָתוֹ. כָּכָה יְכַסֶּה לִפְעָמִים גַם הַיָּרֵחַ אֶת הַשֶּׁמֶשׁ
וְיִגְרֹם עַל יְדֵי כָּךְ לְלִקּוּי הַשֶּׁמֶשׁ. אִם הַמְּכַסֶּה הוּא
גוּף אָפֵל, כְּמוֹ הַיָּרֵחַ שֶׁלָּנוּ, אוֹ כְּמוֹ כַּדּוּר הָאָרֶץ,
יֵעָלֵם מֵאִתָּנוּ כָּלִיל חֲבֵרוָ הַמְּכֻסֶּה, אוֹ שֶׁאוֹרוֹ יִפָּגֵם
וְיִקְטַן, אָז נִרְאֶה לְפָנֵינוּ כּוֹכָב מִשְׁתַּנֶּה, כְּלוֹמַר
כּוֹכָב, שֶׁבַּהַקְתּוֹ קְטַנָּה בְּרֶגַע זֶה מִשֶּׁהָיְתָה לִפְנֵי כֵן.
לְכוֹכָבִים מִשְׁתַּנִּים מִסּוּג זֶה קוֹרְאִים
כּוֹכָבִים־לוֹקִים.





ציור 12.png




יג. סוּג “הַכּוֹכָבִים הַמִּשְׁתַּנִּים” הָאָמוּר אֵין
הַשֵּׁם “מִשְׁתַּנֶּה” נָאֶה לוֹ בְּעֶצֶם, שֶׁכֵּן לֹא הִשְׁתַּנָּה
כּוֹכָב זֶה כָּל עִקָּר, כְּשֵׁם שֶׁלֹּא תִּשְׁתַּנֶּה הַשֶּׁמֶשׁ
בִּשְׁעַת לִקּוּיָהּ, וְרַק הֵעָלֵם תֵּעָלֵם מִנֶּגֶד עֵינֵינוּ. אוּלָם
יֵשׁ סוּג אַחֵר שֶׁל כּוֹכָבִים מִשְׁתַּנִּים, וְהַלָּלוּ מִשְׁתַּנִּים
מַמָּשׁ. הֵם יִגְדְּלוּ, הַיְנוּ נִפְחָם יִגְדַּל, מִבְּלִי שֶׁחָמְרָם
יִרְבֶּה, וְאָז תִּגְדַּל בַּהַקְתָּם, וְאַחַר כָּךְ יִקְטַן נִפְחָם
וּבַהַקְתָּם תִּקְטַן אֵפוֹא שׁוּב, וְחוֹזֵר חֲלִילָה, כְּבוּעָה זוֹ
שֶׁל קֶצֶף־סַבּוֹן הַמִּתְרַחֶבֶת וּמִתְכַּוֶּצֶת חֲלִיפוֹת. לְכוֹכָבִים
מִשְׁתַּנִּים אֵלֶּה קוֹרְאִים כּוֹכָבִים מְבַעְבְּעִים.

יד. יֵשׁ בֵּין הַמִּשְׁתַּנִּים כּוֹכָבִים, אֲשֶׁר
בִּהְיוֹת בַּהַקְתָּם קְטַנָּה לֹא תַּעֲלֶה עַל בַּהֶקֶת כּוֹכָב
מִכָּבוֹד ז', וְלָכֵן לֹא נִרְאֵם אָז, מִבְּלִי שֶׁנִּשְׁתַּמֵּשׁ
בְּעֶזְרַת מַכְשִׁיר רְאִיָּה. בַּעֲלוֹת בַּהַקְתָּם אַחַר כָּךְ,
לְרֶגֶל הַשִּׁנּוּי שֶׁחָל בָּהֶם, כַּמְבֹאָר לְעֵיל, נִרְאֶה פִּתְאֹם
כּוֹכָב חָדָשׁ, בְּמָקוֹם שֶׁלֹּא רָאִינוּ קֹדֶם לָכֵן כָּל כּוֹכָב.
אָז נַכְרִיז וְנֹאמַר: “דָּרַךְ כּוֹכָב בְּמָקוֹם פְּלוֹנִי!”
וְהָאִצְטַגְנִינִים יֶחֱזוּ בָּזֹאת אוֹת לַעֲתִידוֹת מְדִינוֹת
וּמוֹשְׁלֵיהֶן. מִקְרִים כָּאֵלֶּה רַבִּים מְאֹד בַּהִסְטוֹרְיָה. גַּם
הַתּוֹכְנִים מַקְדִּישִׁים שִׂימַת לֵב רַבָּה לַ“כּוֹכָבִים
הַחֲדָשִׁים”, חוֹקְרִים וְדוֹרְשִׁים לְסִבַּת הַשִּׁנּוּיִים וְכֵן גַּם
לִתְקוּפוֹת הַזְּמַן שֶׁבֵּינֵיהֶם.



5. תִּלֵּי־כּוֹכָבִים, עַרְפִּלִּיּוֹת וּנְהַר – דִּי־נוּר

א. בִּמְקוֹמוֹת שׁוֹנִים בַּמָּרוֹם נִרְאוֹת בֶּהָרוֹת
לְבָנוֹת, הַמַּבְהִיקוֹת בְּמֶרְכָּזָן יוֹתֵר מֵאֲשֶׁר בְּשׁוּלֵיהֶן.
רֻבָּן שֶׁל הַבֶּהָרוֹת נִרְאוֹת רַק בְּעַד טֶלֶסְקוֹפּ וּמִעוּטָן גַּם
בִּלְעָדָיו. אִם נִסְתַּכֵּל בְּבַהֶרֶת בְּעַד טֶלֶסְקוֹפּ גָּדוֹל,
נִרְאֶה בִּמְקוֹמָהּ גּוּשׁ כּוֹכָבִים, הַמְּהַוֶּה כְּעֵין מִשְׁפַּחַת
כּוֹכָבִים מְיֻחֶדֶת וּבְדוּלָה מִשְּׁאָר הַכּוֹכָבִים
שֶׁבִּסְבִיבָתָהּ. בְּמֶרְכַּז הַגּוּשׁ רַבָּה הַצְּפִיפוּת יוֹתֵר
מֵאֲשֶׁר בְּהֶקֵּפוֹ. לְגוּשׁ כָּזֶה קוֹרְאִים תֵּל־כּוֹכָבִים.

ב. תִּלֵּי הַכּוֹכָבִים הֵם מִשְּׁנֵי סוּגִים. הָרְחוֹקִים מֵאִתָּנוּ הַרְבֵּה (1,500 – 200,000 שְׁנוֹת אוֹר), צוּרָתָם כְּכַדּוּר, וְהַקְּרוֹבִים אֵלֵינוּ (130
–13000) שְׁנוֹת אוֹר), הֵם חַסְרֵי צוּרָה הַנְדָּסִית.
לְתִלֵּי הַכּוֹכָבִים מֵהַסּוּג הָרִאשׁוֹן קוֹרְאִים תִּלִּים
מְרֻכָּזִים וּלְתִלִּים מֵהַסּוּג הַשֵּׁנִי קוֹרְאִים תִּלִּים
פְּזוּרִים. מִסְפַּר הַתִּלִּים הַמְּרֻכָּזִים הוּא קָרוֹב לְמֵאָה.
גֹּדֶל הַקֹּטֶר שֶׁל תֵּל כָּזֶה הוּא לָרֹב כְּ־80 שְׁנוֹת אוֹר,
וְהַתֵּל כּוֹלֵל בְּתוֹכוֹ רִבְבוֹת כּוֹכָבִים פְּעוּטִים. מִסְפַּר
הַתִּלִּים הַפְּזוּרִים קָרוֹב לְמָאתַיִם. גֹּדֶל הַקֹּטֶר שֶׁל תֵּל
פָּזוּר הוּא כַּ־15 שְׁנוֹת־אוֹר, וְהוּא כּוֹלֵל בְּתוֹכוֹ מֵאוֹת
אֲחָדוֹת שֶׁל כּוֹכָבִים קְטַנִּים.

ג. תֵּל הַכּוֹכָבִים, הַנִּרְאֶה בִּקְבֻצַּת הֶרְקוּלֶס
הוּא מְרֻכָּז. רָחְקוֹ מֵאִתָּנוּ הוּא 34,000 שְׁנוֹת אוֹר, וְקָטְרוֹ
100 שְׁנוֹת אוֹר. כּוֹכְבֵי כִּימָה, אֲשֶׁר בְּמַזַּל שׁוֹר, הֵם תֵּל
כּוֹכָבִים פָּזוּר, שֶׁרָחְקוֹ מֵאִתָּנוּ הוּא כְּ־400 שְׁנוֹת־אוֹר.
בְּהַבִּיטֵנוּ בְּעַד טֶלֶסְקוֹפּ אֶל תֵּל כּוֹכָבִים, נִרְאֶה
לִפְעָמִים גַּם כּוֹכָבִים אֲחֵרִים, שֶׁאֵינָם שַׁיָּכִים לַתֵּל
עַצְמוֹ, כִּי אִם נִמְצָאִים בֵּינוֹ לְבֵינֵינוּ אוֹ מֵאֲחוֹרָיו.

ד. מִלְּבַד תִּלֵּי הַכּוֹכָבִים נִרְאִים בַּמְּרוֹמִים
גַּם כּוֹכָבִים בּוֹדְדִים מְעֻרְפָּלִים, כּוֹכָב־כּוֹכָב וּמִסָּבִיב
לוֹ כְּעֵין זֵר עֲרָפֶל, אוֹר מְטֻשְׁטָשׁ. כְּמוֹ כֵן נִרְאִים
בַּמָּרוֹם כְּתָמִים מְעֻרְפָּלִים וּמַרְאֵיהֶם כְּמַרְאֵה “אוֹר הַנֵּר,
הַנִּשְׁקָף בְּעַד מַסְרֵק הֶעָשׂוּי קֶרֶן”. לִכְתָמִים אֵלֶּה קוֹרְאִים
עַרְפִּלִּיּוֹת, וְאָמְנָם דּוֹמוֹת הֵן לַעֲרָפֶל מֵאִיר. גַּם
הָעַרְפִּלִּיּוֹת הַ“קְּרוֹבוֹת” רְחוֹקוֹת הֵן מֵאִתָּנוּ (300 – 30,000
שְׁנוֹת־אוֹר). הָעַרְפִּלִּיּוֹת הָרְחוֹקוֹת נִמְצָאוֹת בְּמֶרְחָק שֶׁל
מִילְיוֹן – 140 מִילְיוֹן שְׁנוֹת אוֹר.

ה. הַסְּפֶּקְטְרוֹסְקוֹפּ מַרְאֶה לָנוּ, כִּי
הָעַרְפִּלִּיּוֹת הַקְּרוֹבוֹת אֵינָן גּוּשֵׁי כּוֹכָבִים, כִּי אִם
חַשְׁרַת אֵדִים – וְלֹא אֵדֵי מַיִם –
וְאָבָק פּוֹרֵחַ. גַּם אִם נִיצֹר טֶלֶסְקוֹפּ עֲנָק
שֶׁבַּעֲנָקִים וְנַבִּיט בַּעֲדוֹ אֶל הָעַרְפִּלִּיּוֹת הַקְּרוֹבוֹת,
לֹא נִרְאֶה, כִּי אִם עַרְפִּלִּית. הָאֵד, הַמְּהַוֶּה אֶת
הָעַרְפִּלִּית, הוּא קָלוּשׁ מִילְיוֹנֵי פְּעָמִים מֵהָאֲוִיר הַמְּעַט,
שֶׁנִּשְׁאָר בִּכְלִי שֶׁשָּׁאֲבוּ מִמֶּנּוּ אֶת הָאֲוִיר. הָעַרְפִלִּית
מִסּוּג זֶה הִיא חֹמֶר הִיּוּלִי, שֶׁמִּמֶּנּוּ נוֹצָרִים עוֹלָמוֹת.
עַרְפִּלִּית כָּזֹאת רוֹאִים בִּקְבֻצַּת הַכְּסִיל, בֵּין הַכּוֹכָב
רִיגֶל וּבֵין “מַטֵּה־יַעֲקֹב” (שְׁלשֶׁת הַמְּלָכִים). כְּמוֹ כֵן
נִרְאֶה עַרְפִּלִּיּוֹת כָּאֵלּוּ בִּקְבֻצַּת הַכּוֹכָבִים הַנֵּבֶל,
בְּמַזַּל דְּלִי וַאֲחֵרוֹת. קֹטֶר הָעַרְפִּלִּיּוֹת הַקְּרוֹבוֹת הוּא
0.03 – 30 שְׁנוֹת־אוֹר, וְקֹטֶר הָרְחוֹקוֹת הוּא 30,000 – 100,000 שְׁנוֹת־אוֹר.

ו. צוּרַת הָעַרְפִּלִּיּוֹת הַקְּרוֹבוֹת הִיא כִפְתוֹתֵי
עָנָן, אוֹ כְּפִסַּת נְיָר פְּעוּטָה (הָעַרְפִּלִּיּוֹת בַּכְּסִיל), אוֹ
כְּטַבַּעַת (הָעַרְפִּלִּית בַּנֵּבֶל). צוּרַת הָעַרְפִּלִּיּוֹת
הָרְחוֹקוֹת הִיא לָרֹב כְּעֵין חִלָּזוֹן (הָעַרְפִּלִּית
בְּאַנְדְרוֹמֶדָה, בַּמְּשֻׁלָּשׁ, בְּפֶּגַּס, בַּדֻּבָּה וַאֲחֵרוֹת).
הָעַרְפִּלִּיּוֹת הָרְחוֹקוֹת הֵן בְּעֶצֶם תִּלֵּי כּוֹכָבִים רְחוֹקִים
מְאֹד, וְרַק בִּגְלַל רָחְקָם הֶעָצוּם אֵין אָנוּ יְכוֹלִים לִרְאוֹת אֶת
הַכּוֹכָבִים, הַמְּהַוִּים אֶת הָעַרְפִּלִּית, אוּלָם מְצִיאוּתָם
בְּרוּרָה לָנוּ תּוֹדוֹת לַסְפֶּקְטְרוֹסְקוֹפּ.

אֶל כָּל הָאָמוּר נוֹסִיף, שֶׁיֵּשׁ גַּם עַרְפִּלִּיּוֹת
אֲפֵלוֹת, בִּלְתִּי מְאִירוֹת. הֵן חוֹצְצוֹת בִּפְנֵי רְאִיָּתֵינוּ,
וְאֵין אָנוּ יְכוֹלִים לִרְאוֹת אֶת הַכּוֹכָבִים שֶׁמֵּאֲחוֹרֵיהֶן.
לָנוּ נִדְמֶה, כִּי מָקוֹם זֶה בַּשָּׁמַיִם רֵיק מִכּוֹכָבִים;
לְעַרְפִּלִּית כָּזֹאת קָרְאוּ הַתּוֹכְנִים “שַׂק פֶּחָמִים”.

ז. כְּלָל הַכּוֹכָבִים כֻּלּוֹ צוּרַת עֲדָשָׁה לוֹ.
עֲדָשָׁה עֲנָקִית זוֹ כּוֹלֶלֶת בְּתוֹכָהּ כִּשְׁנֵי מִילְיַרְד
כּוֹכָבִים, הַנִּרְאִים לָנוּ בְּעֶזְרַת מַכְשִׁיר־רְאִיָּה וְצִלּוּם,
וְעוֹד מֵאָה אוֹ מֵאוֹת מִילְיַרְדִים כּוֹכָבִים, שֶׁלֹּא רְאִינוּם עַד
הַיּוֹם הַזֶּה, אֲבָל יוֹדְעִים אֲנַחְנוּ עַל מְצִיאוּתָם. מִקְּצֵה
הָעֲדָשָׁה הַזֹּאת וְעַד קָצֶהָ, לְאָרְכָּהּ וְכֵן לְרָחְבָּהּ, מַהֲלָךְ
שֶׁל מֵאָה אֶלֶף שְׁנוֹת־אוֹר, וְעָבְיָהּ בְּמֶרְכָּזָהּ כְּ־10,000
שָׁנָה. הוֹאִיל וְאָנוּ נִמְצָאִים בְּתוֹךְ הָעֲדָשָׁה – לֹא בְּמֶרְכָּזָהּ – לְפִיכָךְ לֹא
נוּכַל לִרְאוֹת אֶת צוּרָתָהּ. בְּנָשְׂאֵנוּ אֶת עֵינֵינוּ לַמָּרוֹם,
לְעָבְיָהּ שֶׁל הָעֲדָשָׁה, נִרְאֶה אֵפוֹא מִמֻּלֵּנוּ פָּחוֹת
כּוֹכָבִים, מִשֶּׁנִּרְאֶה, בְּהַבִּיטֵנוּ לְאָרְכָּהּ אוֹ לְרָחְבָּהּ.
לְמָה הַדָּבָר דּוֹמֶה? לַעֲרָפֶל הָרוֹבֵץ עַל הַקַּרְקַע וּמִשְׂתָּרֵעַ
לְכָל צַד וָעֵבֶר, עַד הָאֹפֶק וּמֵעֵבֶר לוֹ, אֲבָל לֹא גָּבוֹהַּ
מֵעֲשָׂרָה חֲמִשָּׁה־עָשָׂר מֶטֶר. הַמַּבִּיט לְמַעְלָה רוֹאֶה עֲרָפֶל
קָלוּשׁ, כְּלוֹמַר הָאֲוִיר מְעֻרְפָּל בְּמִקְצָת, וְהַמַּבִּיט
לִצְדָדִין, רוֹאֶה עֲרָפֶל סָמִיךְ.

ח. בְּהַבִּיטֵנוּ לְאֹרֶךְ הָעֲדָשָׁה אוֹ לְרָחְבָּהּ,
נִרְאָה כּוֹכָבִים רַבִּים מְאֹד צְבוּרִים זֶה עַל גַּבֵּי זֶה, אִישׁ
בָּעֹרֶף רֵעֵהוּ; בִּגְלַל רָחְקָם הַגָּדוֹל מֵאִתָּנוּ נִרְאִים הֵם
צְמוּדִים אִישׁ אֶל רֵעֵהוּ כְּזֵר עֲנָקִי, זֵר נֶהְדָּר בִּגְאוֹנָם
שֶׁל כּוֹכָבִים, שְׁמָשׁוֹת עַנְקֵי־אֵל, הָעוֹטֵר בְּתִפְאַרְתּוֹ אֶת
“כַּדּוּר הַשָּׁמַיִם” וְחוֹצֶה אוֹתוֹ לִשְׁנֵי חֲלָקִים שָׁוִים
כִּמְעַט. אָכֵן מַה נָאֶה הוּא הַשֵּׁם הָעִבְרִי לְזֵר־כּוֹכָבִים זֶה.
חֲכָמֵינוּ קָרְאוּ לוֹ נְהַר־דִּי־נוּר, הַיְנוּ נָהָר שֶׁל אֵשׁ
(בְּרָכוֹת, דַּף נ"ח, עַמּוּד בּ‘; רַ’ אַבְרָהָם אֶבֶן עֶזְרָא
בְּסִפְרוֹ “רֵאשִׁית חָכְמָה”, וַאֲחֵרִים). זֶהוּ נָהָר שֶׁל אֵשׁ,
הַזּוֹרֵם וְעוֹבֵר עַל פְּנֵי הָרָקִיעַ וְעַל שְׂפָתוֹ נֶעֶרְמוּ
וְנִתְגַּבְּבוּ זֶה עַל גַּבֵּי זֶה, כַּחוֹל אֲשֶׁר עַל שְׂפַת
הַנְּהָרוֹת, עֲרֵמוֹת וְצִבּוּרִים שֶׁל כּוֹכָבִים – שְׁמָשׁוֹת אֵין מִסְפָּר. לְפִי אַגָּדַת הַיְּהוּדִים
נוֹצָרִים מַלְאֲכֵי הַשָּׁרֵת מִנְּהַר־דִּי־נוּר, אוֹמְרִים שִׁירָה
וּבְטֵלִים (חֲגִיגָה דַף י"ג, עַמּוּד בּ'). אַגָּדָה אַחֶרֶת אוֹמֶרֶת,
כִּי “נְהַר־דִּי־נוּר נוֹצַר מִזֵּעָתָם שֶׁל הַמַּלְאָכִים וְנִשְׁפָּךְ
עַל רֹאשׁ הָרְשָׁעִים בְּגֵיהִנּוֹם” (שָׁם, דַּף י"ד עַמּוּד א').
אַגָּדָה מְאֻחֶרֶת יוֹתֵר אוֹמֶרֶת: הַשֶּׁמֶשׁ, הַיָּרֵחַ וְהַכּוֹכָבִים
נוֹצְרוּ “מִנְּהַר־דִּי־נוּר” (סֵפֶר רָזִיאֵל דַף כָּ"א עַמּוּד בּ').
לְפִי אַגָּדָה עֲרָבִית זֶהוּ שְׁבִיל גְּמַלִּים, וְהַלֹּבֶן שֶׁבּוֹ
אֵלֶּה הֵם שְׁיָרֵי קַשׁ וְתֶבֶן, שֶׁנָּשְׁרוּ מִפִּי הַגְּמַלִּים,
שֶׁעָבְרוּ בִּשְׁבִיל זֶה. הַיְּוָנִים מְסַפְּרִים בְּאַגָּדוֹתֵיהֶם,
כִּי בִהְיוֹת הֶרְקוּלֶס הַגִּבּוֹר עוֹלָל, יָנַק בְּכֹחַ גָּדוֹל
מִשְּׁדֵּי אִמּוֹ, וְהֶחָלָב נִשְׁפַּךְ וְנִתַּז עַל פְּנֵי הָרָקִיעַ,
וּמִכָּאן מְקוֹר הַשֵּׁם שְׁבִיל הֶחָלָב. הַהוֹדִים בְּנֵי
מֶקְסִיקוֹ קוֹרְאִים לִנְהַר־דִּי־נוּר בְּשֵׁם “הָאָחוֹת הַקְּטַנָּה
וְהַלְּבָנָה שֶׁל הַקֶּשֶׁת רַבַּת הַצְּבָעִים” (הַכַּוָּנָה לְקֶשֶׁת
בֶּעָנָן). אַגָּדָה קְדוּמָה מְאֹד מְסַפֶּרֶת, כִּי הַנָּהָר הוּא
עִקְבוֹת מַהֲלַךְ הַשֶּׁמֶשׁ שֶׁנִּשְׂאָה בַּשָּׁמַיִם. וְאַגָּדָה
קְדוּמָה אוֹמֶרֶת, כִּי כָּאן הוּא מְקוֹם הַתֶּפֶר שֶׁל שְׁנֵי חֲצָאֵי
כַּדּוּר הַשָּׁמַיִם, הַתֶּפֶר לֹא עָלָה יָפֶה, לְפִי אַגָּדָה זוֹ,
וּבְעַד הַחֲרַכִּים נִרְאֶה זִיו אוֹרָם שֶׁל הָאֵלִים שׁוֹכְנֵי
הַמְּרוֹמִים.

ט. מַעֲרֶכֶת הַנָּהָר (לוֹעֲזִית: גַּלַּקְטִיקָה,
וּפֵרוּשׁ הַמִּלָּה מַעֲרֶכֶת הֶחָלָב) כּוֹלֶלֶת אֵפוֹא בְּתוֹכָהּ אֶת
מַעֲרֶכֶת הַשֶּׁמֶשׁ שֶׁלָּנוּ וְעוֹד רִבְבוֹת הָרְבָבָה
מַעַרְכוֹת־שֶׁמֶשׁ אֲחֵרוֹת, הַנִּרְאוֹת לָנוּ כְּכוֹכָבִים בּוֹדְדִים
אוֹ כְּפוּלִים – כְּפוּלֵי שְׁנַיִם, כְּפוּלֵי שְׁלשָׁה וְכַדּוֹמֶה – מִשְׁתַּנִּים
וַ“חֲדָשִׁים”, תִּלֵּי כּוֹכָבִים וְעַרְפִּלִּיּוֹת. תִּלֵּי
הַכּוֹכָבִים וְהָעַרְפִּלִּיּוֹת הָרְחוֹקִים אֵינָם כְּלוּלִים
בְּמַעֲרֶכֶת הַנָּהָר, הֵם מַעֲרָכוֹת שֶׁמֵּעֵבֶר לַ“נָּהָר”.

י. אִלּוּ יָכֹלְנוּ לַחֲרֹג מִתּוֹךְ מַעֲרֶכֶת הַנָּהָר
הַחוּצָה, הָיִינוּ רוֹאִים אוֹתָהּ כַּעֲדָשָׁה עֲנָקִית הַקְּטֵנָה
וְהוֹלֶכֶת, כְּכָל אֲשֶׁר נִרְחַק מִמֶּנָּהּ. אִלּוּ הִתְרַחַקְנוּ
יוֹתֵר וְיוֹתֵר, הָיְתָה נֶעֱלֶמֶת סוֹף־סוֹף כָּלִיל, וּמִסָּבִיב לָנוּ
חֲלַל הָאֵין־סוֹף, חָלָל רֵיק, שֶׁאֵין בּוֹ כָּל גֶּרֶם שָׁמַיִם, אוּלָם
בְּמֶרְחַקִּים פֹּה וְשָׁם הָיִינוּ רוֹאִים מַעֲרָכוֹת אֲחֵרוֹת,
בָּרִאשׁוֹנָה כְּעַרְפִּלִּיּוֹת, אַחַר כָּךְ כְּתֵל־כּוֹכָבִים,
וּבְחָדְרֵנוּ לְתוֹכוֹ הָיִינוּ רוֹאִים כּוֹכָבִים רַבִּים מִסָּבִיב
לָנוּ. מֵאֲחוֹרֵי הַמַּעֲרָכוֹת הָאֵלֶּה נִמְצָאוֹת מַעֲרָכוֹת אֲחֵרוֹת
קְטַנּוֹת וּגְדוֹלוֹת לְאֵין שִׁעוּר וּלְאֵין מִסְפָּר. רַבּוֹת מֵהֶן
רוֹאִים אָנוּ בְּעַד הַטֶּלֶסְקוֹפּ, כְּגוֹן: הָעַרְפִּלִּית
שֶׁבַּ“מְּשֻׁלָּשׁ”, הָעַרְפִּלִּית שֶׁבְּאַנְדְרוֹמֶדָה (אָדָם בַּעַל
רְאִיָּה חַדָּה רוֹאֶה אוֹתָהּ גַּם בְּלִי עֶזְרַת טֶלֶסְקוֹפּ);
אֲחֵרוֹת, הָרְחוֹקוֹת יוֹתֵר, כְּגוֹן קְבֻצַּת הָעַרְפִּלִּיּוֹת
הַנִּרְאוֹת בְּמַזַּל אַרְיֵה, צֻלְּמוּ בְּעֶזְרַת מְכוֹנַת הַצִּלּוּם
(רָחְקָן מֵאִתָּנוּ 105 מִילְיוֹן שְׁנוֹת אוֹר), וְעוֹד.

בְּעֶזְרַת חִשּׁוּבִים, עַל יְסוֹד תּוֹרַת
אַיְנְשְׁטֵיין, הִנְנוּ יוֹדְעִים עַל מְצִיאוּת עוֹלָמוֹת עַד לְמֶרְחָק
שֶׁל 84 אֶלֶף מִילְיוֹן שְׁנוֹת־אוֹר. אָכֵן גְּדוֹלָה הִיא הַבְּרִיאָה!
אֵין סוֹף לָהּ, אֵין קֵץ וְאֵין תִּכְלָה, וּמַה קוֹלְעִים הֵם דִּבְרֵי
נְעִים זְמִירוֹת יִשְׂרָאֵל (תְּהִלִּים ח' פָּסוּק ד'):


"כִּי אֶרְאֶה שָׁמֶיךָ, מַעֲשֵׂה אֶצְבְּעֹתֶיךָ,



יָרֵחַ וְכוֹכָבִים אֲשֶׁר כּוֹנָנְתָּה,



מָה אֱנוֹשׁ, כִּי תִזְכְּרֶנּוּ,



וּבֶן אָדָם כִּי תִפְקְדֶנּוּ?!"




6. הַכָּרַת הַשָּׁמַיִם

א. יוֹם־יוֹם תִּזְרַח הַשֶּׁמֶשׁ וּבָעֶרֶב תִּשְׁקַע.
אַחֲרֵי שְׁקִיעָתָהּ, אֲבָל לֹא מִיָּד לְאַחֲרֶיהָ, יֵצְאוּ
הַכּוֹכָבִים. בֵּין שְׁקִיעַת הַחַמָּה וּבֵין צֵאת הַכּוֹכָבִים
יִהְיוּ דִּמְדּוּמֵי־עֶרֶב אוֹ בֵּין־הַשְּׁמָשׁוֹת,
הַנִּמְשָׁכִים כָּל עוֹד לֹא הֶעֱמִיקָה הַשֶּׁמֶשׁ לִשְׁקֹעַ יוֹתֵר
מִשֵּׁשׁ מַעֲלוֹת וָחֵצִי מִתַּחַת לָאֹפֶק. בָּרֹחַב הַגֶּאוֹגְרָפִי
שֶׁלָּנוּ נִמְשָׁכִים הַדִּמְדּוּמִים כַּחֲצִי שָׁעָה, וּבַאֲרָצוֹת,
הַקְּרוֹבוֹת יוֹתֵר לַקֹּטֶב, יַאַרְכוּ יוֹתֵר. אֵלֶּה הֵם

הַדִּמְדּוּמִים לְאֶזְרָחִים.

אַחֲרֵי הַדִּמְדּוּמִים לְאֶזְרָחִים יוֹפִיעוּ
הַכּוֹכָבִים, וְלֹא כֻּלָּם בְּבַת אַחַת. לָרִאשׁוֹנָה יוֹפִיעוּ
כּוֹכְבֵי כָּבוֹד א‘, אַחֲרֵיהֶם יוֹפִיעוּ כּוֹכְבֵי כָּבוֹד בּ’,
וְאַחֲרֵי כֵן כּוֹכְבֵי כָּבוֹד ג‘, ד’, ה‘, ו’, וּבַזֹּאת יִתַּמּוּ
הַדִּמְדּוּמִים לְאַסְטְרוֹנוֹמִים וְיָחֵל הַלַּיְלָה.
הַדִּמְדּוּמִים לְאַסְטְרוֹנוֹמִים מַתְחִילִים מֵרֶגַע הִמָּצֵא
הַשֶּׁמֶשׁ ½6 מַעֲלוֹת מִתַּחַת לָאֹפֶק, וְנִמְשָׁכִים אֶצְלֵנוּ
כְּשָׁעָה, עַד הַגִּיעָהּ לְ־18 מַעֲלוֹת מִתַּחַת לָאֹפֶק. הֶפֶךְ
הַדְּבָרִים בַּבֹּקֶר. כְּתֹם הַלַּיְלָה יִהְיוּ הַדִּמְדּוּמִים
לְאַסְטְרוֹנוֹמִים קִמְעָא־קִמְעָא, וְלֹא בְּבַת אַחַת יֵעָלְמוּ
הַכּוֹכָבִים: בָּרִאשׁוֹנָה כּוֹכְבֵי כָּבוֹד ו‘, אַחֲרֵיהֶם יֵעָלְמוּ
כּוֹכְבֵי כָּבוֹד ה’ וְאַחֲרֵי כֵן כּוֹכְבֵי כָּבוֹד ד‘, ג, בּ’, א',
וְאָז יִתַּמּוּ הַדִּמְדּוּמִים לְאַסְטְרוֹנוֹמִים וְיָחֵלוּ
הַדִּמְדּוּמִים לְאֶזְרָחִים, שֶׁיִּמָּשְׁכוּ עַד הַנֵּץ הַחַמָּה. אָז
יָאִיר הַיּוֹם. לְדִמְדּוּמֵי הַבֹּקֶר קוֹרְאִים גַּם שַׁחַר.

ב. לַיְלָה־לַיְלָה, אִם אַךְ אֵין הַשָּׁמַיִם
מְעֻנָּנִים, נִרְאֶה כּוֹכָבִים; בְּלַיְלָה נְטוּל יָרֵחַ נִרְאֶה אֶת
כָּל הַכּוֹכָבִים עַד כָּבוֹד ו' וְעַד בִּכְלָל. כְּתוֹצָאָה מִתְּנוּעַת
הָאָרֶץ סְבִיב צִירָהּ, יִשְׁתַּנּוּ פְּנֵי הַשָּׁמַיִם מֵרֶגַע לְרֶגַע:
הַשִּׁנּוּי יֻרְגַּשׁ בְּיִחוּד בְּשִׁפּוּלֵי הָרָקִיעַ. בַּמַּעֲרָב
תֵּעָלֵם רְצוּעַת רָקִיעַ בְּרֹחַב שֶׁל מַעֲלָה אַחַת כָּל אַרְבַּע
דַּקּוֹת, וְתַחַת זֹאת תּוֹפִיעַ בַּמִּזְרָח, בְּרֹחַב שֶׁל מַעֲלָה
אַחַת, רְצוּעָה חֲדָשָׁה, שֶׁלֹּא נִרְאֲתָה קֹדֶם לָכֵן.
אִלּוּ עָמְדָה הָאָרֶץ בְּמָקוֹם אֶחָד בַּחֲלַל הָעוֹלָם
וְהָיְתָה נָעָה סְבִיב צִירָהּ, הָיִינוּ רוֹאִים בְּשָׁעָה מְסֻיֶּמֶת
בָּעֶרֶב אוֹ בַּלַּיְלָה אוֹתָם הַכּוֹכָבִים, שֶׁרָאִינוּ וְשֶׁנִּרְאֶה
בְּשָׁעָה זוֹ בְּכָל עֶרֶב אוֹ לַיְלָה אַחֵר, אוּלָם הָאָרֶץ תְּשַׁנֶּה
אֶת מְקוֹמָהּ בַּחֲלַל הָעוֹלָם, בְּהַקִּיפָהּ – כָּאָמוּר לְעֵיל – אֶת הַשֶּׁמֶשׁ, כָּל
יוֹם תִּרְחַק מֶרְחַק מַעֲלֶה אַחַת מֵהַמָּקוֹם, שֶׁבּוֹ הָיְתָה יוֹם
קוֹדֵם, וּלְפִיכָךְ יִשְׁתַּנּוּ פְּנֵי הַשָּׁמַיִם שִׁנּוּי נוֹסָף,
כְּמַעֲלָה אַחַת לְיוֹם (365: 360o). וְלָכֵן יִהְיוּ פְּנֵי הַשָּׁמַיִם הָעֶרֶב – בְּתֵשַׁע שָׁעוֹת לְמָשָׁל – שׁוֹנִים בְּמִקְצָת מֵאֵלֶּה שֶׁל אֶמֶשׁ בְּ־9.

ג. בִּרְצוֹתֵנוּ לִרְאוֹת הָעֶרֶב אֶת פְּנֵי
הַשָּׁמַיִם, כַּאֲשֶׁר רְאִינוּם אֶמֶשׁ, נִצְטָרֵךְ לְהַקְדִים וְלָשֵׂאת
עֵינֵינוּ הַשָּׁמַיְמָה בְּאַרְבַּע דַּקּוֹת קֹדֶם הַזְּמַן
שֶׁהִבַּטְנוּ בָּהֶם אֶמֶשׁ: אַרְבַּע דַּקּוֹת לְיוֹם, שָׁעָה אַחַת
לְכָל חֲצִי חֹדֶשׁ. הַמַּפָּה שֶׁל הַחֹדֶשׁ שֶׁעָבַר לֹא תִּסְכֹּן לָנוּ
הַחֹדֶשׁ, אֶלָּא אִם כֵּן נַקְדִּים לְהִסְתַּכֵּל בַּשָּׁמַיִם
בִּשְׁעָתַיִם לִפְנֵי הַזְּמַן שֶׁבּוֹ הִסְתַּכַּלְנוּ בָּהֶם בַּחֹדֶשׁ
שֶׁעָבַר, וּלְהֵפֶךְ הַמַּפָּה שֶׁל הַחֹדֶשׁ הַבָּא לֹא תַּתְאִים לָנוּ,
הַחֹדֶשׁ, אֶלָּא אִם כֵּן נִדְחֶה אֶת הִסְתַּכְּלוּתֵנוּ
לִשְׁעָתַיִם.

ד. מַפּוֹת הַשָּׁמַיִם שֶׁבְּסִפְרֵנוּ זֶה, נוֹעֲדוּ
לִשְׁנֵים עָשָׂר חָדְשֵׁי הַשָּׁנָה הָאֵירוֹפִּיִּים, מַפָּה לְחֹדֶשׁ.
כָּל מַפָּה מְכִילָה אֶת מַחֲצִית הָרָקִיעַ (הַכּוֹכָבִים הַחֲשׁוּבִים
בְּיוֹתֵר אֲשֶׁר בְּמַחֲצִית זוֹ), הַנִּרְאֵית בְּאַרְצוֹת הָרֹחַב
הַגֶּאוֹגְרָפִי הַצְּפוֹנִי שֶׁל 32 מַעֲלוֹת, בְּעֶשֶׂר שָׁעוֹת
בָּעֶרֶב, לְפִי שָׁעוֹן הַחֹרֶף, בָּרֹאשׁ הַחֹדֶשׁ, הָרָשׁוּם עַל
הַמַּפָּה, וּבְתֵשַׁע שָׁעוֹת בּ־15 לַחֹדֶשׁ הַזֶּה, אוּלָם כָּל מַפָּה
מְסֻמֶּנֶת גַּם בְּמִסְפָּר, וּבְלוּחַ הַמַּפּוֹת רָשׁוּם בְּאֵיזוֹ
מַפָּה יֵשׁ לְהִשְׁתַּמֵּשׁ בְּרֵאשִׁית הַחֹדֶשׁ וּבְמַחֲצִיתוֹ, בְּכָל
שְׁעָתַיִם מִשְּׁעוֹת הָעֶרֶב.

ה. נָחוּג עַל אַחַת הַמַּפּוֹת שֶׁלָּנוּ מַעְגָּלִים
אֲחָדִים, שֶׁמֶּרְכָּזָם הַמְּשֻׁתָּף יִהְיֶה הַקֹּטֶב הַצְּפוֹנִי; כָּל
מַעְגָּל כָּזֶה יְסַמֵּן אֶת הַמְּסִלָּה בַּשָּׁמַיִם, שֶׁבָּהּ עוֹשִׂים
כִּבְיָכוֹל אֶת דַּרְכָּם הַכּוֹכָבִים, הַנִּמְצָאִים עַל מַעְגָּל זֶה,
בִּתְנוּעָתָם הַיּוֹמִית הַמְּדֻמָּה מִסָּבִיב לָאָרֶץ. הַמַּעְגָּלִים
הַקְּטַנִּים, הַיְנוּ אֵלֶּה מֵהֶם, שֶׁחֲצִי קָטְרָם אֵינוֹ גָּדוֹל
מֵהַמֶּרְחָק שֶׁבֵּין הַקֹּטֶב הַצְּפוֹנִי וְהָאֹפֶק הַצְּפוֹנִי,
יִמָּצְאוּ עַל הַמַּפָּה בִּשְׁלֵמוּת, כְּלוֹמַר כָּל 360 מַעֲלוֹתֵיהֶם.
מַעְגָּלִים אֲחֵרִים יִמָּצְאוּ בְּחֶלְקָם עַל הַמַּפָּה וּבְחֶלְקָם
מִחוּצָה לָהּ. אֶפְשָׁר לַחוּג גַּם מַעְגָּלִים גְּדוֹלִים כָּאֵלֶּה,
שֶׁאַף חֵלֶק כָּל שֶׁהוּא מֵהֶם לֹא יִמָּצֵא עַל הַמַּפָּה גּוּפָהּ,
כִּי אִם בִּסְבִיבָתָהּ. לְחֵלֶק הַמַּעְגָּל, שֶׁעַל הַמַּפָּה,
קוֹרְאִים קֶשֶׁת הַיּוֹם. הִיא מְסַמֶּנֶת אֶת מְסִלַּת הַכּוֹכָבִים
שֶׁמֵּעַל לָאֹפֶק. לַחֵלֶק הָאַחֵר שֶׁל הַמַּעְגָּל, שֶׁאֵינוֹ
נִמְצָא עַל הַמַּפָּה, קוֹרְאִים קֶשֶׁת הַלַּיְלָה, הַמְּסַמֶּנֶת
אֶת מְסִלַּת הַכּוֹכָבִים שֶׁמִּתַּחַת לָאֹפֶק.

ו. עַל כָּל אַחַת מֵהַמַּפּוֹת שֶׁבְּסִפְרֵנוּ רָשׁוּם
מַעְגָּל שָׁלֵם אֶחָד. מַעְגָּל זֶה, וְכֵן כָּל מַעְגָּל אַחֵר קָטָן
מִמֶּנּוּ, שֶׁהַקֹּטֶב הַצְּפוֹנִי הוּא מֶרְכָּזוֹ, הֵם מְסִלַּת
כּוֹכָבִים, שֶׁאֵין לָהֶם כָּל קֶשֶׁת לַיְלָה, כְּלוֹמַר הָעוֹשִׂים אֶת
דַּרְכָּם תָּמִיד מֵעַל לָאֹפֶק, מִסָּבִיב לַקֹּטֶב הַצְּפוֹנִי,
וְאֵינָם שׁוֹקְעִים בְּאַרְצֵנוּ לְעוֹלָם. לְכוֹכָבִים אֵלֶּה יִקְרְאוּ
מַקִּיפֵי הַקֹּטֶב.

כָּל הַכּוֹכָבִים, הַנִּמְצָאִים עַל הַקֶּשֶׁת,
הָאוֹפֶפֶת אֶת הַמַּעְגָּל שֶׁבְּמַפָּה, עוֹבְרִים בָּרֹחַב
הַגֶּאוֹגְרָפִי שֶׁלָּנוּ אֶת הַצֹּהַר, בָּזֶה אַחַר זֶה. הַקֶּשֶׁת
הָאַחֶרֶת, הָאוֹפֶפֶת אֶת הַקֶּשֶׁת הַנַּ"ל, מְסַמֶּנֶת אֶת קַו
הַמַּשְׁוֶה שֶׁל הַשָּׁמַיִם. כָּל הַכּוֹכָבִים שֶׁעָלֶיהָ, עוֹלִים
בְּדִיּוּק בִּנְקֻדַּת הַמִּזְרָח וְשׁוֹקְעִים בִּנְקֻדַּת הַמַּעֲרָב.
קֶשֶׁת זוֹ הֲרֵיהִי חֲצִי מַעְגָּל, כְּלוֹמַר קֶשֶׁת הַיּוֹם שֶׁל
הַכּוֹכָבִים שָׁוָה הִיא בְּדִיּוּק לְקֶשֶׁת הַלַּיְלָה, וְהֵם
נִמְצָאִים בְּמִדָּה שָׁוָה מֵעַל לָאֹפֶק וּמִתַּחַת לוֹ.
כָּל הַכּוֹכָבִים אֲשֶׁר בֵּין הַמַּעְגָּל וּבֵין קַו
הַמַּשְׁוֶה, קַשְׁתָּם הַיּוֹמִית גְּדוֹלָה מִקַּשְׁתָּם הַלֵּילִית,
וְהֵם נִמְצָאִים רֹב זְמַנָּם מֵעַל לָאֹפֶק וּמִעוּטוֹ מִתַּחַת לוֹ;
כָּל הַכּוֹכָבִים הָאֲחֵרִים, אֲשֶׁר עַל הַמַּפָּה, מִחוּץ
לִשְׁלֹשֶׁת הַסּוּגִים שֶׁמָּנִינוּ, קַשְׁתָּם הַלֵּילִית גְּדוֹלָה
מִקַּשְׁתָּם הַיּוֹמִית, וְהֵם נִמְצָאִים אֵיפוֹא רֹב זְמַנָּם מִתַּחַת
לָאֹפֶק וּמִעוּטוֹ מִמַעַל לוֹ. אֵלֶּה הֵם אַרְבַּעַת סוּגֵי
הַכּוֹכָבִים הַנִּרְאִים בְּכָל אַרְצוֹת הַבֵּינַיִם, כְּלוֹמַר בְּכָל
הָאֲרָצוֹת, שֶׁבֵּין קַו הַמַּשְׁוֶה וְכָל קֹטֶב שֶׁהוּא. סוּג חֲמִשִׁי
שֶׁל כּוֹכָבִים, הַנִּמְצָא מִסָּבִיב לַקֹּטֶב הַדְּרוֹמִי שֶׁל
הַשָּׁמַיִם, וּבְמֶרְחָק הַשָּׁוֶה לְרֹחַק הַקֹּטֶב הַצְּפוֹנִי שֶׁל
הַשָּׁמַיִם מֵהָאֹפֶק הַצְּפוֹנִי (וְכֵן גַּם לְרֹחַק הַקֹּטֶב
הַדְּרוֹמִי מֵהָאֹפֶק הַדְּרוֹמִי), אֵינֶנּוּ נִרְאֶה כְּלָל אֶצְלֵנוּ.
גַּם סוּג זֶה נִקְרָא מַקִּיפֵי הַקֹּטֶב, כִּי הַקֵּף יַקִּיפוּ גַם הֵם
אֶת הַקֹּטֶב (הַדְּרוֹמִי), אֲבָל תָּמִיד מִתַּחַת לָאֹפֶק. כָּל
הַכּוֹכָבִים, שֶׁבֵּין מַקִּיפֵי הַקֹּטֶב הַצְּפוֹנִיִּים וּמַקִּיפֵי
הַקֹּטֶב הַדְּרוֹמִיִּים, נִקְרָאִים כּוֹכְבֵי אֹפֶק, כִּי עוֹלִים
הֵם בְּאֹפֶק אֶחָד וְשׁוֹקְעִים בְּמִשְׁנֵהוּ. בְּמִדָּה שֶׁכּוֹכְבֵי
הָאֹפֶק קְרוֹבִים יוֹתֵר לַדָּרוֹם, תִּגְדַל קַשְׁתָּם הַלֵּילִית עַל
חֶשְׁבּוֹן קֶשֶׁת הַיּוֹם שֶׁלָּהֶם.

אַגַּב, לְגַבֵּי צוֹפֶה, הַנִּמְצָא עַל הַקֹּטֶב
מַמָּשׁ, יֵשׁ רַק שְׁנֵי סוּגֵי כּוֹכָבִים: מַחֲצִית כּוֹכְבֵי
הַשָּׁמַיִם נִמְצֵאת תָּמִיד מֵעַל לָאֹפֶק, וְהַמַּחֲצִית הָאַחֶרֶת
הִיא תָּמִיד מִתַּחַת לוֹ. לְגַבֵּי צוֹפֶה, הַנִּמְצָא בְּאַחַת
מֵאַרְצוֹת קַו הַמַּשְׁוֶה, קַיָּם רַק סוּג אֶחָד שֶׁל כּוֹכָבִים. כָּל
כּוֹכְבֵי הַשָּׁמַיִם עוֹשִׂים מַחֲצִית דַּרְכָּם מֵעַל הָאֹפֶק
וּמַחֲצִיתָהּ מִתַּחַת לוֹ.





ז. מַקִּיפֵי הַקֹּטֶב

מְקֻבָּל לִפְתֹּחַ בַּדֻּבָּה הַגְּדוֹלָה, מִשּׁוּם
שֶׁצּוּרָתָהּ בּוֹלֶטֶת וְנִרְאֵית לָעַיִן יוֹתֵר מִכָּל קְבֻצָּה
אַחֶרֶת. לְפִיכָךְ רַבִּים הֵם הַמַּכִּירִים אוֹתָהּ. אַף אָנוּ נִפְתַּח
בִּקְבֻצָּה זוֹ, אִם כִּי בָּרֹחַב הַגֵּאוֹגְרָפִי שֶׁלָּנוּ שׁוֹקְעִים
רֹב כּוֹכָבֶיהָ. אַגַּב, בִּצְפוֹן אֶרֶץ יִשְׂרָאֵל לֹא יִשְׁקְעוּ
כּוֹכָבִים אֲחָדִים מִכּוֹכְבֵי הַדֻּבָּה הַגְּדוֹלָה הַשּׁוֹקְעִים
בַּדָּרוֹם.

1. הַדֻּבָּה.

בְּתַלְמוּד יְדוּעָה קְבֻצָּה זוֹ גַּם
בְּשֵׁם הָעֲגָלָה: “לְעוֹלָם לֹא מָצִינוּ עֲגָלָה בְּדָרוֹם” (פְּסָחִים
דַף צ"ד עַמּוּד בּ'). הִיא נִקְרֵאת גַּם בְּשֵׁם רֶכֶב דָּוִד. יֵשׁ
הַקּוֹרְאִים לָהּ בְּשֵׁם עַיִשׁ אוֹ עָשׁ (אִיּוֹב לח, לב). הַתּוֹכֵן
הָאִיטַלְקִי סְקְיַפָּרֶלִי סוֹבֵר, כִּי הָעִבְרִים קָרְאוּ לִקְבֻצָּה
זוֹ בְּשֵׁם מִזְרֶה, וְלָזֹאת נִתְכַּוֵּן, לְדַעְתּוֹ, הַכָּתוּב
“מִמְּזָרִים קָרָה” (אִיּוֹב לז, ט). כְּלוֹמַר הַקֹּר בָּא מֵהַצָּפוֹן,
מְקוֹם שָׁם נִמְצָאִים הַמְּזָרִים. אָכֵן דּוֹמָה גַם הַדֻּבָּה
הַגְּדוֹלָה וְגַם הַקְּטַנָּה לְמִזְרֶה, שֶׁזּוֹרִים בּוֹ
תְּבוּאָה.





ציור 13.png




הַכּוֹכָבִים 5, 6, 7, בְּצִיּוּר 13, הֵם הַזָּנָב שֶׁל
הַדֻּבָּה הַגְּדוֹלָה. שֵׁם הַכּוֹכָב 6 הוּא מִצְעָר. עַל יָדוֹ רוֹאִים,
גַּם בְּלִי מִשְׁקֶפֶת, כּוֹכָב קָטַן, מִכָּבוֹד ה' (בְּצִיּוּרֵנוּ
מְסֻמָּן הוּא בְּמִסְפָּר 8). שֵׁם הַכּוֹכָב הַקָּטָן הוּא פָּרָשׁ,
שֶׁכֵּן רוֹכֵב הוּא כִּבְיָכוֹל עַל מִצְעָר, כְּפָרָשׁ עַל סוּסוֹ.
הַהוֹדִים אוֹמְרִים כִּי זֶהוּ תִּינוֹק, הַנַּשָּׂא עַל גַּב אִמּוֹ.
בְּעֶזְרַת טֶלֶסְקוֹפּ, יֵרָאֶה מִצְעָר עַצְמוֹ כִּשְׁנֵי כּוֹכָבִים.
הוֹדוֹת לַסְפֶּקְטְרוֹסְקוֹפּ הֻבְרַר לָנוּ, כִּי מִצְעָר הוּא כּוֹכָב
כָּפוּל שְׁלשָׁה. בֵּין כּוֹכְבֵי הַדֻּבָּה הַגְּדוֹלָה, יֵשׁ אֶחָד
(אֶפְשָׁר לִרְאוֹתוֹ רַק בְּטֶלֶסְקוֹפּ), מִכָּבוֹד ז', בַּעַל תְּנוּעָה
עַצְמִית מְהִירָה מְאֹד, 345 קִילוֹמֶטֶר בִּשְׁנִיָּה, אוֹ 80 יְחִידוֹת
אַסְטְרוֹנוֹמִיּוֹת בְּשָׁנָה. זֶהוּ “כּוֹכָב מְעוֹפֵף”, וְסוֹפוֹ
לִפְרֹחַ מִמַּעֲרֶכֶת הַנָּהָר שֶׁלָּנוּ הַחוּצָה. כּוֹכְבֵי הַדֻּבָּה
2, 3, 4, 5, 6 מִתְקָרְבִים אֵלֵינוּ בִּתְנוּעָתָם, וּלְפִיכָךְ
מִשְׁתַּנֵּית צוּרַת הַדֻּבָּה מִתְּקוּפָה לִתְקוּפָה כְּדִלְעֵיל
(עַיֵּן צִיּוּר 11). כַּיּוֹם רְחוֹקִים הֵם מֵאִתָּנוּ כְּ־80 שְׁנוֹת
אוֹר, וּלְפִי מְהִירוּת תְּנוּעָתָם יַגִּיעוּ אֵלֵינוּ כַּעֲבֹר
כְּ־800,000 שָׁנָה, (שְׁנוֹתֵינוּ אָנוּ), שֶׁכֵּן קְרֵבִים הֵם אֵלֵינוּ
30 קִילוֹמֶטֶר בִּשְׁנִיָּה (חֵלֶק הָרְבָבָה מִמְּהִירוּת
הָאוֹר).





ציור 14.png




הַהוֹדִים אוֹמְרִים, כִּי שִׁבְעַת כּוֹכְבֵי הַדֻּבָּה
הַגְּדוֹלָה הֵם שִׁבְעָה צַלְיָנִים, הַמִּסְתַּגְפִים וּמַקִּיפִים
בִּשְׁעַת תְּפִלָּתָם אֶת הַמִּזְבֵּחַ – (שְׁנֵי
הַכּוֹכָבִים הַגְּדוֹלִים שֶׁל הַדִּבָּה הַקְּטַנָּה). הַקִּרְגִזִים
אוֹמְרִים, כִּי שִׁבְעַת כּוֹכְבֵי הַדֻּבָּה הַגְּדוֹלָה הֵם שִׁבְעָה
גוֹנְבֵי סוּסִים, הַמִּתְאַוִּים לִגְנֹב אֶת שְׁנֵי הַסּוּסִים,
הַקְּשׁוּרִים אֶל עַמּוּד (שְׁנֵי הַכּוֹכָבִים הַגְּדוֹלִים שֶׁל
הַדִּבָּה הַקְּטַנָּה, הַמְחֻבֶּרֶת אֶל כּוֹכַב הַצָּפוֹן). לְפִיכָךְ
עָנַשׁ אוֹתָם בּוֹרֵא הָעוֹלָם, וְהֵם הוֹלְכִים, בְּהַקִּיפָם אֶת
הַקֹּטֶב, אֲחוֹרַנִּית, שֶׁלֹּא כְּדֶרֶךְ הָעוֹלָם.



2. הַדִּבָּה הַקְּטַנָּה.

נַעֲבִיר בְּדִמְיוֹנֵנוּ
קַו יָשָׁר מִכּוֹכָב 2 שֶׁבַּדֻּבָּה הַגְּדוֹלָה דֶרֶךְ כּוֹכָב 1
וָהָלְאָה. אִם נַמְשִׁיךְ אֶת הַקַּו עַד כְּדֵי הֱיוֹתוֹ אָרֹךְ פִּי
חֲמִשָּׁה מֵהַמֶּרְחָק, שֶׁבֵּין כּוֹכָב 2 שֶׁבַּדֻּבָּה הַגְּדוֹלָה
וּבֵין כּוֹכָב 1 שֶׁבָּהּ, נַגִּיעַ לְכוֹכָב מִכָּבוֹד בּ‘, הַשַּׁיָּךְ
לְדִבָּה הַקְּטַנָּה. כּוֹכָב זֶה נִקְרָא כּוֹכַב הַקֹּטֶב, אוֹ
כּוֹכַב הַצָּפוֹן. אָכֵן אֵין הַכּוֹכָב נִמְצָא בִּמְקוֹם הַקֹּטֶב
הַצְּפוֹנִי, כִּי אִם רָחוֹק מִמֶּנּוּ 1o3’.
הַדִּבָּה הַקְּטַנָּה דּוֹמָה הַרְבֵּה בְצוּרָתָהּ לַדֻּבָּה
הַגְּדוֹלָה, וְכוֹכַב הַקֹּטֶב הוּא בִּקְצֵה הָרֹאשׁ שֶׁלָּהּ. אֲנָשִׁים
שֶׁאֵינָם מְצוּיִים אֵצֶל הַכּוֹכָבִים לֹא יִרְאוּ מִבֵּין כּוֹכְבֵי
הַדֻּבָּה הַקְּטַנָּה, כִּי אִם אֶת שְׁתֵּי רַגְלֶיהָ הָאֲחוֹרִיּוֹת
וְאֶת קְצֵה רֹאשָׁהּ, אוּלָם בְּלַיְלָה נְטוּל יָרֵחַ וּבִסְבִיבָה,
שֶׁאֵין בָּהּ פַּנָּסִים מְאִירִים, רוֹאִים גַּם אֶת אַרְבַּעַת
כּוֹכָבֶיהָ הָאֲחֵרִים.

קִרְבָתוֹ הַיְתֵרָה שֶׁל כּוֹכַב הַקֹּטֶב לַקֹּטֶב
עַצְמוֹ גּוֹרֶמֶת לְכָךְ, שֶׁאָנוּ נִרְאֵהוּ כְּיוֹשֵׁב תַּחְתָּיו,
“לְלֹא כָּל תְּנוּעָה”. לְמַעֲשֶׂה מַקִּיף הוּא אֶת הַקֹּטֶב בְּמַעְגָּל
קָטָן מְאֹד, שֶׁאֹרֶךְ חֲצִי קָטְרוֹ שָׁוֶה לְרֹחַק הַכּוֹכָב
מֵהַקֹּטֶב. פַּעֲמַיִם בְּכָל יְמָמָה (מֵעֵת לְעֵת) נִמְצָא הַכּוֹכָב
בַּצָּפוֹן בְּדִיּוּק: בְּהִמָצְאוֹ מִתַּחַת לַקֹּטֶב וּבִהְיוֹתוֹ
מִמַעַל לוֹ. בִּזְמַן אַחֵר נִמְצָא הוּא מִמִּזְרָח לַקֹּטֶב אוֹ
מִמַּעֲרָב לוֹ. כּוֹכַב הַקֹּטֶב הוּא כָּפוּל. הַכּוֹכָב הָרָאשִׁי
שֶׁבּוֹ הוּא מִכָּבוֹד בּ' וּמִשְׁנֵהוּ מִכָּבוֹד ט', וְאֵינוֹ נִרְאֶה,
כִּי אִם בְּעַד הַטֶּלֶסְקוֹפּ.



3.קַסִּיּוֹפֵּיָה.

נַעֲבִיר בְּדִמְיוֹנֵנוּ קַו
יָשָׁר מִכּוֹכָב 4, שֶׁבַּדֻּבָּה הַגְּדוֹלָה, לְכוֹכַב הַקֹּטֶב,
וְנַמְשִׁיכֶנּוּ מִשָּׁם וְהָלְאָה בְּאוֹתוֹ כִּוּוּן וּבְאוֹתוֹ אֹרֶךְ.
קָצֵהוּ שֶׁל הַקַּו יַגִּיעַ לְכוֹכָב 2 בִּקְבֻצַּת קַסִּיּוֹפֵּיָה
הַנִּמְצֵאת בִּנְהַר־דִּי־נוּר. קְבֻצָּה זוֹ כְּשֶׁהִיא מִתַּחַת
לְכוֹכַב הַקֹּטֶב, דּוֹמָה לָאוֹת הַלַּטִּינִית W, וְאָז אֵין אָנוּ, יוֹשְׁבַי הָאֲרָצוֹת בָּרֹחַב
הַגֶּאוֹגְרָפִי שֶׁלָּנוּ, רוֹאִים אוֹתָהּ, אוֹ לָאוֹת M, כְּשֶׁהִיא מִמַעַל לְכוֹכַב הַקֹּטֶב.





ציור 15.png




כּוֹכָב 1 שֶׁבְּקַסִּיּוֹפֵּיָה הוּא מִשְׁתַּנֶּה. יֵשׁ
אֲשֶׁר יַבְהִיק כְּכוֹכָב מִכָּבוֹד 2.8 וְיֵשׁ אֲשֶׁר יַבְהִיק כְּכוֹכָב
מִכָּבוֹד 2.2. תְּקוּפַת הַזְּמַן, הָעוֹבֶרֶת בֵּין בַּהַקְתּוֹ
הַקְּטַנָּה הָאַחַת וּבֵין בַּהַקְתּוֹ הַשֵּׁנִית, אֵינָהּ קְבוּעָה.
כּוֹכָב 6 שֶׁבְּקַסִּיּוֹפֵּיָה הוּא כָּפוּל. בְּמִסְפָּר 12 מְסֻמָּן
“כּוֹכָב מְעוֹפֵף”. הוּא מִכָּבוֹד ה' וְנִרְאֶה אֵפוֹא גַּם בְּלִי
עֶזְרַת מַכְשִׁיר רְאִיָּה. רָחְקוֹ מֵאִתָּנוּ 26 שְׁנוֹת־אוֹר
וּמְהִירוּת תְּנוּעָתוֹ 150 קִילוֹמֶטֶר בִּשְׁנִיָּה. (מְהִירוּת
הַתְּנוּעָה שֶׁל הָאָרֶץ, בְּהַקִּיפָה אֵת הַשֶּׁמֶשׁ, הִיא רַק 29.5
קִילוֹמֶטֶר בִּשְׁנִיָּה). יֵשׁ לַחֲשֹׁב כִּי גַּם כּוֹכָב זֶה,
כִּשְׁאָר “הַמְעוֹפְפִים”, יִפְרַח מִתּוֹךְ מַעֲרֶכֶת הַנָּהָר שֶׁלָּנוּ
הַחוּצָה.

בַּמֵּאָה ה־16 הוֹפִיעַ בִּקְבֻצַּת קַסִּיּוֹפֵּיָה
“כּוֹכָב חָדָשׁ”. מַבְהִיק יוֹתֵר אֲפִלּוּ מִנֹּגַהּ. הַתּוֹכֵן טִיכוֹ
דֶה־בְּרַהֶה גִלָּה אוֹתוֹ בְּ־11 בְּנוֹבֶמְבֶּר 1572. אָז אֶפְשָׁר
הָיָה לִרְאוֹתוֹ גַם יוֹמָם לְאוֹר הַשֶּׁמֶשׁ. בְּדֶצֶמְבֶּר אוֹתָהּ
שָׁנָה הִתְחִילָה בַּהַקְתּוֹ פּוֹחֶתֶת וְהוֹלֶכֶת. בְּאַפְּרִיל 1573
הָיָה כְּבָר לְכוֹכָב מִכָּבוֹד בּ' וּבְמֶרְץ אוֹתָהּ שָׁנָה נֶעֱלַם
כְּלִיל. הַטֶּלֶסְקוֹפּ טֶרֶם הָיָה אָז בָּאָרֶץ (הַטֶּלֶסְקוֹפּ
הָרִאשׁוֹן הוֹפִיעַ בִּשְׁנַת 1609), וְלָכֵן לֹא יָכְלוּ לָדַעַת מֶה
הָיָה תַּהֲלִיךְ הַשִּׁנּוּיִים בְּבַהַקְתּוֹ אַחַר כָּךְ.
בִּמְקוֹמוֹ – כְּפִי שֶׁתֵּאֵר אוֹתוֹ טִיכוֹ – נִמְצָא עַכְשָׁו כּוֹכָב פָּעוּט
מִכָּבוֹד י"ד, הַנִּרְאֶה בַּטֶּלֶסְקוֹפּ בִּסְבִיבַת כּוֹכָב 1
שֶׁבְּקַסִּיּוֹפֵּיָה (בַּצִּיּוּר מְסֻמָּן הוּא בִּשְׁתִי וָעֵרֶב).
סְבוּרִים, שֶׁזֶּהוּ הַכּוֹכָב “הֶחָדָשׁ” שֶׁל
טִיכוֹ־דֶה־בְּרַהֶה.

כָּל כּוֹכְבֵי קַסִּיּוֹפֵּיָה הַגְּדוֹלִים הֵם בָּרֹחַב
הַגֶּאוֹגְרָפִי שֶׁלָּנוּ. כָּל שֶׁכֵּן בִּגְלִיל מַקִּיפֵי הַקֹּטֶב
(מִלְּבַד כּוֹכָב 1) אוּלָם בְּעַרְבֵי הָאָבִיב אֵין כּוֹכָבִים אֵלֶּה
נִרְאִים אֶצְלֵנוּ בְּשֶׁל קִרְבָתָם הַיְּתֵרָה לָאֹפֶק, מָקוֹם
שֶׁהָאֲוִיר בּוֹ סָמִיךְ וְלָרֹב גַּם מְעֻרְפָּל.



4. הַתַּנִּין:

בֵּין הַדֻבּוֹת מִתְפַּתֵּל “הַתַּנִּין”. קְצֵה זְנַב הַתַּנִּין נִמְצָא בֵּין כּוֹכַב





ציור 16.png




הַקֹּטֶב וְכוֹכָב 1 שֶׁל הַדֻּבָּה הַגְּדוֹלָה. שְׁלשֶׁת
הַכּוֹכָבִים שֶׁאַחֲרֵיהֶם עוֹטְרִים אֶת הַדִּבָּה הַקְּטַנָּה
כְּקֶשֶׁת: שְׁנֵי כּוֹכָבִים שֶׁבִּקְצֵה גוּפוֹ, בְּצַוָּארוֹ שֶׁל
הַתַּנִּין, פּוֹנִים אָחוֹרָה וּמַגִּיעִים לְרֹאשׁוֹ, בּוֹ נִמְצָאִים
שְׁלשָׁה כּוֹכָבִים. בְּלוֹעֲזִית קוֹרְאִים לִקְבֻצָּה זוֹ בְּשֵׁם
“דְּרָקוֹן” בַּעַל רָאשִׁים אֲחָדִים.

בְּאֶמְצַע הַדֶּרֶךְ בֵּין מִצְעָר אֲשֶׁר בַּדֻּבָּה
הַגְּדוֹלָה וּבֵין הַגַּלְגַּלִים הָאֲחוֹרִיִּים שֶׁל הַדִּבָּה
הַקְּטַנָּה, נִמְצָא כּוֹכָב 1 שֶׁל הַתַּנִּין. בְּמָקוֹם זֶה יִהְיֶה
הַקֹּטֶב הַצְּפוֹנִי כַּעֲבוֹר 4,700 שָׁנָה בְּעֶרֶךְ, שֶׁכֵּן הַקֵּף
יַקִּיף צִיר כַּדּוּר הָאָרֶץ אֶת צִיר הַמִּלְקֶה5, וְיִגְמֹר הַקָּפָה זוֹ בְּמֶשֶׁךְ כְּ־26,000 שָׁנָה.מִטַּעַם זֶה מִשְׁתַּנֶּה גַם מְקוֹם נְקֻדַּת הָאָבִיב6 וּמְקוֹם קְבֻצּוֹת הַכּוֹכָבִים, כְּ־50 שְׁנִיּוֹת הַקֶּשֶׁתבְּשָׁנָה. בְּשָׁנָה אֵין הָאָרֶץ עוֹבֶרֶת מִסָּבִיב לַשֶּׁמֶשׁ, כִּי
אִם 359o 59' 10''.
רֹב כּוֹכְבֵי הַתַּנִּין הֵם מַקִּיפֵי הַקֹּטֶב וְאֵינָם שׁוֹקְעִים אֶצְלֵנוּ; שׁוֹקְעִים כּוֹכְבֵי רֹאשׁוֹ בִּלְבָד.



5. קֶפֵאוּס:

עַל יַד כּוֹכַב הַקֹּטֶב, בֵּין
קַסְיוֹפֵּיָה מֵעֵבֶר מִזֶּה וְרֹאשׁוֹ שֶׁל הַתַּנִּין מֵעֵבֶר מִזֶּה,
נִמְצֵאתָ קְבֻצַּת הַכּוֹכָבִים קֶפֵאוּס. צוּרַת הַקְּבֻצָּה הַזֹּאת
הִיא כְּצוּרַת בַּיִת קָטָן עִם גַּג אֵירוֹפִּי בַּעַל שִׁפּוּעַ
גָּדוֹל. הַכּוֹכָב, שֶׁבְּרֹאשׁ “הַגַּג”, וְהוּא הַקָּרוֹב בְּיוֹתֵר אֶל
הַקֹּטֶב הַצְּפוֹנִי, וּשְׁנֵי הַכּוֹכָבִים, הַמְּהַוִּים אֶת
“הָרִצְפָּה”, הֵם בְּדָרוֹם. שְׁנֵי כּוֹכָבִים בִּקְבֻצָּה זוֹ רְאוּיִים
לִתְשׂוּמֶת לֵב מְיֻחֶדֶת, הֲלֹא הֵם הַמְּסֻמָּנִים בְּמִסְפָּרִים 4
ו־12. הָרִאשׁוֹן צָהֹב, וְהַשֵּׁנִי אָדֹם. שְׁנֵיהֶם כּוֹכָבִים
מִשְׁתַּנִּים, אֲבָל לֹא מִמִּין אֶחָד. נִתְעַכֵּב כָּאן בְּעִקָּר עַל
כּוֹכָב 4.





ציור 17.png




הַשִּׁנּוּיִים, הָעוֹבְרִים עָלָיו, הֵם מַחֲזוֹרִיִּים,
כְּלוֹמַר הֵם חָלִים תָּמִיד בְּסֵדֶר קָבוּעַ וְיָדוּעַ מֵרֹאשׁ.
מַחֲזוֹר הַשִּׁנּוּיִים שֶׁלּוֹ נִמְשָׁךְ תָּמִיד 5.37 יָמִים, הַיְנוּ 5
יָמִים, 8 שָׁעוֹת, 47 דַּקּוֹת, 40 שְׁנִיּוֹת. בַּהַקְתּוֹ הַקְּטַנָּה
בְּיוֹתֵר הִיא כְּבַהֶקֶת כּוֹכָב מִכָּבוֹד 4.9, אוּלָם בַּהַקְתּוֹ זוֹ
תִגְדַּל בִּמְהִירוּת רַבָּה, וְכַעֲבֹר יְמָמָה אַחַת וַ־15 שָׁעוֹת,
יֵהָפֵך וְיִהְיֶה לְכוֹכָב מִכָּבוֹד 3.7. מִכָּאן וָאֵילָךְ תִּקְטַן
בַּהַקְתּוֹ וְלֹא בִּמְהִירוּת כִּי אִם לְאַט־לְאַט, וְכַעֲבֹר עוֹד 3
יְמָמוֹת וּ־18 שָׁעוֹת, יָשׁוּב וְיִהְיֶה לְכוֹכָב מִכָּבוֹד 4.9. שׁוּב
תִּגְדַּל בַּהַקְתּוֹ בְּמֶשֶׁךְ יְמָמָה אַחַת וַ־15 שָׁעוֹת וְתַגִּיעַ
לְכוֹכָב שֶׁל כָּבוֹד 3.7 וְכַעֲבֹר 3 יְמָמוֹת אֲחֵרוֹת וּ־18 שָׁעוֹת
יָשׁוּב וְיִהְיֶה לְכוֹכָב שֶׁל כָּבוֹד 4.9. כָּכָה יִהְיֶה כָּל
הַיָּמִים וּמַחֲזוֹר הַשִּׁנּוּיִים שֶׁלּוֹ יִהְיֶה תָּמִיד 5.37
יְמָמוֹת. כּוֹכָבִים מִמִּין זֶה יֶשְׁנָם גַּם בִּקְבֻצּוֹת אֲחֵרוֹת,
בְּתִלֵּי כּוֹכָבִים וְכֵן בָּעַרְפִּלִּיּוֹת הָרְחוֹקוֹת. לָהֶם
יִקְרְאוּ בְּשֵׁם בְּנֵי קֶפֵאוּס (לוֹעֲזִית: קֶפֵאִידִים), עַל שֵׁם
כּוֹכָב 4 שֶׁבִּקְבֻצַּת קֶפֵאוּס. כּוֹכָב 12 גַּם הוּא מִשְׁתַּנֶּה
כָּאָמוּר לְעֵיל, אֲבָל לֹא בְמַחֲזוֹר קָבוּעַ, וְאֵין הוּא נִכְלַל
בְּסוּג בְּנֵי קֶפֵאוּס.

הַחֲקִירוֹת וְהַבְּדִיקוֹת, שֶׁנַּעֲשׂוּ בְּנוֹגֵעַ
לִבְנֵי קֶפֵאוּס, גִּלּוּ, כִּי יֵשׁ קֶשֶׁר בֵּין גֹּדֶל אוֹרָם
הַמֻּחְלָט וּבֵין אֹרֶךְ מַחֲזוֹרָם. (בְּשֵׁם “אוֹרוֹ הַמֻּחְלָט” שֶׁל
הַכּוֹכָב קוֹרְאִים לְאוֹרוֹ, הַנִּשְׁקָף לַמַּבִּיט עָלָיו מִמֶּרְחָק
שֶׁל 10 פֶרְסֵקִים, אוֹ 32.6 שְׁנוֹת אוֹר). כּוֹכָב מִבְּנֵי קֶפֵאוּס,
שֶׁמַּחֲזוֹרוֹ קָצָר, אוֹרוֹ הַמֻּחְלָט חַלָּשׁ, וַאֲשֶׁר מַחֲזוֹרוֹ
אָרֹךְ, אוֹרוֹ הַמֻּחְלָט חָזָק. יֶתֶר עַל כֵּן: לַתּוֹכְנִים יְדוּעָה
גַּם מִדַּת הָאוֹר הַמֻּחְלָט הַמַּתְאִימָה לְכָל מִדַּת אֹרֶךְ שֶׁל
מַחֲזוֹר. הַתּוֹעֶלֶת שֶׁבִּידִיעָה זוֹ הִיא עֲצוּמָה וַחֲשׁוּבָה לְאֵין
שִׁעוּר.

נַנִּיחַ, שֶׁמַּחֲזוֹר הַשִּׁנּוּיִים שֶׁל בֶּן
קֶפֵאוּס, הַנִּמְצָא בְּתוֹךְ תֵּל כּוֹכָבִים, מַרְאֶה, שֶׁאוֹרוֹ
הַמֻּחְלָט הוּא כְּאוֹר מִילְיוֹן נֵרוֹת, וְאִלּוּ אָנוּ, מִמְּקוֹמֵנוּ
עַל פְּנֵי הָאָרֶץ, רוֹאִים אוֹתוֹ מֵאִיר בְּאוֹר נֵר אֶחָד, מַהוּ
אֵפוֹא רָחְקוֹ שֶׁל כּוֹכָב זֶה מֵאִתָּנוּ? מִתּוֹרַת הָאוֹר יָדוּעַ
לָנוּ, כִּי אִם רְאוּבֵן וְשִׁמְעוֹן לְמָשָׁל, רוֹאִים שְׁנֵיהֶם מְקוֹר
אוֹר אֶחָד וּרְאוּבֵן רוֹאֵהוּ קָטָן פִּי 100 מִכְּפִי שֶׁרוֹאֵהוּ
שִׁמְעוֹן, הֱוֵה אוֹמֵר שֶׁהֵם רְחוֹקִים מִמֶּנּוּ לֹא בְמִדָּה שָׁוָה:
רְאוּבֵן רָחוֹק מִמְּקוֹר הָאוֹר 10 פְּעָמִים יוֹתֵר מִשִּׁמְעוֹן,
וְלָכֵן יִרְאֶה אֶת הָאוֹר קָטָן יוֹתֵר פִּי 100 (10 X 10). בַּמִּקְרֶה שֶׁלָּנוּ גָדוֹל אוֹרוֹ הַמֻּחְלָט שֶׁל
הַכּוֹכָב מִילְיוֹן פַּעַם מֵהָאוֹר, הַנִּרְאֶה לָנוּ; אוֹת הוּא, כִּי
רְחוֹקִים אָנוּ 1,000 פְּעָמִים יוֹתֵר (1000 X 1,000 –1,000,000), מִכְּדֵי לִרְאוֹת
אֶת הַכּוֹכָב מֵאִיר בְּאוֹרוֹ הַמֻּחְלָט, הַיְנוּ 32.6 שְׁנוֹת אוֹר
כְּפוּלוֹת אֶלֶף, שֶׁהֵן 32,600 שְׁנוֹת אוֹר. בְּדֶרֶךְ זוֹ מְחַשְּׁבִים
אֶת הַמֶּרְחַקִּים, שֶׁבֵּינֵינוּ וּבֵין גּוּפִים, שֶׁאֵין אֶפְשָׁרוּת
לִמְדֹד אֶת רָחְקָם מֵאִתָּנוּ.

כָּל כּוֹכְבֵי קֶפֵאוּס הַגְּדוֹלִים אֵינָם שׁוֹקְעִים אֶצְלֵנוּ לְעוֹלָם.
כְּלָלוֹ שֶׁל דָּבָר: בָּרֹחַב הַגֶּאוֹגְרָפִי שֶׁלָּנוּ
יֵשׁ לַחֲשֹׁב לְמַקִּיפֵי הַקֹּטֶב אֵת הַדֻּבָּה הַקְּטַנָּה וְקֶפֵאוּס,
וְכִמְעַט אֶת כָּל כּוֹכְבֵי הַתַּנִּין וקַסִּיּוֹפֵּיָה. בְּרוֹמָא,
כְּמוֹ בְּעָרֵי אֵירוֹפָּה הָאֲחֵרוֹת, אֵין הַדֻּבָּה הַגְּדוֹלָה
שׁוֹקַעַת לְעוֹלָם, וּלְפִיכָךְ מָצְאָה לָהּ מָקוֹם בְּאַגָּדוֹתֵיהֶם
שֶׁל הָרוֹמָאִים הָאַגָּדָה דִּלְקַמָּן: הָאֵלָה יוּנוֹ, אֵשֶׁת
יוּפִּיטֶר, קִנְּאָה בְּצָרָתָהּ, אֲהוּבַת הָאֵל, וְהָפְכָה אוֹתָהּ
לְדֻבָּה, וּלְיֶתֶר שְׂאֵת, לְמַעַן הַרְעִימָהּ, גָּזְרָה עָלֶיהָ,
שֶׁלֹּא תִּרְחַץ בַּיָּם, וּלְפִיכָךְ סֹב תָּסֹב דֻּבָּה זוֹ
בַּשָּׁמַיִם וּלְעוֹלָם לֹא תִּשְׁקַע, לְמַעַן לֹא תִטְבֹּל בְּמֵי
הַיָּם.

אֵזוֹר הַצֹּהַר. בְּשֵׁם אֵזוֹר הַצֹּהַר (זֶנִּיט)
נִקְרָא לְאֵזוֹר הָרָקִיעַ, שֶׁבּוֹ נִמְצָאוֹת קְבֻצּוֹת הַכּוֹכָבִים,
הָעוֹבְרוֹת בְּכָל יְמָמָה אֶת הַצֹּהַר, אוֹ מִצָּפוֹן לוֹ, כְּגוֹן
פֶּרְסֵאוּס, אַנְדְרוֹמֶדָה, הַבַּרְבּוּר, הַמְּשֻׁלָּשׁ, הַנֵּבֶל,
הֶרְקוּלֶס, כַּלְבֵי הַצַּיִד וְהָעֶגְלוֹן. כּוֹכְבֵי הַקְּבֻצּוֹת
הָאֵלֶּה זוֹרְחִים בִּצְפוֹן־מִזְרָח, צוֹהֲרִים בַּצֹּהַר אוֹ מִצָּפוֹן
לוֹ וְשׁוֹקְעִים בִּדְרוֹם־מַעֲרָב. יֵשׁ לָהֶם גַּם קֶשֶׁת־לַיְלָה,
אֲבָל קַשְׁתָּם הַיּוֹמִית גְּדוֹלָה מִמֶּנָּה הַרְבֵּה. כָּל אֶחָד
מֵהַכּוֹכָבִים הָאֵלֶּה נִמְצָא רֹב זְמַנּוֹ מֵעַל לָאֹפֶק וּמִעוּטוֹ
מִתַּחְתָּיו.



6. אַנְדְּרוֹמֶדָה:

שְׁנֵי קַוִּים יְשָׁרִים
מְדֻמִּים, הַיּוֹצְאִים מִכּוֹכַב הַקֹּטֶב וְנוֹגְעִים בְּכוֹכְבֵי
קַסִּיּוֹפֵּיָה, בִּשְׁתֵּי קְצוֹתֶיהָ, יוֹצְרִים מְשֻׁלָּשׁ. אִם
נַאֲרִיךְ אֶת שְׁתֵּי שׁוֹקֵי הַמְשֻׁלָּשׁ וְנַגְדִּילֵן פִּי שְׁנַיִם,
נַגִּיעַ לִקְבֻצַּת





ציור 18.png


אַנְדְּרוֹמֶדָּה. בִּקְבֻצָּה זוֹ שְׁלשָׁה
כּוֹכָבִים בְּהִירִים, אֶחָד מֵהֶם יִמָּצֵא עַל יַד צַלְעוֹ הָאַחַת שֶׁל
הַמְּשֻׁלָּשׁ, וְהַשֵּׁנִי עַל יַד צַלְעוֹ הַשְּׁנִיָּה. עַל יַד כּוֹכָב
13 שֶׁל אַנְדְּרוֹמֶדָּה רוֹאִים, גַּם בְּלִי טֶלֶסְקוֹפּ, עַרְפִּלִּית
כְּעָב קְטַנָּה. עַרְפִּלִּית זוֹ צוּרַת חִלָּזוֹן לָהּ. אָכֵן גַּם
בְּעַד טֶלֶסְקוֹפּ אֵין רוֹאִים בָּהּ כּוֹכָבִים, כִּי רְחוֹקָה הִיא
מְאֹד מֵאִתָּנוּ, אוּלָם בְּאֶמְצָעוּת צִלּוּם עָלָה הַדָּבָר לִמְצֹא
בָּהּ כּוֹכָבִים וּבֵינֵיהֶם “בְּנֵי קֶפֵאוּס”. לְפִי מַחֲזוֹר
הַשִּׁנּוּיִים, הָעוֹבְרִים עַל אֶחָד מֵהֶם, גָּדוֹל אוֹרוֹ הַמֻּחְלָט
729 מִילְיוֹן פַּעַם מֵאוֹרוֹ הַנִּרְאֶה לָנוּ, יוֹשְׁבַי הָאָרֶץ,
וּמִכָּאן רְאָיָה, כִּי הוּא וְהָעַרְפִּלִּית עַצְמָהּ, אֲשֶׁר
בְּתוֹכָהּ הוּא שׁוֹכֵן, רְחוֹקִים מֵאִתָּנוּ 27 אֶלֶף (27,000 X
27000 = 729,000,000) פַּעַם מֵהַמֶּרְחָק שֶׁמִּמֶּנּוּ
אֶפְשָׁר לִרְאוֹת אֶת רָחְקוֹ הַמֻחְלָט, כְּלוֹמַר 10
פַּרְסֶק7 כָּפוּל 27,000, הַיְנוּ 270,000
פַּרְסֶק אוֹ 880,200 שְׁנוֹת־אוֹר. מָה רַבָּה אֵפוֹא שִׂמְחַת לִבּוֹ
שֶׁל הַצּוֹפֶה, הַמִּסְתַּכֵּל בְּעַרְפִּלִּית זוֹ וּמַעֲלֶה עַל
דַּעְתּוֹ אֶת הַמֶּרְחָק הֶעָצוּם, אֲשֶׁר אֵלָיו חָדְרָה עֵינוֹ.
לְמַעְלָה מִשְׁלשֶׁת רִבְעֵי מִילְיוֹן שָׁנָה אָץ־רָץ לוֹ אוֹר זֶה
בִּמְהִירוּת שֶׁל 300 אֶלֶף קִילוֹמֶטֶר בִּשְׁנִיָּה, אוֹ כַּעֲשֶׂרֶת
מִילְיוֹנֵי מִילְיוֹנִים קִילוֹמֶטֶר בְּכָל שָׁנָה, עֵד שֶׁהִגִּיעַ
לָעַיִן.

עַרְפִּלִּית זוֹ נִרְאֵית לָנוּ גְּדוֹלָה כִּשְׁלשָׁה
יְרֵחִים מְלֵאִים, זֶה עַל יַד זֶה, אוּלָם לְמַעֲשֶׂה גְּדוֹלָה הִיא
כְּגֹדֶל כָּל מַעֲרֶכֶת הַנָּהָר שֶׁלָּנוּ. זֶהוּ עוֹלָם בִּפְנֵי
עַצְמוֹ, שֶׁאֵין לוֹ כָּל שַׁיָּכוּת לְעוֹלָמֵנוּ.
בְּעֶזְרַת הַמַּצְלֵמָה וְהַטֶּלֶסְקוֹפּ גִּלּוּ
הַתּוֹכְנִים מִילְיוֹנֵי עַרְפִּלִּיוֹת חֶלְזוֹנִיּוֹת כָּאֵלּוּ
וְכֻלָּן, מִלְּבַד הָעַרְפִּלִּית שֶׁבַּ“מְשֻׁלָּשׁ”, רְחוֹקוֹת
מֵאִתָּנוּ יוֹתֵר מִשֶּׁרְחוֹקָה מֵאִתָּנוּ הָעַרְפִּלִּית
שֶׁבְּאַנְדְּרוֹמֶדָּה, וְלָכֵן נִרְאוֹת הֵן גַּם קְטַנּוֹת
יוֹתֵר;.



7. פֶּרְסֵאוּס:

קַו יָשָׁר מִכּוֹכָב 2 שֶׁל
אַנְדְרוֹמֶדָה, דֶרֶךְ כּוֹכָב 3 שֶׁלָּהּ, הַמּוֹסִיף וְהוֹלֵךְ בְּרֹחַק
כָּזֶה גַם מִחוּץ לִקְבֻצָּה זוֹ, פּוֹגֵעַ בִּקְבֻצַּת פֶּרְסֵאוּס.
קְבֻצָּה זוֹ, כְּמוֹ קֶפֵאוּס, קַסְיוֹפֵּיָה וַאֲחֵרוֹת, נִרְאֵית
בִּנְהַר־דִּי־נוּר. בֵּין קַסְיוֹפֵּיָה ופֶּרְסֵאוּס, וְקָרוֹב יוֹתֵר
אֵלָיו מֵאֲשֶׁר אֵלֶיהָ, נִמְצָא תֵל־כּוֹכָבִים כָּפוּל. חָשׁוּב הוּא
בְּיִחוּד כּוֹכָב 2 שֶׁל פֶּרְסֵאוּס. הוּא כּוֹכָב מִשְׁתַּנֶּה,
וְהָעֲרָבִים קָרְאוּ לוֹ בְשֵׁם הַשָּׂטָן, לֵאמֹר הֲפַכְפַּךְ
כַּשָּׂטָן, עַל אֲשֶׁר יַהֲפֹךְ מִפַּעַם לְפַעַם אֶת אוֹרוֹ. מַחֲזוֹר
הַשִּׁנּוּיִים, הָעוֹבְרִים עָלָיו מִיּוֹם הֱיוֹת בַּהַקְתּוֹ קְטַנָּה
בְּיוֹתֵר – כְּכוֹכָב מִכָּבוֹד 3.4, – עַד
הֱיוֹתָהּ שׁוּב כְּבַהֲקַת כּוֹכָב מִכָּבוֹד 3.4, נִמְשַׁךְ יוֹמַיִם, 20
שָׁעָה, 38 דַּקָּה, 53.8 שְׁנִיּוֹת. בַּהַקְתּוֹ הַגְּדוֹלָה בְּיוֹתֵר
הִיא כְּכוֹכָב מִכָּבוֹד 2.3. בְּצִיוּר 12 רָאִינוּ, כִּי בְּמִקְרֶה זֶה
יֵשׁ לָנוּ עִנְיָן עִם כּוֹכָב כָּפוּל, הַלּוֹקֶה מִפַּעַם לְפַעַם,
וְאוֹרוֹ יִקְטַן, בְּשָׁעָה שֶׁבֶּן לִוְיָתוֹ הָאָפֵל יִמָּצֵא
בֵּינֵינוּ וּבֵינוֹ וִיכַסֶּה כִּמְעַט אֶת כֻּלּוֹ. לְכוֹכָבִים אֵלֶּה
יִקְרְאוּ, בְּנֵי הַשָּׂטָן, בְּנִגּוּד לִבְנֵי קֶפֵאוּס,
הַשַּׁיָּכִים לְסוּג הַכּוֹכָבִים הַמְּבַעְבְּעִים (פֶּרֶק 4 סְעִיף י“ג
י”ד).





ציור 19.png




בְּ־21 לְפֶבְּרוּאַר בִּשְׁנַת 1901 הוֹפִיעַ
בְּפֶּרְסֵאוּס כּוֹכָב “חָדָשׁ”. אֶת הַכּוֹכָב הַזֶּה, כְּמוֹ אֶת רֹב
הַכּוֹכָבִים “הַחֲדָשִׁים”, גִּלּוּ לֹא תוֹכְנִים אַנְשֵׁי מִקְצֹעַ,
כִּי אִם חוֹבְבִים וְהָאֶחָד מֵהֶם נַעַר, תַּלְמִיד כִּתָּה ה'
בְּגִמְנַסְיָה רוּסִית שֶׁבִּקִיּוֹב.
בְּמֶשֶׁךְ שְׁלשֶׁת הַיָּמִים הָרִאשׁוֹנִים לְהוֹפָעָתוֹ
גָדְלָה בַּהַקְתּוֹ מִיּוֹם לְיוֹם, וַיְהִי לְכוֹכָב מִכָּבוֹד א‘,
וּמִכָּאן וָאֵילָךְ פָּחֲתָה בַּהַקְתּוֹ בִּמְהִירוּת. בְּחֹדֶשׁ מֶרְץ
הִגִּיעָה בַּהַקְתּוֹ לְכָבוֹד ד’, בְּאַפְּרִיל הָיָה לְכוֹכָב מִכָּבוֹד
ו' וּבְסוֹף 1902, “נָבַל” הַכּוֹכָב לַחֲלוּטִין וּכְבוֹדוֹ יָרַד וַיְהִי
לְכוֹכָב מִכָּבוֹד ט', וְלֹא יָסְפוּ לִרְאוֹתוֹ, כִּי אִם בְּעַד
טֶלֶסְקוֹפּ. מְקוֹמוֹ שֶׁל כּוֹכָב זֶה מְסֻמָּן בְּצִיּוּרֵנוּ בִּשְׁתִי
וָעֵרֶב.

כּוֹכָב חָדָשׁ זֶה שֶׁבְּפֶּרְסֵאוּס, הוֹפִיעַ
לְעֵינֵינוּ בְּ־1901, אוּלָם בְּעֶצֶם עָבַר עָלָיו מַה שֶׁעָבַר וְגָרַם
לְהִתְלַקְּחוּתוֹ לֹא בְּ־1901, כִּי אִם בִּשְׁנַת 1770, וְרַק
הָאוֹר – זֶה הַשָּׁלִיחַ הַזָּרִיז, שֶׁבִּשֵּׂר לָנוּ בְּשׂוֹרָה זוֹ – שָׁהָה בְּדַרְכּוֹ 130
שָׁנָה, שֶׁכֵּן רְחוֹקָה הִיא הַדֶּרֶךְ מִכּוֹכָב זֶה אֵלֵינוּ מַהֲלַךְ
130 שְׁנוֹת אוֹר. דְּבָרִים מֵעֵין אֵלֶּה יֵשׁ לְהַגִּיד לְגַבֵּי כָל
תּוֹפָעָה, הַנִּרְאֵית לְעֵינֵינוּ בַּמְּרוֹמִים.
קְבֻצַּת פֶּרְסֵאוּס יְדוּעַה גַּם בָּזֹאת, שֶׁבְּיָמִים
8, 10, 11 לְחֹדֶשׁ אוֹגוּסְט רוֹאִים בָּהּ “כּוֹכָבִים” נוֹפְלִים
רַבִּים. הֵם כְּאִלּוּ יוֹצְאִים מִפֶּרְסֵאוּס וּנְפוֹצִים לְכָל צַד
וָעֵבֶר בַּסְּבִיבָה. לְ“כוֹכָבִים” אֵלֶּה יִקְרְאוּ: בְנֵי פֶּרְסֵאוּס
(לוֹעֲזִית: פֶּרְסֵאִידִים).

הַשֵּׁמוֹת קֶפֵאוּס, קַסְיוֹפֵּיָה, אַנְדְרוֹמֶדָה,
הַתַּנִּין וּפֶּרְסֵאוּס לְקוּחִים מֵאַגָּדָה יְוָנִית: וְאֵלֶּה הֵם
דִּבְרֵי הָאַגָּדָה: לְקֶפֵאוּס מֶלֶךְ כּוּשׁ וּלְאִשְׁתּוֹ
קַסְיוֹפֵּיָה יְפַת הָעֵינַיִם נוֹלְדָה בַּת יְפַת תֹּאַר לְהַפְלִיא,
וַיִּקְרְאוּ לָהּ בְּשֵׁם אַנְדְּרוֹמֶדָּה! וַיִּגְבַּהּ לִבָּהּ
וַתִּתְגָאֶה בְּיָפְיָהּ. כָּעֲסוּ עָלֶיהָ הָאֵלוֹת וַיְבַקְּשׁוּ מֵאֵל
הָאֵלִים לְעָנְשָׁהּ, וַיֵּעָתֵר לָהֶן הָאֵל וַיּוֹרֶד מַבּוּל עַל אֶרֶץ
כּוּשׁ וַיְּשַׁלַּח בְּיוֹשְׁבֶיהָ כָּל מִינֵי מַרְעִין בִּישִׁין.
לְמַעַן כַּפֵּר אֶת פְּנֵי הָאֵלִים, הֻחְלַט לְהַעֲלוֹת אֶת
אַנְדְרוֹמֶדָּה לְעוֹלָה, לָכֵן רִתְּקוּהָ אֶל סֶלַע, לְמַעַן תִּהְיֶה
לְבָרוֹת לְשִׁנֵּי הַתַּנִּין. אַךְ נוֹדַע הַדָּבָר לַגִּבּוֹר
פֶּרְסֵאוּס מִהֵר וְהִזְדַּיֵּן בְּאַסְתַּר־הַיָּם (– מֶדּוּזָה), אֲשֶׁר
כָּל הַמַּבִּיט עָלֶיהָ יֵהָפֵךְ לְאֶבֶן, וְחָשׁ לְהַצִּיל אֶת
הַיְפֵהפִיָּה. וְאָמְנָם אַךְ הֵצִיץ הַתַּנִּין וְרָאָה אֶת אַסְתַּר
הַיָּם, וַיְהִי לְאֶבֶן. אַנְדְּרוֹמֶדָּה נִצְּלָה מִמָּוֶת וּכְתַגְמוּל
לַגִּבּוֹר, נָתְנוּ לוֹ הוֹרֵי אַנְדְּרוֹמֶדָּה אֶת בִּתָּם
הַיְפֵהפִיָּה לְאִשָּׁה.





ציור 21.png




8. הַמְּשֻׁלָּשׁ.

בֵּין פֶּרְסֵאוּס מֵעֵבֶר מִזֶּה
ואַנְדְּרוֹמֶדָּה מֵעֵבֶר מִזֶּה וּדְרוֹמִית לקַסִיוֹפֵּיָה, נִמְצֵאת
קְבֻצַּת כּוֹכָבִים קְטַנָּה בַּת שְׁלשָׁה כּוֹכָבִים מַבְהִיקִים;
מִפְּאַת צוּרָתָהּ קָרְאוּ לָהּ הַתּוֹכְנִים בְּשֵׁם מְשֻׁלָּשׁ.
בִּקְבֻצָּה זוֹ רוֹאִים עַרְפִּלִּית בְּצוּרַת חִלָּזוֹן.
עַרְפִּלִּית־חִלָּזוֹן זוֹ, עוֹלָם כּוֹכָבִים זֶה, הִיא הַקְּרוֹבָה
אֵלֵינוּ בְּיוֹתֵר. “רַק” מְרַחֵק שֶׁל כְּ־850 אֶלֶף שְׁנוֹת אוֹר
יַפְרִיד בֵּינֵינוּ. אָכֵן עִיר־כּוֹכָבִים קְרוֹבָה הִיא אֵלֵינוּ, אַחַת
מִשְּׁכֵנוֹתֵינוּ!



9. הָעֶגְלוֹן.

מִמִּזְרָח לפֶּרְסֵאוּס מִשְׂתָּרַעַת
קְבֻצַּת הָעֶגְלוֹן. רֹאשׁ הַקְּבֻצָּה, כּוֹכָב 1 שֶׁבָּהּ, הִיא
הָעֵז. בְּעַרְבֵי הָאָבִיב, בְּשָׁעָה שֶׁהַדִּבָּה הַגְּדוֹלָה
נִרְאֵית בַּמָּרוֹם, בֵּין כּוֹכַב הַקֹּטֶב וְהַצֹּהַר, רוֹאִים אֶת
הָעֵז בְּמַעֲרָב וְאֵת וֶגָה שֶׁבִּקְבֻצַּת הַנֵּבֶל, רֹאשׁ
כּוֹכְבֵי הַשָּׁמַיִם בַּקַּיִץ, בְּמִזְרָח. שְׁנֵיהֶם בְּשִׁפּוּלֵי
הָרָקִיעַ, וּשְׁנֵיהֶם רְחוֹקִים מִכּוֹכַב הַקֹּטֶב שֶׁבֵּינֵיהֶם
בְּמִדָּה שָׁוָה כִּמְעַט. בְּעַרְבֵי הָאָסִיף, בְּשָׁעָה
שֶׁקַּסְיוֹפֵּיָה נִרְאֵית בֵּין כּוֹכַב הַקֹּטֶב וְהַצֹּהַר, רוֹאִים
אֶת וֶגָה בַּמַּעֲרָב וְאֶת הָעַז בַּמִּזְרָח.
כּוֹכָב 5 שֶׁבָּעֶגְלוֹן הוּא מִשְׁתַּנֶּה, וְכוֹכָב 14
הוּא כָּפוּל. בִּשְׁנַת 1892 נִתְגַּלָּה עַל יַד הָעֶגְלוֹן כּוֹכָב
חָדָשׁ. מְקוֹמוֹ מְסֻמָּן בַּצִּיּוּר בִּשְׁתִי וָעֵרֶב. בַּהַקְתּוֹ
הַגְּדוֹלָה בְּיוֹתֵר הִגִּיעָה לְכָבוֹד 4.4 וּלְבַסּוֹף נֶהְפְכָה
לְעַרְפִּלִּית בְּצוּרַת עִגּוּל. עַרְפִּלִּית זוֹ נִבְדְּקָה בְּעֶזְרַת
הַסְּפֶּקְטְרוֹסְקוֹפּ וְהֻבְרַר, שֶׁהִיא עַרְפִּלִּית־אֵדִים.





ציור 22–23.png




10. נְמֵר־הַגָּמָל.

בֵּין הָעֶגְלוֹן מֵהַצַּד
הָאֶחָד וּבֵין כּוֹכַב הַקֹּטֶב וְקֶפֵאוּס מֵהַצַּד הַשֵּׁנִי,
מִמִּזְרָח לקַסִיוֹפֵּיָה, נִרְאֵית קְבֻצַּת כּוֹכָבִים קְטַנָּה
נְמֵר־הַגָּמָל, וּבָהּ שְׁלשָׁה כּוֹכָבִים בְּשׁוּרָה אַחַת, בְּקַו
יָשָׁר כִּמְעַט. כּוֹכַב 2 שֶׁבִּקְבֻצָּה זוֹ סָמוּךְ לָעֵז, וְכוֹכָב 3
שֶׁבָּהּ סָמוּךְ לְכוֹכַב הַקֹּטֶב וּלְכוֹכָב 3 שֶׁל קֶפֵאוּס.





11. הַבַּרְבּוּר.

עַל יַד הַמָּקוֹם, שֶׁבּוֹ
מִתְפַּלֵּג נְהַר־דִּי־נוּר לִשְׁנֵי פְּלָגִים, נִמְצֵאת קְבֻצַּת
הַבַּרְבּוּר. צוּרַת הַקְּבֻצָּה כְּצוּרַת צְלָב גָּדוֹל, וְאָמְנָם
יִקְרְאוּ לָהּ גַּם בְּשֵׁם הַצְּלָב הַצְּפוֹנִי (לֹא רָחוֹק מֵהַקֹּטֶב
הַדְּרוֹמִי נִמְצָא הַצְּלָב הַדְּרוֹמִי וְרַק אֶחָד מִכּוֹכָבָיו
נִרְאֶה בָּרֹחַב הַגֶּאוֹגְרָפִי שֶׁלָּנוּ). רֹאשׁ הַקְּבֻצָּה, כּוֹכָב
1, נִקְרָא “זָנָב”. הוּא רָחוֹק מֵאִתָּנוּ כְּשֵׁשׁ מֵאוֹת שְׁנוֹת
אוֹר. הַכּוֹכָבִים 1, 2, 3, מִשְׂתָּרְעִים לְאֹרֶךְ נְהַר־דִּי־נוּר
וְהַכּוֹכָבִים 4, 5 נִצָּבִים לַנָּהָר. יָפָה הִיא קְבֻצָּה זוֹ
וְהַרְבֵּה יֵשׁ לִרְאוֹת בָּהּ, אוּלָם בְּיִחוּד מְעַנְיֵן הַכּוֹכָב 61.
יַחַד עִם הַכּוֹכָבִים 1, 3, 5 הוּא מְהַוֶּה צוּרַת מַקְבִּילִית.
תְּנוּעַת הַכּוֹכָב 61 הִיא מְהִירָה. בְּמֶשֶׁךְ 692 שָׁנָה יַעֲבֹר
קֶשֶׁת בַּת מַעְלָה אַחַת. הוּא כּוֹכָב כָּפוּל. כּוֹכָב זֶה הָיָה
הָרִאשׁוֹן שֶׁרָחְקוֹ מֵאִתָּנוּ נִמְדַד עַל יְדֵי הַתּוֹכְנִים
וְנִמְצָא: 10.6 שְׁנוֹת אוֹר: הוּא הַכּוֹכָב הַשְּׁלִישִׁי לְפִי רָחְקוֹ
מֵאִתָּנוּ. כּוֹכָב 6 הוּא כָּפוּל. בְּבַרְבּוּר נִרְאֵיתָ עַרְפִּלִּית,
וְצוּרָתָהּ כְּמַחְלְפוֹת שֵׂעָר אֲרֻכּוֹת. זוֹהִי עַרְפִּלִּית־אֵדִים
וְלֹא כּוֹכָבִים צְמוּדִים וְשַׁיֶּכֶת לַמַּעֲרֶכֶת הַנָּהָר
שֶׁלָּנוּ.

12. הַנֵּבֶל.

שָׁעָה שֶׁהַדֻּבָּה נִרְאֵית
מִמַּעֲרָב לַקֹּטֶב, וקַסִיוֹפֵּיָה מִמִּזְרָח, מְפַאֶרֶת אֶת הַצֹּהַר
בְּאַרְצֵנוּ קְבֻצַּת הַנֵּבֶל וּבְרֹאשָׁהּ וֶגָה, הֲלֹא הוּא מֶלֶךְ
כּוֹכְבֵי הַשָּׁמַיִם בְּעַרְבֵי הַקַּיִץ. הַקְּבֻצָּה כְּשֶׁלְּעַצְמָהּ
קְטַנָּה הִיא, וְכוֹלֶלֶת בְּתוֹכָהּ רַק שִׁשָּׁה כּוֹכָבִים גְּדוֹלִים
בְּצוּרַת מַקְבִּילִית. כּוֹכָב 2 שֶׁבַּקְּבֻצָּה הוּא מִשְׁתַּנֶּה.
מַחֲזוֹר הַשִּׁנּוּיִים הוּא בֶּן 9, 12 יָמִים. בַּהַקְתּוֹ הַקְּטַנָּה
בְּיוֹתֵר הִיא כְּשֶׁל כּוֹכָב מִכָּבוֹד 4.3, וּבַהַקְתּוֹ הַגְּדוֹלָה
כְּשֶׁל כּוֹכָב מִכָּבוֹד 3.4; יוֹמַיִם נִמְשֶׁכֶת עֲלִיַּת בַּהַקְתּוֹ,
יוֹמַיִם עוֹמֶדֶת בְּעֵינָהּ לְלֹא שִׁנּוּיִים, וְיוֹמַיִם תִּמָּשֵׁךְ
הַיְּרִידָה, עַד הֱיוֹתוֹ לְכוֹכָב מִכָּבוֹד 3.8; שׁוּב תִּהְיֶה
עֲלִיָּה בְּמֶשֶׁךְ יוֹמַיִם, עֲמִידָה בְּמֶשֶׁךְ יוֹמַיִם, וְאַחַר
כָּךְ יְרִידָה בְּמֶשֶׁךְ יוֹמַיִם, עַד הֱיוֹתוֹ לְכוֹכָב מִכָּבוֹד 3.4
כְּבָרִאשׁוֹנָה, וְחוֹזֵר חֲלִילָה. כָּזֶה הוּא הַמַּחֲזוֹר. כּוֹכָב זֶה
הוּא אֵפוֹא מִן הַלּוֹקִים, מִ“בְּנֵי הַשָּׂטָן”. לַתּוֹכְנִים יְדוּעִים
כָּל הַפְּרָטִים עַל הַמְכַסֶּה וְעַל הַמְכֻסֶה; כֵּן יְדוּעָה לָהֶם
מִדַּת קָטְרָם, מְהִירוּת תְּנוּעָתָם, בְּהַקִּיפָם אֶת מֶרְכָּזָם
הַמְשֻׁתָּף, יְדוּעָה גַם כַּמּוּת חָמְרָם וְכוּ'. בַּחֲצִּי הַדֶּרֶךְ
בֵּין וֶגָה וּבֵין כּוֹכָב 4 שֶׁל הַבַּרְבּוּר, וְקָרוֹב יוֹתֵר אֶל
רֹאשׁ הַתַּנִּין, נִמְצָא עוֹד כּוֹכָב מִשְׁתַּנֶּה, הַמְסֻמָּן
בַּמַפָּה בְּאוֹת R. מַחֲזוֹרוֹ סָדִיר לְמֶחֱצָה,
בַּהַקְתּוֹ הַקְּטַנָּה הִיא כָּזוֹ שֶׁל כּוֹכָב מִכָּבוֹד 4.8,
וְהַגְּדוֹלָה – כְּשֶׁל כּוֹכָב מִכָּבוֹד 4. אֹרֶךְ הַמַּחֲזוֹר 45
יוֹם.





ציור 24.png




בִּקְבֻצַּת הַנֵּבֶל נִמְצֵאת הַנְּקֻדָּה, שֶׁאֵלֶיהָ
טָסָה כָּל מַעֲרֶכֶת הַשֶּׁמֶשׁ בִּמְהִירוּת שֶׁל 20 קִילוֹמֶטֶר
בִּשְׁנִיָּה. יָבוֹא יוֹם וְיוֹשְׁבֵי הָאָרֶץ, אִם אַךְ יִהְיוּ
קַיָּמִים אָז, יִרְאוּ אֶת וֶגָה גְּדוֹלָה יוֹתֵר מִשֶּׁהִיא נִרְאֵית
כַּיּוֹם, וְאֶת כּוֹכְבֵי הַנֵּבֶל יִרְאוּ כְּשֶׁהֵם רְחוֹקִים אִישׁ
מֵאָחִיו יוֹתֵר מִשֶּׁהֵם נִרְאִים רְחוֹקִים זֶה מִזֶּה כַּיּוֹם.

בַּנֵּבֶל יֵשׁ גַּם כּוֹכָב “מְעוֹפֵף”, וְהוּא גַּם
מִשְׁתַּנֶּה בְּמִקְצָת; מְהִירוּת תְּנוּעָתוֹ הִיא 385 קִילוֹמֶטֶר
בִּשְׁנִיָּה, וְרַק בִּגְלַל רָחְקוֹ הֶעָצוּם מֵאִתָּנוּ נִרְאֵהוּ
כְּעוֹמֵד תַּחְתָּיו וּמִמְּקוֹמוֹ לֹא יָמוּשׁ. גַּם הוּא יִפְרַח
סוֹף־סוֹף מִמַּעֲרֶכֶת הַ“נָּהָר” שֶׁלָּנוּ הַחוּצָה.
בְּעַד טֵלֶסְקוֹפּ, שֶׁקָּטְרוֹ אֵינֶנוּ קָטָן מִ־8
סֶנְטִימֶטֶר, אֶפְשָׁר לִרְאוֹת בִּקְבֻצַּת הַנֵּבֶל עַרְפִּלִּית
כְּעֵין טַבַּעַת וּבְמֶרְכָּזָהּ כּוֹכָב; עַרְפִּלִּית זוֹ הִנָּה
חַשְׁרַת אֵדִים וְלֹא כּוֹכָבִים צְמוּדִים. גַּם הִיא (בְּצִיּוּרֵנוּ
מְסֻמֶּנֶת בְּ־M57) שַׁיֶּכֶת אֵפוֹא לְמַעֲרֶכֶת הַ“נָּהָר”.


13. הֶרְקוּלֶס:

בְּסוֹף הַקַּיִץ וּבְרֵאשִׁית
הַסְּתָו נִרְאֶה בָּעֲרָבִים אֶת קְבֻצַּת הֶרְקוּלֶס וַאֲחָדִים
מִכּוֹכְבֵי קְבֻצָּה זוֹ צוֹהֲרִים אָז בְּאַרְצֵנוּ בַּצֹּהַר מַמָּשׁ.
הֶרְקוּלֶס נִרְאֶה בְּשׁוּרָה אַחַת עִם הַנֵּבֶל וְהַבַּרְבּוּר,
כְּלוֹמַר שָׁלשׁ הַקְּבֻצוֹת הָאֵלֶּה רְחוֹקוֹת מֵהַקֹּטֶב
הַשְּׁמֵימִי – וְכֵן מִקַּו הַמַּשְׁוֶה הַשְּׁמֵימִי – בְּמִדָּה שָׁוָה, הֶרְקוּלֶס
מֵעֵבֶר מִזֶּה וְכוֹכַב הַקֹּטֶב מֵעֵבֶר מִזֶּה וְרֹאשׁ הַתַּנִּין
בֵּינֵיהֶם. אֵין בֵּין כּוֹכְבֵי הֶרְקוּלֶס כּוֹכָבִים מַבְהִיקִים
בְּיוֹתֵר וְלֹא בְּנָקֵל יִמְצָא אֶת הַקְּבֻצָּה הַזֹּאת אָדָם שֶׁאֵין
שְׁבִילֵי הָרָקִיעַ נְהִירִים לוֹ, אוּלָם עֲשִׁירָה הִיא הַקְּבֻצָּה
בְּגַרְמַי שָׁמַיִם שׁוֹנִים, הַנִּרְאִים בָּהּ. הַמַּבְהִיק בְּיוֹתֵר
שֶׁבֵּין כּוֹכָבֶיהָ מְסֻמָּן בְּמַפּוֹת הַשָּׁמַיִם בָּאוֹת הַיְּוָנִית
בֵּיתָא (בְּמַפָּתֵנוּ – בַּסִּפְרָה 2) וְלֹא
בָּאוֹת א, כַּמְקֻבָּל לְגַבֵּי רֹאשׁ קְבֻצָּה, וּמִכָּאן רְאָיָה,
כִּי לְפָנִים, בַּתְּקוּפָה שֶׁבָּהּ הִתְחִילוּ לְסַמֵּן אֶת
הַכּוֹכָבִים בְּאוֹתִיּוֹת, הָיָה כּוֹכָב אַלְפָא מַבְהִיק יוֹתֵר, וְרַק
בְּמֶשֶׁךְ הַזְּמַן שֶׁעָבַר מֵאָז, כָּהֲתָה בַּהַקְתּוֹ.





ציור 25.png




הַכּוֹכָבִים הַמְּסֻמָּנִים בְּמִסְפָּרִים 1, 3, 4, 12,
17, 95, הֵם כְּפוּלִים, הַצְּבָעִים שֶׁל כּוֹכְבֵי הַזּוּג הַמְּהַוֶּה
אֶת הַכָּפוּל הֵם שׁוֹנִים וְיָפִים מְאֹד. תֵּל הַכּוֹכָבִים הַמְּסֻמָּן
בְּמַפָּתֵנוּ בְּ־M13 הוּא אַחַד הַחֲשׁוּבִים
בְּיוֹתֵר בֵּין תִּלֵּי הַכּוֹכָבִים שֶׁבַּמָּרוֹם: הוּא מֵכִיל
בְּקִרְבּוֹ כְּ־50,000 כּוֹכָב. בְּעַד טֶלֶסְקוֹפּ לֹא גָדוֹל רוֹאִים
כּוֹכָבִים רַק בְּשׁוּלֵי הַתֵּל, אֲבָל לֹא בְּמֶרְכָּזוֹ. בֵּין
הַכּוֹכָב 16 שֶׁבְּהֶרְקוּלֶס וּבֵין הַכּוֹכָב 2 שֶׁבְּרֹאשׁ הַתַּנִּין,
נִמְצָא תֵל כּוֹכָבִים, הַמְּסֻמָּן בְּמַפָּתֵנוּ בְּ־M92. הוּא נִרְאֶה הֵיטֵב; כּוֹכָב 1 הוּא גַם מִשְׁתַּנֶּה.


14. הַכֶּתֶר הַצְּפוֹנִי.

בְּשׁוּרָה אַחַת עִם
הֶרְקוּלֶס, הַנֵּבֶל וְהַבַּרְבּוּר, נִרְאֵיתָ קְבֻצַּת כּוֹכָבִים,
הַדּוֹמָה לְפַרְסָה, שֶׁבָּהּ מְפַרְזְלִים אֶת הַסּוּס, אוֹ נָכוֹן
יוֹתֵר לְכֶתֶר, הַפָּגוּם בְּחֶלְקוֹ הַצְּפוֹנִי. לִקְבֻצָּה זוֹ
קוֹרְאִים הַכֶּתֶר הַצְּפוֹנִי, כְּדֵי לְהַבְדִיל בֵּינָהּ לְבֵין
קְבֻצָּה אַחֶרֶת הַדּוֹמָה לָהּ וְהַנִּרְאֵית בַּחֲצִי הַכַּדּוּר
הַשְּׁמֵימִי הַדְּרוֹמִי, דְּרוֹמִית לְמַזַּל קֶשֶׁת, וְהַנִּקְרֵאת
הַכֶּתֶר הַדְּרוֹמִי. כּוֹכָב 1 שֶׁבַּכֶּתֶר הַצְּפוֹנִי –
הַמַּבְהִיק בְּיוֹתֵר, שֶׁבֵּין כּוֹכְבֵי הַקְּבֻצָּה הַזֹּאת – נִקְרָא גֶמָּה (אֶבֶן חֵן). וְאָכֵן נָאֶה הוּא הַשֵּׁם כֶּתֶר לִקְבֻצָּה זֹאת.
כּוֹכָב 6 הוּא כָּפוּל וְיָפֶה. הַכּוֹכָב הַמְּסֻמָּן בְּאוֹת R מִשְׁתַּנֶּה בְּאֹפֶן מַפְלִיא.
כְּרָגִיל הוּא נִרְאֶה כְּכוֹכָב מִכָּבוֹד ו, אוּלָם לְפֶתַע פִּתְאֹם
יֵעָלֵם מִן הָעַיִן וְאָז נִרְאֵהוּ רַק בְּעַד טֶלֶסְקוֹפּ כְּכוֹכָב
מִכָּבוֹד י“א–י”ג. כְּדַאי אֵפוֹא לְהִתְבּוֹנֵן אֶל כּוֹכָב זֶה לְעִתִּים קְרוֹבוֹת.





ציור 26.png




בְּ־12 בְּמַאי 1866 הוֹפִיעַ בִּקְבֻצָּה זוֹ “כּוֹכָב
חָדָשׁ” מִכָּבוֹד ב‘. רַק בְּמֶשֶׁךְ 3 יָמִים רָאוּהוּ בְּעַיִן
בִּלְתִּי מְזֻיֶּנֶת. אַחַר כָּךְ הוּעַם וְהָפַךְ לְכוֹכָב מִכָּבוֹד ט’
וְלֹא יָסְפוּ לִרְאוֹתוֹ, כִּי אִם בְּעַד טֶלֶסְקוֹפּ. כַּיּוֹם הוּא
כּוֹכָב מִכָּבוֹד ט' וָמֶחֱצָה וְאֵינוֹ נִרְאֶה בְּעַד מִשְׁקֶפֶת.
מֵהָרָאוּי לְהִתְבּוֹנֵן מִפַּעַם לְפַעַם בְּפִנַּת שָׁמַיִם זוֹ, כִּי
יִתָּכֵן שֶׁשּׁוּב תִּגְדַל בַּהֶקֶת הַכּוֹכָב הַנִּזְכָּר וְנִרְאֵהוּ
גַּם בְּלִי מִשְׁקֶפֶת. בְּמַפָּתֵנוּ מְסֻמָּן כּוֹכָב זֶה
בְּאוֹת F.


15. בּוֹאוֹטֶס.

קַו יָשָׁר מְדֻמֶּה, הַנִּמְשָׁךְ
מִכּוֹכָב 1 שֶׁבַּדֻּבָּה הַגְּדוֹלָה וְעוֹבֵר אֶת כּוֹכְבֵי 5, 7
שֶׁבִּקְבֻצָּה זוֹ, מַגִּיעַ לִקְבֻצַּת בּוֹאוֹטֶס (רֹאשׁ
הַשְּׁוָרִים). רֹאשׁ הַקְּבֻצָּה הַכּוֹכָב 1 יָדוּעַ בִּשְׁמוֹ
אַרְקְטוּר (שׁוֹמֵר הַדֻּבִּים). הוּא כּוֹכָב מִכָּבוֹד א' וְנִמְנֶה
עַל הָעֲנָקִים שֶׁבְּכוֹכְבֵי הַשָּׁמַיִם. קָטְרוֹ גָּדוֹל 30 פְּעָמִים
מִקֹּטֶר הַשֶּׁמֶשׁ. יַחַד עִם כּוֹכַב הַקֹּטֶב וְהַכּוֹכָב
וֶגָּה,





ציור 27.png




אֲשֶׁר בִּקְבֻצַּת הַנֵּבֶל, הוּא מְהַוֶּה מְשֻׁלָּשׁ שְׁוֵה־שׁוֹקַיִם. צֶבַע אַרְקְטוּר הוּא כָּתֹם־צָהֹב.
הַכּוֹכָבִים 5, 4 – וְעוֹד אֲחֵרִים שֶׁאֵינָם בְּמַפָּתֵנוּ – הֵם כְּפוּלִים.



16. כַּלְבֵי הַצַּיִד.

עַל יַד יְצוּל הַדִּבָּה
הַגְּדוֹלָה נִמְצֵאת קְבֻצַּת כּוֹכָבִים, הַיְדוּעָה בְּשֵׁם ַּכלְבֵי
הַצַּיִד; יְצוּל הַדֻּבָּה הוּא בֵּין הַדִּבָּה הַקְּטַנָּה וְכַלְבֵי
הַצַּיִד. רַק הַכּוֹכָבִים 12, 15 שֶׁבִּקְבֻצָּה זוֹ מְסֻמָּנִים
בְּמַפָּתֵנוּ, וּשְׁנֵיהֶם כְּפוּלִים. הַתּוֹכֵן הַלֵּיי, שֶׁעַל שְׁמוֹ
נִקְרָא הַשָּׁבִיט הַלֵּיי, קָרָא לְכוֹכָב 12 שֶׁבִּקְבֻצָּה זוֹ בְּשֵׁם
לֵב קַרְל, לִכְבוֹדוֹ שֶׁל מֶלֶךְ אַנְגְלִיָּה קַרְל הַשֵּׁנִי. עַל יַד
כּוֹכָב 12 נִמְצֵאת עַרְפִּלִּית בְּצוּרַת חִלָּזוֹן. הִיא מְסֻמֶּנֶת
בְּמַפָּתֵנוּ בְּ־M51. דְּרוֹמִית־מִזְרָחִית
לְכוֹכָב 15, נִמְצָא תֵּל כּוֹכָבִים, הַמְּסֻמָּן בַּמַּפָּה
בְּ־M3.





ציור 28.png




17. שַׂעֲרוֹת בֶּרֶנִיקָה.

בְּשֵׁם זֶה קוֹרְאִים
לִקְבֻצַּת כּוֹכָבִים פְּעוּטִים וּצְפוּפִים, הַנִּרְאֵית לָעַיִן
כְּמַחְלֶפֶת שְׂעָרוֹת. אַגָּדָה יְוָנִית מְסַפֶּרֶת, כִּי תַלְמַי
אֵאוֹרְגֶּטוּס – תַּלְמַי הַשְּׁלִישִׁי –
נִלְחַם בְּאוֹיְבוֹ וְנִצַּח אוֹתוֹ. כְּאוֹת תּוֹדָה
לָאֵלִים הִקְדִּישָׁה לָהֶם בֶּרֶנִיקָה אִשְׁתּוֹ אֶת שַׂעֲרוֹתֶיהָ
הַיָּפוֹת. הַשְּׂעָרוֹת נִגְנְבוּ אַחֲרֵי כֵן מֵהֵיכָל הָאֵלִים
וּלְמַעַן הַרְגִּיעַ אֶת הַמַּלְכָּה הַנִּרְגֶּזֶת קָרְאוּ לִקְבֻצַּת
כּוֹכָבִים זוֹ בְּשֵׁם שַׂעֲרוֹת בֶּרֶנִיקָה.
בְּעַד טֶלֶסְקוֹפּ גָּדוֹל רוֹאִים בֵּין כּוֹכְבֵי הַקְּבֻצָּה עַרְפִּלִּית נֶהֱדֶרֶת וְגַם תֵּל כּוֹכָבִים יָפֶה.





ציור 29–30.png




18. נוֹשֵׂא הַנָּחָשׁ.

קַו יָשָׁר מְדֻמֶּה, הַנִּמְשָׁךְ מִכּוֹכַב הַקֹּטֶב וְעוֹבֵר אֶת הֶרְקוּלֶס





פּוֹגֵעַ – בִּסְבִיבַת קַו הַמַּשְׁוֶה הַשְּׁמֵימִי – בִּקְבֻצַּת
הַכּוֹכָבִים נַחְשׁוֹן אוֹ נוֹשֵׂא־הַנָּחָשׁ. כּוֹכָבִי
הַקְּבֻצָּה הַזֹּאת אֵינָם מַבְהִיקִים בְּיוֹתֵר וְצוּרָתָהּ אֵינָהּ
בּוֹלֶטֶת אֵפוֹא, לָכֵן לֹא יִמְצָאוּהָ בְּנָקֵל.
בְּעַד טֶלֶסְקוֹפּ לֹא גָּדוֹל רוֹאִים תֵּל כּוֹכָבִים
יָפֶה עַל יַד כּוֹכָב 2 שֶׁל הַקְּבֻצָּה; תֵּל כּוֹכָבִים אַחֵר מְסֻמָּן
בַּמַּפָּה בְּ־M12. יַחַד עִם כּוֹכָב 11 וְכוֹכָב 5 מְהַוֶּה תֵּל כּוֹכָבִים זֶה מְשֻׁלָּשׁ יְשַׁר זָוִית.



19. נָחָשׁ.

שְׁמוֹ נָאֶה לוֹ, וְהוּא נָאֶה לִשְׁמוֹ,
שֶׁכֵּן מִתְפַּתֵּל הוּא כְּנָחָשׁ מִשְּׁנֵי עֶבְרֵי נַחְשׁוֹן. רֹאשׁ
הַנָּחָשׁ בְּמַעֲרָב, דְּרוֹמִית לַכֶּתֶר, וּזְנָבוֹ בְּמִזְרָח,
מִשְׂתָּרֵעַ לְאֹרֶךְ נְהַר־דִּי־נוּר בֵּין שְׁנֵי פְּלָגָיו, וּמַגִּיעַ
עַד הַנֶּשֶׁר.

הַכּוֹכָבִים 2, 4, 8, 13 הֵם כְּפוּלִים. עַל יַד כּוֹכָב
5 (לְצַד מַעֲרָב) נִמְצָא תֵל־כּוֹכָבִים לֹא גָּדוֹל, שֶׁרַבִּים מֵהֶם
מִשְׁתַּנִּים.





ציור 31.png




20. הַנֶּשֶׁר.

קְבֻצָּה זוֹ מִשְׂתָּרַעַת עַל פָּנַי
נְהַר־דִּי־נוּר, מִשְׁנֵי עֶבְרֵי קַו הַמַּשְׁוֶה הַשְּׁמֵימִי. רֹב
כּוֹכְבֵי הַקְּבֻצָּה נִמְצָא עַל הַפֶּלֶג הַמִּזְרָחִי שֶׁל
נְהַר־דֵּי־נוּר וּמִעוּטָם עַל הַפֶּלֶג הַמַּעֲרָבִי. כּוֹכָב 1, רֹאשׁ
הַקְּבֻצָּה, הוּא אַל־טָאִיר. רַק הוּא לְבַדּוֹ בִּקְבֻצָּה זוֹ
הִנֵּהוּ כּוֹכָב מִכָּבוֹד א‘, הַשְּׁאָר הֵם מִכָּבוֹד ג’ וּלְמַטָּה.
יַחַד עִם נֹגַהּ וְעִם “זָנָב” (בִּקְבֻצַּת הַבַּרְבּוּר), מְהַוֶּה
אַל־טָאִיר מְשֻׁלָּשׁ גָּדוֹל – אַל־טָאִיר
וְ“זָנָב” נִמְצָאִים בְּתוֹךְ נְהַר־דִּי־נוּר, וּוֶגָה מִחוּץ לַנָּהָר.
כּוֹכָב 2 הוּא הַשְּׁבִיעִי לְפִי מִדַּת בַּהַקְתּוֹ וְלֹא הַשֵּׁנִי,
כְּפִי שֶׁאֶפְשָׁר הָיָה לַחֲשֹׁב לְפִי מִסְפָּרוֹ. אוֹת הוּא, כִּי
לְפָנִים הָיָה כּוֹכָב 2 מַבְהִיק הַרְבֵּה יוֹתֵר, וּבְכָל אֹפֶן יוֹתֵר
מִשְּׁאָר חֲבֵרָיו בַּקְּבֻצָּה, מִלְּבַד אַל־טָאִיר; לְפִיכָךְ סֻמַּן
בְּמַפּוֹת הַכּוֹכָבִים בְּמִסְפָּר 2. הַכּוֹכָב “נוֹבֵל” אֵפוֹא
וְיִתָּכֵן, כִּי בְאַחַד הַיָּמִים אֶפְשָׁר יִהְיֶה לִרְאוֹתוֹ רַק
בְּעַד טֶלֶסְקוֹפּ.

לִתְשׂוּמֶת לֵב מְיֻחֶדֶת רָאוּי כּוֹכָב 8 (נִמְצָא עַל
קַו הַמַּשְׁוֶה הַשְּׁמֵימִי דְּרוֹמִית לְכוֹכָב 2). הוּא שַׁיָּךְ
לִבְנֵי קֶפֵאוּס (עַיֵּן בִּקְבֻצַּת קֶפֵאוּס). בְּבַהַקְתּוֹ
הַגְּדוֹלָה יַגִּיעַ לְכָבוֹד 3.7, וּבִשְׁעַת בַּהַקְתּוֹ הַקְּטַנָּה
יֵרֵד עַד לְכָבוֹד 4.4. אֹרֶךְ מַחֲזוֹר הַשִּׁנּוּיִים הָעוֹבְרִים
עָלָיו הוּא 7.18 יוֹם, וּמַחֲזוֹר זֶה קָבוּעַ לְתָמִיד. בַּהַקְתּוֹ
גְדֵלָה וְהוֹלֶכֶת בִּמְהִירוּת, אֲבָל פּוֹחֵתֵת אַחַר כָּךְ
בָּאִטִּיּוּת.

בְּ־1918 הוֹפִיעַ בַּנֶּשֶׁר “כּוֹכָב חָדָשׁ”.
בַּהַקְתּוֹ הָיְתָה גְדוֹלָה יוֹתֵר מִבַּהֶקֶת כָּל כּוֹכָב חָדָשׁ
אַחֵר, שֶׁהוֹפִיעַ מִזְּמַן גַּלִילֵי וְעַד הַיּוֹם הַזֶּה. כַּיּוֹם
הִנֵּהוּ כּוֹכָב פָּעוּט, (מִכָּבוֹד 10.5) וְנִרְאֶה כַּמּוּבָן רַק
בְּעַד טֶלֶסְקוֹפּ. מִסָּבִיב לוֹ נִשְׁקֶפֶת עַד הַיּוֹם הָעַרְפִּלִּית
שֶׁבִּצְבְּצָה מִתּוֹכוֹ בִּשְׁעַת בַּהַקְתּוֹ הַגְּדוֹלָה,
כְּשֶׁהוֹפִיעַ לָרִאשׁוֹנָה.

עַל יַד כּוֹכָב 11 בַּמַּעֲרָב נִשְׁקָּף תֵּל כּוֹכָבִים נֶהְדָּר. בַּמַּפָּה הוּא מְסֻמָּן בְּ־M11.





ציור 32.png




21. דֶּלְפִין.

קְבֻצָּה זוֹ נִמְצֵאתָ דְּרוֹמִית
לַבַּרְבּוּר וּמִזְרָחִית לְאַל־טָאִיר, מֵעֵבֶר לַפֶּלֶג הַמִּזְרָחִי
שֶׁל נְהַר־דִּי־נוּר וְסָמוּךְ לוֹ. לַקְּבֻצָּה צוּרַת מְעֻיָּן קָטָן.
הַכּוֹכָבִים 3, 1 הֵם כְּפוּלִים.





ציור 33.png




22. פֶּגַּס, אוֹ הַסּוּס הַמְּעוֹפֵף.

הַקְּבֻצָּה מִשְׂתָּרַעַת מִמַּעֲרָב לאַנְדְּרוֹמֶדָּה, וְצוּרָתָהּ
מְרֻבָּע גָּדוֹל. יַחַד עִם קְבֻצַּת אַנְדְרּוֹמֶדָּה דּוֹמֶה פֶּגַּס
לַעֲגָלָה עֲנָקִית בַּת שְׁנֵי יְצוּלִים עֲנָקִים אַף הֵם, מִשְּׁנֵי
עֲבָרֶיהָ, מִפָּנִים וּמֵאָחוֹר; הָאֶחָד מֵהֶם, אַנְדְרוֹמֶדָּה, נִמְצָא
מֵעֶבְרָהּ הַמִּזְרָחִי שֶׁל הָעֲגָלָה הַזֹּאת, וְהַשֵּׁנִי, אֲשֶׁר
בְּעֶבְרָהּ הַמַּעֲרָבִי, מְהַוֶּה חֵלֶק שֶׁל פֶּגַּס גּוּפָא. כּוֹכָב 1
שֶׁל אַנְדְרוֹמֶדָּה (צִיּוּר 18) הוּא אֶחָד מֵאַרְבַּעַת הַכּוֹכָבִים
הַמְּהַוִּים אֶת הַמְּרֻבָּע שֶׁל פֶּגַּס.

כּוֹכָב 5 הוּא כָּפוּל. עַל יָדוֹ נִמְצָא תֵּל־כּוֹכָבִים מְרֻכָּז. בַּמַּפָּה הוּא מְסֻמָּן בְּ־M15. בְּעַד טֶלֶסְקוֹפּ קָטָן הוּא נִשְׁקָף כְּעַרְפִּלִּית,
אוּלָם בְּעַד טֶלֶסְקוֹפּ גָּדוֹל רוֹאִים הֵיטֵב כּוֹכָבִים

בְּשׁוּלָיו.





ציור 34.png




אֵזוֹר הַמַּזָּלוֹת

הַנְּקֻדָּה בְּשָׁמַיִם, שֶׁאֵלֶיהָ פּוֹנֶה קֹטֶב
כַּדּוּר הָאָרֶץ, נִקְרֵאתָ קֹטֶב הַשָּׁמַיִם. לְכַדּוּר הָאָרֶץ שְׁנֵי
קֳטָבִים וְגַם לַשָּׁמַיִם שְׁנֵי קֳטָבִים, הַצְּפוֹנִי וְהַדְּרוֹמִי.
בֵּין שְׁנֵי קָטְבֵי הַשָּׁמַיִם נְתָאֵר לְעַצְמֵנוּ אֵת קַו הַמַּשְׁוֶה
הַשְּׁמֵימִי, הוּא הַקַּו, הַמְחַלֵּק אֶת הַשָּׁמַיִם לִשְׁנֵי חֲלָקִים
שָׁוִים.

אִלּוּ הָיָה כַּדּוּר הָאָרֶץ מְהַלֵּךְ בְּקוֹמָה
זְקוּפָה, בַּעֲשׂוֹתוֹ אֶת דַּרְכּוֹ מִסָּבִיב לַשֶּׁמֶשׁ, הָיִינוּ
רוֹאִים אוֹתוֹ נָע כְּבַיָּכוֹל סְבִיבֵנוּ בַּקַּו הַמַּשְׁוֶה
הַשְּׁמֵימִי כָּל יְמוֹת הַשָּׁנָה. בַּחֹדֶשׁ הָאֶחָד הָיִינוּ רוֹאִים
אוֹתוֹ עוֹבֵר מוּל קְבֻצַּת כּוֹכָבִים פְּלוֹנִית וּבְחֹדֶשׁ אַחֵר מוּל
קְבֻצָּה אַלְמוֹנִית, תָּמִיד עַל פְּנֵי קַו הַמַּשְׁוֶה הַשְּׁמֵימִי,
אוּלָם הֲלִיכָתוֹ שֶׁל כַּדּוּר הָאָרֶץ בְּמַסְלוּלוֹ הִיא כְּהֲלִיכַת
זָקֵן, הַנִּשְׁעָן עַל מִשְׁעַנְתּוֹ; כְּפוּף קוֹמָה יֵלֵךְ הָלוֹךְ
וְנָסוֹעַ מִסָּבִיב לַשֶּׁמֶשׁ. צִיר כַּדּוּר הָאָרֶץ וּמִישׁוֹר
הַמַּסְלוּל, שֶׁבּוֹ יַעֲשֶׂה אֶת דַּרְכּוֹ, יוֹצְרִים בֵּינֵיהֶם זָוִית
חַדָּה בַּת ½66 מַעֲלוֹת. בִּגְלַל סִבָּה זוֹ וְגַם מִשּׁוּם שֶׁהַקֹּטֶב
הַצְּפוֹנִי שֶׁל כַּדּוּר הָאָרֶץ מֻפְנֶה תָּמִיד צָפוֹנָה, רוֹאִים
אָנוּ אֶת הַשֶּׁמֶשׁ בְּקַו הַמַּשְׁוֶה הַשְּׁמֵימִי רַק 2 פְּעָמִים
בְּשָׁנָה: בְּ־21 בְּמֶרְץ וּבְ־23 בְּסֶפְּטֶמְבֶּר. בְּמַחֲצִית
הַשָּׁנָה, שֶׁבֵּין 21 בְּמֶרְץ וּבֵין 23 בְּסֶפְּטֶמְבֶּר, נִרְאֵית
הַשֶּׁמֶשׁ נָעָה בַּחֲצִי הַכַּדּוּר הַצְּפוֹנִי שֶׁל הַשָּׁמַיִם,
וּבַמַּחֲצִית הָאַחֶרֶת שֶׁל הַשָּׁנָה הִיא נִרְאֵית נָעָה בַּחֲצִי
הַכַּדּוּר הַדְּרוֹמִי שֶׁל הַשָּׁמַיִם. כְּשֶׁהַשֶּׁמֶשׁ נִרְאֵית
בַּחֲצִי הַכַּדּוּר הַצְּפוֹנִי שֶׁל הַשָּׁמַיִם אוֹמְרִים הַתּוֹכְנִים:
“נְטִיַת הַשֶּׁמֶשׁ הִיא חִיּוּבִית” וּמְסַמְנִים אֶת הַנְּטִיָּה
הַזֹּאת בְּסִמָּן + וּכְשֶׁהַשֶּׁמֶשׁ נִרְאֵית בַּחֲצִי הַכַּדּוּר
הַדְּרוֹמִי שֶׁל הַשָּׁמַיִם, אוֹמְרִים הַתּוֹכְנִים: “נְטִיַת
הַשֶּׁמֶשׁ הִיא שְׁלִילִית” וּמְסַמְּנִים נְטִיָּה זוֹ בְסִמַּן
–. בָּרִאשׁוֹן לְיַנוּאַר 1942, לְמָשָׁל, הָיְתָה נְטִיַת הַשֶּׁמֶשׁ 23o4' –, כְּלוֹמַר הִיא נִרְאֲתָה אוֹתוֹ יוֹם בַּחֲצִי הַכַּדּוּר
הַדְּרוֹמִי (נְטִיָּה שְׁלִילִית) וּבְמֶרְחָק שֶׁל 23 מַעֲלוֹת וְ־4
דַּקּוֹת מִדָּרוֹם לְקַו הַמַּשְׁוֶה הַשְּׁמֵימִי, וּבָרִאשׁוֹן לְמַאי
אוֹתָהּ שָׁנָה הָיְתָה נְטִיַת הַשֶּׁמֶשׁ 14o49' + כְּלוֹמַר הִיא נִרְאֲתָה אוֹתוֹ יוֹם בַּחֲצִי הַכַּדּוּר
הַצְּפוֹנִי (נְטִיָּה חִיּוּבִית) וּבְמֶרְחָק שֶׁל 14 מַעֲלוֹת וְ־49
דַּקּוֹת מִצָּפוֹן לְקַו הַמַּשְׁוֶה הַשְּׁמֵימִי.

הַנְּקֻדָּה בַּשָּׁמַיִם עַל פְּנֵי קַו הַמַּשְׁוֶה
הַשְּׁמֵימִי, מְקוֹם שָׁם נִרְאֵית הַשֶּׁמֶשׁ, בְּעָבְרָה מִנְּטִיָּה
שְׁלִילִית לִנְטִיָּה חִיּוּבִית, נִקְרֵאת נְקֻדַּת הָאָבִיב,
מִשּׁוּם שֶׁהַשֶּׁמֶשׁ נִרְאֵית בִּנְקֻדָּה זוֹ בְּיוֹם 21 בְּחֹדֶשׁ
מֶרְץ, הוּא הַיּוֹם הָרִאשׁוֹן לָאָבִיב. הַנְּקֻדָּה עַל פְּנֵי קַו
הַמַּשְׁוֶה הַשְּׁמֵימִי, מְקוֹם שָׁם נִרְאֵית הַשֶּׁמֶשׁ בְּ־23
בְּסֶפְּטֶמְבֶּר, נִקְרֵאת נְקֻדַּת הַסְּתָו; הַנְּקֻדָּה, מְקוֹם
שָׁם נִרְאֵית הַשֶּׁמֶשׁ בְּ־22 בְּיוּנִי, נִקְרֵאת נְקֻדַּת
הַקַּיִץ וְהַנְּקֻדָּה שֶׁבָּהּ תֵּרָאֶה בְּ־22 בְּדָצֶמְבֶּר, הִיא
נְקֻדַּת הַחֹרֶף. הַמֶּרְחָק בֵּין אַחַת הַנְּקֻדּוֹת הָאֵלֶּה
לְבֵין הָאַחֶרֶת הוּא 90 מַעֲלוֹת.

אָכֵן הַקֹּטֶב הַצְּפוֹנִי שֶׁל כַּדּוּר הָאָרֶץ מֻפְנֶה
תָּמִיד צָפוֹנָה, אוּלָם לֹא תָמִיד יִפְנֶה לִנְקֻדָּה אַחַת מְסֻיֶּמֶת.
הַשָּׁנָה יִפְנֶה לִנְקֻדָּה פְּלוֹנִית, כַּעֲבֹר שָׁנָה יִפְנֶה
לִנְקֻדָּה אַחֶרֶת וְכַעֲבֹר שָׁנָה נוֹסֶפֶת יִפְנֶה שׁוּב לִנְקֻדָּה
אַחֶרֶת, וְכוּלֵי. נְקֻדּוֹת אֵלּוּ, שֶׁאֲלֵיהֶן פּוֹנֶה הַקֹּטֶב
הַצְּפוֹנִי שֶׁל כַּדּוּר הָאָרֶץ מִיָּמִים יָמִימָה, עֲרוּכוֹת
בִּצְפוֹן הָרָקִיעַ בְּמַעְגָּל, וּבֵין נְקֻדָּה אַחַת לִרְעוּתָהּ
מֶרְחָק שֶׁל כַּחֲמִשִּׁים שְׁנִיּוֹת (50.26'');
מִכָּאן, שֶׁרַק כַּעֲבֹר תְּקוּפָה בַּת 26,000 שָׁנָה בְּקֵרוּב, יִפְנֶה
קֹטֶב הַכַּדּוּר שׁוּב אֶל אוֹתָהּ נְקֻדָּה, שֶׁאֵלֶיהָ הוּא פּוֹנֶה
כַּיּוֹם (בְּעֵרֶךְ 26000 = 360o: 50.26'').
כְּתוֹצָאָה מֵהָאָמוּר יִהְיֶה הַקֹּטֶב הַשְּׁמֵימִי
הַשָּׁנָה אַחַר, וְלֹא זֶה שֶׁהָיָה אֶשְׁתָּקַד וְלִפְנֵי כֵן אוֹ
אַחֲרֵי כֵן, וּמִמֵּילָא יִהְיֶה גַּם קַו הַמַּשְׁוֶה הַשְּׁמֵימִי
בְּמָקוֹם אַחֵר, וְהַשֶּׁמֶשׁ שׁוּב לֹא תַעֲבֹר בְּאוֹתוֹ הַמָּקוֹם
שֶׁעָבְרָה בּוֹ לִפְנֵי שָׁנָה, שְׁנָתַיִם וְיוֹתֵר.
וְאָמְנָם לְפָנִים, לִפְנֵי כְּאַלְפַּיִם שָׁנָה,
בִּימֵי הַחַשְׁמוֹנָאִים בְּעֶרֶךְ, עָבְרָה הַשֶּׁמֶשׁ אֶת קַו
הַמַּשְׁוֶה בְּרֵאשִׁית הָאָבִיב, בַּנְּקֻדָּה הָרְחוֹקָה כְּ־28
מַעֲלוֹת (2000 X 50.26'') מִזְרָחָה לַנְּקֻדָּה
שֶׁבָּהּ הִיא נִרְאֵית כַּיּוֹם בְּרֵאשִׁית הָאָבִיב, הַיְנוּ עַל יַד
מַזַּל טָלֶה. שֵׁם הַמַּזָּל הַזֶּה נִקְרָא עַד הַיּוֹם עַל הַנְּקֻדָּה,
שֶׁבָּהּ נִרְאֵית הַשֶּׁמֶשׁ בְּרֵאשִׁית הָאָבִיב, אִם כִּי נִשְׁתַּנָּה
מְקוֹם הַנְּקֻדָּה מֵאָז, כָּאָמוּר לְעֵיל, וְאוֹמְרִים: בְּ־21 בְּמֶרְץ
נִכְנֶסֶת הַשֶּׁמֶשׁ לְסִמַּן טָלֶה (סִמַּן טָלֶה וְלֹא מַזַּל טָלֶה),
אִם כִּי הִיא נִרְאֵית אָז עַל יַד מַזַּל “דָּגִים”. בְּ־22 בְּיוּנִי
נִכְנֶסֶת הַשֶּׁמֶשׁ לְסִמַּן “סַרְטָן”, אַף עַל פִּי שֶׁהִיא נִרְאֵית
אָז בְּמַזַּל “תְּאוֹמִים”; בְּ־23 בְּסֶפְּטֶמְבֶּר תִּכָּנֵס הַשֶּׁמֶשׁ
לְסִמַּן “מֹאזְנַיִם”, אִם כִּי הִיא נִרְאֵית אָז בְּמַזַּל “בְּתוּלָה”,
וּבְ־22 בְּדֶצֶמְבֶּר תִּכָּנֵס לְסִמַּן “גְּדִי”, אִם כִּי הִיא
נִרְאֵית בְּיוֹם זֶה בְּמַזַּל “קֶשֶׁת”, וּבְמִדָּה זוֹ נִשְׁתַּנּוּ
כַּמּוּבָן גַּם מְקוֹמוֹת כָּל יֶתֶר הַמַּזָּלוֹת.

קַו הַמַּשְׁוֶה הַשְּׁמֵימִי, יַחַד עִם הַמִּלְקֶה – (מַסְלוּל הַשֶּׁמֶשׁ בִּתְנוּעָתָהּ הַמְּדֻמָּה מִסָּבִיב לָאָרֶץ) – וְעִם
הַמַּזָּלוֹת, שֶׁמַּחֲצִיתָם (“דָּגִים”, “טָלֶה”, “שׁוֹר”, “תְּאוֹמִים”,
“סַרְטָן” וְ־“אַרְיֵה”) נִמְצֵאת בַּחֲצִי הַכַּדּוּר הַצְּפוֹנִי שֶׁל
הַשָּׁמַיִם וּמַחֲצִיתָם הָאַחֶרֶת (“בְּתוּלָה”, “מֵאָזְנַיִם”,
“עַקְרָב”, “קֶשֶׁת”, “גְּדִי” וּ־“דְּלִי”) בַּחֲצִי הַכַּדּוּר
הַדְּרוֹמִי, מְהַוִּים אֵזוֹר, שֶׁרָחְבּוֹ 30 מַעֲלוֹת מִצָּפוֹן לְקַו
הַמַּשְׁוֶה וּ־30 מַעֲלוֹת מִדְּרוֹמוֹ, וְהוּא נִקְרָא בְּשֵׁם אֵזוֹר
הַמַּזָּלוֹת, אוֹ גַלְגַּל הַמַּזָּלוֹת.



23. מַזַּל “דָּגִים”.

מִשְׂתָּרֵעַ דְּרוֹמִית
לאַנְדְרוֹמֶדָּה וּלְפֶּגַּס. מַזָּל זֶה תּוֹפֵס מָקוֹם רַב בָּרָקִיעַ,
35X45 מַעֲלוֹת, אוּלָם אֵין בּוֹ כּוֹכָבִים
מַבְהִיקִים, וּלְפִיכָךְ אֵין צוּרָתוֹ מִתְבַּלֶּטֶת בְּיוֹתֵר, וְלֹא
מְעַטִּים הֵם הַמִּתְאַכְזְבִים, בְּחַפְּשָׂם אוֹתוֹ בַּמָּרוֹם, כִּי
קָשֶׁה לְמָצְאוֹ.

כּוֹכָב 1 שׁוֹכֵן עַל קַו הַמַּשְׁוֶה, וְהוּא כָּפוּל. גַּם כּוֹכָב 6 וְגַם כּוֹכָב 23 הֵם כְּפוּלִים.





ציור 35–36.png




24. מַזַּל טָלֶה.

מִמִּזְרָח לְמַזַּל “דָּגִים”
וּדְרוֹמִית לִקְבֻצַּת הַמְּשֻׁלָּשׁ נִמְצָא מַזַּל “טָלֶה”. כּוֹכָב 3
שֶׁבְּמַזָּל זֶה נִקְרָא בְּפִי הַתּוֹכְנִים הַנָּכְרִים בַּשֵּׁם
הָעִבְרִי “מְשָׁרְתִים”, בְּהוֹסִיפָם הֶעָרָה, כִּי שֵׁם זֶה עִבְרִי
הוּא. גַּם מְשָׁרְתִים וְגַם כּוֹכָב 11 הֵם כְּפוּלִים.





25. מַזַּל “שׁוֹר”.

מִזְרָחִית לַ“טָּלֶה”
וּמִדָּרוֹם לְפֶּרְסֵאוּס וּלְעֶגְלוֹן נִמְצָא מַזַּל “שׁוֹר”.
בְּאֶמְצַע הַמַּזָּל מַבְהִיק כּוֹכָב 1: רֹאשׁ הַקְּבֻצָּה, הַיָּדוּעַ
בִּשְׁמוֹ אַלְדֶבַּרַן. רָחְקוֹ מֵאִתָּנוּ הוּא 53 שְׁנוֹת אוֹר. צִבְעוֹ
כָּתֹם, וְקָטְרוֹ גָּדוֹל כִּ־35 פַּעַם מִקֹּטֶר הַשֶּׁמֶשׁ שֶׁלָּנוּ.
בַּטֶּלֶסְקוֹפּ הוּא נִרְאֶה כָּפוּל.
צְפוֹנִית מִזְרָחִית נִמְצָא תֵל כּוֹכָבִים, הַיָּדוּעַ
בַּתְּנָ“ךְ בִּשְׁמוֹ כִּימָה. כִּימָה יָפָה מְאֹד. בַּעַל רְאִיָּה
תַּקִּינָה יִרְאֶה בָּהּ שִׁשָּׁה כּוֹכָבִים, וּבַעַל רְאִיָּה חַדָּה
יִרְאֶה שִׁבְעָה כּוֹכָבִים; לְאָדָם קְצַר־רְאִיָּה נִרְאֵית כִּימָה
כְּעַרְפִּלִּית אוֹ כְּשָׁבִיט. בְּחִיצוֹנִיּוּתָהּ הַיָּפָה עוֹרְרָה
כִּימָה אֶת שִׂימַת לֵב כָּל הָעַמִּים. אִיּוֹב וְעָמוֹס מַזְכִּירִים
אוֹתָהּ (אִיּוֹב ל“ח, פָּסוּק לֹ”א; עָמוֹס פָּרַק ה‘, פָּסוּק ח’).
הָאַשּׁוּרִים קָרְאוּ לָהּ כַּמֻּתֻ. תּוֹשְׁבֵי סִבִּיר קוֹרְאִים
לְכִימָה בְּשֵׁם קֵן הַבַּרְוָזִים, וְהִיא מְשַׁמֶּשֶׁת לָהֶם
מַדְרִיךְ בִּנְדוּדֵיהֶם; הָרוּסִים יִקְרְאוּ לָהּ סְבָכָה,
וְהָאוּקְרַיְנִים הַדּוֹגֶרֶת. הַגֶּרְמָנִים קוֹרְאִים לָהּ
“שִׁבְעַת הַכּוֹכָבִים”, וְכֵן יִקְרְאוּ לָהּ הַפַּפּוּאַסִים
בְּאוֹסְטְרַלִיָּה. הַפַּפּוּאַסִים מַאֲמִינִים, שֶׁהִיא מָגֵן
לִשְׁחוֹרֵי הָעוֹר וְרוֹקְדִים לִכְבוֹדָהּ בַּלַּיְלָה, שֶׁבּוֹ הִיא
צוֹהֶרֶת בַּחֲצוֹת, הַיְנוּ בְּ־20 בְּנוֹבֶמְבֶּר.
כְּדַאי לְהַשְׁקִיף עַל כִּימָה בְּעַד מִשְׁקֶפֶת.
בַּעֲדָהּ נִרְאֶה שְׂדֵה רְאִיָּה גָדוֹל יוֹתֵר מִשֶּׁנִּרְאֶה בְּעַד
הַטֶּלֶסְקוֹפּ, וְהַמַּחֲזֶה הוּא נֶהְדָר וְנִשְׂגָּב. בְּפַרִיז
צִלְּמוּ אֶת כִּימָה, וּבְשֶׁטַח שֶׁל 3.75 מַעֲלוֹת מְרֻבָּעוֹת מָנוּ
בְּתוֹכָהּ 2326 כּוֹכָבִים לְפָחוֹת, אוּלָם רַק כְּ־150 כּוֹכָב מִבְּנֵי
כָבוֹד ב' עַד בְּנֵי כָבוֹד ט”ז שַׁיָּכִים לְכִימָה גוּפָהּ, וְהַשְּׁאָר
אַךְ נִרְאִים כְּשַׁיָּכִים לָהּ, וּבָעֶצֶם אֵין לָהֶם כָּל
שַׁיָּכוּת אֵלֶיהָ. כִּימָה הִיא תֵּל־כּוֹכָבִים, כָּאָמוּר, עֲרֵמַת
כּוֹכָבִים בִּפְנֵי עַצְמָהּ. כּוֹכְבֵי כִּימָה כֻּלָּם קֹרְצוּ מֵחֹמֶר
אֶחָד, מְהִירוּת תְּנוּעָתָם הָעַצְמִית גַּם הִיא שָׁוָה, וְאַף
הַסְּפֶּקְטְרוּם שֶׁל כֻּלָּם שָׁוֶה הוּא. אֶת כִּימָה





ציור 37.png




עוֹטֶפֶת עַרְפִלִּית. זֶהוּ אָבָק פּוֹרֵחַ שֶׁל חֹמֶר
הִיּוּלִי, שֶׁמִּמֶּנּוּ נִבְרָאִים עוֹלָמוֹת. חֹמֶר זֶה אָפֵל הוּא
בְּעֶצֶם, וְהוּא מֵאִיר לֹא בְּאוֹר עַצְמִי, כִּי אִם בָּאוֹר
הַשּׁוֹפֵעַ עָלָיו מִכּוֹכָבִי כִּימָה הַגְּדוֹלִים.

כִּימָה רְחוֹקָה מֵאִתָּנוּ כְּ־400 שְׁנוֹת־אוֹר. אִלּוּ
הִתְרַחַקְנוּ מֵהַשֶּׁמֶשׁ שֶׁלָּנוּ מֶרְחָק כָּזֶה, לֹא הָיִינוּ
רוֹאִים אוֹתָהּ, כִּי אִם בְּעַד טֶלֶסְקוֹפּ, וְהִיא הָיְתָה נִרְאֵית
לָנוּ אָז כְּכוֹכָב מִכְּבוֹד י'. דָּבָר הַלָּמֵד מִזֶּה, כִּי
תֵל־הַכּוֹכָבִים כִּימָה תּוֹפֵס בַּחֲלַל “הָאֵין סוֹף” מָקוֹם גָּדוֹל
הַרְבֵּה יוֹתֵר מֵהַמָּקוֹם הַתָּפוּס עַל יְדֵי הַשֶּׁמֶשׁ, שֶׁהֲרֵי אֶת
כִּימָה רוֹאִים אָנוּ בְּלִי עֶזְרַת טֶלֶסְקוֹפּ. אָכֵן קֹטֶר
תֵּל־הַכּוֹכָבִים כִּימָה גָדְלוֹ 30 שְׁנוֹת־אוֹר, וְאִלּוּ מִדַּת קֹטֶר
הַשֶּׁמֶשׁ הִיא רַק מַהֲלָךְ שֶׁל אַרְבַּע שְׁנִיּוֹת־אוֹר
בְּעֶרֶךְ.

הַכּוֹכָב הַמֶּרְכָּזִי בְּתֵל־כּוֹכָבִים זֶה הוּא
אַלְצְיוֹנָה. אִלּוּ הִקִּיפוּהוּ חֲבֵרָיו, כּוֹכְבֵי כִּימָה, הַקֵּף
וְהָלוֹךְ מִסָּבִיב לוֹ, כַּאֲשֶׁר יַקִּיפוּ כּוֹכְבֵי הַלֶּכֶת אֶת
שִׁמְשֵׁנוּ, כִּי אָז הָיָה הַכּוֹכָב הָרָחוֹק בְּיוֹתֵר גּוֹמֵר
הַקָּפָתוֹ מִסָּבִיב לְאַלְצְיוֹנָה בְּמִילְיַרְדִים שְׁנוֹת־אֱנוֹשׁ.
וְאִלּוּ פְּלוּטוֹ, כּוֹכַב הַלֶּכֶת הָרָחוֹק בְּיוֹתֵר מִן הַשֶּׁמֶשׁ,
גּוֹמֵר הַקָּפָתוֹ מִסָּבִיב לָהּ בְּ־250 שָׁנִים בְּקֵרוּב. גָּדוֹל
הוּא אֵפוֹא תֵּל כּוֹכָבִים זֶה, אָבֵל אֵין הוּא הַגָּדוֹל שֶׁבְּתִלֵּי
הַכּוֹכָבִים. רַבִּים הֵם הַגְּדוֹלִים מִמֶּנּוּ הַרְבֵּה. בְּמַזַּל
שׁוֹר נִרְאֶה עוֹד תֵּל־כּוֹכָבִים אַחַר, הַנִּקְרָא הִיַּדִּים. תֵּל
כּוֹכָבִים זֶה הוּא פָּזוּר (עַיֵּן עַמּוּד 27).
כּוֹכָב 11 שֶׁבְּמַזַּל שׁוֹר, מַעֲרָבִית לְכִימָה, הוּא
מִשְׁתַּנֶּה וְשַׁיָּךְ לִבְנֵי “הַשָּׂטָן”. בַּהַקְתּוֹ פּוֹחֶתֶת
וְהוֹלֶכֶת בְּ־3.95 יָמִים, וּבְסֵדֶר מְדֻיָּק. הַכּוֹכָבִים 7, 8, 16,
18, 19 הֵם כְּפוּלִים.



26. מַזַּל תְּאוֹמִים.

מַזָּל זֶה מִשְׂתָּרֵעַ
מִמִּזְרָח לְמַזַּל שׁוֹר. הַשֶּׁמֶשׁ נִרְאֵית בִּימוֹת הַחַמָּה
הָאֳרֻכִּים בְּיוֹתֵר בּוֹ וְלֹא בְּ“סַרְטָן” כַּאֲשֶׁר הָיָה לְפָנִים.
כָּאָמוּר לְעֵיל קוֹרְאִים הַתּוֹכְנִים לַמָּקוֹם, שֶׁבּוֹ נִרְאֵית
הַשֶּׁמֶשׁ בְּ־22 בְּיוּנִי, בְּשֵׁם סִמַּן סַרְטָן (לֹא מַזָּל
סַרְטָן). גַּם בְּסִפְרֵי כְּתִיבַת הָאָרֶץ נִשְׁאַר מִתּוֹךְ שִׁגְרָה
הַשֵּׁם סַרְטָן לָאֲרָצוֹת, שֶׁבָּהֶן הָיָה הַסַּרְטָן נִרְאֶה לְפָנִים
עוֹבֵר יוֹם־יוֹם אֶת הַצֹּהַר. אוֹמְרִים: “עִיר פְּלוֹנִית שׁוֹכֶנֶת עַל
פְּנֵי קַו הַסַּרְטָן”, שָׁעָה שֶׁמִּן הָרָאוּי הָיָה לְהַגִּיד, כִּי
עִיר זוֹ שׁוֹכֶנֶת עַל פְּנֵי קַו הַתְּאוֹמִים, שֶׁכֵּן הַתְּאוֹמִים
וְלֹא הַסַּרְטָן עוֹבְרִים אֶת הַצֹּהַר בְּעִיר זוֹ בִּתְקוּפָתֵנוּ
אָנוּ. הַסַּרְטָן עוֹבֵר כַּיּוֹם אֶת הַצֹּהַר בַּאֲרָצוֹת דְּרוֹמִיּוֹת
יוֹתֵר, מִשּׁוּם שֶׁקָּרוֹב הוּא כַּיּוֹם יוֹתֵר לְקַו הַמַּשְׁוֶה
הַשְּׁמֵימִי מִשֶּׁהָיָה לְפָנִים.

בְּנִגּוּד לַמְּקֻבָּל לְסַמֵּן בְּמִסְפָּר 1 (נָכוֹן
יוֹתֵר: בָּאוֹת אַלְפָא הַיְּוָנִית) אֶת הַכּוֹכָב הַמַּבְהִיק
בְּיוֹתֵר, מְסֻמָּן בְּמִסְפָּר 1 דַּוְקָא קַסְטוֹר הַמַּבְהִיק פָּחוֹת,
וְאִלּוּ פּוֹלוּקְס אָחִיו, שֶׁבַּהַקְתּוֹ גְדוֹלָה יוֹתֵר, מְסֻמָּן
בְּסִפְרָה 2. אוֹת הוּא, כִּי לְפָנִים בְּשָׁעָה שֶׁמִּיְּנוּ אֶת
הַכּוֹכָבִים לְפִי מִדַּת בַּהַקְתָּם אָז, הָיְתָה בַּהַקְתּוֹ שֶׁל
קַסְטוֹר גְּדוֹלָה מִשֶּׁל ב. קַסְטוֹר רָחוֹק מֵאִתָּנוּ 43 שְׁנוֹת אוֹר
וּפוֹלוּקְס 29.

הַמַּשְׁקִיף עַל קַסְטוֹר בְּעַד טֶלֶסְקוֹפּ רוֹאֶה
שְׁנֵי כּוֹכָבִים בִּמְקוֹמוֹ. קַסְטוֹר הוּא כּוֹכָב כָּפוּל, הָאֶחָד
מֵהֶם מַקִּיף אֶת חֲבֵרוֹ וְגוֹמֵר הַקָּפָה מְלֵאָה בְּמֶשֶׁךְ 306
שָׁנִים. בְּעֶזְרַת הַסְּפֶּקְטְרוֹסְקוֹפּ נוֹדַע לַתּוֹכְנִים, כִּי
קַסְטוֹר הוּא כָּפוּל 6 וְאוּלַי יוֹתֵר מִזֶּה.





ציור 38.png




הַכּוֹכָבִים 6, 7 שֶׁבַּתְּאוֹמִים הֵם מִשְׁתַּנִּים;
כּוֹכָב 6 שַׁיָּךְ לִבְנֵי קֶפֵאוּס, בַּהַקְתּוֹ מִשְׁתַּנֵּית בְּסֵדֶר
קָבוּעַ בְּמֶשֶׁךְ 10 יָמִים, 3 שָׁעוֹת, וְ־43 דַּקּוֹת. בְּמֶשֶׁךְ
זְמַן זֶה עוֹבְרִים עָלָיו כָּל הַשִּׁנּוּיִים; אַחַר כָּךְ יָשׁוּבוּ
וְיַעַבְרוּ עָלָיו בְּמֶשֶׁךְ זְמַן כָּזֶה וְחוֹזֵר חֲלִילָה.
בְּבַהַקְתּוֹ הַגְּדוֹלָה בְּיוֹתֵר יֵרָאֶה כְּכוֹכָב מִכָּבוֹד 3.7
וּבְבַהַקְתּוֹ הַקְּטַנָּה – כְּכוֹכָב מִכָּבוֹד
4.1. כּוֹכָב 7, שֶׁגַּם הוּא מִשְׁתַּנֶּה, כָּאָמוּר, הוּא מִסּוּג
אַחֵר. תְּקוּפַת מַחֲזוֹרוֹ אֲרֻכָּה הִיא: 235 יוֹם. כְּדַאי לְהַבִּיט
עַל הַכּוֹכָבִים הָאֵלֶּה בְּמִשְׁקֶפֶת אוֹ בְּטֶלֶסְקוֹפּ. הַמַּחֲזֶה
הוּא נֶהְדָר וְלֹא יְתֹאָר בְּמִלִּים. אַשְׁרֵי עַיִן רָאֲתָה
זֹאת!

בִּשְׁנַת 1912 הוֹפִיעַ בַּתְּאוֹמִים כּוֹכָב “חָדָשׁ”
מִכָּבוֹד 3.5 וְהוּעַם בִּמְהִירוּת. כַּיּוֹם הוּא כּוֹכָב קָטָן
מִכָּבוֹד 14.5 וְנִרְאֶה רַק בְּעַד טֶלֶסְקוֹפּ. גַּם פּוֹלוּקְס הוּא
כּוֹכָב כָּפוּל 6 לְפָחוֹת; הַכּוֹכָבִים 4, 5, 6, 10, 13 הֵםכְּפוּלִים.
תֵּל כּוֹכָבִים יָפֶה מְסֻמָּן בַּמַּפָּה בְּ־M35. בְּשָׁעָה שֶׁהָאֲוִיר הוּא טָהוֹר
אֶפְשָׁר לִרְאוֹת אֶת תֵּל־הַכּוֹכָבִים הַזֶּה גַּם בְּלִי עֶזְרַת
מִשְׁקֶפֶת.


27. מַזַּל סַרְטָן.

כּוֹכְבֵי מַזָּל זֶה
מִשְׂתָּרְעִים מִמִּזְרָח לַ“תְּאוֹמִים” וּבְמִקְצָת גַּם דְּרוֹמִית
לָהֶם, כָּאָמוּר לְעֵיל. כּוֹכְבֵי הַסַּרְטָן אֵינָם מַבְהִיקִים





ציור 39–40.png




בְּיוֹתֵר. הַ“מְכֻבָּדִים” שֶׁבָּהֶם שַׁיָּכִים לְכָבוֹד
ד‘. כּוֹכָב 9 הוּא כָּפוּל 3. שְׁנַיִם מֵהַשְּׁלשָׁה מַקִּיפִים אִישׁ
אֶת אָחִיו וְגוֹמְרִים הַקָּפָה בְּ־60 שָׁנָה, וְהַשְּׁלִישִׁי מַקִּיף
אֶת שְׁנֵיהֶם וְגוֹמֵר הַקָּפָה בְּ־600–700
שָׁנָה. גַּם כּוֹכָב 6 הוּא כָּפוּל. בֵּין כּוֹכְבֵי 3, 4 שֶׁבַּסַּרְטָן
רוֹאִים כְּעֵין עַרְפִּלִּית. הָאַנְגְּלִים קוֹרְאִים לָהּ “נָחִיל שֶׁל
דְּבוֹרִים”, וְהָרוּסִים יִקְרְאוּ לָהּ אֵבוּס. הַמַּשְׁקִיף עָלֶיהָ
בְּטֶלֶסְקוֹפּ יִוָּכַח, כִּי אֵין זֹאת עַרְפִּלִּית, כִּי אִם תֵּל
כּוֹכָבִים. עוֹד תֵּל כּוֹכָבִים אַחֵר מְסֻמָּן בַּמַּפָּה
בְּ־M67. בֵּין כּוֹכְבֵי הַתֵּל הַזֶּה אֵין אַף
אֶחָד הַגָּדוֹל מִכָּבוֹד ט’, וְכַמּוּבָן אֵין לִרְאוֹתָם, כִּי אִם
בְּעַד טֶלֶסְקוֹפּ.



28. מַזַּל אַרְיֵה

מַזָּל זֶה מִשְׂתָּרֵעַ
מִזְרָחִית לַ“סַּרְטָן”. כּוֹכָב 1, רֹאשׁ הַקְּבֻצָּה, נִקְרָא
רֶגוּלוּס, כְּלוֹמַר: הַשַּׁלִיט. הוּא רָחוֹק מֵאִתָּנוּ 66 שְׁנוֹת
אוֹר. שֵׁנִי לוֹ הוּא דֶנֶבּוֹלָה, הַמְּסֻמָּן בְּמִסְפָּר 2 וְהָרָחוֹק
מֵאִתָּנוּ 25 שְׁנוֹת אוֹר. מַרְאֵה הַמַּזָּל נֶהְדָר, וְהוּא
מִשְׂתָּרֵעַ עַל פְּנֵי שֶׁטַח לֹא קָטָן. הַכּוֹכָבִים 1, 3, 19 הֵם
כְּפוּלִים.





29. מַזַּל בְּתוּלָה

מִשְׂתָּרֵעַ מִזְרָחִית
לְמַזַּל אַרְיֵה. כּוֹכָב 1, רֹאשׁ הַקְּבֻצָּה, נִקְרָא
הַשִּׁבֹּלֶת. בְּעֶזְרַת הַסְּפֶּקְטְרוֹסְקוֹפּ הֻבְרַר, שֶׁהוּא
כָּפוּל: שְׁנֵי כּוֹכָבָיו מַקִּיפִים אִישׁ אֵת אָחִיו (צִיּוּר 5)
וְגוֹמְרִים הַקָּפָה מְלֵאָה בְּ־4 יָמְים.
הַהִסְתַּכְּלוּת בְּכוֹכָב 3 גּוֹרֶמֶת עֹנֶג אֲפִלּוּ
לְמִי שֶׁמַּשְׁקִיף עָלָיו בְּעַד מִשְׁקֶפֶת קְטַנָּה. הוּא כָּפוּל
וּשְׁנֵי כּוֹכָבָיו מַקִּיפִים אִישׁ אֶת אָחִיו וְגוֹמְרִים הַקָּפָתָם
בְ־194 שָׁנִים. עוֹד בִּשְׁנַת 1834 לֹא יָדְעוּ לְהַפְרִיד בֵּין
שְׁנֵיהֶם וְכַיּוֹם אֶפְשָׁר לַעֲשׂוֹת זֹאת אֲפִלּוּ בְּעֶזְרַת
טֶלֶסְקוֹפּ קָטָן, שֶׁקָּטְרוֹ הוּא רַק 5 סֶנְטִימֶטְרִים.
הַכּוֹכָבִים 8, 19 גַּם הֵם כְּפוּלִים. בִּתְקוּפָתֵנוּ
נִמְצָא, כָּאָמוּר לְעֵיל, סִמַּן מֹאזְנַיִם בְּמַזַּל בְּתוּלָה,
כְּלוֹמַר הַשֶּׁמֶשׁ נִרְאֵית בִּתְקוּפָתֵנוּ בְּרֵאשִׁית הָאָסִיף
(בְּ־23 לְסֶפְּטֶמְבֶּר) בְּמַזַּל בְּתוּלָה, וְלֹא בְּמַזַּל
מֹאזְנַיִם, כַּאֲשֶׁר הָיָה לְפָנִים.





ציור 41–42.png




30. מַזַּל מֹאזְנַיִם.

מַזָּל זֶה נִמְצָא מִזְרָחִית
לְמַזַּל בְּתוּלָה. רַק 2, 3 כּוֹכָבִים בּוֹלְטִים בְּבַהַקְתָּם יוֹתֵר
מֵהָאֲחֵרִים שֶׁבִּסְבִיבָתָם; הַכּוֹכָבִים 1, 2, 9 שֶׁבְּמַזָּל זֶה הֵם
כְּפוּלִים. כּוֹכָב 1 נִרְאָה כָּפוּל גַּם בְּעַד מִשְׁקֶפֶת לֹא
גְדוֹלָה.





31. מַזַּל עַקְרָב

מִשְׂתָּרֵעַ מִזְרָחִית
לְמֹאזְנַיִם, לְרֹחַב שְׁנֵי פַּלְגֵי נְהַר־דִּי־נוּר, /“עוּקְצוֹ שֶׁל
עַקְרָב בִּנְהַר־דִּי־נוּר” בְּרָכוֹת, דַּף נח, עַמּוּד בּ')/ וְרֹאשׁוֹ
נִמְשַׁךְ גַּם מַעֲרָבִית לְ“נָהָר” וּדְרוֹמִית לְ“נָחָשׁ”. רֹאשׁ
הָעַקְרָב בְּדָרוֹם, הַכֶּתֶר הַצְּפוֹנִי בַּצָּפוֹן וְהַנָּחָשׁ
בֵּינֵיהֶם. עֹקֶץ הָעַקְרָב נִמְצָא דְרוֹמִית לְנַחְשׁוֹן. כּוֹכָב 1,
רֹאשׁ הַקְּבֻצָּה, נִקְרָא אַנְטַרֶס, וְהוּא מֵהָעֲנָקִים שֶׁבְּכוֹכְבֵי
הַשָּׁמַיִם. קָטְרוֹ גָּדוֹל 390 פְּעָמִים מִקֹּטֶר הַשֶּׁמֶשׁ
–542 מִילְיוֹנִים קִילוֹמֶטֶר (1.39 כָּפוּל 390). הוּא רָחוֹק מֵאִתָּנוּ 250 שְׁנוֹת אוֹר.
הַכּוֹכָבִים 2, 12, 13, 14, 18 ו־22 הֵם כְּפוּלִים.
צְפוֹנִית לְעֹקֶץ הָעַקְרָב מְסֻמָּנִים בַּמַּפָּה שְׁנֵי
תִלֵּי־כּוֹכָבִים M6, M7.
עוֹד תֵּל כּוֹכָבִים אֶחָד מְסֻמָּן בַּמַּפָּה מִ“מַעַל” לְאַנְטַרֶס
בְּ־M80.





ציור 43.png




32. מַזַּל קֶשֶׁת.

מִזְרָחִית לְעַקְרָב, רֻבּוֹ
בִּנְהַר־דִּי־נוּר וּמִעוּטוֹ מִמִּזְרָח לוֹ, מִשְׂתָּרֵעַ מַזַּל
קֶשֶׁת. כָּאָמוּר לְעֵיל הֲרֵי הוּא מַזַּל הַחֹרֶף בִּתְקוּפָתֵנוּ,
בִּמְקוֹם הַגְּדִי לְפָנִים. סִמַּן גְּדִי נִמְצָא אֵפוֹא כַּיּוֹם
בְּמַזַּל קֶשֶׁת, וּבְסִמָּן זֶה נִרְאֵית הַשֶּׁמֶשׁ בְּ־22
בְּדֶצֶמְבֶּר, רֵאשִׁית הַחֹרֶף. בְּסִפְרֵי כְּתִיבַת הָאָרֶץ נִשְׁאַר
עַד הַיּוֹם הַשֵּׁם “קַו הַגְּדִי” לִמְקוֹמוֹת, שֶׁבָּהֶם הָיוּ רוֹאִים
לְפָנִים אֶת הַגְּדִי עוֹבֵר בַּצֹּהַר, אִם כִּי הַיּוֹם עוֹבֶרֶת
בִּמְקוֹמוֹת אֵלֶּה הַקֶּשֶׁת וְלֹא הַגְּדִי.
מַזַּל קֶשֶׁת עָשִׁיר בְּכוֹכָבִים טֶלֶסְקוֹפִּיִּים,
כְּלוֹמַר בְּכוֹכָבִים, שֶׁאֵין לִרְאוֹתָם, כִּי אִם בְּעַד טֶלֶסְקוֹפּ;
הוּא עָשִׁיר גַּם בְּעַרְפִּלִּיּוֹת וּבְתִלֵּי כּוֹכָבִים וְיֵשׁ בּוֹ
גַּם כּוֹכָבִים כְּפוּלִים. כָּאן, בְּפִנַּת שָׁמַיִם זוֹ, יָפֶה
בִּמְיֻחָד הוּא נְהַר־דִּי־נוּר. M8, M22, M24 מְסַמְּנִים תִּלֵּי כּוֹכָבִים וְ־M17, M28 הֵם עַרְפִּלִּיּוֹת. לָעַרְפִּלִּית הַמְּסֻמֶּנֶת בְּ־M17 קוֹרְאִים בְּשֵׁם אוֹמֶגָה, שֶׁכֵּן דּוֹמָה הִיא בְּצוּרָתָהּ
לָאוֹת הַיְּוָנִית אוֹמֶגָה.
כּוֹכָב 12 הוּא כָּפוּל חָמֵשׁ.





ציור 44–45.png




33. מַזַּל גְּדִי.

הַמַּזָּל הַזֶּה מִשְׂתָּרֵעַ
מִזְרָחִית לְמַזַּל קֶשֶׁת וּבְחֶלְקוֹ מִדָּרוֹם לְמַזַּל דְּלִי,
שְׁכֵנוֹ שֶׁל הַמַּזָּל דָּגִים. בַּהֶקֶת כּוֹכְבֵי הַגְּדִי חַלָּשָׁה
הִיא וּלְפִיכָךְ יִקְשֶׁה עַל הַצּוֹפֶה לִמְצֹא אֶת הַמַּזָּל הַזֶּה.
כּוֹכָב 1 נִקְרָא גַם בְּפִי הַנָּכְרִים בְּשֵׁם גְּדִי. אָדָם בַּעַל
רְאִיָּה חַדָּה רוֹאֶה, גַם שֶׁלֹּא בְּעַד מִשְׁקֶפֶת, כִּי זֶהוּ
כּוֹכָב כָּפוּל, אוּלָם בְּעֶזְרַת מִשְׁקֶפֶת, יִרְאֶה זֹאת כָּל אָדָם.
כָּל אֶחָד מֵהַזּוּג, הַמְּהַוֶּה אֶת הַכּוֹכָב הַזֶּה, הוּא כָּפוּל 3
בִּפְנֵי עַצְמוֹ, וְאוּלַי גַם יוֹתֵר מִזֶּה. גַּם הַכּוֹכָבִים 2, 15,
16, 17, הֵם כְּפוּלִים.





34. מַזַּל דְּלִי.

מִמִּזְרָח לְמַזַּל גְּדִי
וּבְחֶלְקוֹ מִצָּפוֹן לוֹ, בֵּינוֹ וּבֵין הַיָּצוּל הַמַּעֲרָבִי שֶׁל
פֶּגַּס, מִשְׂתָּרֵעַ מַזַּל דְּלִי, שְׁכֵנוֹ הַמַּעֲרָבִי שֶׁל מַזַּל
דָּגִים. בַּהֶקֶת כּוֹכָבָיו גַם הִיא חַלָּשָׁה; אֵין בֵּינֵיהֶם אַף
אֶחָד מִכָּבוֹד ב' וָמַעְלָה, וְלַצּוֹפֶה שֶׁאֵינוֹ מִתְמַצֵּא
בַּכּוֹכָבִים יִקְשֶׁה אֵפוֹא לִמְצֹא אֶת כּוֹכְבֵי הַמַּזָּל
הַזֶּה.

בְּ־M2 מְסֻמָּן בַּמַּפָּה תֵל כּוֹכָבִים מְרֻכָּז וְחִוֵּר. הַכּוֹכָבִים 6, 23, הֵם כְּפוּלִים.





ציור 46.png




* * *

שְׁנֵים עָשָׂר הַמַּזָּלוֹת, שֶׁמָּנִינוּ כָּאן,
מְשַׁמְּשִׁים תַּמְרוּרִים בְּדֶרֶךְ כּוֹכְבֵי הַלֶּכֶת וִירֵחֵיהֶם
וּבְתוֹכָם גַּם הַיָּרֵחַ שֶׁלָּנוּ. הַצּוֹפֶה לְמָרוֹם רוֹאֶה אֶת
כּוֹכְבֵי הַלֶּכֶת וְאֶת הַיָּרֵחַ רוֹחֲשִׁים מִמַּעֲרָב מִזְרָחָה. אִם
כַּיּוֹם הֵם עַל יַד מַזָּל זֶה, יִתָּכֵן שֶׁלְּאַחַר זְמַן מָה הֵם
נִרְאִים מִזְרָחָה יוֹתֵר, עַל יַד מַזָּל אַחֵר; הוֹאִיל וְכַדּוּר
הָאָרֶץ גַּם הוּא נָע וְהוֹלֵךְ מִזְרָחָה, יֵשׁ אֲשֶׁר נִדְמֶה,
שֶׁכּוֹכְבֵי הַלֶּכֶת נְסוֹגִים לְאָחוֹר וְנָעִים מַעֲרָבָה. לֹא
בְּמַסְלוּל אֶחָד יְהַלְּכוּ כּוֹכְבֵי הַלֶּכֶת כֻּלָּם, כִּי אִם
כּוֹכָב כּוֹכָב וּמַסְלוּלוֹ, אֲבָל כָּל הַמַּסְלוּלִים נִמְצָאִים
בְּאֵזוֹר הַמַּזָּלוֹת.

לְרֶגֶל הַקָּפַת הָאָרֶץ אֶת הַשֶּׁמֶשׁ נִדְמֶה לָנוּ – כָּאָמוּר לְעֵיל – כִּי הַשֶּׁמֶשׁ גַּם הִיא תָנוּעַ בְּאֵזוֹר הַמַּזָּלוֹת
מִמַּעֲרָב מִזְרָחָה. בִּגְלַל תְּנוּעַת כַּדּוּר הָאָרֶץ עַל צִירוֹ
נִדְמֶה לָנוּ, כִּי הַשֶּׁמֶשׁ מַקִּיפָה אֶת הָאָרֶץ מִמִּזְרָח
מֵעֲרָבָה. שְׁתֵּי הַתְּנוּעוֹת הָאֵלֶּה שֶׁל הַשֶּׁמֶשׁ הֵן מְדֻמּוֹת
וְלֹא תְּנוּעוֹת מַמָּשׁ. “הַקָּפָתָהּ” אֶת כַּדּוּר הָאָרֶץ
מִמִּזְרָח מֵעֲרָבָה נִרְאֵית לְעֵין כֹּל. בַּבֹּקֶר נִרְאֶנָּה
בַּמִּזְרָח, בַּצָהֳרַיִם תַּדְרִים וּבָעֶרֶב תֵּעָלֵם בַּמַעֲרָב,
לְמַעַן תָּשׁוּב וְתוֹפִיעַ לְמָחֳרַת הַיּוֹם בְּמִזְרָח וְחוֹזֵר
חֲלִילָה. הַקָּפָתָהּ זוֹ נִגְמֶרֶת בִּיְמָמָה אַחַת, וּלְפִיכָךְ
נִקְרֵאת תְּנוּעָה יוֹמִית. הַקָּפָתָהּ הָאַחֶרֶת שֶׁל הַשֶּׁמֶשׁ
מִמַּעֲרָב מִזְרָחָה אֵינָהּ אֶלָּא נְסִיגָה קַלָּה לְאָחוֹר בְּשִׁטָּה
וּבְכִוּוּן הָפוּךְ מִתְּנוּעָתָהּ הַיּוֹמִית, וְאֵינָהּ נִרְאֵית, כִּי
אִם לַמִּתְבּוֹנְנִים מִפַּעַם לְפַעַם לִמְקוֹם הַשֶּׁמֶשׁ בֵּין
כּוֹכְבֵי הַשֶּׁבֶת, הַמִּשְׁתַּנֶּה מִיּוֹם לְיוֹם (עַמּוּד 12, סְעִיף
ז'). אֵלֶּה הַמִּתְבּוֹנְנִים בִּתְנוּעַת הַשֶּׁמֶשׁ, נוֹכְחִים לָדַעַת,
כִּי הַשֶּׁמֶשׁ תִּזְרַח וְתִשְׁקַע יוֹם־יוֹם כְּאַרְבַּע דַּקּוֹת
אַחֲרֵי שֶׁזָּרְחוּ וְשָׁקְעוּ הַכּוֹכָבִים, שֶׁעִמָּם יַחַד זָרְחָה
וְשָׁקְעָה תְּמוֹל, הַיְנוּ הִיא תְּפַגֵּר אַחֲרֵיהֶם כְּמַעְלָה לְיוֹם,
אוֹ נָכוֹן יוֹתֵר כְּ־360 מַעֲלוֹת בְּשָׁנָה; כַּעֲבֹר שָׁנָה תִּזְרַח
וְתִשְׁקַע שׁוּב יַחַד עִם הַכּוֹכָבִים, שֶׁעִמָּם זָרְחָה וְשָׁקְעָה
הַיּוֹם. לִנְסִיגָתָהּ זוֹ שֶׁל הַשֶּׁמֶשׁ קוֹרְאִים תְּנוּעָה
שְׁנָתִית. בְּלוּחוֹת הַשָּׁנָה לְאַסְטְרוֹנוֹמִים רָשׁוּם מְקוֹם
הַשֶּׁמֶשׁ יוֹם יוֹם כְּפִי שֶׁהוּא נִרְאֶה לָנוּ. בְּלוּחַ זֶה
רְשׁוּמִים גַּם מְקוֹמוֹת הַיָּרֵחַ וְכוֹכְבֵי הַלֶּכֶת בְּמַסְלוּלָם,
כְּתוֹצָאָה מִתְּנוּעָתָם הַמַּמָּשִׁית.



קְבֻצּוֹת שֶׁנְטִיָּתָן שְׁלִילִית

35. הַלִּוְיָתָן.

קְבֻצָּה זוֹ מִשְׂתָּרַעַת
דְּרוֹמִית לְמַזַּל דָּגִים וְהַטָּלֶה. אַנְדְרוֹמֶדָּה בְּצָפוֹן, רֹאשׁ
הַלִּוְיָתָן בְּדָרוֹם, וְהַמַּזָּלוֹת דָּגִים וְטָלֶה בֵּינֵיהֶם. רֹאשׁ
הַלִּוְיָתָן, הוּא אָמְנָם בַּחֲצִי הַכַּדּוּר הַצְּפוֹנִי שֶׁל
הָרָקִיעַ, אֲבָל רֻבּוֹ הוּא בַּחֲצִי הַכַּדּוּר הַדְּרוֹמִי וּנְטִיַּת
רֹב כּוֹכְבֵי קְבֻצָּה זוֹ הִיא אֵפוֹא שְׁלִילִית. כּוֹכָב 4 שׁוֹכֵן עַל
קַו הַמַּשְׁוֶה הַשְּׁמֵימִי וְעוֹלֶה אֵפוֹא תָּמִיד בִּנְקֻדַּת
הַמִּזְרָח שֶׁבָּאֹפֶק וְשׁוֹקֵעַ בִּנְקֻדַּת הַמַּעֲרָב שֶׁבּוֹ. לְפִי
מְקוֹם זְרִיחָתוֹ אוֹ שְׁקִיעָתוֹ אֶפְשָׁר לְהַכִּיר אֶת רוּחוֹת
הַשָּׁמַיִם.





ציור 47.png




כּוֹכָב 15 נִקְרָא פֶּלִאי (לוֹעֲזִית: מִירָה)
וְכִשְׁמוֹ כֵן הוּא. הוּא מַפְלִיאֵנוּ בַּשִּׁנּוּיִים, הָעוֹבְרִים
עָלָיו. מַחֲזוֹר הַשִּׁנּוּיִים הוּא אָרֹךְ כִּ־333 יְמָמוֹת, אוֹ
שְׁלשָׁה מַחֲזוֹרִים תּוֹךְ 1000 יְמָמוֹת. בְּמֶשֶׁךְ כְּ־7 חֳדָשִׁים
מִתּוֹךְ יְמָמוֹת הַמַּחֲזוֹר אֵין רוֹאִים אֶת הַכּוֹכָב, כִּי אִם
בְּעַד טֶלֶסְקוֹפּ אוֹ מִשְׁקֶפֶת, מִשּׁוּם שֶׁבַּהַקְתּוֹ תִּקְטַן אָז
מִבַּהֶקֶת כּוֹכָב מִכָּבוֹד ה‘. בְּמֶשֶׁךְ אַרְבָּעִים יוֹם, הַבָּאִים
אַחַר כָּךְ, גְּדֵלָה בַּהַקְתּוֹ וְהוֹלֶכֶת עַד הַגִּיעָה לְשִׂיאָהּ,
וּמֵאָז עוֹבְרִים כִּ־80 יוֹם עַד הֵעָלְמָה שׁוּב מִן הָעַיִן, וְחוֹזֵר
חֲלִילָה, אוּלָם יֵשׁ לְצַיֵּן, כִּי כָּל הַמִּסְפָּרִים הָאֲמוּרִים
כָּאן אֵינָם קְבוּעִים וְעוֹמְדִים לְתָמִיד. מִפַּעַם לְפַעַם יָחוּלוּ
בָהֶם שִׁנּוּיִים לְכָאן וּלְכָאן. גַּם מִדַּת בַּהַקְתּוֹ שֶׁל פֶּלִאי
בִּשְׁעַת גֵּאוּתוֹ וְכֵן בִּשְׁעַת שִׁפְלוֹ, אֵינֶנָה קְבוּעָה,
וְשִׁנּוּיִים חָלִים בָּהּ. יֵשׁ אֲשֶׁר יַגִּיעַ בִּשְׁעַת גֵּאוּתוֹ
לַכָּבוֹד ג’, ב‘, וַאֲפִלּוּ א’, וּבִשְׁעַת שִׁפְלוֹ יִפְחַת כְּבוֹדוֹ
וְיַגִּיעַ לִפְעָמִים גַּם לְכָבוֹד ט' וּפָחוֹת מִזֶּה. אֵין פֶּלִאי
שַׁיָּךְ לֹא לִ“בְנֵי הַשָּׂטָן” הַלּוֹקִים (עַמּוּד 26, סְעִיף י"ב),
וְלֹא לַמְּבַעְבְּעִים (סְעִיף י"ג שָׁם). וְהַסִּבָּה לַשִּׁנּוּיִים,
הָעוֹבְרִים עָלָיו וְעַל בָּנַי מִינוֹ, אֵינָה יְדוּעָה עֲדַיִן. אָכֵן
יֵשׁ סוֹבְרִים, כִּי עַל הַכּוֹכָב יֵשׁ כְּתָמִים כֵּהִים, דֻּגְמַת
כִּתְמֵי הַשֶּׁמֶשׁ. בְּשָׁעָה שֶׁהַכְּתָמִים מֻפְנִים אֵלֵינוּ, יוּעַם
אוֹרוֹ וּבְשָׁעָה שֶׁהֵם מֻפְנִים לַצַּד שֶׁכְּנֶגֶד, תִּגְדַּל
בַּהַקְתּוֹ.

הַכּוֹכָבִים 3, 66 הֵם כְּפוּלִים. הַכּוֹכָב 6 נִרְאָה כְּכָפוּל (צִיּוּר 6, הַכּוֹכָבִים A, B.)
דְּרוֹמִית לְ“לִוְיָתָן” נִמְצֵאת קְבֻצַּת הַכּוֹכָבִים הַחוֹל; אֵין בָּהּ גַּרְמֵי שָׁמַיִם רְאוּיִים לְצִיּוּן.

36. אֶרִידַנּוּס (הַנָּהָר).

קְבֻצָּה גְדוֹלָה זוֹ
מִשְׂתָּרַעַת עַל פְּנֵי שֶׁטַח גָּדוֹל שֶׁל הָרָקִיעַ, בְּחֶלְקָה

דְּרוֹמִית לְכִימָה וּבְחֶלְקָה דְּרוֹמִית לְלִוְיָתָן. הַקְּבֻצָּה

עֲשִׁירָה אָמְנָם בְּכוֹכָבִים, אוּלָם קָטָן הוּא מִסְפַּר כּוֹכָבֶיהָ,

הָרְאוּיִים לְצִיּוּן בִּמְיֻחָד. כּוֹכָב 1, רֹאשׁ הַקְּבֻצָּה, נִקְרָא

אַחֶרְנַר. הַשֵּׁם הוּא עֲרָבִי וּפֵרוּשׁוֹ הָאוֹר הָאַחֲרוֹן, כְּלוֹמַר

הַקָּרוֹב לָאֹפֶק הַדְּרוֹמִי. כּוֹכָב זֶה נִרְאֶה רַק בִּדְרוֹם

אֶרֶץ־יִשְׂרָאֵל וְלֹא בִּצְפוֹנָהּ וּמִכָּל שֶׁכֵּן לֹא בְסוּרְיָה אוֹ

בַּאֲרָצוֹת אֲחֵרוֹת בַּצָפוֹן.





ציור 48.png




זֶה הַכְּלָל: כּוֹכָב שֶׁנְּטִיָּתוֹ שְׁלִילִית,
אֵינֶנּוּ נִרְאֶה בַּחֲצִי כַּדּוּר הָאָרֶץ הַצְּפוֹנִי, אֶלָּא אִם כֵּן
מִסְפַּר מַעֲלוֹת נְטִיָּתוֹ, יַחַד עַם מִסְפַּר מַעֲלוֹת הָרֹחַב
הַגֶּאוֹגְרָפִי שֶׁל הַמָּקוֹם, הוּא פָּחוֹת מִ־90; הַפְּחָת קוֹבֵעַ אֶת
רוֹם הַכּוֹכָב בִּשְׁעַת צְהִירָתוֹ. נְטִיַּת הַכּוֹכָב אַחֶרְנָר
הִיא 57o32' – וּבְיַחַד עִם הָרֹחַב הַגֶּאוֹגְרָפִי שֶׁל תֵּל־אָבִיב (32o4') הוּא 89o36‘, הַיְנוּ פָחוֹת מִ־90o בְּ־24’. לָכֵן יִרְאוּהוּ אַנְשֵׁי תֵּל־אָבִיב בִּשְׁעַת צְהִירָתוֹ בְּרוֹם שֶׁל
24', אוּלָם אַנְשֵׁי עַכּוֹ, לְמָשָׁל, לֹא יִרְאוּהוּ
לְעוֹלָם, כֵּוָן שֶׁהָרֹחַב הַגֶּאוֹגְרָפִי שֶׁל עַכּוֹ 33 מַעֲלוֹת,
וּבְיַחַד עִם מַעֲלוֹת נְטִיָּתוֹ שֶׁל אַחֶרְנַר הוּא לְמַּעְלָה
מִ־90o. בַּמַּחֲצִית הַדְּרוֹמִית שֶׁל כַּדּוּר
הָאָרֶץ לֹא יֵרָאוּ כּוֹכָבִים שֶׁנְּטִיָּתָם חִיּוּבִית, כִּי אִם
בַּתְּנַאי הָאָמוּר.

כּוֹכָבִים, שֶׁמַּעֲלוֹת נְטִיָּתָם, יַחַד עִם מַעֲלוֹת הָרֹחַב הַגֶּאוֹגְרָפִי שֶׁל הַמָּקוֹם, הֵן יוֹתֵר מִ־90o, נִקְרָאִים מַקִּיפֵי הַקֹּטֶב (עַמּוּד 33 סְעִיף ו').
בִּמְקוֹמוֹת שֶׁרָחְבָּם הַגֶּאוֹגְרָפִי הוּא לְמַעְלָה מְ־ 66o
33' הוֹפֶכֶת גַּם הַשֶּׁמֶשׁ בִּתְקוּפָה מְסֻיֶּמֶת
לְמַקִּיפַת קֹטֶב, הוֹאִיל וּנְטִיַּת הַשֶּׁמֶשׁ תַּגִּיעַ פַּעֲמַיִם
בַּשָּׁנָה לְ־ 23o 27‘, שֶׁהֲרֵי 23o 27’ וְעוֹד 66o 33' = 90o.
כּוֹכָב 3 הוּא כָּפוּל.

דְּרוֹמִית לְאֶרִידַנּוּס נִמְצֵאת קְבֻצַּת כּוֹכָבִים קְטַנָּה בְּשֵׁם תַּנּוּר, וּמִמַּעֲרָב לָהּ – אַף הִיא דְּרוֹמִית לְאֶרִידַנּוּס – הַקְּבֻצָּה פַּסָּל.

37. הַכְּסִיל.

קְבֻצַּת כּוֹכָבִים זוֹ נִזְכֶּרֶת
בַּתְּנָ"ךְ יַחַד עִם כִּימָה. יֵשׁ סוֹבְרִים, כִּי הַקְּבֻצָה נִקְרֵאת
בְּשֵׁם כְּסִיל, מִשּׁוּם שֶׁהִיא מוֹפִיעָה בַּמִזְרָח בְּעַרְבֵי חֹדֶשׁ
כִּסְלֵו, וְיֵשׁ הַחוֹשְׁבִים לְהֵפֶךְ, כִּי הַשֵּׁם כִּסְלֵו נִתַּן
לַחֹדֶשׁ, מִשּׁוּם שֶׁבּוֹ מוֹפִיעַ הַכְּסִיל בְּרֵאשִׁית הָעֶרֶב.
הַכְּסִיל מִשְׂתָּרֵעַ דְּרוֹמִית לְמַזַּל שׁוֹר וּמִזְרָחִית
לְאֶרִידַנּוּס וְסָמוּךְ לוֹ מְאֹד. כִּשְׁלִישׁ כּוֹכָבָיו נְטִיָּתָם
חִיּוּבִית. כּוֹכָב 4 שׁוֹכֵן עַל קַו הַמַּשְׁוֶה בְּדִיּוּק,
וּנְטִיָּתוֹ הִיא – 0. הַשְּׁאָר נְטִיָּתָם שְׁלִילִית.
בְּכָל הַשָּׁמַיִם אֵין קְבֻצַּת כּוֹכָבִים יָפָה
כַּכְּסִיל. הוּא פְּאֵר הַשָּׁמַיִם וַהֲדָרָם. בְּמֶרְכָּז הַכְּסִיל
מַבְרִיקִים שְׁלשֶׁת הַכּוֹכָבִים 4, 5, 6, הַנִּקְרָאִים בְּשֵׁם מְיֻחָד
מַטֵּה יַעֲקֹב אוֹ שְׁלשֶׁת הַמְּלָכִים, וְהָעֲרָבִים יִקְרְאוּ
לָהֶם אֵסֶל הַמֹּאזְנַיִם. אָכֵן הוֹד מַלְכוּת מְרַחֵף עֲלֵיהֶם.
יַחַד עִם הַכּוֹכָב 7 וְהַכּוֹכָב 8 וּשְׁכֵנָיו הַקְּטַנִּים, יוֹצְרִים
שְׁלשֶׁת הַמְּלָכִים צוּרָה הַדּוֹמָה לָאוֹת הָעִבְרִית ת
שֶׁבִּדְפוּס; מִסָּבִיב לְתָיו זוֹ מְסֻדָּרִים אַרְבָּעָה כּוֹכָבִים
גְּדוֹלִים, בְּצוּרַת מְרֻבָּע, הַלֹּא הֵם כּוֹכָב 1 וּשְׁמוֹ בֵּית
אֱגוֹזָה, כּוֹכָב 2 וּשְׁמוֹ רִיגֶל, כּוֹכָב 3 וּשְׁמוֹ
בֶּלַטְרִיקְס, וְכוֹכָב 10 וְעוֹד כּוֹכָבִים קְטַנִּים.
הָאַגָּדָה הַיְּוָנִית רוֹאֶה בִּקְבֻצָה זוֹ אֶת
אוֹרְיוֹן גִּבּוֹר הַצַּיִד. הַכּוֹכָבִים 12, 13 בִּזְרוֹעוֹ
הַיְּמָנִית, הַכּוֹכָב 11 בְּלֶחְיוֹ; כּוֹכָב 1 הוּא בִּכְתֵפוֹ
הַיְּמָנִית, כּוֹכָב 3 בִּכְתֵפוֹ הַשְּׂמָאלִית, כּוֹכָב 2 בְּרַגְלוֹ
הַשְּׂמָאלִית (וּמִכָּאן הַשֵּׁם רִיגֶל־רֶגֶל־בְּעַרָבִית), וְהַכּוֹכָב
10 בְּרַגְלוֹ הַיְּמָנִית. שְׁלשֶׁת הַמְּלָכִים 4, 5, 6 הֵם הָאֵזוֹר,
אֲשֶׁר בְּמָתְנֵי הַגִּבּוֹר.





ציור 49.png




אַגָּדָה יְוָנִית מְסַפֶּרֶת, כִּי אוֹרְיוֹן הַיָּפֶה
בַּגְּבָרִים הָיָה פֶּרֶא, וְיָדוֹ בַכֹּל. שֶׁבַע שָׁנִים רָדַף אַחֲרֵי
הַהִיַדִּים וְכִימָה, בְּנוֹת הָאֵלָה אַטְלַס, וּלְמַעַן הַצִּילָן
מִיָּדָיו קָבַע הָאֵל צֵאוּס אֶת מְקוֹם מוֹשָׁבָן בַּשָּׁמַיִם
(בְּמַזַּל שׁוֹר). הַשּׁוֹר מִתְכּוֹנֵן לְנַגֵּחַ אֶת אוֹרְיוֹן
בְּקַרְנָיו (הַכּוֹכָבִים 2, 6) וְאוֹרְיוֹן מְאַיֵּם עָלָיו בָּאַלָּה
שֶׁבְּיָדוֹ. מֵאֲחוֹרָיו שְׁנֵי כְּלָבִים (שְׁתֵּי קְבֻצּוֹת כּוֹכָבִים,
הַכֶּלֶב הַקָּטָן וְהַכֶּלֶב הַגָּדוֹל מִמִּזְרָח לַכְּסִיל),
הַמְּלַוִּים אוֹתוֹ.

כּוֹכָב 1, בֵּית אֱגוֹזָה, הוּא עֲנָק שֶׁבָּעֲנָקִים.
קָטְרוֹ גָּדוֹל 358 פְּעָמִים מִקֹּטֶר הַשֶּׁמֶשׁ, הַיְנוּ כַּחֲמֵשׁ
מֵאוֹת מִילְיוֹן קִילוֹמֶטֶר (1.38 מִילְיוֹן X 358). מָקוֹם יֵשׁ בְּתוֹכוֹ לִקְבֹּעַ בְּמֶרְכָּזוֹ אֶת
הַשֶּׁמֶשׁ וּמִסָּבִיב לָהּ אֶת “כּוֹכָב”, נֹגַהּ, אֶרֶץ וּמַאְדִים,
וְהַמֶּרְחַקִּים בֵּינֵיהֶם לְבֵין הַשֶּׁמֶשׁ יִשָּׁאֲרוּ בְּמִדָּתָם
הָאֲמִתִּית לְלֹא כָל הַקְטָנָה. אַגַּב, זֶהוּ הַכּוֹכָב הָרִאשׁוֹן,
שֶׁמִּדָּתוֹ נוֹדְעָה לָנוּ לֹא בְעֶזְרַת חִשּׁוּבִים שׁוֹנִים, כִּי אִם
בְּעֶזְרַת הָאִינְטֶרְפֶרוֹמֶטֶר, הַמּוֹדֵד בְּמֵישָׁרִין כִּמְעַט וְלֹא
בַעֲקִיפִין אֶת גֹּדֶל גַּרְמֵי הַשָּׁמַיִם. בְּעֶזְרַת הַמַּכְשִׁיר
הַזֶּה נִמְדְדוּ אַחַר כָּךְ גַּם הַקְּטָרִים שֶׁל הָעֲנָקִים
הָאֲדֻמִּים אַלְדֶבַּרַן, אַרְקְטוּר, אַנְטֵרֶס וַאֲחֵרִים.
“בֵּית אֱגוֹזָה” רָחוֹק מֵאִתָּנוּ כִּ־300 שְׁנוֹת אוֹר.
הוּא כּוֹכָב מִשְׁתַּנֶּה. יְצֻיַּן בָּזֹאת כִּי אֵין עוֹד כּוֹכָב
מִשְׁתַּנֶּה אַחֵר בֵּין הַכּוֹכָבִים מִכָּבוֹד א‘. בִּשְׁעַת גֵּאוּתוֹ
יַגִּיעַ לְכָבוֹד 0.5 וּבְשִׁפְלוֹ יִהְיֶה לְכוֹכָב מִכָּבוֹד 1.1.
מַחֲזוֹר הַשִּׁנּוּיִים, הָעוֹבְרִים עָלָיו, הוּא אָרֹךְ וּבִלְתִּי
סָדִיר, עִתִּים כָּךְ וְעִתִּים אַחֶרֶת.
כּוֹכָב 2, רִיגֶל, רָחוֹק מֵאִתָּנוּ כַּחֲמֵשׁ מֵאוֹת
שְׁנוֹת אוֹר וּמִכָּאן, שֶׁקָּטְרוֹ גָּדוֹל מְאֹד, שֶׁכֵּן רוֹאִים אָנוּ
אוֹתוֹ כְּכוֹכָב מִכָּבוֹד א’, לַמְרוֹת רָחְקוֹ הַגָּדוֹל מֵאִתָּנוּ.
הוּא כָּפוּל, וּבִגְלַל רָחְקוֹ הֶעָצוּם אֵין אָנוּ מַרְגִּישִׁים
כִּמְעַט בִּתְנוּעָתוֹ הָעַצְמִית, וְאַף לֹא בְּהִתְקָרְבוּתוֹ אוֹ
בְהִתְרַחֲקוּתוֹ מֵאִתָּנוּ.

כּוֹכָב 4 נִרְאָה כָּפוּל גַּם בְּעַד מִשְׁקֶפֶת לֹא גְּדוֹלָה.
כּוֹכָב 8 – כָּפוּל אַרְבָּעָה.
הוּא נִמְצָא בִּתְחוּם הָעַרְפִּלִּית הַמְפֻרְסֶמֶת בְּשֵׁם
“עַרְפִּלִּית הַכְּסִיל”. עַרְפִּלִּית זוֹ הִיא חַשְׁרַת אֵדִים, חֹמֶר
הִיּוּלִי, שֶׁמִּמֶּנּוּ יִבָּרְאוּ עוֹלָמוֹת לֶעָתִיד לָבוֹא. שֶׁטַח
הַמָּקוֹם בָּרָקִיעַ, הַתָּפוּס, לְפִי מַרְאִית עֵינֵינוּ, עַל יְדֵי
הָעַרְפִּלִּית הַזֹּאת, גָּדוֹל 17 פַּעַם מֵהַשֶּׁטַח, הַתָּפוּס לְפִי
מַרְאִית עַיִן עַל יְדֵי הַיָּרֵחַ הַמָּלֵא; הוֹאִיל וְהָעַרְפִּלִּית
רְחוֹקָה מֵאִתָּנוּ כְּשִׁבְעַת אֲלָפִים מִילְיוֹן פַּעַם יוֹתֵר
מִשֶּׁרָחוֹק מֵאִתָּנוּ הַיָּרֵחַ, לָכֵן יֵשׁ לְהַסִּיק מִזֶּה, כִּי
שֶׁטַח הָעַרְפִּלִּית גָּדוֹל 119,000 מִילְיוֹן פַּעַם (7000 מִילְיוֹן
כָּפוּל 17) מִשֶּׁטַח פְּנֵי הַיָּרֵחַ.
מְעַטּוֹת הֵן הָעַרְפִּלִּיּוֹת, שֶׁנָּקֵל לִרְאוֹתָן
בְּעַד מִשְׁקֶפֶת, וְהָעַרְפִלִּית שֶׁל כְּסִיל הִיא אַחַת הַמְּעַטּוֹת
הָאֵלֶּה. עֹנֶג רַב הוּא לְהִסְתַּכֵּל בָּהּ. זֶה לֹא כְּבָר הָבְרַר,
שֶׁעַרְפִּלִּית הַכְּסִיל ועַרְפִּלִּיּוֹת אֲחֵרוֹת מְאִירוֹת לֹא
בְאוֹרָן הֵן, כִּי אִם בְּאוֹר כּוֹכָבִים לְבָנִים, שְׁכֵנֵיהֶם,
הַנּוֹפֵל עֲלֵיהֶן. כּוֹכָבִים אֵלֶּה יוֹקְדִים וְלוֹהֲטִים וְחֻמָּם
מַגִּיעַ לְפָחוֹת לְעֶשְׂרִים אֶלֶף מַעֲלָה; הֵם שׁוֹלְחִים אֶת אוֹרָם
לָעַרְפִּלִּיּוֹת, וְהַלָּלוּ מַחֲזִירוֹת אֶת הָאוֹר הַזֶּה לָנוּ. חֹמֶר
הָעַרְפִּלִּית הוּא דָלִיל מְאֹד מְאֹד; אֲוִיר הַנְּשִׁימָה עַל פְּנֵי
הַקַּרְקַע סָמִיךְ טְרִילְיוֹן פַּעַם יוֹתֵר מֵחֹמֶר הָעַרְפִּלִּית.
(טְרִילְיוֹן הוּא יְחִידָה וּשְׁמוֹנָה עָשָׂר אֲפָסִים).
בְּאֶמְצָעוּת הַסְּפֶּקְטְרוֹסְקוֹפּ הֻבְרַר לָנוּ, כִּי
עַרְפִלִית הַכְּסִיל מִתְרַחֶקֶת מֵאִתָּנוּ 17.7 קִילוֹמֶטֶר
בִּשְׁנִיָּה אוֹ 63710 קִילוֹמֶטֶר בְּשָׁעָה. כְּתוֹצָאָה מִזֶּה
תִּקְטַן לְעֵינֵינוּ מִשָּׁנָה לְשָׁנָה, כְּדֶרֶךְ כָּל גּוּף
הַמִּתְרַחֵק מֵאִתָּנוּ, וּלְסוֹף תֵּעָלֵם כָּלִיל. הַתּוֹכְנִים
מִשְׁתַּדְּלִים לַחֲקֹר וְלִלְמֹד לָדַעַת אֶת כָּל מַה שֶׁאֶפְשָׁר
לָדַעַת כַּיּוֹם עַל הָעַרְפִּלִּית, כָּל עוֹד שֶׁהִיא “קְרוֹבָה”
אֵלֵינוּ.

הַכּוֹכָב הַמְּסֻמָּן בְּ־M הוּא
כָּפוּל. הַכּוֹכָבִים 6, 11 וְ־9 (כּוֹכָב 9 הוּא עַל יַד כּוֹכָב 8
וְאֵינֶנּוּ רָשׁוּם בְּצִיּוּרֵנוּ מִפְּנֵי הַצְּפִיפוּת) הֵם כְּפוּלֵי
שְׁלשָׁה. כּוֹכָב 18 הוּא כָּפוּל חֲמִשָׁה.



38. הָאַרְנָב .

דְּרוֹמִית לִ“כְסִיל”, מִ“תַּחַת”
לְרַגְלֵי אוֹרְיוֹן, נִמְצֵאת קְבֻצַּת הָאַרְנָב. בְּצוּרָתָהּ
תַּזְכִּיר אֶת אוֹרְיוֹן הַשּׁוֹכֵב עַל בִּטְנוֹ וְגַבּוֹ לְמַעְלָה
וּבַאֲזוֹרוֹ רַק שְׁנֵי כּוֹכָבִים.

הַכּוֹכָבִים 1, 2, 3, הֵם כְּפוּלִים. אֶת הַכּוֹכָב 3
אֶפְשָׁר לְהַפְרִיד בְּנָקֵל גַּם בְּעֶזְרַת מִשְׁקֶפֶת רְגִילָה.
הַשְּׁנַיִם הָאֲחֵרִים מַצְרִיכִים שִׁמּוּשׁ בְּטֶלֶסְקוֹפּ, שֶׁקָּטְרוֹ
אֵינֶנּוּ קָטָן מִ־9 ס"מ.
דְּרוֹמִית לְאַרְנָב נִרְאֵית קְבֻצַּת כּוֹכָבִים קְטַנָּה. קְבֻצָּה זוֹ נִקְרֵאת הַיּוֹנָה.





ציור 50.png




39. הַכֶּלֶב הַגָּדוֹל.

מִדָּרוֹם לְמַזַּל
תְּאוֹמִים, וּמִמִּזְרָח לִכְסִיל וּלְאַרְנָב וּצְפוֹנִית מִזְרָחִית
לְיוֹנָה, נִמְצָאוֹת שְׁתֵּי קְבֻצּוֹת כּוֹכָבִים, הַיְדוּעוֹת בְּשֵׁם
הַכְּלָבִים. אֵלֶּה הֵם לְפִי הָאַגָּדָה הַיְּוָנִית, כַּלְבֵי הַצַּיִד,
שֶׁל אוֹרְיוֹן. (אֵין אֵלֶּה כַּלְבֵי הַצַּיִד שֶׁבַּצָּפוֹן, צִיּוּר
28, עַמּוּד 48). הַקְבֻצָּה הַצְּפוֹנִית הִיא הַכֶּלֶב הַקָּטָן
וְהַדְּרוֹמִית הִיא הַכֶּלֶב הַגָּדוֹל, וּבֵינֵיהֶן, עַל פְּנֵי
נְהַר־דִּי־נוּר, קְבֻצַּת הָרְאֵם. הַכֶּלֶב הַגָּדוֹל נִמְצָא מִמִּזְרָח
לְאַרְנָב וְסָמוּךְ לוֹ.

כּוֹכָב 1, רֹאשׁ קְבֻצַּת הַכֶּלֶב הַגָּדוֹל, נִקְרָא
אַבְרֵק (לוֹעֲזִית סִירְיוּס, שֶׁפֵּרוּשׁוֹ הַמַּבְרִיק), מִשּׁוּם
שֶׁבַּהַקְתּוֹ גְּדוֹלָה מִבַּהֶקֶת כָּל כּוֹכָב אַחֵר שֶׁבַּשָּׁמַיִם.
זֶהוּ מֶלֶךְ מַלְכֵי כּוֹכְבֵי הַשֶּׁבֶת.
אַבְרֵק הָיָה נַעֲרָץ לְאֵין שִׁעוּר עַל יְדֵי
הַמִּצְרִים הַקַּדְמוֹנִים, שֶׁחָלְקוּ לוֹ כְּבוֹד אֵל, וְזֶה
הַדָּבָר:
כְּכָל יֶתֶר כּוֹכְבֵי הָאֹפֶק, עוֹשֶׂה גַּם אַבְרֵק
בִּתְקוּפָה מְסֻיֶּמֶת בַּשָּׁנָה אֶת כָּל דַּרְכּוֹ מֵעַל לָאֹפֶק,
יוֹמָם, יַחַד עִם הַשֶּׁמֶשׁ. בִּתְקוּפָה זוֹ לֹא יִרְאוּהוּ הָאֲנָשִׁים
כָּל עִקָּר לֹא בַּיּוֹם וְלֹא בַּלַּיְלָה. בַּיּוֹם לֹא יִרְאוּהוּ,
מִשּׁוּם שֶׁאוֹר הַשֶּׁמֶשׁ מַכְהֶה אֶת אוֹרוֹ, וּבַלַּיְלָה אֵינוֹ
נִרְאֶה בִּתְקוּפָה זוֹ, מִשּׁוּם שֶׁהוּא נִמְצָא אוֹתָהּ שָׁעָה
מִתַּחַת לָאֹפֶק. תְּקוּפָה זוֹ נִמְשֶׁכֶת אֵצֶל אַבְרֵק כְּחָדְשַׁיִם
וָחֵצִי וּמִסְתַּיֶּמֶת בְּ־22 בְּיוּנִי. בַּפַּעַם הָרִאשׁוֹנָה אַחֲרֵי
הֵעָדְרוֹ יוֹפִיעַ עִם דִּמְדּוּמֵי הַבֹּקֶר וְיֵעָלֵם תֵּכֶף עִם צֵאת
הַשֶּׁמֶשׁ. לְמָחֳרָת יְהֵא נִרְאֶה בְּמֶשֶׁךְ זְמַן אָרֹךְ יוֹתֵר
וּלְמָחֳרָתַיִם עוֹד יוֹתֵר וְכוּ'. נִקְרָא אֵפוֹא לְהוֹפָעָתוֹ,
בַּפַּעַם הָרִאשׁוֹנָה אַחֲרֵי הֵעָדְרוֹ, בְּשֵׁם “מוֹלַד אַבְרֵק”,
וּנְצַיֵּן, כִּי מוֹלַד אַבְרֵק חָל בַּיּוֹם הָאָרֹךְ, 22 בְּיוּנִי.
אַחֲרֵי זֶה יִגְאוּ מֵי הַנָּהָר נִילוֹס (= הַיְּאוֹר). הַמִּצְרִים
הַקַּדְמוֹנִים, שֶׁלֹּא יָדְעוּ וְגַם לֹא יָכְלוּ לָדַעַת אֶת הַסִּבָּה
לְגֵאוּת מֵי הַיְאוֹר, תָּלוּ אֶת גֵּאוּת מֵי הַנִּילוֹס בִּשְׁתֵּי
תּוֹפָעוֹת הַשָּׁמַיִם שֶׁקָּדְמוּ לָהּ: בְּמוֹלַד אַבְרֵק
וּבְהִתְמַהְמְהוּת יְתֵרָה שֶׁל הַשֶּׁמֶשׁ מֵעַל לָאֹפֶק (הַיּוֹם
הָאָרֹךְ), וְהָיוּ שָׁרִים שִׁירֵי תְּהִלָּה לַשֶּׁמֶשׁ, אֱלֹהֵי
הָאֵלִים, לְאַבְרֵק הָאֵל וְלַיְּאוֹר הַמְּדַשֵׁן וְהַמַּפְרֶה בְּחֶסֶד
הָאֵלִים אֶת אַדְמַת מִצְרַיִם וְהוֹפֵךְ מִדְבָּר לְעֵדֶן וַעֲרָבָה
לְגַן. יוֹם הַמּוֹלָד שֶׁל אַבְרֵק הָיָה לָהֶם לְרֹאשׁ הַשָּׁנָה,
שֶׁמִּסְפַּר יְמָמוֹתֶיהָ הָיָה לְפִי דַעְתָּם אָז 365. לְאַחַר
שֶׁנּוֹכְחוּ לָדַעַת, כִּי בְּמֶשֶׁךְ אַרְבַּע שָׁנִים מְאַחֵר מוֹלַד
אַבְרֵק לְהוֹפִיעַ בְּיוֹם תָּמִים, הִסִּיקוּ כִּי אֹרֶךְ הַשָּׁנָה הוּא
לְמַעְלָה מִ־365 יְמָמוֹת, וְעַל יְסוֹד זֶה קָבַע תַּלְמַי
אַאוֹרְגֶּטוֹס אֶת לוּחַ־הַשָּׁנָה הַיָּדוּעַ בְּשֵׁם לוּחַ יוּלְיוּס,
שֶׁלְּפִיו צָרִיךְ לְהוֹסִיף יוֹם אֶחָד לְכָל אַרְבַּע שָׁנִים. תַּלְמַי
הוּא שֶׁקָּבַע אוֹתוֹ וְלֹא יוּלְיוּס צֶזַר, וּמֵהָרָאוּי הָיָה לִקְרֹא
אֶת הַלּוּחַ בְּשֵׁם לוּחַ תַּלְמַי, כְּשֵׁם שֶׁאֶת אַמֶּרִיקָה מִן
הָרָאוּי הָיָה לִקְרֹא בְּשֵׁם קוֹלוּמְבּוּס, שֶׁגִּלָּה אוֹתָהּ
לָרִאשׁוֹנָה.





ציור 51.png




אַבְרֵק הוּא אֶחָד מִכּוֹכְבֵי הַשֶּׁבֶת הַ“קְּרוֹבִים”
אֵלֵינוּ. רַק אַרְבָּעָה כּוֹכְבֵי שֶׁבֶת אֲחֵרִים קְרוֹבִים אֵלֵינוּ
יוֹתֵר מִמֶּנּוּ. רָחְקוֹ מֵאִתָּנוּ הוּא 8.6 שְׁנוֹת אוֹר. אִלּוּ
נִמְצְאָה הַשֶּׁמֶשׁ בִּמְקוֹמוֹ, הָיִינוּ רוֹאִים אוֹתָהּ כְּכוֹכָב
מִכָּבוֹד ב' אוֹ ג', מִשּׁוּם שֶׁקֹּטֶר אַבְרֵק גָּדוֹל מִקֹּטֶר
הַשֶּׁמֶשׁ כִּ־30 פַּעַם.

אַבְרֵק הוּא כּוֹכָב כָּפוּל שְׁלשָׁה. לְפָנִים
חֲשָׁבוּהוּ לַכּוֹכָב יָחִיד, אוּלָם עַל יְסוֹד חִשּׁוּבִים שׁוֹנִים
הוֹרָה הַתּוֹכֵן בֶּסֶל בִּשְׁנַת 1844, כִּי אַבְרֵק הוּא כּוֹכָב
כָּפוּל, וְכִי אַבְרֵק בּ' מַקִּיף אֶת אַבְרֵק א' הַקָּפָה מְלֵאָה בַּת
360 מַעֲלוֹת בְּמֶשֶׁךְ 50 שָׁנָה. בִּשְׁנַת 1862 רָאוּ בַּפַּעַם
הָרִאשׁוֹנָה אֶת אַבְרֵק בּ' בְּעַד טֶלֶסְקוֹפּ וּבִשְׁנַת 1930 גִלּוּ
הַתּוֹכְנִים אֶת אַבְרֵק ג‘, הַמַּקִּיף אֶת אַבְרֵק בּ’ הַקָּפָה מְלֵאָה
בְּמֶשֶׁךְ שָׁנָה וָחֵצִי.

אַחֲרֵי תַּצְפִּיוֹת רַבּוֹת וַחֲקִירוֹת וּבְדִיקוֹת
שׁוֹנוֹת הֻבְרַר, כִּי אַבְרֵק בּ‘, כּוֹכָב מִכָּבוֹד ט’, עוֹשֶׂה אֶת
דַּרְכּוֹ מִסָּבִיב לְאַבְרֵק א‘, בְּמֶרְחָק שֶׁל כִּשְׁלשָׁה
מִילְיַרְדִים קִילוֹמֶטְרִים, (הַמִּילְיַרְדְ הוּא אֶלֶף מִילְיוֹן),
וְגוֹמֵר הַקָּפָה מְלֵאָה בְּ־49 שָׁנִים. בְּמֶשֶׁךְ שֵׁשׁ שָׁנִים אֵין
לִרְאוֹתוֹ, גַם בְּעַד טֶלֶסְקוֹפּ גָּדוֹל, בִּגְלַל קִרְבָתוֹ הַיְתֵרָה
לְאַבְרֵק א’, שֶׁאוֹרוֹ חָזָק הַרְבֵּה יוֹתֵר. גֹּדֶל קָטְרוֹ כְּ־20
אֶלֶף קִילוֹמֶטֶר וְחָמְרוֹ צָפוּף מְאֹד. כּוֹס רְגִילָה תָּכִיל
בְּתוֹכָהּ חֹמֶר זֶה בְּכַמּוּת, שֶׁמִּשְׁקָלָהּ כְּמִשְׁקָל הַמַּיִם
בְּ־57 אֶלֶף כּוֹסוֹת, הַיְנוּ כְּ־14 טוֹן. קוּפְסָה שֶׁל גַּפְרוּרִים
תָּכִיל בְּקִרְבָּהּ טוֹן חֹמֶר זֶה. אַגַּב, אֵין כּוֹכָב זֶה יָחִיד
בְּמִינוֹ. הַתּוֹכֵן הַהוֹלַנְדִּי וַן־מֶנֶן גִּלָּה כּוֹכָב מִכָּבוֹד
י"בּ, שֶׁמִּשְׁקָלוֹ הָעַצְמִי גָדוֹל שִׁבְעָתַיִם מִמִּשְׁקָלוֹ
הָעַצְמִי שֶׁל חֹמֶר אַבְרֵק בּ‘, הֱוֵה אוֹמֵר שֶׁכּוֹס אַחַת תָּכִיל
כְּמֵאָה טוֹן שֶׁל חֹמֶר זֶה. מִשְׁקַל כָּל גּוּף עַל פְּנֵי אַבְרֵק בּ’
גָּדוֹל כִּ־900 פְּעָמִים מִמִּשְׁקָלוֹ בִּהְיוֹתוֹ עַל פְּנֵי כַּדּוּר
הָאָרֶץ.

אַבְרֵק (א‘, בּ, ג’, שְׁלָשְׁתָּם יַחַד) מִתְקָרֵב אֶל מַעֲרֶכֶת הַשֶּׁמֶשׁ בִּמְהִירוּת שֶׁל 500 קִילוֹמֶטֶר בְּדַקָּה.
כּוֹכָב 12 הוּא כָּפוּל וְכוֹכָב 27 הוּא כָּפוּל
אַרְבָּעָה, וּמִשְׁקָלָם הָעַצְמִי שֶׁל אַרְבַּעְתָּם גָּדוֹל מְאֹד.
בְּ־M41 מְסֻמָּן בְּצִיּוּרֵנוּ תֵּל־כּוֹכָבִים, הַנִּרְאֶה יָפֶה גַם בְּעַד טֶלֶסְקוֹפּ קָטָן.





ציור 52.png




40. הַכֶּלֶב הַקָּטָן.

קָרוֹב יוֹתֵר אֶל קַו
הַמַּשְׁוֶה הַשְּׁמֵימִי, דְּרוֹמִית מִזְרָחִית לְמַזַּל תְּאוֹמִים,
וּדְרוֹמִית מַעֲרָבִית לְסַרְטָן, נִמְצָא הַכֶּלֶב הַקָּטָן, וְגַם הוּא,
כְּמוֹ אָחִיו הַגָּדוֹל מִמֶּנּוּ, מִשְׂתָּרֵעַ עַל פְּנֵי
נְהַר־דִּי־נוּר; הַכֶּלֶב הַגָּדוֹל עַל הַגָּדָה הַמַּעֲרָבִית שֶׁל
הַנָּהָר, וְהַקָּטָן עַל הַגָּדָה הַמִּזְרָחִית. לַמְרוֹת זֹאת
מוֹפִיעִים שְׁנֵיהֶם בַּמִּזְרָח כִּמְעַט בִּזְמַן אֶחָד, מִשּׁוּם
שֶׁהַקָּטָן קָרוֹב יוֹתֵר לַקֹּטֶב הַצְּפוֹנִי. בַּחֲצִי הַצְּפוֹנִי
שֶׁל כַּדּוּר הָאָרֶץ גְּדוֹלָה אֵפוֹא קֶשֶׁת הַיּוֹם שֶׁלּוֹ מִקֶּשֶׁת
הַיּוֹם שֶׁל הַכֶּלֶב הַגָּדוֹל. מִפְּנֵי טַעַם זֶה קוֹרְאִים לַכּוֹכָב
1 שֶׁל הַכֶּלֶב הַקָּטָן פְּרוֹצִיּוֹן, שֶׁפֵּרוּשׁוֹ הַקּוֹפֵץ
בְּרֹאשׁ.

לִתְקוּפַת הַזְּמַן, שֶׁבָּהּ מוֹפִיעִים הַכְּלָבִים
כְּכוֹכְבֵי בֹּקֶר, קוֹרְאִים הַגֶּרְמָנִים “יָמוֹת הַכְּלָבִים”.
בְּיָמִים אֵלֶּה סְגוּרִים בָּתֵּי הַסֵּפֶר בִּגְלַל פַּגְרַת הַקַּיִץ
וּלְפַגְרָה זוֹ קוֹרְאִים הָרוּסִים עוֹנַת קַנִּיקוּלָה (זֶהוּ שְׁמוֹ
שֶׁל אַבְרֵק בְּרוֹמִית).

כּוֹכָב 1, רֹאשׁ קְבֻצַּת הַכֶּלֶב הַקָּטָן
“פְּרוֹצִיּוֹן”, הוּא כָּפוּל. כּוֹכָב קָטָן מְלַוֶּה אוֹתוֹ.
פְּרוֹצִיּוֹן רָחוֹק מֵאִתָּנוּ 10 שְׁנוֹת אוֹר. הוּא (בְּיַחַד עַם
מְלַוֵּהוּ) מִתְקָרֵב אֵלֵינוּ בִּמְהִירוּת שֶׁל 4 קִילוֹמֶטֶר בְּכָל
שְׁנִיָּה.





ציור 53.png




41. הָרְאֵם.

מִזְרָחָה לִכְסִיל וְסָמוּךְ לוֹ, בֵּין
שְׁנֵי הַכְּלָבִים, מִשְׂתָּרַעַת קְבֻצַּת הַכּוֹכָבִים רְאֵם עַל פְּנֵי
שֶׁטַח גָּדוֹל בְּלֵב נְהַר־דִּי־נוּר. הָרְאֵם מוּקָף אֵפוֹא אַרְבָּעָה
שְׁכֵנִים מֻכָּרִים לָנוּ כְּבָר: הַכֶּלֶב הַגָּדוֹל מִדָּרוֹם,
הַכְּסִיל מִמַּעֲרָב, כּוֹכְבֵי הַתְּאוֹמִים מִצָּפוֹן וְהַכֶּלֶב
הַקָּטָן צְפוֹנִית מִזְרָחִית לוֹ. חוֹבְבֵי שָׁמַיִם טִירוֹנִים לֹא
יִמְצְאוּ אֶת הָרְאֵם בְּנָקֵל, כִּי בָּהֶקֶת כּוֹכְבֵי קְבֻצָּה זוֹ
הִיא חַלָּשָׁה.

כּוֹכָב 5 הוּא כָּפוּל וְכוֹכָב 2 הוּא כָּפוּל שְׁלשָׁה.
לֹא רָחוֹק מִכּוֹכָב 5 נִמְצָא תֵּל־כּוֹכָבִים יָפֶה
מְאֹד, הַמְּסֻמָּן אֶצְלֵנוּ בְּמִסְפָּר 1424. תֵּל כּוֹכָבִים אַחֵר
נִמְצָא עַל יַד קַו יָשָׁר מְדֻמֶּה, הַנִּמְשָׁךְ מִכּוֹכָב 5 לַכּוֹכָב 4. הוּא מְסֻמָּן בְּמִסְפָּר 2307; עוֹד תֵּל־כּוֹכָבִים (מְסֻמָּן
אֶצְלֵנוּ בְּמִסְפָּר 1637) נִמְצָא עַל יַד כּוֹכָב 30. 42. הָאֳנִיָּה אַרְגּוֹ (הַסְּפִינָה). קְבֻצָּה זוֹ
רַבַּת כּוֹכָבִים הִיא וּמִשְׂתָּרַעַת בְּעִקָּר בְּשִׁפּוּלֵי הָרָקִיעַ
בַּדָּרוֹם. נָהוּג לְחַלֵּק אֶת הַקְּבֻצָּה הַזֹּאת לְאַרְבָּעָה
חֲלָקִים וְלִקְרֹא לְכָל חֵלֶק בִּשְׁמוֹ הַמְּיֻחָד לוֹ: הַקַּעַר
(Carina), הַיַּרְכָתַיִם (puppis), הַתֹּרֶן (Vela) וְהַמַּצְפֵּן (pyxis). כּוֹכָב 1 שֶׁל הַקַּעַר הוּא רֹאשׁ
קְבֻצַּת הָאֳנִיָּה וּשְׁמוֹ קַנּוֹפּוּס. קַו יָשָׁר מְדֻמֶּה מְחַבֵּר
אֶת קַנּוֹפּוּס עִם אַבְרֵק שֶׁבַּכֶּלֶב הַגָּדוֹל וְעִם פּוֹלוּקְס
שֶׁבַּתְּאוֹמִים. אַבְרֵק הוּא הַיָּחִיד בֵּין כָּל כּוֹכְבֵי
הַשָּׁמַיִם, הָעוֹלֶה עַל קַנּוֹפּוּס בְּבַהַקְתּוֹ. קַנּוֹפּוּס רָחוֹק
מֵאִתָּנוּ שְׁלשׁ מֵאוֹת שְׁנוֹת אוֹר לְפָחוֹת. הוּא מִתְרַחֵק
מֵאִתָּנוּ בִּמְהִירוּת שֶׁל 20 קִילוֹמֶטֶר בִּשְׁנִיָּה. נְטִיָּתוֹ
שְׁלִילִית, בַּת 52o 40‘, לָכֵן יִרְאוּהוּ תּוֹשְׁבֵי תֵּל־אָבִיב, שֶׁרָחְבָּה הַגֶּאוֹגְרָפִי הוּא 32o
4’, בִּשְׁעַת צְהִירָתוֹ, בְּרוֹם שֶׁל 5o 16' = [(52o 40' + 32o 4') – 90o].

(עַיֵּן לְעֵיל בַּנֶּאֱמַר עַל הַכּוֹכָב אַחֵרְנַר בִּקְבֻצַּת אַרִידַנוּס).

43. נְחַשׁ הַמַּיִם.

קְבֻצַּת כּוֹכָבִים זוֹ אַף
הִיא מִתְפַּתֶּלֶת כְּמוֹ הָאֳנִיָּה אַרְגוֹ, וְגַם הִיא מִשְׂתָּרַעַת
עַל פְּנֵי חֵלֶק גָּדוֹל שֶׁל הָרָקִיעַ. רֹאשׁ הַנָּחָשׁ הוּא דְּרוֹמִית
לְמַזַּל סַרְטָן (עַל יַד הַכּוֹכָבִים 4, 8, שֶׁלּוֹ), סָמוּךְ לַכֶּלֶב
הַקָּטָן, וּקְצֵה זְנָבוֹ, עַל יַד כּוֹכָב 3 שֶׁל מַזַּל עַקְרָב.
צְפוֹנִית לִקְבֻצָּה זוֹ נִמְצָאִים אֵפוֹא בְּגַלְגַּל הַמַּזָּלוֹת:
הַסַּרְטָן, הָאַרְיֵה וְהַבְּתוּלָה, הַיְנוּ רֶבַע הַגַּלְגַּל. בֵּין
שְׁלשֶׁת הַמַּזָּלוֹת הָאֵלֶּה וּבֵין נְחַשׁ הַמַּיִם נִרְאוֹת שָׁלשׁ
קְבֻצּוֹת קְטֵנוֹת שֶׁל כּוֹכָבִים: שִׁשִּׁית, גָּבִיעַ וְעוֹרֵב.
כּוֹכָב 4 שֶׁל הָעוֹרֵב הוּא כָּפוּל. שְׁתֵּי הַקְבֻצּוֹת הָאֲחֵרוֹת
אֵין בָּהֶן שׁוּם דָּבָר הַמַּפְנֶה אֶת שִׂימַת לִבֵּנוּ
אֲלֵיהֶן.





ציור 54.png




כּוֹכָב 1 שֶׁבִּנְחַשׁ הַמַּיִם נִקְרָא
לֵב־הַנָּחָשׁ. קוֹרְאִים לוֹ גַּם הַבּוֹדֵד, מִשּׁוּם שֶׁהוּא
יָחִיד בְּבַהַקְתוֹ, הַגְּדוֹלָה מִבַּהֶקֶת בְּנֵי סְבִיבָתוֹ.
בְּעֶזְרַת טֶלֶסְקוֹפּ, שֶׁקָּטְרוֹ 9 סֶנְטִימֶטֶר לְפָחוֹת, אֶפְשָׁר
לְהִוָּכַח שֶׁהוּא כּוֹכָב כָּפוּל.
כּוֹכָב 5 הוּא כָּפוּל אַרְבָּעָה, אוּלָם כְּדֵי
לְהַפְרִיד בֵּינֵיהֶם וְלִרְאוֹת אֶת אַרְבַּעְתָּם דָּרוּשׁ טֶלֶסְקוֹפּ
גָּדוֹל.

44. צֶנְתַּר.

דְּרוֹמִית לְמַחֲצִיתוֹ הַמִּזְרָחִית
שֶׁל נְחַשׁ הַמַּיִם שׁוֹכֶנֶת קְבֻצַּת הַצֶּנְתַּר. רַק חֵלֶק
מִכּוֹכְבֵי הַקְּבֻצָּה נִרְאִים בְּאֶרֶץ יִשְׂרָאֵל, וְהַחֵלֶק הָאַחֵר
אֵינוֹ נִרְאֶה, כִּי אִם בְּאַרְצוֹת הַדָּרוֹם. הִנֵּה כִּי כֵן אֵין
אָנוּ רוֹאִים אֶת הַכּוֹכָב 1 שֶׁבְּצֶנְתַּר, שֶׁהָיָה נֶחְשָׁב לְקָרוֹב
אֵלֵינוּ יוֹתֵר מִכָּל כּוֹכְבֵי הַשָּׁמַיִם. רַק תּוֹשָׁבֵי חֲצִי
הַכַּדּוּר הַדְּרוֹמִי שֶׁל הָאָרֶץ וְתוֹשָׁבֵי אַרְצוֹת חֲצִי
הַכַּדּוּר הַצְּפוֹנִי, שֶׁרָחְבָּן הַגֶּאוֹגְרָפִי הוּא פָּחוֹת
מֵ־ 29o 24‘, יִרְאוּ אוֹתוֹ, מִשּׁוּם שֶׁנְטִיָּתוֹ הִיא שְׁלִילִית, בַּת 60o 36’.
כְּמוֹ כֵן לֹא נִרְאֶה אָנוּ, יוֹשְׁבַי אֶרֶץ־יִשְׂרָאֵל אֵת הַכּוֹכָב 2
שֶׁבְּצֶנְתַּר, מִשּׁוּם שֶׁנְטִיָּתוֹ הִיא 60o 5' –.
כּוֹכָב 1 הוּא כָּפוּל שְׁלשָׁה. שְׁנַיִם מֵהֶם
מַקִּיפִים אִישׁ אֶת אָחִיו בְּמֶרְחָק שֶׁל חֲצִי מִילְיַרְד
קִילוֹמֶטֶר, וְגוֹמְרִים הַקָּפָה מְלֵאָה בְּ־79 שָׁנִים. הַשְּׁלִישִׁי
הוּא כּוֹכָב מִכָּבוֹד י"א, וּמַקִּיף אֶת שְׁנֵיהֶם, כְּשֶׁהוּא רָחוֹק
מִמֶּרְכָּזָם הַמְּשֻׁתָּף 350 מִילְיַרְד קִילוֹמֶטֶר, וְגוֹמֵר הַקָּפָה
מְלֵאָה בְּמֶשֶׁךְ 100 אֶלֶף שָׁנָה. בִּתְקוּפָתֵנוּ הוּא נִמְצָא
בֵּינֵינוּ לְבֵין שְׁנֵי חֲבֵרָיו, הַמֻּקָּפִים עַל יָדוֹ, וְהוּא קָרוֹב
אֵלֵינוּ אֵפוֹא יוֹתֵר מֵהֶם וּמִכָּל כּוֹכָב אַחֵר, וּלְפִיכָךְ
קוֹרְאִים לוֹ פְּרוֹקְסִימָה (בְּרוֹמִית – הַקָּרוֹב). אָכֵן, כּוֹכָב 1.א וְכוֹכָב 1.ב רְחוֹקִים
מֵאִתָּנוּ 4.3 שְׁנוֹת אוֹר וּפְרוֹקְסִימָה קְרוֹבָה אֵלֵינוּ יוֹתֵר
בִּ־13 יְמֵי אוֹר, וְאֵין לַחֲשֹׁשׁ שֶׁלְּאַחַר שֶׁתַּעֲבֹר לְעֶבְרָם
הַשֵּׁנִי שֶׁל חֲבֵרֶיהָ תִּרְחַק מֵאִתָּנוּ, שֶׁכֵּן הִיא עוֹשָׂה אֶת
דַּרְכָּהּ מִסָּבִיב לָהֶם לְאַט־לְאַט. שְׁלָשְׁתָּם יַחַד מִתְקָרְבִים
אֵלֵינוּ 22 קִילוֹמֶטֶר בִּשְׁנִיָּה. הַמְּהִירוּת אָמְנָם גְּדוֹלָה
לְמַדַּי, וְאַף עַל פִּי כֵן יַגִּיעוּ לִסְבִיבָתֵנוּ רַק כַּעֲבֹר
עֲשֶׂרֶת אֲלָפִים שָׁנָה בְּעֵרֶךְ.



45. הַזְּאֵב.

דְּרוֹמִית לְעַקְרָב, הַדָּג
הַדְּרוֹמִי וְהֶעָגוּר וּדְרוֹמִית לַדְּלִי, נִמְצָאוֹת שָׁלשׁ
קְבֻצּוֹת, אֲשֶׁר בִּגְלַל קִרְבָתָן הַיְּתֵרָה לָאֹפֶק אֵין הֵן נוֹחוֹת
לְתַצְפִּיוֹת, אוּלָם כְּדַאי הוּא הַדָּבָר לְהִסְתַּכֵּל בַּכּוֹכָב
פוֹמֵלְהוֹ – פִּי הַדָּג – רֹאשׁ קְבֻצַּת הַדָּג הַדְּרוֹמִי. זֶהוּ כּוֹכָב מִכָּבוֹד
א', הָרָחוֹק מֵאִתָּנוּ 23.6 שְׁנוֹת אוֹר, וְהַמְפָאֵר אֶת שְׁמֵי
הַדָּרוֹם בְּשִׁלְהֵי דְקַיְטָא, בָּעֲרָבִים.



46.הַצְּלָב הַדְּרוֹמִי.

קְבֻצַּת כּוֹכָבִים זוֹ
הִיא הַדְּרוֹמִית בְּיוֹתֵר מֵהַקְּבֻצּוֹת הַנִּרְאוֹת יָפֶה לָעַיִן
בִּסְבִיבוֹת הַקֹּטֶב הַדְּרוֹמִי שֶׁל הַשָּׁמַיִם, וּמִשּׁוּם זֶה
תְשַׁמֵּשׁ כְּכוֹכַב הַקֹּטֶב הַדְּרוֹמִי, אִם כִּי רְחוֹקָה הִיא
מֵהַקֹּטֶב הַדְּרוֹמִי, כִּרְחוֹק גַּלְגְּלֵי הָעֲגָלָה הַגְּדוֹלָה
מֵהַקֹּטֶב הַצְּפוֹנִי שֶׁל הַשָּׁמַיִם.

הוֹאִיל וּנְטִיַּת כּוֹכָב 3 שֶׁל הַצְּלָב הַדְּרוֹמִי הִיא 56o 47' –,
לְפִיכָךְ יִמָּצֵא כּוֹכָב זֶה, בִּשְׁעַת צְהִירָתוֹ הָעֶלְיוֹנָה, מֵעַל
לָאֹפֶק, בְּאַרְצוֹת חֲצִי הַכַּדּוּר הַצְּפוֹנִי (וְאֶרֶץ יִשְׂרָאֵל
בְּתוֹכֶן), שֶׁרָחְבָּן הַגֶּאוֹגְרָפִי הוּא לֹא יוֹתֵר מִ־
33o13' (כִּי 33o13' + 56o 47' = 90o). מוּבָן, כִּי רַק זְמַן קָצָר יְהֵא כּוֹכָב זֶה נִרְאֶה
מֵעַל לָאֹפֶק, מִשּׁוּם שֶׁקֶּשֶׁת הַיּוֹם שֶׁלּוֹ קְטַנָּה מְאֹד,
וּבִכְלָל קָשֶׁה לְהִתְבּוֹנֵן בְּכוֹכָב הַקָּרוֹב לָאֹפֶק, מִשּׁוּם
שֶׁהָאֲוִיר שָׁם סָמִיךְ וּמָלֵא אֵדִים, הַחוֹצְצִים בִּפְנֵי
הָרְאִיָּה.
אֶת כּוֹכָב ג' שֶׁל הַקְּבֻצָּה הַזֹּאת אֶפְשָׁר
לִרְאוֹת בְּשָׁעָה שֶׁכּוֹכָב 5 שֶׁבַּדֻּבָּה הַגְּדוֹלָה צוֹהֵר אֶת
צְהִירָתוֹ הָעֶלְיוֹנָה.



7. עֲבוֹדָה מַעֲשִׂית

א. הֲכָנַת מַצְלֵמָה. קַח לְךָ גֶּזֶר עֵץ
B, אָרְכּוֹ 573 מִילִימֶטֶר, רָחְבּוֹ 30 וְעָבְיוֹ 20
מִילִימֶטֶר; חַבֵּר אֵלָיו, בְּמַסְמְרִים אוֹ בְּדֶבֶק, לוּחִית שֶׁל עֵץ
דַּק אוֹ מַתֶּכֶת A, שֶׁרָחְבָּהּ 30 מִילִימֶטֶר
וְאָרְכָּהּ 50 מִילִימֶטֶר. בְּחֶלְקָהּ הָעֶלְיוֹן שֶׁל הַלּוּחִית נְקֹב
חֹר F שֶׁל 3–4
מִילִימֶטֶר. בַּקָּצֶה הַשֵּׁנִי שֶׁל גֶּזֶר הָעֵץ חֲרֹץ חָרִיץ עָמֹק,
שֶׁעָבְיוֹ כְּעֹבִי שֶׁל לוּחַ הַזְּכוּכִית C, אֲשֶׁר יִקָבַע בְּחָרִיץ זֶה בְּמַקְבִּיל לְלוּחִית A, וְהַמַּצְלֵמָה מוּכָנָה. בְּעֶזְרַת הַצִּיר E, הַמְּחַבֵּר אֶת גֶּזֶר הָעֵץ G (הַדָּבוּק אֶל הַגֶּזֶר B) עִם הָעַמּוּד הַמְּאֻנָּךְ D, אֶפְשָׁר לְכַוֵּן אֶת
הַמַּצְלֵמָה מוּל קְבֻצַּת הַכּוֹכָבִים שֶׁאַתָּה רוֹצֶה
לְצַלְמָהּ.





ציור 55.png




ב. אֹפֶן הַצִּלּוּם. טְבֹל עִפָּרוֹן כִּימִי
בְּמַיִם וְהַחֲזִיקֵהוּ בְּיָדְךָ מוּכָן לִפְעוּלָה. הַשְׁקֵף בְּעַד
הַחֹר F, וְגַם בְּעַד לוּחַ הַזְּכוּכִית
C, עַל קְבֻצַּת הַכּוֹכָבִים, שֶׁבִּרְצוֹנְךָ
לְצַלְמָהּ. סַמֵּן, בְּכָל הַמְּהִירוּת הָאֶפְשָׁרִית, בָּעִפָּרוֹן
הָרָטֹב שֶׁבְּיָדְךָ עַל הַזְּכוּכִית C אֶת
הַמְּקוֹמוֹת, שֶׁבָּהֶם נִרְאִים לְךָ כּוֹכְבֵי הַקְּבֻצָּה,
וְהַצִּלּוּם נִגְמָר. עַל הַזְּכוּכִית מְסֻמֶּנֶת הַקְּבֻצָּה כְּמוֹת
שֶׁהִיא בִּמְצִיאוּת. לְאַחַר שֶׁיָּבְשׁוּ סִמָּנִי הַכּוֹכָבִים עַל
הַזְּכוּכִית הַנַּח עֲלֵיהֶם נְיָר שָׁקוּף וְהַעְתֵּק עָלָיו אֶת
כּוֹכְבֵי הַקְּבֻצָּה, וְהַתַּצְלוּם מוּכָן. כָּל סֶנְטִימֶטֶר
בְּתַצְלוּם זֶה מַתְאִים לְמַעֲלָה אַחַת בַּמְּצִיאוּת. אֵם הַמֶּרְחָק
בֵּין כּוֹכָב לְכוֹכָב עַל הַתַּצְלוּם הוּא 5 סֶנְטִימֶטֶר, לְמָשָׁל,
אוֹת הוּא, כִּי בַּמְּצִיאוּת רְחוֹקִים הֵם כּוֹכָבִים אֵלֶּה אִישׁ
מֵאָחִיו 5 מַעֲלוֹת. כְּדַאי אֵפוֹא לַחֲרוֹץ בְּגֶזֶר B עוֹד חָרִיץ אֶחָד כָּרִאשׁוֹן, שֶׁרָחְקוֹ מֵהַלּוּחִית
A יִהְיֶה רַק 286 מִילִימֶטֶר בְּדִיּוּק, וְאָז יִהְיֶה
קְנֵה הַמִּדָּה שֶׁל הַתַּצְלוּם קָטָן יוֹתֵר, הַיְנוּ כָּל
סֶנְטִימֶטֶר – 2 מַעֲלוֹת, וְזֶה יַתְאִים לְצִלּוּם קְבֻצּוֹת גְּדוֹלוֹת.

ג. מְדִידָה בְּלִי מַכְשִׁירִים. רְצוֹנְךָ לָדַעַת
אֶת הַמֶּרְחָק בֵּין שְׁנֵי כּוֹכָבִים, פְּשֹׁט אֶת יָדְךָ (כְּמוֹ
בְּצִיּוּר 56) וּמְדֹד. אֵם הַמֶּרְחָק בֵּינֵיהֶם נִרְאֶה לְךָ גָּדוֹל
כְּטֶפַח (צִיּוּר 56א), אוֹת הוּא, כִּי הַמֶּרְחָק בִּמְצִיאוּת הוּא
כְּעֶשֶׂר מַעֲלוֹת. אִם הוּא נִרְאֶה גָדוֹל כְּרֹחַב הָאַמָּה (צִיּוּר
56ב), אוֹת הוּא כִּי הַמֶּרְחָק הוּא 2 מַעֲלוֹת. מֶרְחָק כְּזֶרֶת
(צִיּוּר 56ג) מַתְאִים לְ־16 מַעֲלוֹת וּמֶרְחָק כְּזֶרֶת מֻרְחֶבֶת
(צִיּוּר 56ד) מַתְאִים לְ־22 מַעֲלוֹת. בְּכָל הַמִּקְרִים צְרִיכִים
לִפְשֹׁט אֶת הַיָּד כְּכָל הָאֶפְשֶׁר. מוּבָן מֵאֵלָיו, שֶׁאֵין זֹאת
מְדִידָה מְדֻיֶּקֶת, אֲבָל הִיא קְרוֹבָה לַמְּצִיאוּת וּבְעִקָּר
לְגַבֵּי מֶרְחַקִּים גְּדוֹלִים.





ציור 56.png


א – 10o ב – 12o ג – 16o ד 22o



ד. כֵּיצַד מַתְקִינִים טֶלֶסְקוֹפּ? טֶלֶסְקוֹפּ
פָּשׁוּט זֶה, שֶׁאָנוּ רוֹצִים לְלַמֶּדְךָ לַעֲשׂוֹתוֹ, מֻרְכָּב
מִשְּׁתֵּי שְׁפוֹפָרוֹת נִפְרָדוֹת זוֹ מִזּוֹ. הָאַחַת צָרָה וּנְתוּנָה
בְּתוֹךְ חֲבֶרְתָּהּ הַרְחָבָה בְּמִקְצָת הֵימֶנָה, כְּמִכְחוֹל
בִּשְׁפוֹפֶרֶת. רוֹצֶה הָאָדָם לְהַאֲרִיךְ אֶת הַטֶּלֶסְקוֹפּ, הֲרֵי
הוּא מוֹצִיא בְּמִקְצָת אֵת הַשְּׁפוֹפֶרֶת הַפְּנִימִית מִתּוֹךְ
הַחִיצוֹנִית. רוֹצֶה הוּא לְקַצֵּר אֶת הַקָּנֶה, הֲרֵי הוּא מַכְנִיסָהּ
יוֹתֵר פְּנִימָה, לְתוֹךְ הַשְּׁפוֹפֶרֶת הָרְחָבָה.
בְּעֵת הַשִּׁמּוּשׁ בַּטֶּלֶסְקוֹפּ מַגִּישִׁים אֶל
הָעַיִן אֶת פִּי הַשְּׁפוֹפֶרֶת הַצָּרָה וּמְכַוְּנִים אֶל הַכּוֹכָבִים
אֶת פִּי הַשְּׁפוֹפֶרֶת הָרְחָבָה.
בְּפִי הַשְּׁפוֹפֶרֶת הַצָּרָה קוֹבְעִים זְכוּכִית שֶׁל
מִשְׁקָפַיִם, עֲגֻלָּה וּקְמוּרָה, וְלֹא סְגַלְגַּלָּה, בַּעֲלַת 40
דִּיּוֹפְּטְרִיָּה, (לְהַשִּׂיג בַּחֲנוּת לְמִמְכָּר מִשְׁקָפַיִם),
וְזֶהוּ הָאוֹקוּלַר.
בְּפִי הַשְּׁפוֹפֶרֶת הָרְחָבָה קוֹבְעִים זְכוּכִית שֶׁל
מִשְׁקָפַיִם, עֲגוּלָה וּקְמוּרָה, וְלֹא סְגַלְגַּלָּה, בַּעֲלַת
דִּיּוֹפְּטְרִיָּה אַחַת, (גַּם אוֹתָהּ יֵשׁ לְהַשִּׂיג בַּחֲנוּיּוֹת
לְמִמְכָּר מִשְׁקָפַיִם) וְזֶהוּ הָאוֹבְּיֶקְטִיב.
בָּרִאשׁוֹנָה מַתְקִינִים אֶת הָאוֹקוּלַר, וְכָךְ עוֹשִׂים אוֹתוֹ:
מְכִינִים שְׁפוֹפֶרֶת מִקַּרְטוֹן, שֶׁאָרְכָּהּ 70
סֶנְטִימֶטֶר וְקָטְרָהּ מִבִּפְנִים 55 מִילִימֶטֶר. גּוֹזְרִים
מִקַּרְטוֹן עִגּוּלִים אֲחָדִים, שֶׁקָּטְרָם אַף הוּא 55 מִילִימֶטֶר,
וּמְחַבְּרִים אֲחָדִים מֵהֶם עַד שֶׁיִּהְיֶה עָבְיָם כְּעֹבִי
הַזְּכוּכִית בַּעֲלַת 40 הַדִּיּוֹפְּטְרִיּוֹת. נוֹקְבִים בָּעִגּוּל
הֶעָבֶה הַזֶּה חָלָל, שֶׁקָּטְרוֹ כְּקֹטֶר הַזְּכוּכִית הַזֹּאת
וְשָׂמִים אוֹתָהּ בַּחֲלַל הָעִגּוּל. לְמַעַן לֹא תִפֹּל מִתּוֹכוֹ
מַדְבִּיקִים אֶל הָעִגּוּל, מִשְׁנֵי צִדָּיו, עוֹד עִגּוּלֵי קַרְטוֹן
אֲחָדִים, שֶׁגַּם קָטְרָם הוּא 55 מִילִימֶטֶר וְגַם בָּהֶם חָלָל, אֶלָּא
שֶׁקֹּטֶר חֲלָלָם זֶה קָטָן בִּשְׁנַיִם־שְׁלשָׁה מִילִימֶטֶר מִקֹּטֶר
הַזְּכוּכִית, וְעַל יְדֵי זֶה עוֹצְרִים הָעִגּוּלִים בְּעֵד נְפִילָתָהּ.
אֵת הָעִגּוּל הַכָּפוּל, עִם הַזְּכוּכִית שֶׁבְּתוֹכוֹ, (הַדּוֹמָה
לְמַרְאָה קְבוּעָה בְּמִסְגֶּרֶת עֲגֻלָּה), קוֹבְעִים בְּפִי
הַשְּׁפוֹפֶרֶת הַצָּרָה, בְּאֹפֶן שֶׁהוּא וְדָפְנֵי הַשְּׁפוֹפֶרֶת
יוֹצְרִים בֵּינֵיהֶם זָוִית יְשָׁרָה, שֶׁהֲרֵי בְּאֹפֶן אַחֵר יִרְאֶה
הַצּוֹפֶה אֶת הַדְּפָנוֹת וְלֹא אֶת הַכּוֹכָבִים, הַנִּשְׁקָפִים בְּעַד
הַקָּנֶה. אֶת פְּנִים הַשְּׁפוֹפֶרֶת יֵשׁ לְצְבֹּעַ בְּצֶבַע
שָׁחוֹר־עָמוּם (לֹא מַבְרִיק), וְהָאוֹקוּלַר מוּכָן.
בְּדֶרֶךְ זוֹ עוֹשִׂים גַּם אֶת הָאוֹבְּיֶקְטִיב, אֶלָּא
שֶׁקֹּטֶר הָאוֹבְּיֶקְטִיב גָּדוֹל בְּמִקְצָת מִקָּטְרוֹ שֶׁל
הָאוֹקוּלַר, לְמַעַן נוּכַל לָשִׂים אוֹתוֹ עַל הָאוֹקוּלַר. גַּם אֶת
הַזְּכוּכִית שֶׁלּוֹ, שֶׁהִיא בַּעֲלַת דִּיּוֹפְּטְרִיָּה אַחַת,
קוֹבְעִים בְּתוֹכוֹ, בְּעֶזְרַת עִגּוּלִים חֲלוּלִים אֲחָדִים, וְגַם אֶת
פְּנִים הַשְּׁפוֹפֶרֶת הַזֹּאת צוֹבְעִים בְּצֶבַע שָׁחוֹר־עָמוּם,
לְמַעַן לֹא יַבְרִיק.

עַכְשָׁו מוּכָן כְּבָר הַטֵּלֶסְקוֹפּ וְתוּכַל
לְהִשְׁתַּמֵּשׁ בּוֹ, אֶלָּא שֶׁיִּהְיֶה עָלֶיךָ לְהַאֲרִיכוֹ אוֹ
לְקַצְּרוֹ, לְפִי כֹּחַ רְאִיָּתְךָ, עַל יְדֵי זֶה שֶׁתּוֹצִיא אֶת
הָאוֹקוּלַר מֵהָאוֹבְּיֶקְטִיב אוֹ שֶׁתַּכְנִיסֵהוּ לְתוֹךְ
הָאוֹבְּיֶקְטִיב פְּנִימָה. טֶלֶסְקוֹפּ כָּזֶה מְקָרֵב וּמַגְדִּיל אֶת
הַנּוֹף אַרְבָּעִים פַּעַם. הַקָּנֶה, שֶׁהִמְצִיא גַּלִּילֵי
בְּשַׁעְתּוֹ, וַאֲשֶׁר בּוֹ הִשְׁתַּמֵּשׁ וְגִלָּה חֲדָשׁוֹת
וּנְצוּרוֹת, הִגְדִּיל רַק פִּי שְׁלשִׁים וְחָמֵשׁ. בְּעֶזְרַת
טֶלֶסְקוֹפּ – אִם תַּעֲשֵׂהוּ כְּפִי שֶׁהִנְנוּ מַצִּיעִים לַעֲשׁוֹתוֹ – תּוּכַל לִרְאוֹת אֶת
הֶהָרִים וְהַבְּקָעוֹת וְכַדּוֹמֶה, שֶׁעַל פְּנֵי הַיָּרֵחַ, אוּלָם
הִשָּׁמֵר לְךָ, וְאַל תַּבִּיט בּוֹ אֶל הַשֶּׁמֶשׁ, אֶלָּא אִם כֵּן
תָּשִׂים בֵּינוֹ וּבֵין עֵינֶיךָ זְכוּכִית מְפֻחֶמֶת בְּפִיחַ, אַחֶרֶת
עָלוּל אַתָּה לְהִתְעַוֵּר מִיָּד.

בְּמִקְרֶה שֶׁאֵין לְהַשִּׂיג זְכוּכִית שֶׁל 40
דִּיּוֹפְּטְרִיּוֹת, תּוּכַל לִקְּבֹּעַ בָּאוֹקוּלַר שְׁתֵּי
זְכוּכִיּוֹת בְּנוֹת 20 דִּיּוֹפְּטְרִיּוֹת כָּל אַחַת, בִּתְנַאי
שֶׁתִּהְיֶינָה מֻנָּחוֹת זוֹ עַל גַּבֵּי זוֹ בְמֶרְכְּזֵיהֶן, בְּאֹפֶן
מַקְבִּיל זוֹ לָזוֹ.

אִם תִּקְבַּע בָּאוֹקוּלַר רַק זְכוּכִית אַחַת שֶׁל 20
דִיּוֹפְּטְרִיּוֹת, תְּקַבֵּל טֶלֶסְקוֹפּ הַמַּגְדִּיל רַק פִּי
עֶשְׂרִים.
אֲפַשֵּׁר אָמְנָם לְהִסְתַּפֵּק בִּזְכוּכִית אַחַת שֶׁל
20 דִּיּוֹפְּטְרִיּוֹת בִּשְׁבִיל הָאוֹקוּלַר וּלְקַבֵּל בְּכָל זֹאת
טֶלֶסְקוֹפּ, הַמְקָרֵב וּמַגְדִּיל פִּי אַרְבָּעִים, אָבֵל אָז צָרִיךְ
לִקְבֹּעַ בָּאוֹבְּיֶקְטִיב זְכוּכִית בַּעֲלַת חֵצִי דִּיּוֹפְּטְרִיָּה,
וְאֶת הַשְּׁפוֹפָרוֹת לְהַגְדִּיל כָּל אַחַת בַּחֲצִי מֶטֶר בְּאֹרֶךְ,
אוֹ לְהוֹסִיף שְׁפוֹפֶרֶת בַּת 70 – 80
סֶנְטִימֶטֶר, שֶׁלְּתוֹכָהּ תִּכַּנֵּסְנָה שְׁתֵּי הַשְּׁפוֹפָרוֹת,
מִשְּׁנֵי קְצוֹתֶיהָ.

זֶה הַכְּלָל: הַמָּנָה, הַמִּתְקַבֶּלֶת מֵחֲלוּקַת
מִסְפַּר הַדִּיּוֹפְּטְרִיּוֹת שֶׁל זְכוּכִית הָאוֹקוּלַר לְמִסְפַּר
הדִּיּוֹפְּטְרִיּוֹת שֶׁל זְכוּכִית הָאוֹבְּיֶקְטִיב, מַרְאָה עַל
שִׁעוּר הַגְדָּלַת הַגּוּפִים הַנִּשְׁקָפִים בְּעַד
לַטֶּלֶסְקוֹפּ.
כְּדֵי לִמְנֹעַ טִשְׁטוּשׁ אֵין לְהִשְׁתַּמֵּשׁ בִּזְכוּכִית שֶׁל יוֹתֵר מֵ־40 דִּיּוֹפְּטְרִיּוֹת.



8. רֶשֶׁת הַגְּלוֹבּוּס הַשְּׁמֵימִי



ציור 57–58.png




א. גַּם עַל הַגְּלוֹבּוּס הַשְּׁמֵימִי, כְּמוֹ עַל
הַגְּלוֹבּוּס הָאַרְצִי, מְשַׂרְטְטִים רֶשֶׁת שֶׁל מַעְגָּלִים, שְׁתִי
וָעֵרֶב. בֵּין שְׁנֵי הַקְּטָבִים, וּבְמֶרְחָק שָׁוֶה מִשְּׁנֵיהֶם,
מְשַׂרְטְטִים אֶת קַו הַמַּשְׁוֶה הַשְּׁמֵימִי, הַחוֹצֶה אֶת
“כַּדּוּר” הַשָּׁמַיִם לִשְׁנֵי חֲלָקִים שָׁוִים: הַמַּחֲצִית
הַצְּפוֹנִית אוֹ הַחִיּוּבִית, וְהַמַּחֲצִית הַדְּרוֹמִית אוֹ
הַשְּׁלִילִית. מִשְּׁנֵי עֶבְרֵי קַו הַמַּשְׁוֶה, מִזֶּה וּמִזֶּה,
מְשַׂרְטְטִים מַעְגָּלִים הַמַּקְבִּילִים לְקַו הַמַּשְׁוֶה. אֵלֶּה הֵם
מַעְגְּלֵי הַנְּטִיָּה. הַקַּוִּים הַמְּאֻזָּנִים שֶׁבְּצִיּוּר 57
מְסַמְּנִים אֶת מַעְגְּלֵי הַנְּטִיָּה, וְהַקַּו הָאֶמְצָעִי –
הַגָּדוֹל שֶׁבָּהֶם – הוּא קַו
הַמַּשְׁוֶה. הַצִּיּוּר 57 מַרְאֶה בַּעֲלִיל, כִּי כְּכָל אֲשֶׁר יִרְחַק
מַעְגַל הַנְּטִיָּה מִקַּו הַמַּשְׁוֶה, מִזֶּה וּמִזֶּה, כֵּן תִּקְטַן
מִדָּתוֹ. שְׁנֵי מַעְגְּלֵי הַנְּטִיָּה, הָרְחוֹקִים מִקַּו הַמַּשְׁוֶה,
מִזֶּה וּמִזֶּה, מַעֲלָה אַחַת, מְסֻמָּנִים בְּמִסְפָּר 1; הָרְחוֹקִים
שְׁתֵּי מַעֲלוֹת מִקַּו הַמַּשְׁוֶה מְסֻמָּנִים בְּמִסְפָּר 2,
וְכַיּוֹצֵא בָּזֶה, עַד מִסְפָּר 89. בַּמַּחֲצִית הַחִיּוּבִית וְכֵן
בַּמַּחֲצִית הַשְּׁלִילִית (בְּצִיּוּרֵינוּ רְשׁוּמִים רַק מַעְגְּלֵי
הַנְּטִיָּה 10, 20, 30, 80. הַקְּטָבִים עַצְמָם מְסֻמָּנִים בְּמִסְפָּר
90).

ב. מַעְגָּל אַחֵר, שֶׁמִּדָּתֹו כְּמִדַּת קַו
הַמַּשְׁוֶה עַצְמוֹ, חוֹצֶה אֶת קַו הַמַּשְׁוֶה בִּשְׁנֵי מְקוֹמוֹת.
בְּצִיּוּר 57 רוֹאִים אָנוּ רַק אֶת הַמָּקוֹם הָאֶחָד: הוּא מְסֻמָּן
בְּמִסְפָּר 24. אוּלָם בְּצִיּוּר 58 רוֹאִים אֶת שְׁנֵי הַמְּקוֹמוֹת.
הַמָּקוֹם, הַמְּסֻמָּן בְּצִיּוּר 57 בְּמִסְפָּר 24, מְסֻמָּן בְּצִיּוּר
58 בְּסִמַּן טָלֶה. הַמָּקוֹם הָאַחֵר, שֶׁגַּם בּוֹ חוֹצֶה מַעְגַּל זֶה
אֶת קַו הַמַּשְׁוֶה, אֵינוֹ נִרְאֶה בְּצִיּוּר 57, אֲבָל הוּא נִרְאֶה
בְּצִיּוּר 58 וּמְסֻמָּן בּוֹ בְּסִמַּן מֹאזְנַיִם. לְמַעְגָּל זֶה
קוֹרְאִים מִלְקֶה. הַמִּלְקֶה אֵינוֹ מַקְבִּיל לְקַו הַמַּשְׁוֶה
וְגַם אֵינֶנּוּ נִצָּב עָלָיו, כִּי אִם נָטוּי בְּזָוִית בַּת
23o 27'. הַמִּלְקֶה מְצַיֵּן אֶת מַסְלוּל הַשֶּׁמֶשׁ
בִּתְנוּעָתָהּ הַשְּׁנָתִית הַמְּדֻמָּה בֵּין כּוֹכְבֵי שְׁנֵים עָשָׂר
הַמַּזָּלוֹת, מִמַּעֲרָב מִזְרָחָה. כִּוּוּן תְּנוּעַת הַשֶּׁמֶשׁ
בַּמִּלְקֶה מְסֻמָּן, בִּשְׁנֵי הַצִּיּוּרִים, בְּחִצִּים קְטַנִּים.
בְּצִיּוּר 58 מְסֻמָּנִים עַל הַמִּלְקֶה סִמָּנֵי הַמַּזָּלוֹת
בְּמֶרְחַק שְׁלשִׁים מַעֲלָה אִישׁ מֵרֵעֵהוּ.

ג. דֻגְמַת 360 קַוֵּי הַצָּהֳרָיִם שֶׁעַל הַגְּלוֹבּוּס
הָאַרְצִי, הַנִּמְשָׁכִים מִקֹּטֶב לְקֹטֶב, מְשֻׂרְטָטִים עַל
הַגְּלוֹבּוּס הַשְּׁמֵימִי 24 קַוֵּי־שָׁעָה, הַנִּמְשָׁכִים גַּם הֵם
מֵהַקֹּטֶב הָאֶחָד אֶל מִשְׁנֵהוּ. בִּתְנוּעָתוֹ הַמְּדֻמֶּה שֶׁל
הָרָקִיעַ נִרְאֶה כָּל שָׁעָה וְשָׁעָה קַו־שָׁעָה אַחֵר עוֹבֵר מִמַּעַל
לְרֹאשֵׁנוּ, וְאָנוּ אוֹמְרִים: “כָּרֶגַע צוֹהֵר קַו־שָׁעָה פְּלוֹנִי”.
אַחַר שָׁעָה יִצְהַר קַו־הַשָּׁעָה הַקָּרוֹב הַמִּזְרָחִי; אַחֲרֵי
שְׁעָתַיִם יִצְהַר הַסָּמוּךְ לִשְׁכֵנוֹ הַמִּזְרָחִי וְכַיּוֹצֵא
בָּזֶה, וּמִכָּאן הַשֵּׁם קַו־הַשָּׁעָה.

בְּצִיּוּר 57 רוֹאִים אָנוּ אֶת קַוֵּי־הַשָּׁעָה 1, 2,
3, 4, 5, 6… הַמִּסְפָּרִים מְסֻדָּרִים מִמַּעֲרָב מִזְרָחָה,
בְּכִוּוּן תְּנוּעַת הַשֶּׁמֶשׁ הַשְּׁנָתִית הַמְדֻמָּה. בְּצִיּוּר 58
רוֹאִים אָנוּ, כִּי קַו־הַשָּׁעָה 24 עוֹבֵר אֶת סִמַּן טָלֶה, מְקוֹם
הַשֶּׁמֶשׁ בְּ־21 בְּמֶרְץ, נְקֻדַּת הָאָבִיב, וְקַו־הַשָּׁעָה 12
עוֹבֵר אֶת סִמַּן מֹאזְנַיִם, מְקוֹם הַשֶּׁמֶשׁ בְּ־23 בְּסֶפְּטֶמְבֶּר,
נְקֻדַּת הָאָסִיף. שְׁתֵּי יְמָמוֹת הַשָּׁנָה הַלָּלוּ הֵן
שְׁקוּלוֹת, כְּלוֹמַר: בְּכָל אַחַת מֵהֶן שָׁוֶה הַיּוֹם בְּאָרְכּוֹ
לַלַּיְלָה שֶׁלְּפָנָיו, וּלְפִיכָךְ קוֹרְאִים לַמַּעְגָל, הַמְהַוֶּה
אֶת שְׁנֵי קַוֵּי־הַשָּׁעָה הַנַּ"ל (12, 24), בְּשֵׁם מַעְגַּל
הַיְּמָמוֹת הַשְּׁקוּלוֹת. כְּמוֹ כֵן נִרְאֶה בְּצִיּוּר 57, כִּי
קַו־הַשָּׁעָה 6, וְכֵן קַו־הַשָּׁעָה 18, עוֹבְרִים שְׁנֵיהֶם אֶת
הַמִּלְקֶה בַּנְּקֻדּוֹת הָרְחוֹקוֹת בְּיוֹתֵר מִקַּו הַמַּשְׁוֶה: קַו
הַשָּׁעָה 6 עוֹבֵר אֶת סִמַּן סַרְטָן אֲשֶׁר מִצָּפוֹן לְקַו
הַמַּשְׁוֶה, וְהָרָחוֹק מִמֶּנּוּ 23o 27‘,
מְקוֹם הַשֶּׁמֶשׁ בְּ־22 בְּיוּנִי, נְקֻדַּת הַקַּיִץ. קַו־הַשָּׁעָה
18 עוֹבֵר אֶת סִמַּן גְּדִי, אֲשֶׁר מִדָּרוֹם לְקַו־הַמַּשְׁוֶה
וְהָרָחוֹק מִמֶּנּוּ אַף הוּא 23o 27’, מְקוֹם
הַשֶּׁמֶשׁ בְּ־22 בְּדֶצֶמְבֶּר, נְקֻדַּת הַחֹרֶף. בִּשְׁתֵּי
יְמָמוֹת הַשָּׁנָה הָאֵלֶּה נִרְאֵית הַשֶּׁמֶשׁ כְּעוֹמֶדֶת

בִּמְקוֹמָהּ, מִבְּלִי לִנְטוֹת צָפוֹנָה אוֹ דָרוֹמָה; לְפִיכָךְ
קוֹרְאִים לַמַּעְגָּל, הַמְּהַוֶּה אֶת שְׁנֵי קַוֵּי־הַשָּׁעָה הַנַּ"ל
(6, 18) בְּשֵׁם מַעְגַּל עֲמִידַת הַשֶּׁמֶשׁ.

ד. קַו־הַשָּׁעָה 0 (24) הוּא קַו־הַשָּׁעָה הָרָאשִׁי,
כְּעֵין קַו־הַצָּהֳרַיִם שֶׁל גְּרִינְוִיץ עַל הַגְּלוֹבּוּס הָאַרְצִי.
עַל קַו־הַשָּׁעָה 0 (24) אוֹ סָמוּךְ לוֹ נִמְצָאִים הַכּוֹכָבִים: 2
שֶׁבְּקַסִּיוֹפֵּיָה, 1 שֶׁבְּאַנְדְרוֹמֶדָה, 24 שֶׁבְּמַזַּל דָּגִים
וַאֲחֵרִים. עַל קַו־הַשָּׁעָה 6, אוֹ סָמוּךְ לוֹ, נִמְצָאִים
הַכּוֹכָבִים: 2 וְגַם 8 שֶׁבְּעֶגְלוֹן, 7 שֶׁבְּמַזַּל תְּאוֹמִים, 6
שֶׁבַּכְּסִיל וַאֲחֵרִים. עַל קַו־הַשָּׁעָה 12, אוֹ סָמוּךְ לוֹ,
נִמְצָאִים הַכּוֹכָבִים: 4 שֶׁבַּדֻּבָּה הַגְּדוֹלָה, 2 שֶׁבְּמַזַּל
אַרְיֵה, 2 שֶׁבְּמַזַּל בְּתוּלָה וַאֲחֵרִים. עַל קַו־הַשָּׁעָה 18 אוֹ
סָמוּךְ לוֹ נִמְצָאִים הַכּוֹכָבִים: 3 שֶׁבַּתַּנִּין, 2 שֶׁל הַנָּחָשׁ,
3 שֶׁל מַזַּל קֶשֶׁת, וַאֲחֵרִים.

ה. רֶשֶׁת הַגְּלוֹבּוּס הַשְּׁמֵימִי מְאַפְשֶׁרֶת לָנוּ
לִקְבֹּעַ אֶת מְקוֹם הַמָּאוֹר בַּשָּׁמַיִם כְּשֵׁם שֶׁרֶשֶׁת
הַגְּלוֹבּוּס הָאַרְצִי מְאַפְשֶׁרֶת לִקְבֹּעַ מְקוֹם נְקֻדַּת יִשּׁוּב
עַל פְּנֵי כַּדּוּר הָאָרֶץ. בִּמְקוֹם הַמֻּנָּח “רֹחַב גֶּאוֹגְרָפִי”,
הַקּוֹבֵעַ בִּכְתִיבַת הָאָרֶץ אֶת רֹחַק הַמָּקוֹם מִקַּו הַמַּשְׁוֶה
הָאַרְצִי, מִשְׁתַּמְּשִׁים בְּאַסְטְרוֹנוֹמְיָה בַּמֻּנָּח
“נְטִיָּה”, הַקּוֹבֵעַ אֶת רֹחַק הַמָּאוֹר בַּשָּׁמַיִם מִקַּו
הַמַּשְׁוֶה הַשְּׁמֵימִי, וּבִמְקוֹם הַמֻּנָּח “אֹרֶךְ גֶּאוֹגְרָפִי”,
הַקּוֹבֵעַ בִּכְתִיבַת הָאָרֶץ אֶת רֹחַק הַמָּקוֹם מִקַּו הַצָּהֳרַיִם,
הָעוֹבֵר אֶת גְּרִינְוִיץ, מִשְׁתַּמְּשִׁים בְּאַסְטְרוֹנוֹמְיָה
בַּמֻּנָּח “עֲלִיָּה יְשָׁרָה”, הַקּוֹבֵעַ אֶת רֹחַק הַמָּאוֹר
בַּשָּׁמַיִם מִקַּו־הַשָּׁעָה הָעוֹבֵר אֶת נְקֻדַּת הָאָבִיב (סִמַּן
טָלֶה). בִּמְקוֹם עֲלִיָּה יְשָׁרָה (Right ascension) נוֹהֲגִים הָאַסְטְרוֹנוֹמִים לִכְתֹּב
רָאשֵׁי־תֵּבוֹת: Ra אוֹ רַק A בִּלְבַד. בִּמְקוֹם נְטִיָּה (Declination) כּוֹתְבִים D.

דֻּגְמָא: מְקוֹם מָאוֹר פְּלוֹנִי בַּשָּׁמַיִם מְסֻמָּן בַּסֵּפֶר בְּ־ 20o 12' + RA 7h
45 M D, וּפֵרוּשׁ הַדָּבָר הוּא, כִּי מָאוֹר זֶה נִמְצָא בְּמֶרְחָק שֶׁל 7 שְׁעוֹת (שָׁעָה = h) וְ־45 דַּקּוֹת (דַּקָּה = m) מִמִּזְרָח לְקַו־הַשָּׁעָה
הָרָאשִׁי, כְּלוֹמַר בֵּין קַו־הַשָּׁעָה 7 וְקַו־הַשָּׁעָה 8, הַיְנוּ
שְׁלשֶׁת רִבְעֵי שָׁעָה מִמִּזְרָח לְקַו־הַשָּׁעָה 7 וְכִי רָחוֹק הוּא
מִקַּו הַמַּשְׁוֶה עֶשְׂרִים מַעֲלוֹת וּ־12 דַּקּוֹת צָפוֹנָה. הַקּוֹרֵא
יִזְכֹּר, כִּי גַּם לְחֵלֶק הַ־60 שֶׁל הַשָּׁעָה וְגַם לְחֵלֶק הַ־60
שֶׁל הַמַּעֲלָה קוֹרְאִים דַּקָּה. כְּמוֹ כֵן קוֹרְאִים בְּשֵׁם
שְׁנִיָּה לְחֵלֶק הַ־3600 שֶׁל הַשָּׁעָה וְגַם לְחֵלֶק הַ־3600 שֶׁל
הַמַּעֲלָה.

ו. כְּדֵי לִמְנֹעַ צְפִיפוּת שִׂרְטַטְנוּ
בְּמַפּוֹתֵינוּ רַק אֶת קַוֵּי־הַשָּׁעָה הַזּוּגִיִּים, הַיְנוּ 2, 4,
6… 24 וּפָסַחְנוּ עַל הַבִּלְתִּי זוּגִיִּים, הַיְנוּ 1, 3, 5… 23.
בְּיוֹם 21 בְּמֶרְץ נִרְאֵית הַשֶּׁמֶשׁ בְּקַו הַשָּׁעָה 24; בְּיוֹם 21
בְּאַפְּרִיל נִרְאֵית הִיא בְּקַו הַשָּׁעָה 2, בְּיוֹם 21 בְּמַאי

תֵּרָאֶה בְּקַו הַשָּׁעָה 4 (הַתַּאֲרִיכִים כָּאן הֵם בְּקֵרוּב),
הַיְנוּ, בְּכָל 21 בַּחֹדֶשׁ בְּקַו־שָׁעָה זוּגִי. הַקַּוִּים
הַיְשָׁרִים, הַנִּמְשָׁכִים בְּמַפּוֹתֵינוּ מִכֹּכַב הַקֹּטֶב לְכָל צַד

וָעֵבֶר, הֵם הֵם קַוֵּי הַשָּׁעָה, וּמִסְפְּרֵיהֶם רְשׁוּמִים עַל יָדָם
מִסָּבִיב לַמַּפָּה.

ז. מִלְּבַד קַוֵּי הַשָּׁעָה שִׂרְטַטְנוּ
בְּמַפּוֹתֵינוּ מַחֲצִית קַו הַמַּשְׁוֶה הַשְּׁמֵימִי וּמַחֲצִית
הַמִּלְקֶה, הַנִּרְאֵית בְּשָׁעָה זוֹ בִּמְקוֹמֵנוּ וּשְׁנֵי
מַעְגְּלֵי־נְטִיָּה, שֶׁחֲשִׁיבוּת יְתֵירָה נוֹדַעַת לָהֶם:
מַעְגַּל־נְטִיָּה אֶחָד נָתוּן בִּשְׁלֵמוּתוֹ עַל כָּל 360 מַעֲלוֹתָיו.
מַעְגָּל זֶה רָחוֹק מֵהַקֹּטֶב הַצְּפוֹנִי 32 מַעֲלוֹת וּמִקַּו
הַמַּשְׁוֶה 58 מַעֲלוֹת. הָעִגּוּל שֶׁבְּתוֹכוֹ מֵכִיל אֶת כָּל
הַכּוֹכָבִים מַקִּיפֵי הַקֹּטֶב, אֲשֶׁר בַּאֲרָצוֹת, שֶׁרָחְבָּן
הגֶּאוֹגְרָפִי הוּא צְפוֹנִי בֶּן 32 מַעֲלוֹת (עַמּוּד 33 סְעִיף ו').
עוֹד מַעְגַּל נְטִיָּה אֶחָד מְשֻׂרְטָט בְּמַפּוֹתֵינוּ בְּחֶלְקוֹ
הַגָּדוֹל, אֲבָל לֹא כֻלּוֹ. מַעְגָּל זֶה רָחוֹק מִקַּו הַמַּשְׁוֶה 32
מַעֲלוֹת, וּמֵהַקֹּטֶב הַצְּפוֹנִי 58 מַעֲלוֹת. כָּל כּוֹכָב, הַשּׁוֹכֵן
עַל פְּנֵי מַעְגָּל זֶה, עוֹבֵר אֶצְלֵנוּ, בְּרֹחַב גֶּאוֹגְרָפִי
צְפוֹנִי בֶּן 32 מַעֲלוֹת, אֶת הַצֹּהַר (– זֶנִיט), וּלְפִיכָךְ
קוֹרְאִים לוֹ מַעְגַּל הַצֹּהַר. עַל שְׁאָר מַעְגְּלֵי הַנְּטִיָּה
פָּסַחְנוּ, כְּדֵי לִמְנֹעַ דְּחִיסוּת בַּמַּפּוֹת.
נְקֻדַּת הַמִּזְרָח שֶׁל כִּפַּת הַשָּׁמַיִם הִיא
בְּדִיּוּק בְּקָצֵהוּ הָאֶחָד שֶׁל חֵלֶק קַו הַמַּשְׁוֶה הַשְּׁמֵימִי,
שֶׁמִּמַעַל לָאֹפֶק בְּרֶגַע מְסֻיָּם, וּנְקֻדַּת הַמַּעֲרָב בְּדִיּוּק
בְּקָצֵהוּ הַשֵּׁנִי. נְקֻדַּת הַצָּפוֹן וְכֵן גַּם נְקֻדַּת הַדָּרוֹם
מְסֻמָּנוֹת בְּמַפּוֹתֵינוּ בִּמְתָגִים אֲדֻמִּים. קַו יָשָׁר
הַנִּמְשָׁךְ מִמֶּתֶג אֶחָד אֶל מִשְׁנֵהוּ, מְחַלֵּק אֶת כִּפַּת
הַשָּׁמַיִם לִשְׁנֵי חֲלָקִים שָׁוִים: הַמִּזְרָחִי וְהַמַּעֲרָבִי.
בִּתְנוּעָתָם הַמְּדֻמֶּה שֶׁל מְאוֹרוֹת הַשָּׁמַיִם עוֹבֵר כָּל אֶחָד
מֵהֶם אֶת הַקַּו הָזָה, וְהַשֶּׁמֶשׁ עוֹבֶרֶת אוֹתוֹ בְּדִיּוּק
בִּשְׁעוֹת הַצָּהֳרַיִם הָאֲמִתִּיּוֹת. לְפִיכָךְ קוֹרְאִים לְקַו זֶה
מִצְהָר, כְּלוֹמַר מְקוֹם צְהִירָה. אִם נַעֲבִיר קַו כָּזֶה
מִנְּקֻדַּת הַצָּפוֹן (בְּמַפַּת יָנוּאַר שֶׁבְּסִפְרֵנוּ), נִרְאֶה,
כִּי בֶּהֱיוֹת מַרְאֵה הַשָּׁמַיִם כִּבְמַפָּה זוֹ, יִצְהַר הַכּוֹכָב
אַלְדֶּבַּרַן, רֹאשׁ מַזַּל שׁוֹר; כַּעֲבֹר זְמַן־מָה תִּצְהַר הָעֵז,
רֹאשׁ קְבֻצַּת הָעֶגְלוֹן וַאֲחֵרִים.



9. לוּחוֹת הַשֶּׁמֶשׁ לְפִי חָדְשֵׁי הַשָּׁנָה



קבוצה 4 לוּחַ הַשֶּׁמֶשׁ לְיָנוּאָר






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 18 ש' 43 ד'
19 ש' 26 ד' 20 ש' 9 ד'
23o 6'– 21o 58'–
20o 8'–
35o 05'
36o 15'
38o 03'
1419 מ"מ 1363 "
1276 " 6 ש' 39 ד'
6 ש' 40 ד' 6 ש' 38 ד'
11 ש' 42 ד' 11 ש' 47 ד'
11 ש' 50 ד' 4 ש' 45 ד'
4 ש' 51 ד' 5 ש' 2 ד'
27o 29' דָּרוֹמָה 26o 06' "
23o 54' "






לוּחַ הַשֶּׁמֶשׁ לְפֶבְּרוּאַר






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 20 ש' 55 ד'
21 ש' 56 ד' 22 ש' 15 ד'
17o 24'– 14o 23'–
10o 57'–
40o 47'
43o 48'
47o 14'
1158 מ"מ 1041 "
924 " 6 ש' 33 ד'
6 ש' 26 ד' 6 ש' 17 ד'
11 ש' 53 ד' 11 ש' 54 ד'
11 ש' 53 ד' 5 ש' 12 ד'
5 ש' 21 ד' 5 ש' 30 ד'
20o 24'  16o 59' 
12o 57' 






לוּחַ הַשֶּׁמֶשׁ לְמֶרְץ






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 22 ש' 48 ד'
23 ש' 26 ד' 0 ש' 2 ד'
7o 37'– 3o 45'–
0o 12'–
58o 34'
54o 28'
58o 23'
821 מ"מ 715 "
615 " 6 ש' 7 ד'
5 ש' 55 ד' 6 ש' 43 ד'
11 ש' 52 ד' 11 ש' 49 ד'
11 ש' 47 ד' 5 ש' 37 ד'
5 ש' 44 ד' 5 ש' 50 ד'
8o 58' דָּרוֹמָה 4o 25' "
0o 13' צָפוֹנָה






לוּחַ הַשֶּׁמֶשׁ לְאַפְּרִיל






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 0 ש' 42 ד'
1 ש' 19 ד' 1 ש' 56 ד'
4o 30'– 8o 16'–
11o 49'–
62o 41'
66o 27'
70o 00'
515 מ"מ 433 "
361 " 5 ש' 28 ד'
5 ש' 16 ד' 5 ש' 6 ד'
11 ש' 43 ד' 11 ש' 40 ד'
11 ש' 38 ד' 5 ש' 58 ד'
6 ש' 5 ד' 6 ש' 10 ד'
50o 18' צָפוֹנָה 9o 45' "
13o 56' "












לוּחַ הַשֶּׁמֶשׁ לְמַאי






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 2 ש' 33 ד'
3 ש' 12 ד' 3 ש' 52 ד'
15o 2'+ 17o 51'+
20o 9'+
73o 13'
76o 02'
78o 20'
301 מ"מ 249 "
206 " 4 ש' 54 ד'
4 ש' 45 ד' 4 ש' 38 ד'
11 ש' 36 ד' 11 ש' 35 ד'
11 ש' 36 ד' 6 ש' 19 ד'
6 ש' 26 ד' 6 ש' 33 ד'
17o 46' צָפוֹנָה 21o 08' "
23o 53' "






לוּחַ הַשֶּׁמֶשׁ לְיוּנִי






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 4 ש' 36 ד'
5 ש' 17 ד' 5 ש' 59 ד'
22o 2'+ 23o 5'+
23o 27'+
80o 13'
81o 18'
81o 38'
172 מ"מ 152 "
146 " 4 ש' 34 ד'
4 ש' 32 ד' 4 ש' 34 ד'
11 ש' 37 ד' 11 ש' 38 ד'
11 ש' 40 ד' 6 ש' 39 ד'
6 ש' 44 ד' 6 ש' 47 ד'
26o 12' צָפוֹנָה 27o 28' "
27o 55' "






לוּחַ הַשֶּׁמֶשׁ לְיוּלִי






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 6 ש' 40 ד'
7 ש' 22 ד' 8 ש' 2 ד'
30o 8'+ 22o 10'+
20o 32'+
81o 19'
80o 21'
78o 43'
150 מ"מ 168 "
198 " 4 ש' 37 ד'
4 ש' 41 ד' 4 ש' 47 ד'
11 ש' 42 ד' 11 ש' 44 ד'
11 ש' 45 ד' 6 ש' 49 ד'
6 ש' 47 ד' 6 ש' 43 ד'
27o 31' צָפוֹנָה 26o 20' "
24o 22' "






לוּחַ הַשֶּׁמֶשׁ לְאוֹגוּסְטְ






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 8 ש' 45 ד'
9 ש' 24 ד' 10 ש' 1 ד'
18o 05'+ 15o 22'+
12o 13'+
76o 16'
73o 33'
70o 24'
244 מ"מ 292 "
356 " 4 ש' 54 ד'
5 " 1 " 5 " 7 "
11 ש' 45 ד' 11 " 44 ד'
11 " 42 ד' 6 ש' 36 ד'
6 ש' 28 ד' 6 ש' 17 ד'
21o 25' צָפוֹנָה 18o 09' "
14o 25' "






לוּחַ הַשֶּׁמֶשׁ לְסֶפְטֶמְבֶּר






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 10 שׁ' 41 ד'
11 " 17 " 11 " 50 "
8o 23'+ 4o 40'+
0o 5'+
66o 34'
62o 51'
58o 16'
432 מ"מ 510 "
617 " 5 שׁ' 39 ד'
5 " 36 " 5 " 32 "
11 שׁ' 39 ד' 11 " 36 "
11 " 32 " 6 שׁ' 00 ד'
5 " 51 " 5 " 38 "
9o 52' צָפוֹנָה 5o 29' "
0o 56' "






לוּחַ הַשֶּׁמֶשׁ לְאוֹקְטוֹבֶּר






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 12 שׁ' 29 ד'
13 שׁ' 6 ד' 13 שׁ' 43 ד'
3o 05'– 6o 55'–
10o 37'–
55o 6'
51o 16'
47o 34'
696 מ"מ 800 "
914 " 5 שׁ' 33 ד'
5 שׁ' 39 ד' 5 שׁ' 46 ד'
11 שׁ' 29 ד' 11 שׁ' 26 ד'
11 שׁ' 24 ד' 5 שׁ' 25 ד'
5 שׁ' 13 ד' 5 שׁ' 1 ד'
3o 37' דָּרוֹמָה 8o 10' "
12o 31' "






לוּחַ הַשֶּׁמֶשׁ לְנוֹבֶמְבֶּר






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 14 שׁ' 25 ד'
15 " 5 " 15 " 47 "
14o 22'– 17o 22'–
19o 53'–
43o 49'
40o 49'
38o 18'
1041 מ"מ 1157 "
1264 " 5 שׁ' 55 ד'
6 " 3 " 6 " 11 "
11 שׁ' 23 ד' 11 " 23 "
11 " 25 " 4 שׁ' 50 ד'
4 ש' 43 ד' 4 ש' 37 ד'
16o 59' דָּרוֹמָה 20o 33' "
23o 38' "






לוּחַ הַשֶּׁמֶשׁ לְדֶצֶמְבֶּר






תַּאֲרִיךְ מְקוֹם הַשֶּׁמֶשׁ
אֹרֶךְ הַצֵּל שֶׁל כְּלוֹנָס בְּגֹדֶל מֶטֶר תְּנוּעַת הַשֶּׁמֶשׁ בִּירוּשָׁלַיִם
רֹחַק הַבֹּקֶר וְהָעֶרֶב









עֲלִיָּה יְשָׁרָה נְטִיָּה
הָרוֹם בְּצָהֳרַיִם בִּירוּשָׁלַיִם

זְרִיחָה צְהִירָה
שְׁקִיעָה



1 11
21 16 שׁ' 43 ד'
17 שׁ' 26 ד' 17 שׁ' 9 ד'
21o 47'– 23o ––
23o 27'–
36o 24'
35o 11'
34o 44'
1356 מ"מ 1416 "
1440 " 6 שׁ' 21 ד'
6 שׁ' 29 ד' 6 שׁ' 35 ד'
11 שׁ' 28 ד' 11 שׁ' 32 ד'
11 שׁ' 37 ד' 4 שׁ' 35 ד'
4 שׁ' 35 ד' 4 שׁ' 39 ד'
25o 53' דָּרוֹמָה 27o 22' "
27o 55' "










10. הַשִּׁמּוּשׁ בְּמַפַּת הַשָּׁמַיִם

א. לְעֵיל, בְּפֶרֶק 6, סְעִיפִים בּ, ג, ד, (עַמּוּדִים
31, 32) כְּבָר הִסְבַּרְנוּ, כִּי מַרְאֵה הַשָּׁמַיִם בְּרֶגַע זֶה
יִהְיֶה מַמָּשׁ כְּמַרְאֵיהֶם אֶמֶשׁ בְּאַרְבַּע דַּקּוֹת (בְּקֵרוּב)
קֹדֶם לָכֵן. מִכָּאן שֶׁאֶפְשָׁר לְהִשְׁתַּמֵּשׁ בְּכָל אַחַת
מִמַּפּוֹתֵינוּ יוֹם־יוֹם, אֲבָל בְּכָל יוֹם בְּשָׁעָה אַחֶרֶת.
הַמַּפּוֹת מְסֻמָּנוֹת בְּאוֹתִיּוֹת א, בּ, ג… י"בּ וּבְלוּחַ
הַמַּפּוֹת רְשׁוּמָה הַמַּפָּה הַמַּתְאִימָה לְשָׁעָה פְּלוֹנִית אוֹ
אַחֶרֶת מִשְּׁעוֹת הָעֶרֶב וְהַלַּיְלָה, הֵחֵל מִשָּׁעָה 8 בָּעֶרֶב עַד
5 בַּבֹּקֶר. לוּחַ הַמַּפּוֹת עָרוּךְ בִּשְׁבִיל הַיּוֹם הָרִאשׁוֹן
בַּחֹדֶשׁ הָאֵירוֹפִּי וְהַחֲמִשָּׁה עָשָׂר בּוֹ. בַּשְּׁבִיעִי לַחֹדֶשׁ
אֶפְשָׁר לְהִשְׁתַּמֵּשׁ בְּמַפַּת הָרִאשׁוֹן בַּחֹדֶשׁ, אֲבָל לְשֵׁם
כָּךְ יֵשׁ לְהַקְדִּים אֶת עֲרִיכַת הַתַּצְפִּית בַּחֲצִי שָׁעָה;
אֶפְשָׁר לְהִשְׁתַּמֵּשׁ בְּמַפַּת הַחֲמִשָּׁה עָשָׂר בַּחֹדֶשׁ, אוּלָם
אָז יֵשׁ לִדְחוֹת אֶת עֲרִיכַת הַתַּצְפִּית לַחֲצִי שָׁעָה. בְּ־22
בַּחֹדֶשׁ אֶפְשָׁר לְהִשְׁתַּמֵּשׁ בְּמַפַּת ה־15 בַּחֹדֶשׁ, בַּחֲצִי
שָׁעָה לִפְנֵי הַזְּמַן הַקָּבוּעַ בְּלוּחַ הַמַּפּוֹת, אוֹ בְּמַפַּת
הָרִאשׁוֹן לַחֹדֶשׁ הַבָּא, אֲבָל בְּאִחוּר זְמַן שֶׁל חֲצִי
שָׁעָה.

ב. הַזְּמַן הַקָּבוּעַ בְּלוּחַ הַמַּפּוֹת הוּא לְפִי
שָׁעוֹן הַחֹרֶף הַמְּקוֹמִי, וְלֹא לְפִי שָׁעוֹן קָהִיר הַנָּהוּג
בְּאַרְצֵנוּ, וְהַמְּפַגֵּר אַחֲרֵי הַשָּׁעוֹן הַמְּקוֹמִי בָּאָרֶץ
בְּעֶשְׂרִים דַּקָּה בְּעֵרֶךְ (בְּתֵל־אָבִיב קְצָת פָּחוֹת
וּבִירוּשָׁלַיִם וְכֵן בִּטְבֶרְיָה וּבִמְקוֹמוֹת אֲחֵרִים קְצָת
יוֹתֵר), וְלָכֵן יֵשׁ לְהַקְדִּים אֶת הַתַּצְפִּית, בְּכָל
הַמִּקְרִיִּים, בְּעֶשְׂרִים דַּקָּה בְּעֵרֶךְ, לִפְנֵי הַזְּמַן
הָרָשׁוּם בְּלוּחַ הַמַּפּוֹת.

ג. דֶּרֶךְ הַשִּׁמּוּשׁ בְּמַפָּה הִיא כָּךְ: רְצוֹנְךָ
לִרְאוֹת בַּמַּפָּה אֶת מַרְאֵה הָרָקִיעַ בַּצָּפוֹן, הַעֲמֵד אוֹתָהּ
בִּמְאֻנָּךְ, כְּשֶׁצְּפוֹנָהּ לְמַטָּה, דְרוֹמָה לְמַעְלָה
וּפָנֶיהָ אֵלֶיךָ. רְצוֹנְךָ לִרְאוֹת בַּמַּפָּה אֶת מַרְאֵה הָרָקִיעַ
בְּדָרוֹם, הַעֲמֵד אוֹתָהּ כְּשֶׁדְּרוֹמָהּ מְכֻוָּן לְמַטָּה,
צְפוֹנָהּ לְמַעְלָה, וּפָנֶיהָ אֵלֶיךָ. מַרְאֵה הַשָּׁמַיִם בַּמַּפָּה
יַתְאִים אָז לְמַרְאָם בַּמְּצִיאוּת.



11. לוּחַ הַמַּפּוֹת

וְהַתַּאֲרִיךְ וְהַשָּׁעָה שֶׁאֶפְשָׁר לְהִשְׁתַּמֵּשׁ בָּהֶן




















	 תַּאֲרִיךְ/שָׁעָה 
	 20 
	 21 
	 22 
	 23 
	 24 
	 1 
	 2 
	 3 
	 4 
	 5 





	 1 בְּיַנּוּאַר  
	 יבּ 
	 – 
	 א 
	 – 
	 בּ 
	 – 
	 ג 
	 – 
	 ד 
	 – 


	 15 "    
	 – 
	 א 
	 – 
	 בּ 
	 – 
	 ג 
	 – 
	 ד 
	 – 
	 ה 


	 1 בְּפֶבְּרוּאָר 
	 א 
	 – 
	 בּ 
	 – 
	 ג 
	 – 
	 ד 
	 – 
	 ה 
	 – 


	 15 "    
	 –       
	 ב 
	 –       
	 ג 
	 –       
	 ד 
	 –       
	 ה 
	 –       
	 ו 


	 1 בְּמֶרְץ   
	 בּ 
	 –       
	 ג 
	 –       
	 ד 
	 –       
	 ה 
	 –       
	 ו 
	 –       


	 15 "    
	 –       
	 ג 
	 –       
	 ד 
	 –       
	 ה 
	 –       
	 ו 
	 –       
	 ז 


	 1 בְּאַפְּרִיל  
	 ג 
	 –       
	 ד 
	 –       
	 ה 
	 –       
	 ו 
	 –       
	 ז 
	 –       


	 15 "    
	 –       
	 ד 
	 –       
	 ה 
	 –       
	 ו 
	 –       
	 ז 
	 –       
	 ח 


	 1 בְּמַאי   
	 ד 
	 –       
	 ה 
	 –       
	 ו 
	 –       
	 ז 
	 –       
	 ח 
	 –       


	 15 "    
	 –       
	 ה 
	 –       
	 ו 
	 –       
	 ז 
	 –       
	 ח 
	 –       
	 ט 


	 1 בְּיוּנִי  
	 ה 
	 –       
	 ו 
	 –       
	 ז 
	 –       
	 ח 
	 –       
	 ט 
	 –       


	 15 "    
	 –       
	 ו 
	 –       
	 ז 
	 –       
	 ח 
	 –       
	 ט 
	 –       
	 י 


	 1 בְּיוּלִי  
	 ו 
	 –       
	 ז 
	 –       
	 ח 
	 –       
	 ט 
	 –       
	 י 
	 –       


	 15 "    
	 –       
	 ז 
	 –       
	 ח 
	 –       
	 ט 
	 –       
	 י 
	 –       
	 יא 


	 1 בְּאוֹגוּסְט  
	 ז 
	 –       
	 ח 
	 –       
	 ט 
	 –       
	 י 
	 –       
	 יא 
	 –       


	 15 "    
	 –       
	 ח 
	 –       
	 ט 
	 –       
	 י 
	 –       
	 יא 
	 –       
	 יבּ 


	 1 בְּסֶפְּטֶמְבֶּר 
	 ח 
	 –       
	 א 
	 –       
	 י 
	 –       
	 יא 
	 –       
	 יבּ 
	 –       


	 15 "    
	 –       
	 ט 
	 –       
	 י 
	 –       
	 יא 
	 –       
	 יבּ 
	 –       
	 א 


	 1 בְּאוֹקְטוֹבֶּר 
	 ט 
	 –       
	 י 
	 –       
	 יא 
	 –       
	 יבּ 
	 –       
	 א 
	 –       


	 15 "    
	 –       
	 י 
	 –       
	 יא 
	 –       
	 יבּ 
	 –       
	 א 
	 –       
	 בּ 


	 1 בְּנוֹבֶמְבֶּר 
	 י 
	 –       
	 יא 
	 –       
	 יבּ 
	 –       
	 א 
	 –       
	 בּ 
	 –       


	 15 "    
	 –       
	 יא 
	 –       
	 יבּ 
	 –       
	 א 
	 –       
	 בּ 
	 –       
	 ג 


	 1 בְּדֶצֶמְבֶּר 
	 יא 
	 –       
	 יבּ 
	 –       
	 א 
	 –       
	 בּ 
	 –       
	 ג 
	 –       


	 15 "    
	 –       
	 יבּ 
	 –       
	 א 
	 –       
	 בּ 
	 –       
	 ג 
	 –       
	 ד 






12. שְׁעַת הַכּוֹכָבִים

א. הַזְּמַן הָעוֹבֵר מֵהָרֶגַע, שֶׁאָנוּ רוֹאִים
קַו־שָׁעָה פְּלוֹנִי בַּצֹּהַר עַד הָרֶגַע, שֶׁבּוֹ נִרְאֵהוּ שָׁם
שֵׁנִית, נִקְרָא יְמָמַת הַכּוֹכָבִים. גַּם יְמָמָה זוֹ, כְּמוֹ
יְמָמַת הַחַמָּה, נֶחְלֶקֶת לְ־24 שָׁעוֹת, הַשָּׁעָה לְ־60 דַּקּוֹת,
הַדַּקָּה לְ־60 שְׁנִיּוֹת. אוּלָם הוֹאִיל וּבִגְלַל תְּנוּעַת הָאָרֶץ
בַּחֲלַל הָאֵין־סוֹף מִסָּבִיב לַשֶּׁמֶשׁ תִּגְדַּל יְמָמַת הַחַמָּה
מִיְּמָמַת הַכּוֹכָבִים (עַיֵּן עַמּוּד 32, פֶּרֶק 6, סְעִיף בּ'), לָכֵן
תִּגְדַּל גַּם שְׁעַת הַחַמָּה וַחֲלָקֶיהָ מִשְּׁעַת הַכּוֹכָבִים
וַחֲלָקֶיהָ. שְׁעַת כּוֹכָבִים אַחַת שָׁוָה לְ־59 דַּקּוֹת, 50.17
שְׁנִיּוֹת (הַדַּקּוֹת, הַשְּׁנִיּוֹת וְחֶלְקֵיהֶן כָּאן הֵן לְפִי
שְׁעוֹן הַחַמָּה). שְׁעַת חַמָּה אַחַת שָׁוֶה לְשָׁעָה אַחַת שֶׁל
הַכּוֹכָבִים, 0 דַּקּוֹת, 9.86 שְׁנִיּוֹת (הַדַּקּוֹת, הַשְּׁנִיּוֹת
וְחֶלְקֵיהֶן כָּאן הֵן לְפִי שְׁעוֹן הַכּוֹכָבִים). 24 שְׁעוֹת
כּוֹכָבִים שָׁווֹת לְ־23 שָׁעוֹת, 56 דַּקּוֹת ו־4.09 שְׁנִיּוֹת (לְפִי
שְׁעוֹן הַחַמָּה), וּלְהֵפֶךְ: 24 שְׁעוֹת הַחַמָּה שָׁווֹת לְ־24
שָׁעוֹת, 3 דַּקּוֹת 56.56 שְׁנִיּוֹת (לְפִי שְׁעוֹן
הַכּוֹכָבִים).

ב. הַתְחָלַת יְמָמַת הַחַמָּה הִיא בַּחֲצוֹת, אוּלָם
הַתְחָלַת יְמָמַת הַכּוֹכָבִים הִיא בָּרֶגַע, שֶׁקַּו־הַשָּׁעָה 0
(24) נִרְאֶה בַּצֹּהַר. בְּרֶגַע זֶה יַרְאֶה שְׁעוֹן הַכּוֹכָבִים: 0
שָׁעוֹת, 0 דַּקּוֹת, 0 שְׁנִיּוֹת. בַּחֲצוֹת לֵיל 23 בְּסֶפְּטֶמְבֶּר
יַרְאוּ גַּם שְׁעוֹן הַכּוֹכָבִים וְגַם שְׁעוֹן הַחַמָּה הַמְּקוֹמִי 0
שָׁעוֹת, 0 דַּקּוֹת, 0 שְׁנִיּוֹת. לְמָחֳרָת, בַּחֲצוֹת לֵיל 24
בְּסֶפְּטֶמְבֶּר, יַרְאֶה רַק שְׁעוֹן הַחַמָּה 0 שָׁעוֹת, 0 דַּקּוֹת, 0
שְׁנִיּוֹת (כְּמוֹ בַּחֲצוֹת כָּל לַיְלָה אַחֵר), אֲבָל שְׁעוֹן
הַכּוֹכָבִים, שֶׁשְּׁעוֹתָיו וְחֶלְקֵיהֶן קְצָרוֹת, כָּאָמוּר,
יַרְאֶה בְּרֶגַע זֶה 0 שָׁעוֹת, 3 דַּקּוֹת, 57 שְׁנִיּוֹת. וְכַיוֹצֵא
בָּזֶה.

ג. בִּרְאוֹתֵנוּ בַּצֹּהַר אֵת קַו הַשָּׁעָה 0 נֵדַע,
שֶׁשְּׁעוֹן הַכּוֹכָבִים מַרְאֶה בְּרֶגַע זֶה: 0 שָׁעוֹת, 0 דַּקּוֹת, 0
שְׁנִיּוֹת; בִּרְאוֹתֵנוּ בַּצֹּהַר אֵת קַו הַשָּׁעָה 2, נֵדַע,
שֶׁשָּׁעוֹן הַכּוֹכָבִים מַרְאֶה בְּרֶגַע זֶה: 2 שָׁעוֹת, 0 דַּקּוֹת, 0
שְׁנִיּוֹת, וְכַיּוֹ"בּ. קַו יָשָׁר (הַמִּצְהָר. עַיֵּן לְעֵיל עַמּוּד
82) הַמְּחַבֵּר אֶת הַמֶּתֶג הַצְּפוֹנִי שֶׁבְּמַפָּה א' עִם
הַמֶּתֶג הַדְּרוֹמִי שֶׁבָּהּ, מְסַמֵּן, שֶׁבְּרֶגַע הֱיוֹת מַרְאֵה
הַשָּׁמַיִם כִּבְמַפָּה זוֹ, יִהְיֶה הַזְּמַן לְפִי שְׁעוֹן
הַכּוֹכָבִים: 4 שָׁעוֹת, 30 דַּקּוֹת, 0 שְׁנִיּוֹת. בְּרֶגַע הֱיוֹת
מַרְאֵה הַשָּׁמַיִם כְּבַמַּפָּה בּ' יַרְאֶה שָׁעוֹן הַכּוֹכָבִים 6
שָׁעוֹת, 30 דַּקּוֹת, 0 שְׁנִיּוֹת, וְכַדּוֹמֶה; וּלְהֵפֶךְ:
בְּדַעְתֵּנוּ אֶת הַזְּמַן לְפִי שְׁעוֹן הַכּוֹכָבִים נוּכֵל לָדַעַת אֶת
מַרְאֵה הַשָּׁמַיִם.



13. לוּחוֹת־הַשָּׁנָה



א. הַצֹּרֶךְ בְּלוּחַ־הַשָּׁנָה

אָנוּ חוֹשְׁבִים לְדָבָר בְּעִתּוֹ לְדַבֵּר לְהַלָּן עַל
עִנְיָן חָשׁוּב מִצִּדּוֹ הַמַּעֲשִׂי, שֶׁהוּא הִנֶּהוּ תּוֹצָאָה
יְשָׁרָה שֶׁל הַהִסְתַּכְּלוּת בַּשָּׁמַיִם וְהַתַּצְפִּיוֹת
הַשּׁוֹנוֹת, שֶׁנֶּעֶרְכוּ עַל יְדֵי אֲנָשִׁים שׁוֹנִים, בִּזְמַנִּים
שׁוֹנִים, בְּמֶשֶׁךְ דּוֹרוֹת רַבִּים. סַךְ־הַכֹּל שֶׁל הַכְּלָלִים,
הַמְּשַׁמְּשִׁים תַּקָּנוֹת לִקְבִיעַת מִדּוֹת הַזְּמַן, נִקְרָא
לוּחַ־הַשָּׁנָה, אוֹ קַלֶּנְדַּר בַּלּוֹעֲזִית. לְהַלָּן נִרְאֶה, כִּי
מִדּוֹת הַזְּמַן הֵן תּוֹצְאוֹת חֲקִירָתֵנוּ וַהַכָּרָתֵנוּ אֶת
תְּנוּעַת כַּדּוּר הָאָרֶץ וְאֶת תְּנוּעוֹתֵיהֶם הַמְּדֻמּוֹת
וְהַנְּכוֹנוֹת שֶׁל הַמְּאוֹרוֹת הַשּׁוֹנִים, בְּקִצּוּר – תּוֹצְאוֹת יְדִיעָתֵנוּ אֶת הָאַסְטְרוֹנוֹמְיָה.
אָנוּ יוֹדְעִים, כִּי סִבּוּב הָאָרֶץ סָבִיב צִירָהּ
הוּא הַקּוֹבֵעַ אֶת אֹרֶךְ הַיְּמָמָה אוֹ הַ“מֵּעֵת־לְעֵת”. הַיְּמָמָה
מִתְחַלֶּקֶת לְעֶשְׂרִים וְאַרְבָּעָה חֲלָקִים שָׁוִים, וּלְחֵלֶק כָּזֶה
קוֹרְאִים שָׁעָה. כָּל שָׁעָה מִתְחַלֶּקֶת לְשִׁשִּׁים דַּקָּה וְכָל
דַּקָּה – לְשִׁשִּׁים שְׁנִיּוֹת. וּבְכֵן מִדּוֹת
חֶלְקֵי־הַזְּמַן הַקְּטַנִּים קְבוּעוֹת אֵפוֹא עַל יְדֵי אַחַת
מִשְּׁתֵּי תְנוּעוֹת הָאָרֶץ, הַיְנוּ עַל יְדֵי סִבּוּבָהּ סְבִיב
צִירָהּ. תְּנוּעַת כַּדּוּר הָאָרֶץ הַשְּׁנִיָּה, הַיְנוּ הַקָּפָתָה אֶת
הַשֶּׁמֶשׁ, קוֹבַעַת אֶת תְּקוּפוֹת הַשָּׁנָה הַשּׁוֹנוֹת וְאֶת עֶצֶם
מַהוּת הַשָּׁנָה. בְּאוֹפֶן כָּזֶה נוֹתֶנֶת לָנוּ תְּנוּעַת הָאָרֶץ
הַשְּׁנִיָּה אֶת מִדּוֹת חֶלְקֵי הַזְּמַן הַגְּדוֹלִים. מִדּוֹת חֶלְקֵי
הַזְּמַן הַקְּטַנִּים מְסַדְּרוֹת אֶת חַיֵּינוּ, אֶת עִסְקֵי הַיּוֹם
שֶׁלָּנוּ, וּמִדּוֹת חֶלְקֵי־הַזְּמַן הַגְּדוֹלִים מְסַדְּרוֹת אֶת
הָעֲבוֹדוֹת בַּשָּׂדֶה, קוֹבְעוֹת אֶת זְמַן הֶחָרִישׁ, הַבָּצִיר
וְהָאָסִיף וְכַדּוֹמֶה. מִדּוֹת אֵלּוּ מְאַפְשְׁרוֹת לָנוּ לְסַמֵּן אֶת
זְמַנָּם שֶׁל מְאוֹרָעוֹת הִסְטוֹרִיִּים וּלְחַשֵּׁב אֶת אֲרִיכוּת זְמַן
קִיּוּמֵנוּ.



בּ. אֹרֶךְ הַשָּׁנָה הַמְּדַיֵּק.

קֹדֶם כָּל עָלֵינוּ לָדַעַת אֶת הָאֹרֶךְ הַמְּדַיֵּק
שֶׁל הַשָּׁנָה. כְּפִי שֶׁאָמַרְנוּ לְעֵיל יֵשׁ בְּשָׁנָה שְׁלשׁ מֵאוֹת
שִׁשִּׁים וַחֲמִשָׁה יוֹם; זֹאת אוֹמֶרֶת, כִּי בְּמֶשֶׁךְ פֶּרֶק
הַזְּמַן, שֶׁהָאָרֶץ מַסְפִּיקָה לְהַקִּיף אֶת הַשֶּׁמֶשׁ הַקָּפָה
מְלֵאָה, מַסְפִּיקָה הִיא – הָאָרֶץ –
לַעֲשׂוֹת 365 סבובים מְלֵאִים סָבִיב צִירָהּ. אֵלּוּ
הָיְתָה הָאָרֶץ מַסְפִּיקָה לַעֲשׂוֹת בְּמֶשֶׁךְ זְמַן הַקָּפָתָהּ
הַמְּלֵאָה סְבִיב הַשֶּׁמֶשׁ 365 סִבּוּבִים מְלֵאִים סָבִיב צִירָהּ
בְּדִיּוּק, לֹא פָחוֹת וְגַם לֹא יוֹתֵר מִזֶּה, הָיָה הַחֶשְׁבּוֹן
פָּשׁוּט וְקַל מְאֹד: בְּשָׁנָה 365 יוֹם, כָּךְ וְכָךְ שָׁנִים הֵם 365
יוֹם כְּפוּלִים כָּךְ וְכָךְ פְּעָמִים. אוּלָם אֵין הַדָּבָר כָּךְ:
אַחֲרֵי עֲשׂוֹת הָאָרֶץ 365 סִבּוּבִים, עוֹד לֹא גָמְרָה הַקָּפָה
מְלֵאָה מִסָּבִיב לַשֶּׁמֶשׁ, וְהִיא תִגְמֹר אוֹתָהּ רַק כַּעֲבֹר
365.2422 יוֹם; כְּלוֹמַר כַּעֲבֹר עוֹד 5 שָׁעוֹת, 48 דַּקּוֹת 46
שְׁנִיּוֹת. זֹאת אוֹמֶרֶת, כִּי הַשָּׁנָה הִיא בַּת 365 יוֹם, 5 שָׁעוֹת,
48 דַּקּוֹת, 46 שְׁנִיּוֹת. מִיָּד תִּוָּכְחוּ לָדַעַת כַּמָּה קוֹשִׁי
וַעֲבוֹדָה כְּרוּכִים בְּסִדּוּר לוּחַ־הַשָּׁנָה, לְרַגְלֵי עֹדֶף זֶה,
שֶׁהִזְכַּרְנוּ עַתָּה.

נְתָאֵר לָנוּ, כִּי אֵין אָנוּ לוֹקְחִים בְּחֶשְׁבּוֹן
אֶת הָעֹדֶף הַזֶּה, וְהִנְנוּ חוֹשְׁבִים אֶת שְׁנַת הַלּוּחַ לְבַת 365
יוֹם בִּלְבָד. כָּכָה חָשְׁבוּ הַמִּצְרִים הַקַּדְמוֹנִים, אֲשֶׁר
נֶחְשְׁבוּ בְּשַׁעְתָּם לְתוֹכְנִים טוֹבִים לְמַדַּי. אִם כֹּה נַעֲשֶׂה,
תִּהְיֶה שְׁנָתֵּנוּ אָז קְצָרָה בְּשָׁעוֹת אֲחָדוֹת מֵהַשָּׁנָה
הַנְּכוֹנָה, הַשָּׁנָה הָאַסְטְרוֹנוֹמִית.



ג. הַהֶבְדֵּל בֵּין שְׁנַת הַלּוּחַ וְהַשָּׁנָה הָאַסְטְרוֹנוֹמִית.

נַחֲשֹׁב לְרֹאשׁ הַשָּׁנָה אֶת יוֹם תְּקוּפַת נִיסָן,
הַחָל כַּיָּדוּעַ לְךָ בְּיוֹם 21 לְחֹדֶשׁ מֶרְץ, שֶׁאָז מַתְחִיל
הָאָבִיב, וְהַיּוֹם וְהַלַּיְלָה שָׁוִים. נְצַיֵּר לָנוּ אֶת מַסְלוּל
הָאָרֶץ מִסָּבִיב לְשֶׁמֶשׁ, (רְאֵה צִיּוּר 59) וְנַחֲשֹׁב אֶת
הַנְּקֻדָּה הַמְסֻמֶּנֶת בָּאוֹת T לַמָּקוֹם,
אֲשֶׁר מִמֶּנּוּ תֵּצֵא הָאָרֶץ לְדַרְכָּהּ בְּרֹאשׁ הַשָּׁנָה הַזֹּאת;
נַנִּיחַ אֵפוֹא, כְּמוֹ שֶׁאָמַרְנוּ לְעֵיל, כִּי קָבַעְנוּ רַק 365 יוֹם
בַּשָּׁנָה, לָכֵן, כַּעֲבֹר שְׁנַת לוּחַ כָּזֹאת, לֹא תַסְפִּיק הָאָרֶץ
לַחֲזֹר וּלְהַגִּיעַ שֵׁנִית לַנְּקֻדָּה T, כִּי
לְתַכְלִית זוֹ (לֵאמֹר, לְמַעַן גְּמֹר הַקָּפָה מְלֵאָה) דְּרוּשׁוֹת
לָהּ עוֹד שָׁעוֹת אֲחָדוֹת; הִיא רַק תַּגִּיעַ לַמָּקוֹם, הַנִּמְצָא
מִשְּׂמֹאל (שְׂמֹאל הַמִּסְתַּכֵּל בָּהּ), לַנְּקֻדָּה הַמְּסֻמֶּנֶת
בָּאוֹת T. נְסַמֵּן שָׁם בְּעִפָּרוֹן מִסְפָּר 1.
וּבְכֵן בְּרֵאשִׁית הַשָּׁנָה הַחֲדָשָׁה תֵצֵא הָאָרֶץ לְדַרְכָּהּ לֹא
מֵהַמָּקוֹם הַמְּסֻמָּן בָּאוֹת T, כִּי אִם
מֵהַמָּקוֹם הַמְּסֻמָּן בְּמִסְפָּר 1. כַּעֲבֹר עוֹד שְׁנַת לוּחַ
שֶׁלָּנוּ (הַיְנוּ 365 יוֹם), תַּגִּיעַ הָאָרֶץ לֹא לַמָּקוֹם





ציור 59.png




הַמְּסֻמָּן בְּמִסְפָּר 1 (לְשֵׁם זֶה דְּרוּשׁוֹת לָהּ
עוֹד שָׁעוֹת אֲחָדוֹת), כִּי אִם לַמָּקוֹם הַנִּמְצָא מִשְּׂמֹאל
לַנְּקֻדָּה הַמְּסֻמֶּנֶת בְּמִסְפָּר 1. אֶת הַמָּקוֹם הַזֶּה נְסַמֵּן
בְּמִסְפָּר 2. לְמַעַן הַגִּיעַ לַמָּקוֹם הַמְּסֻמָּן בְּמִסְפָּר 1
דְּרוּשׁוֹת לָהּ עוֹד חָמֵשׁ שָׁעוֹת, 48 דַּקּוֹת, 46 שְׁנִיּוֹת,
וּלְמַעַן הַגִּיעַ לַמָּקוֹם הַמְּסֻמָּן בָּאוֹת T, דָּרוּשׁ לָהּ פֶּרֶק זְמַן כָּפוּל, הַיְנוּ 11 שָׁעָה, 37
דַּקּוֹת, 32 שְׁנִיּוֹת. בְּרֹאשׁ־הַשָּׁנָה הַבָּא תִשָּׁאֵר הָאָרֶץ
רְחוֹקָה עוֹד יוֹתֵר מֵהַמָּקוֹם, הַמְּסֻמָּן בָּאוֹת T, פִּי שְׁלשָׁה מֵאֲשֶׁר בַּשָּׁנָה הָרִאשׁוֹנָה, הַיְנוּ
דֶרֶךְ שֶׁל 17 שָׁעָה, 26 דַּקּוֹת, 18 שְׁנִיּוֹת. כַּעֲבֹר עוֹד שָׁנָה
שֶׁל 365 יוֹם, תִּשָּׁאֵר הָאָרֶץ רְחוֹקָה מֵהַמָּקוֹם, הַמְּסֻמָּן
בָּאוֹת T, עוֹד יוֹתֵר, הַיְנוּ דֶרֶךְ שֶׁל 23
שָׁעוֹת, 15 דַּקּוֹת, 4 שְׁנִיּוֹת, כְּלוֹמַר יְמָמָה חֲסֵרָה 44
דַּקּוֹת, 56 שְׁנִיּוֹת. הַיּוֹצֵא מִדְּבָרֵינוּ, כִּי הָאָרֶץ תָּבוֹא
לַמָּקוֹם הַמְּסֻמָּן בָּאוֹת T, לֵאמֹר
לַמָּקוֹם, שֶׁהַיּוֹם וְהַלַּיְלָה שָׁוִים בּוֹ, לֹא בְּיוֹם 21 לְחֹדֶשׁ
מֶרְץ, כִּי אִם בְּיוֹם 22 בּוֹ. בְּעוֹד אַרְבַּע שָׁנִים אֲחֵרוֹת
תָּבוֹא הָאָרֶץ לְמָקוֹם זֶה רַק בְּיוֹם 23 בְּמֶרְץ. בְּכָל 4 שָׁנִים
יַקְדִּים לוּחֵנוּ, לְפִיכָךְ, לְהַרְאוֹת אֶת יוֹם תְּקוּפַת נִיסָן
בְּיוֹם אֶחָד (חָסֵר 44 דַּקּוֹת, 56 שְׁנִיּוֹת, כַּנָּ"ל); לוּחֵנוּ
יִרְאָה, אֵפוֹא, אֶת יוֹם תְּקוּפַת נִיסָן בְּשָׁעָה שֶׁבֶּאֱמֶת עוֹד
לֹא הִגִּיעַ הַיּוֹם הַזֶּה. בַּזְּמַן הָרִאשׁוֹן לֹא תִגְדַּל
הַשְּׁגִיאָה, אוּלָם הִיא תִגְדַּל וְתֵלֵךְ, וְכַעֲבֹר מֵאָה שָׁנָה,
לְמָשָׁל, יַגִּיעַ הַהֶבְדֵּל בֵּין יוֹם תְּקוּפַת נִיסָן, שֶׁאָז
הַיּוֹם וְהַלַּיְלָה שָׁוִים, וְאַקְלִים שֶׁל אָבִיב שׂוֹרֵר בָּאָרֶץ,
לְבֵין יוֹם 21 לְחֹדֶשׁ מֶרְץ, עַל פִּי לוּחֵנוּ, בְּעֶשְׂרִים
וּשְׁנָיִם יוֹם וּמֶחֱצָה כִּמְעָט. בַּיּוֹם שֶׁיַּרְאֶה לוּחֵנוּ 21
לְחֹדֶשׁ מֶרְץ עוֹד יִשְׂרֹר הַחֹרֶף בָּאָרֶץ, וּבְיוֹם שֶׁיַּגִּיעַ
הָאָבִיב, וְהַיּוֹם וְהַלַּיְלָה יִשְׁווּ זֶה לָזֶה, יַרְאֶה לוּחֵנוּ 12
לְחֹדֶשׁ אַפְּרִיל.

אוּלָם הֶבְדֵל זֶה עוֹד אֵינֶנּוּ גָדוֹל כָּל כָּךְ.
כַּעֲבֹר שְׁלשׁ מֵאוֹת שָׁנָה מִיּוֹם סִדּוּר הַלּוּחַ, לְפִי 365 יוֹם
בְּשָׁנָה, יִגְדַּל הַהֶבְדֵּל עוֹד יוֹתֵר וּבְאֹפֶן נִכָּר מְאֹד,
הַיְנוּ בְּשִׁשִּׁים וְשִׁבְעָה יוֹם, חֲמֵשׁ־עֶשְׂרֵה שָׁעוֹת
וַחֲמִשִּׁים דַּקָּה; זֹאת אוֹמֶרֶת, כִּי בַּיּוֹם שֶׁיַּרְאֶה לוּחֵנוּ
21 לְחֹדֶשׁ מֶרְץ, תִּשְׂרֹר הַקָּרָה בְּכָל תָּקְפָּהּ, וּבַיּוֹם
שֶׁיַּגִּיעַ הָאָבִיב, וְהַיּוֹם וְהַלַּיְלָה יִשְׁווּ זֶה לָזֶה,
יַרְאֶה לוּחֵנוּ 17 לְחֹדֶשׁ יוּנִי. בְּאֹפֶן כָּזֶה יַקְדִּים לוּחֵנוּ
אֶת הַטֶּבַע, וּבְמֶשֶׁךְ הַזְּמַן יַרְאֶה אֶת חָדְשֵׁי הַקַּיִץ בְּעֵת
הַחֹרֶף, אֶת חָדְשֵׁי הַסְּתָיו בְּעֵת הַקַּיִץ, וְכַיּוֹצֵא בָּזֶה.
יִקְצְרוּ חִטִּים הַשָּׁנָה בְּחֹדֶשׁ מַאי, בְּעוֹד שָׁנִים –
בְּיוּנִי, בְּעוֹד שָׁנִים נוֹסָפוֹת – בְּיוּלִי, וְגוֹמֵר.



ד. לוּחַ יוּלְיוּס, יְמֵי מִלּוּאִים, שָׁנָה מְעֻבֶּרֶת.

לְמַעַן מְנֹעַ בְּעַד הָעִרְבּוּבְיָה, שֶׁהִזְכַּרְנוּ
לְעֵיל, וּלְמַעַן אֲשֶׁר יַתְחִילוּ הָאָבִיב, הַקַּיִץ, הַסְּתָו
וְהַחֹרֶף, בְּיוֹם קָבוּעַ תָּמִיד, בְּיוֹם פְּלוֹנִי לְחֹדֶשׁ
אַלְמוֹנִי, שָׁאַל יוּלְיוּס קֵיסָר רוֹמָא, (115 שָׁנָה לִפְנֵי חָרְבָּן
בַּיִת שֵׁנִי) בַּעֲצַת סוֹזִגֶּן, הָאַסְטְרוֹנוֹם הַיְּוָנִי
מִמִּצְרַיִם, בֶּן זְמַנּוֹ, וְהַלָּהּ יָעַץ לַקֵּיסָר עֵצָה פְּשׁוּטָה
מְאֹד: הוֹאִיל וּבְכָל אַרְבַּע שָׁנִים מַקְדִּים הַלּוּחַ בְּיוֹם
אֶחָד, לָכֵן צָרִיךְ לְהַגְדִּיל אָז אֶת הַשָּׁנָה בְּיוֹם אֶחָד,
וּלְעַכֵּב בְּאֹפֶן כָּזֶה אֶת הַלּוּחַ: כְּלוֹמַר בַּשָּׁנָה
הָרְבִיעִית נַכְרִיז עַל רֹאשׁ הַשָּׁנָה אַחֲרֵי עֲבֹר 366 יוֹם מֵרֹאשׁ
הַשָּׁנָה שֶׁעָבַר, וּבְאֹפֶן כָּזֶה יַרְאֶה הַלּוּחַ אֶת הַיּוֹם
בְּמוֹעֲדוֹ הַנָּכוֹן. אָמְנָם שָׁלשׁ שָׁנִים שֶׁל 365 יוֹם וְשָׁנָה
אַחַת בַּת 366 יוֹם הֲרֵי הֵן בְּיַחַד 1461 יוֹם, שֶׁהֵם 4 פְּעָמִים 365
וָרֶבַע יוֹם. בַּשָּׁנָה הָרִאשׁוֹנָה לְסִדּוּר הַלּוּחַ תִּהְיֶה
הַשְּׁגִיאָה רַק שֶׁל רֶבַע יְמָמָה בְּעֵרֶךְ, בַּשָּׁנָה הַשְּׁנִיָּה
שֶׁל כַּחֲצִי יְמָמָה, בַּשָּׁנָה הַשְּׁלִישִׁית שֶׁל כִּשְׁלשֶׁת
רִבְעֵי יְמָמָה, אֲבָל בַּשָּׁנָה הָרְבִיעִית, לִכְשֶׁנּוֹסִיף עַל
הַשָּׁנָה יוֹם אֶחָד, לֹא יִהְיֶה כָּל הֶבְדֵּל בֵּין הַשָּׁנָה
הָאַסְטְרוֹנוֹמִית לְבֵין שְׁנַת הַלּוּחַ. לְשָׁנָה בַּת 366 יוֹם
קָרְאוּ שָׁנָה מְעֻבֶּרֶת.

וְאֵיךְ אֶפְשָׁר לָדַעַת, אֵם שָׁנָה מְסֻיֶּמֶת מְעֻבֶּרֶת הִיא אוֹ לֹא?
– מְחַלְּקִים אֶת מִסְפָּר הַשָּׁנָה לְאַרְבָּעָה.
וְהָיָה אִם לֹא תִּשָּׁאֵר שְׁאֵרִית מֵהַחֲלוּקָּה, בְּיָדוּעַ
שֶׁזּוֹהִי שָׁנָה מְעֻבֶּרֶת, וְאִם נִשְׁאַר 1, 2, 3, בְּיָדוּעַ שֶׁהִיא
שָׁנָה רִאשׁוֹנָה, שְׁנִיָּה, שְׁלִישִׁית, אַחֲרֵי הַמְּעֻבֶּרֶת. הִנֵּה
כִּי כֵן הָיְתָה שְׁנַת 1952 שָׁנָה מְעֻבֶּרֶת, כִּי אִם נְחַלֵּק 1952
לְאַרְבָּע, לֹא תִּשָּׁאֵר כָּל שְׁאֵרִית, אֵבֶל הַמִּסְפָּר 1953 יִתֵּן
שְׁאֵרִית שֶׁל 1. 1954 יִתֵּן שְׁאֵרִית שֶׁל 2; לָכֵן תֵּדַע, כִּי
שְׁנַת 1953 הִיא הָרִאשׁוֹנָה אַחֲרֵי הַמְּעֻבֶּרֶת, וּשְׁנַת 1954 הִיא
הַשְּׁנִיָּה אַחֲרֵי הַשָּׁנָה הַמְּעֻבֶּרֶת.
וְעַל שׁוּם מָה מוֹסִיפִים יוֹם נוֹסָף זֶה לְחֹדֶשׁ פֶבְּרוּאָר?
– מִשּׁוּם שֶׁהָרוֹמָאִים, מְחַבְּרֵי הַלּוּחַ הַזֶּה,
חָשְׁבוּ אֶת מֶרְץ לַחֹדֶשׁ הָרִאשׁוֹן לַשָּׁנָה, וְלָכֵן הוֹסִיפוּ אֶת
הַיּוֹם הַנּוֹסָף לְחֹדֶשׁ פֶבְּרוּאָר, שֶׁהָיָה, לְפִי חֶשְׁבּוֹנָם,
הַחֹדֶשׁ הָאַחֲרוֹן בַּשָּׁנָה.

כָּאן הַמָּקוֹם לְהָעִיר כִּי הָרוֹמָאִים הָיוּ בַּעֲלֵי
דֵעוֹת וּמִנְהָגִים מוּזָרִים, שֶׁכֵּן הָיוּ סוֹפְרִים אֶת הַיָּמִים
בְּסֵדֶר הָפוּךְ: תַּחַת לְהַגִּיד 28 בְּחֹדֶשׁ פֶבְּרוּאָר הָיוּ
אוֹמְרִים “בָּרִאשׁוֹן לִפְנֵי מֶרְץ”, בִּמְקוֹם 27 בְּפֶבְּרוּאָר הָיוּ
אוֹמְרִים “בַּשֵּׁנִי לִפְנֵי מֶרְץ”, וְכַדּוֹמֶה. זֹאת וְעוֹד זָרוּת
אַחַת גְּדוֹלָה יוֹתֵר: לְפִי הַמָּסֹרֶת הָיָה פֶבְּרוּאָר אֶצְלָם
מִקַּדְּמַת דְּנָא בֶּן 28 יוֹם, וְהָרוֹמָאִים פָּחֲדוּ לְשַׁנּוֹת מִן
הַמָּסֹרֶת וְלַעֲשׂוֹתוֹ בֶּן 29 יוֹם, כְּפִי הַצָּעַת הַתּוֹכֵן
סוֹזִגֶּן, פֶּן יִרְגְּזוּ הָאֵלִים. אוּלָם לְמַעַן תַּקֵּן אֵת הַלּוּחַ
הִמְצִיאוּ אַמְצָאָה “מְחֻכָּמָה” מְאֹד: הֵם הִסְכִּימוּ לְהוֹסִיף יוֹם
אֶחָד בַּשָּׁנָה הַמְּעֻבֶּרֶת, בִּתְּנַאי שֶׁלֹּא יִמְנוּהוּ
בְּמִסְפַּר יְמֵי הַחֹדֶשׁ. – הַכֵּיצָד?
– אֶת הַיּוֹם הַנּוֹסָף לַשָּׁנָה הַמְּעֻבֶּרֶת
הִסְתִּירוּ, וְהִכְנִיסוּהוּ בֵּין יָמִים אֲחֵרִים, בֵּין הַיּוֹם
הַשִּׁשִּׁי וְהַשְּׁבִיעִי שֶׁלִּפְנֵי סוֹף פֶבְּרוּאָר, אוּלָם
יִשְׁמְרֵם הָאֵל מִקָּרְאוֹ בְּשֵׁם “הַשְּׁבִיעִי”! הֲרֵי זֶה אָסוּר
וּמְסֻכָּן, שֶׁמָּא יַקְנִיטוּ חֲלִילָה אֵת הָאֵלִים, וְאֵלֶּה יָבִיאוּ
אָסוֹן עַל הָעוֹלָם. וְלָכֵן קָרְאוּ לוֹ בְּשֵׁם הַשִּׁשִּׁי־הַשֵׁנִי
שֶׁלִּפְנֵי רִאשׁוֹן לְמֶרְץ; וּבְכֵן הָיָה לָהֶם יוֹם
הַשִּׁשִּׁי־הָרִאשׁוֹן שֶׁלִּפְנֵי מֶרְץ וְיוֹם הַשִּׁשִּׁי־הַשֵׁנִי
שֶׁלִּפְנֵי מֶרְץ. לְיוֹם נוֹסָף זֶה קָרְאוּ בְּשֵׁם Bissextus
וְלַשָּׁנָה הַמְּעֻבֶּרֶת – Bissextilis. תּוֹדוֹת לְעָרְמָתָם זֹאת
הִסְתַּדֵּר הָעִנְיָן, וְהַכֹּל עַל מְקוֹמוֹ בָּא בְּשָׁלוֹם. כָּל
הַדָּבָר הַזֶּה לֹא נוֹדַע לָאֱלִילִים עַד הַיּוֹם הַזֶּה. הִנֵּה מַה
רַבּוּ אֱמוּנוֹתֵיהֶם הַטְּפֵלוֹת שֶׁל הָאֲנָשִׁים!
וְאָנוּ, אַף עַל פִּי שֶׁאֵין אָנוּ מוֹנִים מֵחֹדֶשׁ
מֶרְץ, הָרֵינוּ מוֹסִיפִים אֶת הַיּוֹם הַנּוֹסָף בְּשָׁנָה מְעֻבֶּרֶת
לֹא לְדֶצֶמְבֶּר, הַחֹדֶשׁ הָאַחֲרוֹן שֶׁל הַשָּׁנָה לְפִי
חֶשְׁבּוֹנֵנוּ, כִּי אִם לְחֹדֶשׁ פֶבְּרוּאָר, כַּאֲשֶׁר עָשׂוּ
הָרוֹמָאִים; וְאָנוּ עוֹשִׂים זֹאת בְּפַרְהֶסְיָה וּבְלִי כָּל פַּחַד
וּמוֹרָא מִפְּנֵי הָאֵלִים; בְּחֹדֶשׁ פֶבְּרוּאָר, אֲשֶׁר בְּשָׁנָה
מְעֻבֶּרֶת מוֹנִים אָנוּ בְּפֵרוּשׁ 29 יוֹם לַחֹדֶשׁ, וּבְכָל זֹאת כֹּל
אָסוֹן לֹא קָרָה, וְהָאָרֶץ מַמְשִׁיכָה לָנוּעַ בְּמַסְלוּלָהּ
בִּמְהִירוּת כְּקֶדֶם.

הַלּוּחַ הַמְּתֻקָּן הַזֶּה, אֲשֶׁר עַל פִּיו הוֹסִיפוּ
יוֹם אֶחָד בְּכָל שָׁנָה רְבִיעִית, נִקְרָא בְּשֵׁם לוּחַ־יוּלְיוּס,
עַל שֵׁם יוּלְיוּס צֶזָר, אֲשֶׁר הִנְהִיג אוֹתוֹ בִּשְׁנַת 115 לִפְנֵי
חֻרְבָּן בַּיִת שֵׁנִי, הַיְנוּ לִפְנֵי כְּאַלְפַּיִם
שָׁנָה8.



ה. לוּחַ גְּרִיגוֹרְיוּס

אוּלָם הֲרֵי תִּזְכֹּר בְּוַדַּאי אֶת אֲשֶׁר אָמַרְנוּ, כִּי אֵין הַשָּׁנָה הָאַסְטְרוֹנוֹמִית – שְׁנַת הַחַמָּה – בַּת 365 יוֹם וּרְבִיעַ, כִּי אִם בַּת
365 יוֹם, 48 דַּקּוֹת, 46 שְׁנִיּוֹת, וְלָכֵן לֹא יַקְדִּים הַלּוּחַ
בֶּן 365 יוֹם, כָּל שָׁנָה בְּרֶבַע יוֹם בְּדִיּוּק; לָכֵן בְּאַרְבַּע
שָׁנִים לֹא יַקְדִּים לוּחַ זֶה בְּיוֹם תָּמִים, כִּי אִם בְּאַרְבַּע
פְּעָמִים 5 שָׁעוֹת, 48 דַקּוֹת, 46 שְׁנִיּוֹת, שֶׁהֵן 23 שָׁעוֹת, 15
דַּקּוֹת, 4 שְׁנִיּוֹת. וּבְכֵן, אִם נוֹסִיף, לְפִי לוּחַ יוּלְיוּס,
כָּל אַרְבַּע שָׁנִים יוֹם תָּמִים, הַיְנוּ 24 שָׁעוֹת, הֲרֵי יְפַגֵּר
הַלּוּחַ בִּשְׁלֹשֶׁת רִבְעֵי שָׁעָה בְּעֶרֶךְ (בְּדִיּוּק: 44 דַּקּוֹת,
56 שְׁנִיּוֹת). אָמְנָם אֵין זֶה הַרְבֵּה, אֲבָל בְּמֶשֶׁךְ 128 שָׁנָה
יְאַחֵר הַלּוּחַ הַמְּתֻקָּן בְּיוֹם אֶחָד בְּעֵרֶךְ (בְּדִיּוּק: 23
שָׁעוֹת, 57 דַּקּוֹת, 56 שְׁנִיּוֹת). בְּמֶשֶׁךְ 400 שָׁנָה יְאַחֵר
הַלּוּחַ הַמְּתֻקָּן בִּשְׁלשָׁה יָמִים וְעוֹד (בְּדִיּוּק: 3 יָמִים, 2
שָׁעוֹת, 53 דַּקּוֹת, 32 שְׁנִיּוֹת).
לְמַעַן תַקֵּן אֶת הַמְּעֻוָּת הַזֶּה שָׁאַל הָאַפִּיפְיוֹר גְּרִיגוֹרְיוּס הַ־XIII בַּעֲצַת
יוֹעֲצָיו הָאַסְטְרוֹנוֹמִים; חָכָם אֶחָד גָּדוֹל בְּדוֹרוֹ יָעַץ לוֹ
לְהַכְנִיס שִׁנּוּי קָטָן בַּלּוּחַ שֶׁל יוּלְיוּס, וְזֶה דְבַר
הַשִּׁנּוּי: לְפִי לוּחַ יוּלְיוּס צְרִיכָה הַשָּׁנָה הָאַחֲרוֹנָה
שֶׁבְּכָל מֵאָה שָׁנָה לִהְיוֹת מְעֻבֶּרֶת, בַּת 366 יוֹם, כִּי הֲרֵי
100, 200 וְכוּלֵי מִתְחַלְּקִים לְ־4 בַּלִּי שְׁאֵרִית כְּלָל; אוּלָם
לְמַעַן לֹא יְאַחֵר הַלּוּחַ, כָּאָמוּר לְעֵיל, פָּקַד הָאַפִּיפְיוֹר
לַחֲשֹׁב אֶת שְׁנַת הַמֵּאָה לִפְשׁוּטָה – בְּנִגּוּד לִפְקוּדַת יוּלְיוּס – וְרַק
אַחֲרֵי שָׁלשׁ שְׁנוֹת מֵאָה פְּשׁוּטוֹת כָּאֵלּוּ לַחֲשֹׁב אֶת שְׁנַת
הַמֵּאָה שֶׁאַחֲרֵיהֶן לִמְּעֻבֶּרֶת, בַּת 366 יוֹם; נִמְצָא
שֶׁבְּאַרְבַּע מֵאוֹת שָׁנִים נַפְחִית 3 יָמִים, וְהַלּוּחַ יַשִּׂיג
אֵפוֹא אֶת הַזְּמָן.

בְּאֹפֶן כָּזֶה הָיְתָה שְׁנַת 1600, גַּם לְפִי
לוּחַ־גְּרִיגוֹרְיוּס, שָׁנָה מְעֻבֶּרֶת, מִשּׁוּם שֶׁהַמִּסְפָּר
שִׁשָּׁה עָשָׂר מִתְחַלֵּק לְ־4 בְּלִי שְׁאֵרִית. כְּמוֹ כֵן תִּהְיֶה
שְׁנַת 2000 שָׁנָה מְעֻבֶּרֶת, גַּם לְפִי לוּחַ־גְּרִיגוֹרְיוּס,
מִשּׁוּם שֶׁהַמִּסְפָּר עֶשְׂרִים מִתְחַלֵּק לְ־4 בְּלִי שְׁאֵרִית,
אוּלָם הַשָּׁנִים 1700, 1800, 1900 הָיוּ מְעֻבָּרוֹת לְפִי לוּחַ
יוּלְיוּס, מִשּׁוּם שֶׁמִּסְפָּרִים אֵלֶּה מִתְחַלְּקִים לְ־4 בַּלִּי
שְׁאֵרִית, וּפְשׁוּטוֹת לְפִי לוּחַ גְּרִיגוֹרְיוּס, מִשּׁוּם
שֶׁהַמִּסְפָּרִים 17, 18, 19 מַשְׁאִירִים שְׁאֵרִית שֶׁל 1, 2, 3
בַּחֲלֻקָּתָם לְ־4.
בְּתוֹךְ הַמֵּאָה אֵין כָּל הֶבְדֵּל בֵּין
לוּחַ־יוּלְיוּס לְלוּחַ־גְּרִיגוֹרְיוּס. הַשָּׁנִים 1929, 1930, 1931
פְּשׁוּטוֹת הֵן, לְפִי שְׁנֵי הַלּוּחוֹת הַנַּ“ל, שְׁנַת 1932 מְעֻבֶּרֶת
גַּם הִיא, לְפִי שְׁנֵי הַלּוּחוֹת הַנַּ”ל.
בִּרְצוֹת הָאַפִּיפְיוֹר לְתַקֵּן גַּם אֶת הַשְּׁגִיאָה,
שֶׁנִצְטַבְּרָה בַּלּוּחַ עַד יָמָיו, פִּרְסֵם פְּקֻדָּה לַחֲשֹׁב אֶת
יוֹם 5 בְּאוֹקְטוֹבֶּר לְיּוֹם 15 בּוֹ, וּבְאֹפֶן כָּזֶה חָלוּ
תְּקוּפוֹת הַשָּׁנָה, לְפִי שֶׁהֶרְאָה הַלּוּחַ, תָּמִיד בִּזְמָן
אֶחָד.

לַסְּפִירָה, עַל פִּי לוּחַ־יוּלְיוּס, קוֹרְאִים
הַמִּנְיָן הַיָּשָׁן, וְלַסְּפִירָה עַל פִּי לוּחַ־גְּרִיגוֹרְיוּס
קוֹרְאִים הַמִּנְיָן הֶחָדָשׁ.
הַפְּרוֹטֶסְטַנְטִים וְהַאוֹרְתּוֹדוֹכְּסִים לֹא רָצוּ
לְקַבֵּל עֲלֵיהֶם אֶת מָרוּת הָאַפִּיפְיוֹר, וּמִפְּנֵי זֶה לֹא
הִנְהִיגוּ אֶת הַלּוּחַ שֶׁל גְּרִיגוֹרְיוּס בִּמְדִינוֹתֵיהֶם, אוּלָם
לְבַסּוֹף הִנְהִיגוּ אוֹתוֹ גַם הָאַנְגְּלִים (בִּשְׁנַת 1752)
וְהָרוּסִים (בִּשְׁנַת 1918), וּבְעִקְבוֹתֵיהֶם גַּם מְדִינוֹת
אֲחֵרוֹת.



ו. הַחֹדֶשׁ

אֵין כָּל סָפֵק בַּדָּבָר, כִּי הַזְּמַן, הַדָּרוּשׁ
לַיָּרֵחַ לַמַּעַן הַקֵּף אֶת הָאָרֶץ הַקָּפָה מְלֵאָה, הוּא הוּא
שֶׁשִּׁמֵּשׁ סִבָּה לִקְבִיעַת תְּקוּפַת הַזְּמָן, הַנִּקְרֵאת עַכְשָׁו
בְּשֵׁם חֹדֶשׁ: הַיָּרֵחַ נִרְאֶה לָנוּ בְּמַרְאוֹתָיו הַשּׁוֹנִים
בְּמֶשֶׁךְ 29 יוֹם וּמֶחֱצָה (בְּדִיּוּק: 29 יוֹם, 12 שָׁעָה, 44
דַּקּוֹת וְשָׁלשׁ שְׁנִיּוֹת). לִתְקוּפַת זְמָן זוֹ קוֹרְאִים בְּשֵׁם
יֶרַח אוֹ חֹדֶשׁ9. בִּשְׁנֵים עָשָׂר
חֹדֶשׁ כָּאֵלֶּה (חֶצְיָם בְּנֵי 29 וְחֶצְיָם בְּנֵי 30 יוֹם) נִמְצָאִים
354 יוֹם, כְּלוֹמַר בְּאַחַד עָשָׂר יוֹם פָּחוֹת, מֵאֲשֶׁר בִּשְׁנַת
הַחַמָּה.

וּמִפְּנֵי שֶׁאִי אֶפְשָׁר, שֶׁתִּהְיֶה הַשָּׁנָה בַּת
שְׁנֵים עָשָׂר חֹדֶשׁ וְכָךְ וְכָךְ יָמִים, לָכֵן בִּטְּלוּ אֻמּוֹת
הָעוֹלָם אֶת קְבִיעוּת הַחֹדֶשׁ לְפִי מַרְאוֹת הַיָּרֵחַ, חִלְּקוּ אֶת
שְׁנַת הַחַמָּה – 365 יוֹם – לִשְׁנֵים עָשָׂר חֵלֶק, וּלְחֵלֶק זֶה יִקְרְאוּ חֹדֶשׁ.
הַחֳדָשִׁים אַפְּרִיל, יוּנִי, סֶפְּטֶמְבֶּר וְנוֹבֶמְבֶּר הֵם בְּנֵי 30
יוֹם, פֶבְּרוּאָר הוּא בֶּן 28 יוֹם בְּשָׁנָה פְּשׁוּטָה וּבֶן 29 יוֹם
בְּשָׁנָה מְעֻבֶּרֶת, כָּאָמוּר לְעֵיל, וְיֶתֶר הַחֳדָשִׁים הֵם בְּנֵי
31 יוֹם.



ז. שְׁמוֹת הַחֳדָשִׁים

בָּרִאשׁוֹנָה לֹא הָיוּ לָרוֹמָאִים שֵׁמוֹת מְיוּחָדִים
לְחָדְשֵׁי הַשָּׁנָה וְיִקְרְאוּ לְמֶרְץ בְּשֵׁם הַחֹדֶשׁ הָרִאשׁוֹן,
לְאַפְּרִיל – הַשֵּׁנִי וְכוּלֵי. אוּלָם
בִּמְרוּצַת הַזְּמָן קָרְאוּ לְחֳדָשִׁים אֲחָדִים בִּשְׁמוֹת אֱלִילִים
אוֹ קֵיסָרִים, וְאַרְבָּעָה חֳדָשִׁים נִשְׁאֲרוּ עַד הַיּוֹם הַזֶּה
בְּלִי שֵׁמוֹת; וְאֵלֶּה שְׁמוֹת הַחֳדָשִׁים: מַרְס (מֶרְץ) –
אֱלֹהֵי הַמִּלְחָמָה; אַפְּרִיל – בְּרוֹמִית פָּתֹחַ, מִשּׁוּם, שֶׁבְּחֹדֶשׁ זֶה פּוֹתְחִים
הַצְּמָחִים בְּרוֹמָא אֶת הַקַּרְקַע בִּנְבִיטָתָם; מַי (מַאי) –
בַּת הָאֱלִיל אַטְלָס וְאֵם הָאֱלִיל מֶרְקוּרְיוּס; יוּנִי – אֵשֶׁת הָאֱלִיל יֻפִּיטֶר וָאֲחוֹתוֹ; יוּלִי – יוּלְיוּס קֵיסָר; אוֹגוּסְט – אוֹגוּסְטוּס קֵיסָר; סֶפְּטֶמְבֶּר – בְּרוֹמִית הַשְּׁבִיעִי; אוֹקְטוֹבֶּר – הַשְּׁמִינִי; נוֹבֶמְבֶּר – הַתְּשִׁיעִי; דֶצֶמְבֶּר – הָעֲשִׂירִי; יַנּוּאָר – אֱלִיל הַשָּׁלוֹם; פֶבְּרוּאָר
– אֱלֹהֵי הַשֶּׁמֶשׁ וְהָאוֹר. גַּם קֵיסָרִי רוֹמָא אֲחֵרִים – מִלְּבַד יוּלְיוּס וְאוֹגוּסְטוּס – נִסּוּ לִקְרֹא חֳדָשִׁים
בִּשְׁמוֹתֵיהֶם וְלֹא הִצְלִיחוּ. פְּעָמִים אֲחָדוֹת שִׁנּוּ אֶת
הַזְּמָן הַקָּבוּעַ בְּתוֹר רֹאשׁ הַשָּׁנָה, וּלְבַסּוֹף הֶחֱלִיטוּ
לַחֲשֹׁב אֶת רִאשׁוֹן לְיַנּוּאָר לְרֹאשׁ הַשָּׁנָה. הַסִּבָּה לְכָךְ
אֵינָה יְדוּעָה לָנוּ.

וְגָדוֹל כֹּחַ הַהֶרְגֵּל! לַמְרוֹת זֹאת, שֶׁאֵין אָנוּ
מַכִּירִים בָּאֱלִילִים, שֶׁנִּזְכְּרוּ לָעֵיל, הָרֵינוּ מוֹסִיפִים
לִקְרֹא לָחֳדָשִׁים בִּשְׁמוֹתֵיהֶם. וְאִם כִּי סֶפְּטֶמְבֶּר אֵינוֹ
יוֹתֵר הַחֹדֶשׁ הַשְּׁבִיעִי, אוֹקְטוֹבֶּר אֵינוֹ הַשְּׁמִינִי,
וְגוֹמֵר, הָרֵינוּ קוֹרְאִים בְּכָל זֹאת לָחֳדָשִׁים הָאֵלֶּה עַד
הַיּוֹם הַזֶּה בַּשֵּׁמוֹת, שֶׁבָּהֶם קְרָאוּם הָרוֹמָאִים. גַּם שְׁמוֹ
שֶׁל יוּלְיוּס, אֲשֶׁר הֵרַע לֹא מְעַט לָאֱנוֹשׁוּת, וְגַם שְׁמוֹ שֶׁל
אוֹגוּסְטוּס הֶעָרִיץ, נִשְׁאֲרוּ עַד הַיּוֹם הַזֶּה בְּפִיוֹתֵינוּ
לְזִכָּרוֹן. אָכֵן גָּדוֹל הוּא כֹּחַ הַהֶרְגֶל!



ח. יְמוֹת הַשָּׁבוּעַ

גַּם הַשָּׁבוּעַ, כִּתְקוּפַת־זְמָן בַּת שִׁבְעָה
יָמִים, הוּא יְרוּשַׁת הָעוֹלָם הָעַתִּיק. לֹא אֶלֶף אֶחָד שֶׁל שָׁנִים
עָבַר כְּבָר, מִשָּׁעָה שֶׁלָּמְדוּ בְּנֵי הָאָדָם לָדַעַת וּלְהַכִּיר
שִׁבְעָה מְאוֹרוֹת, הַמְּשַׁנִּים אֶת מְקוֹמוֹתֵיהֶם בִּרְקִיעַ
הַשָּׁמַיִם, בְּשָׁעָה שֶׁהַמְּאוֹרוֹת הָאֲחֵרִים נִרְאִים כִּקְבוּעִים
וְעוֹמְדִים בָּרָקִיעַ, וְזֶה מִזֶּה לֹא יִתְרָחֲקוּ. לְשִׁבְעַת
הַמְּאוֹרוֹת הַלָּלוּ קָרְאוּ בְּשֵׁם כּוֹכְבֵי־לֶכֶת. כָּל כּוֹכְבֵי
הַשָּׁמַיִם עָשׂוּ לְדַעְתָּם אֶת דַּרְכָּם בַּצִּבּוּר וְנָהֲרוּ כֻלָּם
יַחַד עִם “גַּלְגַּל הָרָקִיעַ”, שֶׁבְּתוֹכוֹ הֵם קְבוּעִים לְפִי
דִבְרֵיהֶם; אֲבָל שִׁבְעַת כּוֹכְבֵי הַלֶּכֶת שׁוֹטְטוּ לָהֶם
בְּמֶרְחֲבֵי הַשָּׁמַיִם בִּיחִידוּת, אִישׁ אִישׁ בְּמַסְלוּלוֹ.
וְאֵלֶּה הֵם שִׁבְעַת כּוֹכְבֵי הַלֶּכֶת, כְּפִי שֶׁחָשְׁבוּ
הַקַּדְמוֹנִים וּלְפִי הַסֵּדֶר, שֶׁנִּקְבַּע לָהֶם אָז: 1) שַׁבְּתָאי,
2) צֶדֶק, 3) מַאֲדִים, 4) חַמָּה־הַשֶּׁמֶשׁ, 5) נֹגַהּ, 6) כּוֹכָב, 7)
לְבָנָה־הַיָּרֵחַ10, וְסִמָּנָךְ: ש. צ. מ. ח.
נ. כ. ל. לַמְּאוֹרוֹת הָאֵלֶּה קָרְאוּ בִּשְׁמוֹת אֱלִילֵיהֶם,
וּבְשֵׁמוֹת אֵלּוּ נִקְרָאִים הֵם עַד הַיּוֹם הַזֶּה. וְגַם לִימוֹת
הַשָּׁבוּעַ קָרְאוּ בִּשְׁמוֹת אֱלִילֵיהֶם אֵלֶּה; עַמֵּי הַמַּעֲרָב
קוֹרְאִים עַד הַיּוֹם לִימוֹת הַשָּׁבוּעַ בַּשֵּׁמוֹת שֶׁקָּרְאוּ לָהֶם
הָרוֹמָאִים, וְרַק בְּשִׁנּוּיִים קַלִּים.



הִנֵּה כָּךְ קָרְאוּ הָרוֹמָאִים אֶת יְמוֹת הַשָּׁבוּעַ:




יוֹם הַשָּׁבוּעַ הַשֵּׁם בְּלַטִּינִית
פֵּרוּשׁוֹ בְּעִבְרִית




הָרִאשׁוֹן הַשֵּׁנִי
הַשְּׁלִישִׁי הָרְבִיעִי
הַחֲמִישִׁי הַשִּׁשִּׁי
הַשַּׁבָּת
Solis dies
Lunae dies
Martis dies
Mercurii dies
Jovis dies
Veneris dies
Saturni dies
יוֹם הַחַמָּה1 יוֹם הַלְּבָנָה
יוֹם מַאֲדִים יוֹם כּוֹכָב
יוֹם צֶדֶק יוֹם נֹגַהּ
יוֹם שַׁבְּתָאִי






הָרוֹמָאִים קָרְאוּ לְכָל שָׁעָה מִשְּׁעוֹת הַיּוֹם בְּשֵׁם אַחַד מִכּוֹכְבֵי־הַלֶּכֶת. לַשָּׁעָה הָרִאשׁוֹנָה שֶׁבְּיוֹם הַשַּׁבָּת קָרְאוּ בְּשֵׁם כּוֹכַב־הַלֶּכֶת, הָרָחוֹק בְּיוֹתֵר לְפִי דַּעְתָּם, וְהוּא שַׁבְּתָאי, וּבְשֵׁם זֶה קָרְאוּ גַּם לְכָל הַיּוֹם הַזֶּה, לַשָּׁעָה הַשְּׁנִיָּה קָרְאוּ בְּשֵׁם צֶדֶק, כּוֹכַב־הַלֶּכֶת הַשֵּׁנִי אַחֲרֵי שַׁבְּתָאי, לַשָּׁעָה הַשְּׁלִישִׁית – מַאֲדִים, לָרְבִיעִית – חַמָּה, לַחֲמִשִּׁית – נֹגַהּ, לַשִּׁשִּׁית – כּוֹכָב, לַשְּׁבִיעִית – לְבָנָה, לַשְּׁמִינִית – שׁוּב שַׁבְּתָאי, לַתְּשִׁיעִית – שׁוּב צֶדֶק וְכוּ'. בְּדֶרֶךְ זוֹ קָרְאוּ לַשָּׁעָה הָעֶשְׂרִים וְאַרְבַּע שֶׁל יוֹם שַׁבָּת – הָאַחֲרוֹנָה בְּאוֹתוֹ יוֹם – מַאֲדִים, וְלַשָּׁעָה הָרִאשׁוֹנָה שֶׁל יוֹם הַמָּחֳרָת קָרְאוּ חַמָּה, וְעַל שׁוּם זֶה קָרְאוּ גַּם לְכָל הַיּוֹם הַזֶּה יוֹם הַחַמָּה. לַשָּׁעָה הָאַחֲרוֹנָה – שְׁעַת הָעֶשְׂרִים וְאַרְבַּע – שֶׁל יוֹם זֶה קָרְאוּ לְפִי זֶה בְּשֵׁם "כּוֹכָב", וּמִמֵּילָא קָרְאוּ, לַשָּׁעָה הָרִאשׁוֹנָה שֶׁל יוֹם הַמָּחֳרָת בְּשֵׁם לְבָנָה וְעַל שׁוּם זֶה קָרְאוּ גַם לְכָל הַיּוֹם הַזֶּה בְשֵׁם יוֹם הַלְּבָנָה, וְכוּלֵי.↩︎





מִן הָרָאוּי לָשִׂים לֵב לַדָּבָר, שֶׁבְּשָׁנָה
רְגִילָה, בַּת־365 יוֹם, יֵשׁ 52 שָׁבוּעוֹת וְיוֹם אֶחָד. לָכֵן, אִם
רֹאשׁ־שָׁנָה זֶה יָחוּל בְּיוֹם הַשַּׁבָּת, לְמָשָׁל, יָחוּל גַּם
הַיּוֹם הָאַחֲרוֹן שֶׁבְּשָׁנָה זוּ בְּיוֹם הַשַּׁבָּת; אֵם רֹאשׁ
הַשָּׁנָה יָחוּל בְּיוֹם ג‘, יָחוּל גַּם הַיּוֹם הָאַחֲרוֹן שֶׁבָּהּ
בְּיוֹם ג’, וְכוּלֵי. בְּאֹפֶן כָּזֶה, אִם אֶשְׁתַּקֵּד חָל בְּיוֹם
שֵׁנִי נוֹבֶמְבֶּר, לְמָשָׁל, בְּיוֹם רִאשׁוֹן בַּשָּׁבוּעַ, בְּיָדוּעַ,
שֶׁהַשָּׁנָה יָחוּל יוֹם זֶה בְּיוֹם שֵׁנִי בַּשָּׁבוּעַ, וּבַשָּׁנָה
שֶׁתָּבוֹא יָחוּל בְּיוֹם שְׁלִישִׁי בַּשְּׁבוּעַ וְכוּ'. רַק אִם
הַשָּׁנָה מְעֻבֶּרֶת הִיא, בַּת 366 יוֹם, יָחוּל שֵׁנִי בְּנוֹבֶמְבֶּר,
אוֹ רִאשׁוֹן בְּמַאי, וְכַדּוֹמֶה, יוֹמַיִם אַחֲרֵי הַיּוֹם, שֶׁבּוֹ חָל
אֶשְׁתַּקֵּד; כְּלוֹמַר, אִם אֶשְׁתַּקֵּד, בַּשָּׁנָה הַמְּעֻבֶּרֶת, חָל
אַחַד הַחַגִּים הָאֵלֶּה בְּיוֹם שֵׁנִי, לְמָשָׁל, הֲרֵי יָחוּל
הַשָּׁנָה בְּיוֹם רְבִיעִי. לִדְבָרִים קַלֵי עֵרֶךְ אֵלּוּ נוֹדַעַת
לִפְעָמִים חֲשִׁיבוּת רַבָּה, כְּשֶׁאֵין לוּחַ בַּיָּד.
הַלּוּחַ לֹא יִהְיֶה שָׁלֵם, אִם לֹא יָכִיל יְדִיעוֹת
עַל דְּבַר כָּל הַתּוֹפָעוֹת הָאַסְטְרוֹנוֹמִיּוֹת, אֲשֶׁר תָּחוּלְנָה
בִּשְׁנַת־הַלּוּחַ הַזֹּאת, וַאֲשֶׁר הַמַּדָּע קוֹבֵעַ מֵרֹאשׁ אֶת
הוֹפַעְתָן. אֵין הַלּוּחַ צָרִיךְ לְהִסְתַּפֵּק רַק בִּשְׁמוֹת
הַשָּׁבוּעַ וְהַחֹדֶשׁ וְכוּלֵי; צְרִיכִים לָבוֹא בּוֹ גַּם זְמַן
שְׁקִיעַת הַחַמָּה וְהַיָּרֵחַ וּזְרִיחָתָם, יְדִיעוֹת עַל דְּבַר
הַלִּקּוּיִּים, שֶׁיִּהְיוּ בַּשָּׁנָה הַזֹּאת, מִקּוֹמוֹתֵיהֶם שֶׁל
כּוֹכְבֵי־הַלֶּכֶת הַחֲשׁוּבִים בַּשָּׁמַיִם, בִּזְמַנִּים יְדוּעִים,
יְדִיעוֹת בִּדְבַר כּוֹכְבֵי הַשָּׁבִיט, אֲשֶׁר יוֹפִיעוּ הַשַּׁתָּא
וְכַיּוֹצֵא בָּזֶּה.

פֶּרֶק זֶה מַשְׁלִים, בְּמִדָּה יְדוּעַה, אֶת
הַיְּדִיעוֹת לַמַּתְחִילִים בְּאַסְטְרוֹנוֹמְיָה, שֶׁאָמַרְנוּ לָתֵת
בְּסִפְרֵנוּ. הַיְּדִיעוֹת הָאֵלֶּה הֵן הַיְּסוֹד שֶׁל הַמַּדָּע
הַמְדֻיָּק בְּיוֹתֵר, וְאִם רָכַשְׁתָּ לְךָ אוֹתָן בְּמִדָּה מַסְפֶּקֶת,
הֲרֵי שֶׁיּוֹדֵעַ אַתָּה אֶת מְקוֹם הִמָּצָאֲךָ, מָה הִיא הָאָרֶץ
שֶׁיּוֹשֵׁב אַתָּה עָלֶיהָ וּמַהוּ צְבָא הַשָּׁמַיִם. בְּקִצּוּר
– רָכַשְׁתָּ לְךָ אֶת אַחַד הַיְּסוֹדוֹת הַנְּחוּצִים שֶׁל הַשְׂכָּלָה רְצִינִית.





14. הַלּוּחַ הָעִבְרִי וְהַמֻּשְׂלְמִי



א. לוּחַ הַחַמָּה וְלוּחַ הַלְּבָנָה.

גַּם הַמּוֹנִים לְפִי הַמִּנְיָן הַיָּשָׁן, עַל פִּי
הַלּוּחַ היּוּלְיָנִי, וְגַם הַמּוֹנִים לְפִי הַמִּנְיָן
הֶחָדָשׁ, עַל פִּי הַלּוּחַ הַגְּרִיגוֹרְיָנִי, כָּאֵלֶּה כֵּן אֵלֶּה
מוֹנִים לַחַמָּה. זֹאת אוֹמֶרֶת, כִּי קְבִיעַת הַזְּמַנִּים אֵצֶל
שְׁנֵיהֶם מְיֻסֶּדֶת אַךְ וְרַק עַל הַמַּצָּב, שֶׁבּוֹ נִמְצֵאת הָאָרֶץ
בְּיַחַס לַחַמָּה, לַשֶּׁמֶשׁ. לְפִי זֶה מוֹנִים הֵם אֶת הַשָּׁנִים
וְגַם אֶת הַחֳדָשִׁים, אֲשֶׁר שְׁנֵים עָשָׂר מֵהֶם, מִיָּנוּאָר זֶה עַד
יָנוּאָר הַבָּא, מְהַוִּים שָׁנָה. לְשָׁנָה כָּזֹאת קָרְאוּ
הַקַּדְמוֹנִים בְּשֵׁם שְׁנַת הַחַמָּה.
לְפִי זֶה אֵין כָּל קֶשֶׁר בֵּין הַחֹדֶשׁ וּבֵין
מַרְאוֹת הַיָּרֵחַ. יוֹם רִאשׁוֹן בְּחֹדֶשׁ מַאי, לְמָשָׁל, יָחוּל
פְּעָמִים בִּזְמַן הַמּוֹלָד שֶׁל הַיָּרֵחַ, פְּעָמִים בָּעֵת מִלּוּאוֹ
וּפְעָמִים בָּרְבִיעַ הָרִאשׁוֹן אוֹ הַשֵּׁנִי, וְכַדּוֹמֶה. אֵין שׁוּם
יוֹם בַּחֹדֶשׁ קָשׁוּר בְּמַרְאֵה הַיָּרֵחַ, וְאֵין הוּא תָּלוּי בּוֹ
כְּלָל וּכְלָל.

לֹא כֵן הַדָּבָר אֵצֶל הַיְּהוּדִים וְהַמֻּשְׂלְמִים.
עֵד הַיּוֹם הַזֶּה מוֹנִים הֵם אֶת הַחָדָשִׁים עַל פִּי מַרְאוֹת
הַיָּרֵחַ, וְאֵין הַחֹדֶשׁ תָּלוּי לְגַמְרֵי בִּמְקוֹם הָאָרֶץ
בְּמַסְלוּלָהּ, אֲשֶׁר מִסָּבִיב לַשֶּׁמֶשׁ. רֹאשׁ הַחֹדֶשׁ (בְּכִתְבֵי
הַקֹּדֶשׁ יִקְרְאוּ לוֹ סְתָּם הַחֹדֶשׁ) יָחוּל בְּיוֹם הַמּוֹלָד
וְלֹא יוֹתֵר מִיּוֹמַיִם אַחֲרָיו, וּתְקוּפַת הַזְּמָן, שֶׁבֵּין מוֹלָד
לְמוֹלָד, הִיא חֹדֶשׁ (בְּכִתְבֵי הַקֹּדֶשׁ יִקְרְאוּהוּ גַּם בְּשֵׁם
יֶרַח).

נוֹחַ הָיָה הַדָּבָר, אִלּוּ הָיָה הַמּוֹלָד תָּמִיד
בְּרֵאשִׁית הָעֶרֶב אוֹ בְּרֵאשִׁית הַבֹּקֶר. אֲבָל אֵין הַדָּבָר כֵּן,
וְהַמּוֹלָד חָל לִפְעָמִים בַּבֹּקֶר, לִפְעָמִים בַּצָּהֳרָיִם אוֹ
בָּעֶרֶב, פְּעָמִים בְּשָׁעָה זוֹ וּפְעָמִים בְּשָׁעָה אַחֶרֶת
שֶׁבַּיּוֹם אוֹ בַּלַּיְלָה. הוֹאִיל וְאִי אֶפְשָׁר לוֹמַר, שֶׁרֹאשׁ
חֹדֶשׁ יִהְיֶה בְּמִקְצָת הַיּוֹם אוֹ בְּמִקְצָת הַלַּיְלָה, וּבְאֹפֶן
כָּזֶה תִהְיֶה מִקְצָת הַיּוֹם מֵהַחֹדֶשׁ שֶׁעָבָר וּמִקְצָתוֹ מֵהַבָּא,
לְפִיכָךְ עוֹשִׂים אֶת חָדְשֵׁי הַלְּבָנָה מֵהֶם חֹדֶשׁ חָסֵר
וּמֵהֶם חֹדֶשׁ מָלֵא. חֹדֶשׁ חָסֵר עוֹשִׂים אוֹתוֹ 29 יוֹם בִּלְבָד,
אַף עַל פִּי שֶׁחָדְשָׁה שֶׁל הַלְּבָנָה יָתֵר עַל זֶה בְּשָׁעוֹת
וְחֶלְקֵיהֶן; חֹדֶשׁ מָלֵא עוֹשִׂין אוֹתוֹ 30 יוֹם, אַף עַל פִּי
שֶׁחָדְשָׁה שֶׁל לְבָנָה פָּחוֹת מִזֶּה בְּשָׁעוֹת וְחֶלְקֵיהֶן, כְּדֵי
שֶׁלֹּא לְחַשֵּׁב אֶלָּא יָמִים תְּמִימִים. 12 חֹדֶשׁ, שֶׁמֵּהֶם 6
מְלֵאִים וְשִׁשָּׁה חֲסֵרִים, מְהַוִּים שְׁנַת הַלְּבָנָה.



ב. לוּחַ הַמֻּשְׂלְמִים.

אוּלָם שְׁנֵים עָשָׂר חָדְשֵׁי לְבָנָה, אוֹ נָכוֹן
יוֹתֵר, הַזְּמָן מִמּוֹלָד אֶחָד עַד בּוֹא הַמּוֹלָד הַשְׁלשָׁה־עָשָׂר
שֶׁאַחֲרָיו, הוּא 354 יוֹם, 8 שָׁעוֹת, 48 דַּקּוֹת, 36 שְׁנִיּוֹת.
נִמְצָא, שֶׁאִם נַחֲשֹׁב אֶת שְׁנַת הַיָּרֵחַ לְבַת 354 יוֹם, יַקְדִּים
הַלּוּחַ לְהַרְאוֹת אֶת הַמּוֹלָד לִפְנֵי בּוֹאוֹ, וּמִשָׁנָה לְשָׁנָה
תִגְדַּל הַשְּׁגִיאָה, וְיוֹם יָבוֹא, וְהַלּוּחַ יַרְאֶה אֶת הַמּוֹלָד
בְּשָׁעָה שֶׁבֶּאֱמֶת יִהְיֶה הַיָּרֵחַ בִּמְּלֹאוֹ אוֹ בְּמַצָּב
אַחֵר.



ג. לוּחַ תֻּרְכִּי.

לְשֵׁם תִּקּוּן הַשְּׁגִיאָה הַזֹּאת מוֹסִיפִים
הַמֻּשְׂלְמִים יוֹם נוֹסָף פַּעַם בְּכָךְ וְכָךְ שָׁנִים, וּלְשָׁנָה
כָּזֹאת קוֹרְאִים הֵם שָׁנָה מְעֻבֶּרֶת, וְנֶחֶלְקוּ הַדֵּעוֹת:
הַתֻּרְכִּים מוֹסִיפִים, שְׁלשָׁה יָמִים לְכָל מַחֲזוֹר שֶׁל שְׁמוֹנֶה
שָׁנִים, וְחוֹשְׁבִים לִמְעֻבֶּרֶת אֵת הַשָּׁנָה הַשְּׁנִיָּה
הַחֲמִשִׁית וְהַשְּׁבִיעִית שֶׁבַּמַּחֲזוֹר. אֶת הַשָּׁנִים הָאֲחֵרוֹת
שֶׁבַּמַּחֲזוֹר חוֹשְׁבִים הֵם לִפְשׁוּטוֹת. לְפִי חֶשְׁבּוֹן זֶה
תִהְיֶה הַשְּׁגִיאָה בְּכָל מַחֲזוֹר רַק בְּשָׁעָה אַחַת, 31 דַּקּוֹת 12
שְׁנִיּוֹת, מִשּׁוּם שֶׁחָמֵשׁ שָׁנִים בָּנוֹת 354 וְעוֹד שָׁלשׁ שָׁנִים
בָּנוֹת 355 הֲרֵי הֵן יַחַד 2835 יוֹם, וּלְעֻמַּת זֹאת 8 שְׁנוֹת יָרֵחַ
אַסְטְרוֹנוֹמִיּוֹת, הַיְנוּ מִמּוֹלָד זֶה עֵד הַמּוֹלָד הַתִּשְׁעִים
וְשִׁבְעָה הַבָּא אַחֲרָיו, הֵן 2834 יוֹם, 22 שָׁעָה, 28 דַּקָּה, 48
שְׁנִיָּה.



ד. לוּחַ עַרְבִי.

הָעַרְבִיִּים מוֹסִיפִים 11 יוֹם לְכָל מַחֲזוֹר שֶׁל 30
שָׁנָה, וְחוֹשְׁבִים לִמְעֻבָּרוֹת אֶת הַשָּׁנִים 2, 5, 7, 10, 13, 16,
18, 21, 24, 26, 29 שֶׁבַּמַּחֲזוֹר, וְאֶת שְׁאָר הַשָּׁנִים
שֶׁבַּמַּחֲזוֹר הַנִּזְכָּר, חוֹשְׁבִים הֵם לִפְשׁוּטוֹת.
לְפִי חֶשְׁבּוֹן זֶה תִּהְיֶה הַשְּׁגִיאָה בְּכָל
מַחֲזוֹר שֶׁל 30 שָׁנָה רַק בִּשְׁמוֹנֶה עֶשְׂרֵה דַּקּוֹת. מִשּׁוּם
שֶׁתְּשַׁע עֶשְׂרֵה שָׁנָה בָּנוֹת 354 יוֹם וְעוֹד אַחַת עֶשְׂרֵה שָׁנָה
בָּנוֹת 355 יוֹם הֵן 10631 יוֹם; לְעֻמַּת זֹאת 30 שְׁנוֹת יָרֵחַ
אַסְטְרוֹנוֹמִיּוֹת הֵן 10631 יוֹם וְעוֹד 18 דַּקּוֹת.
וּבָכֶן, הַלּוּחַ, אֲשֶׁר בִּיסוֹדוֹ מֻנַּחַת שְׁנַת
הַחַמָּה, וְהַחֹדֶשׁ מוֹפִיעַ בְּתוֹר חֵלֶק הַשְּׁנֵים עָשָׂר שֶׁל
הַשָּׁנָה הַזֹּאת, נִקְרָא לוּחַ־הַחַמָּה. לְפִי לוּחַ זֶה מוֹנִים
רֹב אֻמּוֹת הָעוֹלָם. הַלּוּחַ, אֲשֶׁר בִּיסוֹדוֹ מֻנָּח חֹדֶשׁ
הַיָּרֵחַ, כְּלוֹמַר הַזְּמָן מִמּוֹלָד לְמוֹלָד, וְהַשָּׁנָה מוֹפִיעָה
בְּתוֹר תְּקוּפַת זְמָן שֶׁל שְׁנֵים עָשָׂר חֳדָשִׁים כָּאֵלֶּה, נִקְרָא
לוּחַ הַלְּבָנָה. לְפִי לוּחַ זֶה מוֹנִים הַמֻּשְׂלְמִים.
וְאֵלֶּה שְׁמוֹת חָדְשֵׁי הַמֻּשְׂלְמִים:

מוּחֲרָם בֶּן 30 יוֹם, צְפָר 29, רֶבִּיעַ רִאשׁוֹן 30,
רֶבִּיעַ שֵׁנִי 29, גּ’וּמַדָּה רִאשׁוֹן 30, גּ’וּמַדָּה שֵׁנִי 29,
רַגֵּ’בּ 30, שַׁעַבָּן 29, רַמָּדָן 30, שַׁוְאַל 29, זּ’וּלְקַדִּי 30,
זּ’וּלְחַג' 29, וּבְשָׁנָה מְעֻבֶּרֶת 30 יוֹם.

הוֹאִיל וְיֵשׁ הֶבְדֵּל בֵּין שְׁנַת הַחַמָּה וּבֵין
שְׁנַת הַלְּבָנָה בְּאַחַד עָשָׂר יוֹם בְּעֵרֶךְ, לָכֵן יָחוּלוּ
חָדְשֵׁי הַמֻּשְׂלְמִים כָּל שָׁנָה בִּזְמַן אַחֵר. הָשַּׁתָּא,
לְמָשָׁל, חָל רֹאשׁ חֹדֶשׁ רַמָּדָן בַּיּוֹם הָאָרֹךְ שֶׁבַּקַּיִץ,
בַּשָּׁנָה הַבָּאָה יָחוּל בְּאַחַד עָשָׂר יוֹם בְּעֵרֶךְ לִפְנֵי
הַיּוֹם הָאָרֹךְ; בַּשָּׁנָה שֶׁאַחֲרֶיהָ יָחוּל בְּעֶשְׂרִים וּשְׁנָיִם
יוֹם לִפְנֵי הַיּוֹם הָאָרֹךְ. בְּאֹפֶן כָּזֶה יָחוּל חַגָּם שֶׁל
הַמֻּשְׂלְמִים בַּקַּיִץ, בְּאָבִיב, בַּחֹרֶף וּבַסְּתָיו: כָּל שָׁנָה
בִּזְמָן אַחֵר.



ה. לוּחַ הַיְּהוּדִים

הַיּוֹם הָרִאשׁוֹן שֶׁבְּחֹדֶשׁ הַיְּהוּדִים תָּלוּי
בְּהֶחְלֵט בַּמּוֹלָד. אֵין רֹאשׁ חֹדֶשׁ חָל כִּי אִם בְּיוֹם הַמּוֹלָד,
אוֹ לְמָחֳרָתוֹ אוֹ לְמָחֳרָת מָחֳרָתוֹ, וּבְשׁוּם אֹפֶן לֹא אַחֶרֶת.
הַיְּהוּדִים נִצְטַווּ לָחוֹג אֶת חַגֵּיהֶם דַּוְקָא בִּתְקוּפוֹת שָׁנָה
קְבוּעוֹת, וְהֵן תְּלוּיוֹת בַּשֶּׁמֶשׁ. הַתּוֹרָה צִוְּתָה עָלֵינוּ
לְחוֹג אֶת הַפֶּסַח דַּוְקָא בְּחֹדֶשׁ אָבִיב, אֶת שָׁבוּעוֹת בְּעֵת
הַקָּצִיר וְאֵת סֻכּוֹת בְּעֵת הָאָסִיף. הָאָבִיב, הַקָּצִיר וְהָאָסִיף
תְּלוּיִים דַּוְקָא בְּמַצָּב הָאָרֶץ בְּיַחַס לַשֶּׁמֶשׁ.
וְכֵיצַד נַעֲשֶׂה? הֲרֵי הַתְּקוּפָה חָלָה פְּעָמִים
בַּמּוֹלָד, פְּעָמִים לְפָנָיו אוֹ לְאַחֲרָיו, וְאֵין הָאֶחָד תָּלוּי
בַּשֵּׁנִי כְּלָל וּכְלָל! הֲנַחֲשֹׁב לְפִי לוּחַ הַחַמָּה, וַהֲרֵי אֵין
חָדְשֵׁי שְׁנַת הַחַמָּה תְּלוּיִים בַּמּוֹלָד?! הֲנַחֲשֹׁב לְפִי לוּחַ
הַלְּבָנָה, כַּמֻּשְׂלְמִים, וַהֲרֵי אֵין הַחֹדֶשׁ שֶׁלָּהֶם תָּלוּי
כְּלָל וּכְלָל בִּתְקוּפוֹת הַשָּׁנָה? נֶאֶלְצוּ אֵפוֹא הַיְּהוּדִים
לְחַבֵּר לוּחַ, אֲשֶׁר בִּיסוֹדוֹ תִהְיֶה גַּם שְׁנַת הַחַמָּה וְגַם
חָדְשֵׁי הַלְּבָנָה יַחַד.



ו. שָׁנָה פְּשׁוּטָה וּמְעֻבֶּרֶת

מִשֶׁנִּתְקַבֵּץ הַיָּרֵחַ וְהַחַמָּה, שְׁנֵיהֶם
בְּעֵבֶר הָאָרֶץ הָאֶחָד, עַד שֶׁיִּתְקַבְּצוּ פַּעַם שְׁנִיָּה
אַרְבָּעָה שְׁבוּעוֹת, יוֹם אֶחָד, שְׁתֵּים עֶשְׂרֵה שָׁעָה, אַרְבָּעִים
וְאַרְבַּע דַּקּוֹת וְחֵלֶק אֶחָד11, וְזֶהוּ
הַזְּמָן שֶׁבֵּין מוֹלָד וּמוֹלָד, וְזֶהוּ חָדְשָׁהּ שֶׁל הַלְּבָנָה.
שְׁנַת הַלְּבָנָה בַּת 12 חֹדֶשׁ כּוֹלֶלֶת אֵיפוֹא בְּתוֹכָהּ לְפִי זֶה,
354 יָמִים, 8 שָׁעוֹת, 48 דַּקּוֹת, 12 חֲלָקִים. יִתְרַת שְׁנַת
הַחַמָּה, שֶׁהִיא בַּת 365 יָמִים וּרְבִיעַ12,
עַל שְׁנַת הַלְּבָנָה בַּת 12 חֹדֶשׁ, הִיא 10 יוֹם, 21 שָׁעָה, 11
דַּקּוֹת, 6 חֲלָקִים. – לְפִיכָךְ כְּשֶׁיִּתְקַבְּצוּ מֵהַיִּתְרָה
קָרוֹב לִשְׁלשִׁים יוֹם – הַיְנוּ בְּמֶשֶׁךְ שָׁלשׁ שָׁנִים בְּקֵרוּב – מוֹסִיפִים אוֹתָהּ
שָׁנָה חֹדֶשׁ אֶחָד בֶּן שְׁלשִׁים יוֹם וְעוֹשִׂים אוֹתָהּ בַּת 13
חֹדֶשׁ, וְהִיא נִקְרֵאת שָׁנָה מְעֻבֶּרֶת, בְּנִגּוּד לְשָׁנָה בַּת 12
חֹדֶשׁ, הַנִּקְרֵאת שָׁנָה פְּשׁוּטָה. אֶת הַחֹדֶשׁ הַשְׁלשָׁה
עָשָׂר מוֹסִיפִים דַּוְקָא לִפְנֵי הָאָבִיב וְסָמוּךְ לוֹ, כְּדֵי
שֶׁפֶּסַח יָחוּל בָּאָבִיב, כָּאָמוּר בְּתוֹרַת מֹשֶׁה.
וְאֵלֶּה הֵם שְׁמוֹת הַחֳדָשִׁים הָעִבְרִיִּים, כְּפִי
שֶׁהֵם נִקְרָאִים עַכְשָׁו: נִיסָן, אִיָּר, סִיוָן, תַּמּוּז, אָב,
אֱלוּל, תִּשְׁרֵי, חֶשְׁוָן, כִּסְלֵו, טֵבֵת, שְׁבָט, אֲדָר, וּבְשָׁנָה
מְעֻבֶּרֶת, אֲדָר רִאשׁוֹן בֶּן 30 יוֹם אַחֲרֵי שְׁבָט, וְעוֹד אֲדָר
בֶּן 29 יוֹם, הַנִּקְרָא אֲדָר שֵׁנִי, אוֹ אֲדָר.



ז. מַחֲזוֹר קָטָן

חַכְמִי יִשְׂרָאֵל חִלְּקוּ אֶת שְׁנוֹת הָעוֹלָם,
מֵרֵאשִׁית הַסְּפִירָה וָאֵילָךְ, לְמַחֲזוֹרִים־מַחֲזוֹרִים בְּנֵי 19
שָׁנָה כָּל אֶחָד. לְמַחֲזוֹר כָּזֶה קָרְאוּ בְּשֵׁם מַחֲזוֹר קָטָן שֶׁל
הַיָּרֵחַ, בְּנִגּוּד לְמַחֲזוֹר גָדוֹל שֶׁל הַחַמָּה, שֶׁהוּא בֶּן 28
שָׁנָה. בְּכָל מַחֲזוֹר קָטָן קוֹבְעִים שֶׁבַע שָׁנִים מְעֻבָּרוֹת
וּשְׁתֵּים עֶשְׂרֵה פְּשׁוּטוֹת. הַשָּׁנִים ג‘, ו, ח’, י“א, י”ד, י“ז,
י”ט שֶׁבְּמַחֲזוֹר – מְעֻבָּרוֹת הֵן, וְהַשְּׁאָר פְּשׁוּטוֹת.
לְפִי חֶשְׁבּוֹן זֶה תִּהְיֶה בְּכָל מַחֲזוֹר יִתְרָה
שֶׁל שְׁנוֹת הַחַמָּה עַל שְׁנוֹת הַלְּבָנָה בְּשָׁעָה אַחַת, 26
דַּקּוֹת, 17 חֲלָקִים, מִשּׁוּם שֶׁבִּתְשַׁע עֶשְׂרֵה שְׁנוֹת חַמָּה
יֵשׁ 6939 יָמִים וּשְׁמוֹנֶה עֶשְׂרֵי שָׁעוֹת, וּלְעֻמַּת זֹאת 19
שְׁנוֹת הַלְּבָנָה וְעוֹד 7 חָדְשֵׁי לְבָנָה נוֹסָפִים שֶׁל שֶׁבַע
הַשָּׁנִים הַמְעֻבָּרוֹת הֵם 6939 יָמִים, 16 שָׁעוֹת, 33 דַּקּוֹת
וְחֵלֶק אֶחָד.
אָמְנָם, לְפִי שֶׁאָמַרְנוּ לְעֵיל, יֵשׁ בִּשְׁנַת
הַחַמָּה 365 יָמִים, 5 שָׁעוֹת, 48 דַּקּוֹת 46 שְׁנִיּוֹת, וְלֹא 365
יָמִים וּרְבִיעַ כְּדִבְרֵי חֲכָמֵינוּ; לֹא תִּהְיֶינָה שְׁנוֹת הַחַמָּה
שֶׁבַּמַּחֲזוֹר גְּדוֹלוֹת עַל שְׁנוֹת הַלְּבָנָה שֶׁבּוֹ, כִּי אִם
לְהֵפֶךְ: 19 שְׁנוֹת הַלְּבָנָה (יַחַד כַּמּוּבָן עִם 7 הַחֳדָשִׁים
הַנּוֹסָפִים לַשָּׁנִים הַמְעֻבָּרוֹת) יִרְבּוּ עַל 19 שְׁנוֹת הַחַמָּה
שֶׁבַּמַּחֲזוֹר בִּשְׁעָתַּיִם, 6 דַּקּוֹת, 9 חֲלָקִים. אוּלָם
לְמַעֲשֶׂה אֵין כָּל הֶבְדֵּל: גֹּדֶל הַשְּׁגִיאָה כִּמְעַט אֶחָד

הוּא.



ח. פְּשׁוּטָה אוֹ מְעֻבֶּרֶת

לְמַעַן דַּעַת, אִם שָׁנָה פְּלוֹנִית פְּשׁוּטָה הִיא
אוֹ מְעֻבֶּרֶת, יֵשׁ לָדַעַת, אִם הִיא הַשְּׁלִישִׁית, הַשִּׁשִּׁית,
הַשְּׁמִינִית וְכוּלֵי שֶׁבַּמַּחֲזוֹר (עַיֵּן לְעֵיל), וְכֵיצָד נֵדַע
זֹאת?

מְחַלְּקִים לְתִשְׁעָה עָשָׂר אֶת מִסְפַּר הַשָּׁנָה.
הַמָּנָה מַרְאָה אֶת מִסְפַּר הַמַּחֲזוֹרִים הַתְּמִימִים, שֶׁכְּבָר
עָבְרוּ מִיּוֹם בְּרִיאַת הָעוֹלָם, וְהַשְּׁאֵרִית מַרְאָה אֶת
הַמִּסְפָּר הַסִּדּוּרִי שֶׁל הַשָּׁנָה הַזֹּאת בַּמַּחֲזוֹר. הִנֵּה
כִּי כֵן בִּרְצוֹתֵנוּ לָדַעַת, אִם שְׁנַת תַּשְׁיָ“ז מְעֻבֶּרֶת הִיא,
נְחַלֵּק לִתְשַׁע עֶשְׂרֵה אֶת הַמִּסְפָּר 5717 (תַּשְׁיָ"ז
בְּגִימַטְרִיָּא 717, כְּלוֹמַר 717 שָׁנָה וְעוֹד חֲמֵשֶׁת אֲלָפִים
שָׁנָה, שֶׁעָבְרוּ מִיּוֹם בְּרִיאַת הָעוֹלָם לְפִי דַּעַת
קַדְמוֹנֵינוּ) וּנְקַבֵּל בַּמָּנָה אֶת הַמִּסְפָּר 300 וּבַשְּׁאֵרִית
17, זֹאת אוֹמֶרֶת, שֶׁעַד שְׁנַת תַּשְׁיָ”ז עָבְרוּ כְּבָר 300
מַחֲזוֹרִים תְּמִימִים, וְהִיא – שְׁנַת
תַּשְׁיָ“ז, ה־17 בַּמַּחֲזוֹר ה־301, וְהוֹאִיל וְהַשָּׁנָה ה־17
בַּמַּחֲזוֹר מְעֻבֶּרֶת הִיא, כְּאָמוּר לְעֵיל, לָכֵן נֵדַע, כִּי תשי”ז
הִיא מְעֻבֶּרֶת. בְּמַחֲזוֹר זֶה תִּהְיֶה מְעֻבֶּרֶת גַּם הַשָּׁנָה
תַּשְׁיָ"ט, שֶׁהִיא הַ־19 בַּמַּחֲזוֹר.



ט. קְבִיעַת הַמּוֹלָד

כֵּיצַד קוֹבְעִים אֶת הַמּוֹלָד? כְּשֶׁיָּדוּעַ לְךָ
מוֹלָד אַחַד הַחֳדָשִׁים, וְרוֹצֶה אַתָּה לָדַעַת אֶת זְמַן מוֹלַד
הַחֹדֶשׁ שֶׁלְאַחֲרָיו, הוֹסֵף אֶל שְׁעַת הַמּוֹלָד, הַיָּדוּעַ לְךָ,
יוֹם אֶחָד, 12 שָׁעוֹת, 44 דַּקּוֹת וְחֵלֶק אֶחָד, שֶׁזֶּהוּ הַזְּמָן,
הַנִּשְׁאָר מִכָּל חֹדֶשׁ הַלְּבָנָה אַחֲרֵי הַשְׁלָכַת הַשָּׁבוּעוֹת
הַתְּמִימִים, וּתְקַבֵּל אֶת זְמַן הַמּוֹלָד הָרָצוּי לְךָ. יָדוּעַ לְךָ
לְמָשָׁל, כִּי מוֹלָדוֹ שֶׁל חֹדֶשׁ טֵבֵת הָיָה בְּלֵיל רִאשׁוֹן,
שְׁעָתַיִם אַחַר חֲצוֹת, 54 דַּקּוֹת, 9 חֲלָקִים. הוֹסֵף עַל זֶה יוֹם

אֶחָד, 12 שָׁעוֹת, 44 דַּקּוֹת וְחֵלֶק אֶחָד, וְתִמְצָא, כִּי מוֹלַד
שְׁבָט הַבָּא יָחוּל בְּיוֹם שֵׁנִי – כַּמּוּבָן אַחֲרֵי 4 שָׁבוּעוֹת תְּמִימִים – 15 שָׁעוֹת
הַיְנוּ שָׁלשׁ שָׁעוֹת אַחַר הַצָּהֳרַיִם, 38 דַּקָּה וָעֲשָׂרָה
חֲלָקִים.
עָלֶיךָ לִזְכֹּר זָכֹר הֵיטֵב, כִּי 18 חֵלֶק הֵם דַּקָּה
אַחַת, שִׁשִּׁים דַּקָּה הֵם שָׁעָה אַחַת, וְעֶשְׂרִים וְאַרְבַּע
שָׁעוֹת הֵם יוֹם אֶחָד (יְמָמָה). וְכָל פַּעַם שֶׁיִּתְקַבְּצוּ 18
חֵלֶק, עָלֶיךָ לְהָפְכָם לְדַקָּה, וְכָל שִׁשִּׁים דַּקָּה תַהֲפֹךְ
לְשָׁעָה, וְכוּלֵי.



י. קְבִיעַת יוֹם רֹאשׁ הַשָּׁנָה.

רֹאשׁ הַשָּׁנָה – הַיּוֹם הָרִאשׁוֹן – נִקְבַּע בַּיְּמָמָה, שֶׁבָּהּ חָל
מוֹלַד תִּשְׁרֵי, אוּלָם מִטְעָמִים דָתִיִים אֵין קוֹבְעִים אֶת רֹאשׁ
הַשָּׁנָה בַּיָּמִים א‘, ד’, ו' בַּשָּׁבוּעַ, לְפִי שֶׁאִם נִקְבַּע
רֹאשׁ הַשָּׁנָה בְּיוֹם א‘, יָחוּל יוֹם הוֹשַׁעְנָא רַבָּה בְּיוֹם
שַׁבָּת, וְלֹא יוּכְלוּ לַחֲבֹט עֲרָבוֹת. כְּמוֹ כֵן, אִם נִקְבַּע רֹאשׁ
הַשָּׁנָה בַּיָּמִים ד’ אוֹ ו' שֶׁבַּשָּׁבוּעַ, יָחוּלוּ יוֹם
כִּפּוּרִים וְשַׁבָּת סְמוּכִים בָּזֶה אַחַר זֶה, וְיִקְשֶׁה עַל
הַצִּבּוּר לִשְׁבֹּת שְׁתֵּי שַׁבָּתוֹת (שַׁבָּת וְיוֹם כִּפּוּר)
רְצוּפוֹת.

מִלְּבָד זֶה נִדְחֶה רֹאשׁ הַשָּׁנָה גַּם בְּיָמִים אֲחֵרִים, בְּאַחַד הַמִּקְרִים הַבָּאִים:
1) אִם הַמּוֹלָד חָל בַּצָּהֳרַיִם מַמָּשׁ אוֹ אַחַר
כָּךְ, הֲרֵי זֶה דּוֹמֶה כְּאִלּוּ חָל בָעֶרֶב הַבָּא, וְרֹאשׁ הַשָּׁנָה
נִקְבַּע בְּמִקְרֶה זֶה לְיוֹם הַמָּחֳרָת. אִם יוֹם הַמָּחֳרָת הוּא
אַחַד מִימֵי א‘, ד, ו’ שֶׁבַּשָּׁבוּעַ, נִדְחֶה רֹאשׁ הַשָּׁנָה לְיוֹם
אֶחָד נוֹסָף, כְּלוֹמַר לְיוֹם הַמָּחֳרָתַיִם, שֶׁלְּאַחַר
הַמּוֹלָד.

2) אִם חָל מוֹלַד תִּשְׁרֵי שֶׁל שָׁנָה פְּשׁוּטָה
בְּלֵיל שְׁלִישִׁי לִפְנוֹת בֹּקֶר, בְּשָׁלשׁ שָׁעוֹת, 11 דַּקּוֹת
וְשִׁשָּׁה חֲלָקִים, אוֹ יוֹתֵר מִזֶּה, נִדְחֶה רֹאשׁ הַשָּׁנָה לְיוֹם
חֲמִשִּׁי, מִפְּנֵי שֶׁאַחֲרֵי מוֹלַד תִּשְׁרֵי כָּזֶה יָחוּל בַּשָּׁנָה
הַבָּאָה מוֹלַד תִּשְׁרֵי בְּשַׁבָּת בָּצָּהֳרַיִם אוֹ אַחַר זֶה, וְעַל
יְסוֹד סְעִיף 1 הַקֹּדֶם יִצְטָרְכוּ לִדְחוֹת אֶת רֹאשׁ־הַשָּׁנָה הַבָּא
לְיוֹם בּ' (לְיוֹם א' הֲרֵי לֹא יוּכְלוּ לִדְחוֹת כָּאָמוּר לְעֵיל),
וְאִם נִקְבַּע הָשַׁתָּא אֶת רֹאשׁ־הַשָּׁנָה בְּיוֹם ג‘, תִּהְיֶה
הַשָּׁנָה הַזֹּאת בַּת 356 יוֹם, וְזֶה לֹא יִתָּכֵן, מִשּׁוּם שֶׁאֵין
שָׁנָה פְּשׁוּטָה יְתֵרָה עַל 355 יָמִים, כָּאָמוּר לְעֵיל לְגַבֵּי
לוּחַ הַלְּבָנָה. אוּלָם, אִם נִדְחֶה הָשַׁתָּא אֶת רֹאשׁ הַשָּׁנָה
לְיוֹם ה’ (לְיוֹם ד' הֲרֵי לֹא נוּכַל לִדְחוֹתוֹ, כָּאָמוּר), תִּשָּׁאֵר
הַשָּׁנָה הַזֹּאת בַּת 354 יָמִים.
3) בְּשָׁנָה שֶׁאַחֲרֵי מְעֻבֶּרֶת, אִם חָל מוֹלַד
תִּשְׁרֵי בַּיּוֹם הַשֵּׁנִי בַּבֹּקֶר, בְּתֵשַׁע שָׁעוֹת, 32 דַּקּוֹת,
13 חֲלָקִים אוֹ יוֹתֵר מִזֶּה, נִדְחֶה רֹאשׁ הַשָּׁנָה לְיוֹם ג‘,
מִפְּנֵי שֶׁלִּפְנֵי מוֹלַד תִּשְׁרֵי כָּזֶה חָל אֶשְׁתַּקֵּד מוֹלַד
תִּשְׁרֵי בְּיוֹם ג’ בַּצָּהֳרַיִם, וְעַל יְסוֹד סְעִיף 1 דָחוּהוּ
אֵפוֹא לְיוֹם חֲמִשִּׁי, וְאִם נִקְבַּע הָשַׁתָּא רֹאשׁ הַשָּׁנָה
בְּיוֹם בּ', יִשָּׁאֲרוּ לַשָּׁנָה הַחוֹלֶפֶת הַמְּעֻבֶּרֶת רַק 382
יוֹם, וְזֶה לֹא יִתָּכֵן, מִשּׁוּם שֶׁאֵין שָׁנָה מְעֻבֶּרֶת פְּחוּתָה
מִשְׁלשׁ מֵאוֹת שְׁמוֹנִים וּשְׁלשָׁה יָמִים (= 353 + 30).



י"א. כְּסִדְרָה. שְׁלֵמָה וַחֲסֵרָה.

שָׁנָה, שֶׁחֳדָשֶׁיהָ מְסֻדָּרִים בְּסֵרוּגִין, אֶחָד
מָלֵא וְאֶחָד חָסֵר: תִּשְׁרֵי מָלֵא, חֶשְׁוָן חָסֵר, וְכוּלֵי, נִקְרֵאת
כְּסִדְרָהּ. בְּשָׁנָה כָּזֹאת יֵשׁ 354 יוֹם. שָׁנָה שֶׁגַּם חֹדֶשׁ
חֶשְׁוָן הוּא מָלֵא, נִקְרֵאת שְׁלֵמָה, וְהִיא בַּת 355 יוֹם; שָׁנָה,
שֶׁגַּם חֹדֶשׁ כִּסְלֵו הוּא חָסֵר, הִיא חֲסֵרָה, וְהִיא בַּת 353
יָמִים. חֹדֶשׁ אֲדָר רִאשׁוֹן, הַנּוֹסָף בְּשָׁנָה מְעֻבֶּרֶת, הוּא
מָלֵא.

הַדֶּרֶךְ לָדַעַת אֶת הַשָּׁנָה, אִם הִיא כְּסִדְרָהּ,
חֲסֵרָה אוֹ שְׁלֵמָה, הִיא זוֹ: עָלֶיךָ לְדַעַת תְּחִילָה יוֹם
שֶׁנִקְבַּע בּוֹ רֹאשׁ הַשָּׁנָה, בַּשָּׁנָה שֶׁתִּרְצֶה לֵידַע סִדּוּר
חֳדָשֶׁיהָ, וְתֵדַע יוֹם, שֶׁיִּקָּבַע בּוֹ רֹאשׁ־הַשָּׁנָה
שֶׁלְאַחֲרֶיהָ, וְתַחֲשֹׁב מִנְיַן הַיָּמִים שֶׁבֵּין עֶרֶב רֹאשׁ
הַשָּׁנָה הַזֹּאת וּבֵין רֹאשׁ הַשָּׁנָה הַבָּאָה; וְהָיָה אִם תִּמְצָא
בֵּינֵיהֶם 4 יָמִים (אֶת הַשָּׁבוּעוֹת הַתְּמִימִים תַּשְׁלִיךְ), דַּע
לְךָ, שֶׁהַשָּׁנָה תִּהְיֶה כְּסִדְּרָהּ (מִשּׁוּם שֶׁחֲמִשִּׁים
הַשָּׁבוּעוֹת הַתְּמִימִים, שֶׁבְּשָׁנָה פְּשׁוּטָה, וְאַרְבַּעַת
הַיָּמִים שֶׁבֵּין עֶרֶב רֹאשׁ הַשָּׁנָה הַזֹּאת וּבֵין רֹאשׁ־הַשָּׁנָה
הַבָּאָה הֵם 354, וְזֶהוּ מִנְיַן יְמוֹת הַשָּׁנָה הַפְּשׁוּטָה
כְּסִדְרָהּ. אִם תִּמְצָא בֵּינֵיהֶם 5 יָמִים, תִּהְיֶה הַשָּׁנָה
שְׁלֵמָה, בַּת 355 יָמִים, וְאִם תִּמְצָא בֵּינֵיהֶם 3 יָמִים, לְהֱוֵי
יָדוּעַ לְךָ, שֶׁהִיא חֲסֵרָה, בַּת 353 יָמִים.

בַּמֶּה דְּבָרִים אֲמוּרִים, כְּשֶׁהָיְתָה הַשָּׁנָה
הַזֹּאת, שֶׁאַתָּה רוֹצֶה לְדַעַת סִדּוּר חדשיה, פְּשׁוּטָה. אֲבָל אִם
הָיְתָה מָעֳבֶרֶת, אִם תִּמְצָא בֵּין עֶרֶב רֹאשׁ הַשָּׁנָה שֶׁלָּהּ
וּבֵין יוֹם רֹאשׁ הַשָּׁנָה שלאחריה 6 יָמִים, תֵּדַע, שֶׁהַשָּׁנָה
הַמְּעֻבֶּרֶת הַזֹּאת הִיא כְּסִדְרָה, בַּת 384, (מִשּׁוּם שֶׁחֲמִשִּׁים
וְאַרְבָּעָה הַשְּׁבוּעוֹת שֶׁבַּשָּׁנָה הַמְּעֻבֶּרֶת, וְשֶׁשֶּׂה
הַיָּמִים שֶׁבֵּין עֶרֶב רֹאשׁ הַשָּׁנָה הַזֹּאת וּבֵין רֹאשׁ הַשָּׁנָה
הֲבָאָה הֵם 384 יָמִים, וְזֶהוּ מִנִּין יְמוֹת הַשָּׁנָה הַמְּעֻבֶּרֶת
כְּסִדְרָה). אִם תִּמְצָא בֵּינֵיהֶם 7 יָמִים, תִּהְיֶה הַשָּׁנָה
שְׁלֵמָה, בַּת 385 יָמִים, וְאִם תִּמְצָא בֵּינֵיהֶם 5 יָמִים, תִּהְיֶה
חֲסֵרָה, בַּת 383 יָמִים.



י"בּ. קְבִיעַת רָאשֵׁי הַחֳדָשִׁים

רֹאשׁ חֹדֶשׁ תִּשְׁרֵי, רֹאשׁ הַשָּׁנָה, הוּא שְׁנֵי
יָמִים גַּם בְאַרְצֵנוּ, גַּם רֹאשׁ חֹדֶשׁ חֶשְׁוָן, אֲדָר רִאשׁוֹן,
אֲדָר שֵׁנִי, אִיָּר, תַּמּוּז וֶאֱלוּל הוּא בֶּן שְׁנֵי יָמִים. הַיּוֹם
הָרִאשׁוֹן שֶׁל רֹאשׁ חֹדֶשׁ שַׁיָּךְ לְמִנְיַן הַיָּמִים שֶׁל הַחֹדֶשׁ
שֶׁעָבַר, וְהַיּוֹם הַשֵּׁנִי הוּא הָרִאשׁוֹן בַּחֹדֶשׁ הַנּוֹכְחִי,
אוּלָם הַיּוֹם הָרִאשׁוֹן שֶׁל רֹאשׁ חֹדֶשׁ תִּשְׁרֵי (רֹאשׁ הַשָּׁנָה)
שַׁיָּךְ לְמִנְיַן הַיָּמִים שֶׁל תִּשְׁרֵי. רֹאשׁ חֹדֶשׁ שְׁבָט,
נִיסָן, סִיוָן וְאָב, הוּא תָמִיד בֶּן יוֹם אֶחָד.
רֹאשׁ חֹדֶשׁ כִּסְלֵו, וְכֵן רֹאשׁ חֹדֶשׁ טֵבֵת, הוּא
בֶּן יוֹם אֶחָד, אִם הוּא בָּא אַחֲרֵי חֹדֶשׁ חָסֵר, וּבֶן שְׁנֵי
יָמִים, אִם הוּא בָּא אַחֲרֵי חֹדֶשׁ מָלֵא.



י"ג. סֵדֶר הָעֲבוֹדָה בַּעֲרִיכַת לוּחַ הַשָּׁנָה.

רוֹצֶה אָדָם לְסַדֵּר לוּחַ־שָׁנָה עִבְרִי, יְבָרֵר
תְּחִלָּה אֵיזוֹ שָׁנָה בַּמַּחֲזוֹר, עַל פִּי הַסֵּדֶר, תִּהְיֶה שָׁנָה
זוֹ, שֶׁהוּא רוֹצֶה לְסַדֵּר לוּחָהּ. אַחֲרֵי שֶׁבֵּרֵר זֹאת, יָדַע,
כְּפִי שֶׁאָמַרְנוּ לְעֵיל, אִם פְּשׁוּטָה הִיא אוֹ מְעֻבֶּרֶת. אִם
פְּשׁוּטָה הִיא, יִקְבַּע לָהּ 12 מוֹלָדוֹת, וְאִם מְעֻבֶּרֶת –
13 מוֹלָדוֹת, לְפִי הָאָמוּר לְעֵיל, וְעוֹד מוֹלַד
תִּשְׁרֵי הַבָּא, לְמַעַן יוּכַל לָדַעַת אֶת יוֹם רֹאשׁ הַשָּׁנָה
הַבָּאָה. אַחַר שֶׁיֵּדַע זֹאת, יְחַשֵּׁב מִנְיַן הַיָּמִים שֶׁבֵּין
עֶרֶב רֹאשׁ הַשָּׁנָה הַזֹּאת וּבֵין רֹאשׁ הַשָּׁנָה הַבָּאָה. בְּאֹפֶן
כָּזֶה יֵדַע, אִם כְּסִדְּרָהּ הִיא, שְׁלֵמָה אוֹ חֲסֵרָה. אַחַר
הָאָמוּר יִקְבַּע אֶת רָאשֵׁי הַחֳדָשִׁים שֶׁל הַשָּׁנָה הַזֹּאת. וְאִם
יוֹסִיף לְכָל הַנָּ"ל גַּם אֶת יְמוֹת הַתְּקוּפוֹת וְאֶל כָּל חֹדֶשׁ אֶת
מַזָּלוֹ, וְיִקְבַּע אֶת חַגֵּי יִשְׂרָאֵל, לְפִי הַכָּתוּב בַּתּוֹרָה,
וְהָיָה הַלּוּחַ הָעִבְרִי שָׁלֵם.



י"ד. חַכְמֵי יִשְׂרָאֵל קָבְעוּ סִמָּנִים לְכָל שָׁנָה, וְאֵלֶּה הֵם:

סִמָּן שְׁנַת תר“ץ. הֱיֵה ז. ח. א. לֵאמֹר רֹאשׁ
הַשָּׁנָה חָל בְּיוֹם ז' בַּשָּׁבוּעַ, הַשָּׁנָה חֲסֵרָה, וְיוֹם
רִאשׁוֹן שֶׁל פֶּסַח יָחוּל בְּיוֹם א' בַּשָּׁבוּעַ. סִמָּן שְׁנַת
תַּרְפָּ”ט, לְמָשָׁל, הָיָה ז. שׁ. ה., לֵאמֹר: רֹאשׁ הַשָּׁנָה חָל
בְּשַׁבָּת, הַשָּׁנָה הָיְתָה שְׁלֵמָה, וְיוֹם רִאשׁוֹן שֶׁל פֶּסַח חָל
בְּיוֹם ה' בַּשָּׁבוּעַ, וְכַדּוֹמֶה.



15. הָאַסְטְרוֹנוֹמִיָה בַּתַּנָּ"ךְ



א. הַשָּׁמַיִם וְהָאָרֶץ.

הַשָּׁמַיִם הֵם כִּירִיעָה (תְּהִלִּים ק"ד –
2), וְהֵם מַבְדִילִים בֵּין מַיִם לְמַיִם (בְּרֵאשִׁית א' – 7). הֵם נִשְׁעָנִים עַל עַמּוּדִים, וְיֵשׁ אֲשֶׁר עַמּוּדִים אֵלֶּה יְרוֹפְפוּ (אִיּוֹב כּ"ו – 11). גַּם הָאָרֶץ נִשְׁעֶנֶת עַל עַמּוּדִים, וְיֵשׁ אֲשֶׁר
הָעַמּוּדִים יִתְפַּלָּצוּן, וְהָאָרֶץ תִּרְגָּז13 (אִיּוֹב ט' – 6). אֶת מְמַדֶּיהָ שֶׁל הָאָרֶץ אֵין אִישׁ יוֹדֵעַ (שָׁם ל"ח – 5). כְּמוֹ כֵן אֵין יוֹדְעִים עַל מָה אֲדָנֶיהָ הָטְבְּעוּ (שָׁם, שָׁם –
6).



בּ. הַמְּאוֹרוֹת.

הַמְּאוֹרוֹת נְתוּנִים בִּרְקִיעַ הַשָּׁמַיִם (בְּרֵאשִׁית א' – 17). הֵם מְשַׁמְּשִׁים גַּם
מְאּוֹרוֹת לְהָאִיר עַל הָאָרֶץ (שָׁם, שָׁם, שָׁם) וְגַם לְאוֹתוֹת
וּלְמוֹעֲדִים וּלְיָמִים וּלְשָׁנִים (שָׁם, שָׁם – 14). גַּם הַמָּאוֹר הַגָּדוֹל וְגַם הַמָּאוֹר הַקָּטָן
הוֹלְכִים בְּמַסְלוּלָם מִקְּצֵה הָעוֹלָם וְעַד קָצֵהוּ, וְרַק בְּדֶרֶךְ
נֵס קָרָה, שֶׁהַשֶּׁמֶשׁ וְהַיָּרֵחַ עָמְדוּ פַּעַם מִלֶּכֶת (יְהוֹשֻׁעַ
י' – 13) וּפַעַם שָׁבָה הַשֶּׁמֶשׁ אֲחוֹרָנִית (יְשַׁעְיָהוּ ל"ח – 8).



ג. לְקוּיֵי הַמְּאוֹרוֹת.

לְפִי אוֹפּוֹלְצֶר וְגִינְצְל הָיָה בְּאֶרֶץ יִשְׂרָאֵל
הַדְּרוֹמִית בָּאָבִיב שֶׁל שְׁנַת 246 לִפְנֵי הַחֻרְבָּן הָרִאשׁוֹן,
לִקּוּי חַמָּה מֶרְכָּזִי; בָּאָסִיף שֶׁל הַשָּׁנָה, שֶׁאַחֲרֶיהָ,
בַּצָּהֳרָיִם, הָיָה לִקּוּי חַמָּה מָלֵא; בַּסְּתָּיו שֶׁל שְׁנַת 239
(לִפְנֵי חֻרְבָּן בַּיִת רִאשׁוֹן) לִקּוּי חַמָּה מֶרְכָּזִי. מִלְּבַד
זֶה הָיוּ לִקּוּיֵי חַמָּה מְלֵאִים בָּאֲרָצוֹת הַסְּמוּכוֹת לְאֶרֶץ
יִשְׂרָאֵל בְּאָבִיב שְׁנַת 238 (לִפְנֵי חָבַּ"רְ) בְּשָׁעָה 10
בַּבֹּקֶר, וּבְקַיִץ שְׁנַת 177 (לִפְנֵי חָבַּ"רְ) בְּשָׁעָה שָׁלשׁ
אַחַר הַצָּהֳרָיִּם.
לְפִי פְּטוֹלוֹמֵאוּס הָיָה בְּאָבִיב שְׁנַת 135
(לִפְנֵי חָבַּ"רְ) לִקּוּי יָרֵחַ, שֶׁאָרַך מִשָּׁעָה 7 וָחֵצִי עַד 10
וָחֵצִי בָּעֶרֶב.
בַּשָּׁנִים הַנִּזְכָּרוֹת לְעֵיל הָיוּ הַנְּבִיאִים
יוֹאֵל, עָמוֹס, מִיכָה וִישַׁעְיָהוּ. וּמִפְּסוּקֵי נְבוּאוֹתֵיהֶם
לוֹמְדִים אָנוּ עַל הִתְרַשְּׁמוּתָם: חָשַׁךְ הַשֶּׁמֶשׁ בְּצֵאתוֹ
(יְשַׁעְיָהוּ י"ג – 10); הַשֶּׁמֶשׁ יֵהָפֵךְ לְחֹשֶׁךְ (יוֹאֵל ג' – 4); וְהֵבֵאתִי הַשֶּׁמֶשׁ בַּצָּהֳרַיִם וְהַחֲשַׁכְתִּי לָאָרֶץ בְּיוֹם אוֹר (עָמוֹס ח' –
9). וּבָאָה הַשֶּׁמֶשׁ עַל הַנְּבִיאִים, וְקָדַר עֲלֵיהֶם הַיּוֹם (מִיכָה ג' – 6). וְיָרֵחַ לֹא יַגִּיהַּ אוֹרוֹ (יְשַׁעְיָהוּ י"ג – 10); וְהַיָּרֵחַ [יֵהָפֵךְ] לְדָם (יוֹאֵל ג' – 4).
גַּם אֵצֶל נְבִיא הַגּוֹלָה מוֹצְאִים אָנוּ אֶת
הַמַּאֲמָר: "שֶׁמֶשׁ בֶּעָנָן אֲכַסֶּנּוּ, וְיָרֵחַ לֹא יָאִיר אוֹרוֹ

(יְחֶזְקֵאל ל"בּ – 7).



ד. מַרְאוֹת הַיָּרֵחַ.

פֶּרֶק־הַזְּמָן מִמּוֹלָד לְמוֹלָד נִקְרָא בְּכִתְבֵי הַקֹּדֶשׁ בְּשֵׁם יֶרַח (דְּבָרִים כּ"א – 13, מְלָכִים א‘, ו’ – 37, 38, וְעוֹד). הַיּוֹם
הָרִאשׁוֹן וְלִפְעָמִים גַּם הַיּוֹם הַשֵּׁנִי שֶׁל הַיֶּרַח נִקְרָא
בְּשֵׁם חֹדֶשׁ (שְׁמוּאֵל א‘, כּ’ – 30; שָׁם, שָׁם – 18; שָׁם, שָׁם – 24, וְעוֹד). יָמִים אֵלֶּה הָיוּ יְמֵי חָג לְיִשְׂרָאֵל (שָׁם
שָׁם) וַאֲסוּרִים הָיוּ בְּמִסְחָר (עָמוֹס ח' – 5). חַגֵּי יִשְׂרָאֵל הַגְּדוֹלִים פֶּסַח וְסֻכּוֹת נִקְבְּעוּ
בְּיוֹם מִלּוּי הַיָּרֵחַ, וּמַרְאוֹתָיו יַחַד עִם הַשֶּׁמֶשׁ קָבְעוּ
אֵפוֹא אֶת זְמַן הַחַגִּים כָּאָמוּר לְעֵיל: לְפִי הַשֶּׁמֶשׁ נִקְבַּע
הַחֹדֶשׁ, וּלְפִי הַלְּבָנָה – הַיּוֹם, שֶׁבָּהֶם יָחוּל הַחָג.



ה. מַעֲרֶכֶת הַשֶּׁמֶשׁ.

בְּכִתְבֵי הַקֹּדֶשׁ נִזְכְּרוּ שְׁמוֹת כּוֹכְבֵי־לֶכֶת שׁוֹנִים. אַיֶּלֶת הַשַּׁחַר (תְּהִלִּים כּ"בּ – 1) אוֹ הֵילֵל בֶּן־שַׁחַר (יְשַׁעְיָהוּ י"ד – 12) הוּא כּוֹכַב הַלֶּכֶת נֹגַהּ. גַּד הוּא, לְפִי דַעַת
רַבִּים, צֶדֶק, אֲשֶׁר לוֹ הָיוּ עוֹרְכִים שֻׁלְחָן (יְשַׁעְיָהוּ
ס"ה – 11) וּלְפִי דִּבְרֵיהֶם גַּם מְנִי הוּא
שֵׁם אַחַד מִכּוֹכְבֵי־הַלֶּכֶת, שֶׁהָיוּ מְמַלְּאִים לוֹ מִמְסָךְ
(שָׁם, שָׁם, שָׁם). לְכוֹכָב הַלֶּכֶת שַׁבְּתָּאי קָרְאוּ כִּיּוּן
(אֲשׁוּרִית־כַּיִּוַּנֻ; בַּפַּרְסִית הָעַתִיקָה – כֵּיוָן, וְכֵן קָרְאוּ לוֹ הָעֲרָבִים וְהַסּוּרִים
הַקַּדְמוֹנִים. הַשֵּׁם הַזֶּה נִזְכָּר בְּעָמוֹס ה' – 26, וְשֵׁם נִזְכָּר גַּם סִכּוּת, וּכְנִרְאֶה גַם הוּא שֵׁם
שֶׁל אַחַד מִכּוֹכְבֵי־הַלֶּכֶת.



ו. כּוֹכְבֵי־שָׁבִיט.

הַתּוֹכֵן וְהַחוֹקֵר הָאִטַּלְקִי גֵ’אוֹבָנִי
סְקְיַפָּרֶלִי מוֹצֵא שִׂימֵת־לֵב הָעִבְרִים הַקַּדְמוֹנִים לְכוֹכְבֵי
הַשָּׁבִיט בַּפְּסוּקִים "וִיהִי הַשֶּׁמֶשׁ בָּאָה וַעֲלָטָה הָיָה
וְהִנֵּה תַּנּוּר עָשָׁן וְלַפִּיד אֵשׁ (בְּרֵאשִׁית ט"ו – 17)1 "דָּם וָאֵשׁ וְתִמְרוֹת עָשָׁן (יוֹאֵל ג' – 3); עָנָן גָּדוֹל וְאֵשׁ מִתְלַקַּחַת וְנֹגַהּ לוֹ סָבִיב
וּמִתּוֹכָהּ כְּעֵין הַחַשְׁמָל מִתּוֹךְ הָאֵשׁ (יְחֶזְקֵאל א' –4).
אֶפְשָׁר שֶׁגַּם הַפְּסוּקִים “וְלֹא יִזְבְּחוּ עוֹד אֶת זִבְחֵיהֶם לַשְּׂעִירִים” (וַיִּקְרָא י"ז – 7)
"וַיֵּעֲמֵד לוֹ כֹּהֲנִים לַבָּמוֹת וְלַשְׂעִירִים (דִּבְרֵי הַיָּמִים
בּ', י"א – 15) מְכֻוָּנִים לְכוֹכְבֵי־הַשָּׁבִיט.



ז. כּוֹכָבִים נוֹפְלִים.

כּוֹכָבִים נוֹפְלִים בְּצוּרוֹת שׁוֹנוֹת נִזְכָּרִים: בִּיהוֹשֻׁעַ י' – 11 “וַה' הִשְׁלִיךְ עֲלֵיהֶם אֲבָנִים גְּדוֹלוֹת מִן הַשָּׁמַיִם”, וּבִיחֶזְקֵאל י“ג – 11, 13, וְשָׁם ל”ח – 22, בְּשֵׁם “אַבְנֵי אֶלְגָּבִישׁ”.



ח. הַמַּזָּרוֹת.

בַּתַּנָּ"ךְ מוֹצְאִים אָנוּ אֶת שְׁמוֹת הַמַּזָּרוֹת הַבָּאִים: 1) כִּימָה (אִיּוֹב ל"ח – 31, עָמוֹס ה' – 8), וְהָאֲשׁוּרִים קָרְאוּ לוֹ כַּמֻּתֻּ. 2)
כְּסִיל (אִיּוֹב שָׁם, שָׁם; עָמוֹס שָׁם, שָׁם). 3) עָשׁ (אִיּוֹב
ט' – 9), אוֹ עַיִשׁ (שָׁם, ל"ח – 32) כִּנּוּיִים לַדֻּבָּה (וּלְדִבְרֵי הַתַּלְמוּד בִּבְרָכוֹת
דַּף נ"ח עַמּוּד בּ' זֶהוּ אַלְדֶּבַּרָן). 4) חַדְרֵי־תֵּימָן (אִיּוֹב
ט' – 9), שֶׁהֵם לְפִי סְקְיַפָּרֶלִי אֳנִיַּת
אַרְגּוֹ (קַנּוֹפּוּס) וְקַנְטוֹרוּס. 5) נָחָשׁ־בָּרִיחַ (אִיּוֹב
כ"ו – 13) בַּזֹּהַר פַּרְשַׁת חַיֵּי־שָׂרָה – “חִיוְיָא דְרָקִיעָא”, וְאֻמּוֹת הָעוֹלָם יִקְרְאוּ לוֹ Serpens, נִמְצָא עַל יַד הָעֲטָרָה, בֵּינָה לְבֵין אַנְטָרֶס.

לְפִי דִּבְרֵי סְקְיַפָּרֶלִי קָרְאוּ הָעִבְרִים
לַדֻּבָּה הַגְּדוֹלָה וְכֵן גַּם לַדֻּבָּה הַקְּטַנָּה בְּשֵׁם מִזְרֶה,
וּבְרַבִּים מְזָרִים, שֶׁכֵּן דּוֹמָה הִיא בְּצוּרָתָהּ יוֹתֵר
לְמִזְרֶה, שֶׁבָּהּ זוֹרִים תְּבוּאָה, מֵאֲשֶׁר לְדֻבָּה, וּמִכָּאן
הַפָּסוּק: “מִן הַחֶדֶר (חַדְרֵי־תֵימָן, כַּנָּ"ל) תָּבוֹא סוּפָה,
וּמִמְּזָרִים (– הַמְּזָּרִים שֶׁבַּצָּפוֹן) – קָרָה”. (אִיּוֹב ל"ז – 9).
יֵשׁ תּוֹכְנִים־חוֹקְרִים הָרוֹאִים שֵׁמוֹת שֶׁל מַזָּרוֹת גַּם בַּמִּלִּים “הֵנַע וְעִוָּה” (מְלָכִים בּ', י"ט –
34) “רַהַב” (אִיּוֹב ט' – 13; שָׁם כּ"ו – 12) וּבְעוֹד בִּטּוּיִים אֲחֵרִים.



ט. לוּחַ הַשָּׁנָה.

כְּפִי שֶׁנּוֹכַחְנוּ לָדַעַת מָרְכָּב הוּא הַלּוּחַ
הָעִבְרִי מְאֹד, וְאִם כִּי יֵשׁ לְהָנִיחַ שֶׁלְּפָנִים הָיָה פָּחוֹת
מָרְכָּב, הֲרֵי אֵין סָפֵק, שֶׁגַּם אָז הָיָה צֹרֶךְ בִּידִיעָה רַבָּה
וּבִתְּבוּנָה לֹא מְעָט לְמַעַן סַדֵּר לוּחַ שָׁנָה. וְאָמְנָם הִנְּנוּ
מוֹצְאִים כִּי מִבְּנֵי יִשָּׂשְׂכָר הָיוּ בִּזְמַן דָּוִד הַמֶּלֶךְ
יוֹדְעֵי בִּינָה לְעִתִּים (דִּבְרֵי הַיָּמִים א', י"בּ – 33).
שֵׁמוֹת מְיֻחָדִים לְחָדְשֵׁי הַשָּׁנָה לֹא הָיוּ
לַאֲבוֹתֵינוּ, הָיוּ קוֹרְאִים לַחֹדֶשׁ לְפִי הַסֵּדֶר: הָרִאשׁוֹן,
הַשֵּׁנִי, הַשְּׁלִישִׁי, וְכוּלֵי. הָחֵל מֵהַחֹדֶשׁ, שֶׁנִקְרָא
עַכְשָׁו בְּשֵׁם נִיסָן, שֶׁהָיָה הָרִאשׁוֹן לְחָדְשֵׁי הַשָּׁנָה
(שְׁמוֹת י"בּ – 2). יֵשׁ אֲשֶׁר הִשְׁתַּמְּשׁוּ בְּשֵׁמוֹת כְּנַעֲנִיִּים: אָבִיב – נִיסָן (שְׁמוֹת י"ג – 4). זִיו – אִיָּר (מְלָכִים א‘, ו’ – 1), אֵיתָנִים – תִּשְׁרִי (מְלָכִים א' ח' – 2). בּוּל – חֶשְׁוָן (מְלָכִים א‘, ו’, – 38). עוֹלֵי בָּבֶל הֶעֱלוּ אִתָּם
מִשָּׁם שְׁמוֹת הַחֳדָשִׁים (רַק הַשֵּׁם מַרְחֶשְׁוָן הוּא פַּרְסִי),
וּבָהֶם מִשְׁתַּמְּשִׁים אָנוּ עַד הַיּוֹם הַזֶּה.
שְׁלֹמֹה הַמֶּלֶךְ מִתְפָּאֵר: "בְּדַעַת כָּל דָּבָר
חָנַנִי אֱלֹקִים לְהָבִין תְּכוּנַת תֵּבֵל וּמְצוּקֵי יְסוֹדוֹתֶיהָ.
רֵאשִׁית הָעֵת, מַחֲצִיתוֹ וְאַחֲרִיתוֹ, כִּי יִגְדַּל הַיּוֹם וְכִי
יִמְעַט וַחֲלִיפוֹת הָעִתִּים וּמוֹעֲדִים, גַּם תְּקוּפַת הַשָּׁנָה
וּמִשְׁטַר הַכּוֹכָבִים (חָכְמַת שְׁלֹמֹה ז' – 16).



16. הָאַסְטְרוֹנוֹמִיָה בַּתַּלְמוּד

הָאַסְטְרוֹנוֹמִיָה גָּרְרָה אַחֲרֶיהָ אֵצֶל
הַקַּדְמוֹנִים אֶת הָאַסְטְרוֹלוֹגִיָה (אִצְטַגְנִינוּת), וְזוֹ
הָאַחֲרוֹנָה הֵבִיאָה בְּעִקְבוֹתֶיהָ אֶת הָאַסְטְרוֹלַטְרִיָה
(“עֲבוֹדַת כּוֹכָבִים וּמַזָּלוֹת”). נְבִיאֵינוּ נִלְחֲמוּ בְּעֹז
וּבְאֹמֶץ לֵב בַּעֲבוֹדַת כּוֹכָבִים, הַמִּתְנַגֶּדֶת לְעִקָּרֵי הַדָּת
הַיִּשְׂרְאֵלִית.

אוּלָם מִשֶּׁנֶּחֶלְשָׁה סוֹף־סוֹף עֲבוֹדַת הַכּוֹכָבִים
אֵצֶל עַמֵּנוּ, פָּסְקָה גַּם הַמִּלְחָמָה בַּעֲבוֹדָה זוֹ. אָז
נִמְצְאוּ גַּם מִטּוֹבֵי עַמֵּנוּ, שֶׁהֶאֱמִינוּ בָּאַסְטְרוֹלוֹגִיָה,
וֶאֱמוּנָה זוֹ לֹא פָּסְקָה, וַעֲדַיִן שׂוֹרֶרֶת הִיא בְּלִבּוֹת
הֶהָמוֹן. חֲזַ"ל מַזְכִּירִים לִפְעָמִים קְרוֹבוֹת אֵת הַמִּלָּה
“מַזָּל”, כְּדָבָר שֶׁבּוֹ תָּלוּי גוֹרַל הָאָדָם וְאָשְׁרוֹ. “לָאו
בִּזְכוּתָא תַלְיָא מִילְּתָא, אֶלָּא בְּמַזְלָא” (מוֹעֵד קָטָן כּ"ח,
עַמּוּד א'). "מַזְלָא דְאִיתְבְּרִיאוּ בְּהוֹן בְּנֵי אֱנְשָׁא
(תַּרְגּוּם קֹהֶלֶת ז' – 15 וְכַדּוֹמֶה).
מֵאָז הִתְחִילוּ לְהַבִּיט בְּעַיִן יָפָה עַל יְדִיעַת הַכּוֹכָבִים – אַסְטְרוֹנוֹמִיָה. “אָמַר ר’שְׁמוּאֵל בֶּן נַחְמָנִי, אָמַר ר' יוֹחָנָן: מִצְוָה עַל הָאָדָם
לְחַשֵּׁב תְּקוּפוֹת וּמַזָּלוֹת” (שַׁבָּת ע"ה, עַמּוּד א'). אָמַר רַ'
שִׁמְעוֹן בֶּן פַּזִּי, אָמַר רַ' יְהוֹשֻׁעַ בֶּן לֵוִי, מִשּׁוּם
בַּר־קַפָּרָא: כָּל הַיּוֹדֵעַ לְחַשֵּׁב בִּתְקוּפוֹת וּמַזָּלוֹת
וְאֵינוֹ חוֹשֵׁב, עָלָיו הַכָּתוּב אוֹמֵר: “וְאֶת פֹּעַל ה' לֹא
יַבִּיטוּ וּמַעֲשֵׂי יָדָיו לֹא רָאוּ” (שָׁם, שָׁם).

וְאָמְנָם אֵי פֹּה אִי שָׂם מוֹצְאִים אָנוּ בַּסִּפְרוּת
הַתַּלְמוּדִית, וְעוֹד יוֹתֵר בַּסִּפְרוּת שֶׁלְּאַחַר כָּךְ, מַאֲמָרִים
וְגַם חִבּוּרִים הַמְגַלִּים אֶת יְדִיעַת אוֹמְרֵיהֶם וְכוֹתְבֵיהֶם
בְּאַסְטְרוֹנוֹמִיָה: “עֻקְּצוֹ שֶׁל עַקְרָב בִּנְהַר־דִּי־נוּר”
(בְּרָכוֹת נ"ח, עַמּוּד בּ'), "מֵעוֹלָם לֹא מָצִינוּ עֲגָלָה בַּדָּרוֹם
וְעַקְרָב בַּצָּפוֹן " (פְּסָחִים צ"ד, עַמּוּד בּ'), “אָמַר שְׁמוּאֵל:
נָהִירִין לִי שְׁבִילֵי דִּשְׁמַיָא כִּשְׁבִילֵי דְנַהַרְדְעָא, חוּץ
מִכּוֹכַב־שָׁבִיט” (בְּרָכוֹת נ"ח, עַמּוּד בּ'), וְעוֹד מָאֲמָרִים
אַחֵרִים דּוֹמִים לְאֵלֶּה.
הַדָּבָר הַמַּפְלִיא בְּיוֹתֵר הוּא הַסִּפּוּר עַל
הַשְּׁפוֹפֶרֶת, שֶׁהָיְתָה לוֹ לְרַבָּן גַּמְלִיאֵל, וְהָיָה מַבִּיט
וְצוֹפֶה בָּהּ אַלְפַּיִם אַמָּה בַּיַּבָּשָׁה וּכְנֶגְדָה אַלְפַּיִם
בַּיָּם (עֵירוּבִין מ"ג, עַמּוּד בּ'). הַאֻמְנָם הָיָה לוֹ טֶלֶסְקוֹפּ
שֶׁל תּוֹכְנִים? אֶתְמְהָהּ!
סְפָרִים שׁוֹנִים נִכְתְּבוּ בְּאַסְטְרוֹנוֹמְיָה עַל
יְדֵי חַכְמִי יִשְׂרָאֵל בַּתְּקוּפָה שֶׁלְּאַחַר הַתַּלְמוּד. עוֹד
יוֹתֵר מִזֶּה נִכְתַּב בְּעִנְיַן הַלּוּחַ הָעִבְרִי. אוּלָם כָּל
הַסְּפָרִים נִכְתְּבוּ לְפִי שִׁיטַת פְּטוֹלוֹמֵאוּס, הַתּוֹכֵן
הַמִּצְרִי־יְוָנִי, הַחוֹשֶׁבֶת אֶת הָאָרֶץ לְמֶרְכַּז הָעוֹלָם
(הַגֶּאוֹצֶנְטְרִית), וְכָל צְבָא הַשָּׁמַיִם מַקִּיפִים אוֹתָהּ, וְאַף
סֵפֶר מְקוֹרִי לֹא נִכְתַּב לְפִי שִׁיטַת קוּפֶּרְנִיק, הַשּׂוֹרֶרֶת
כַּיּוֹם, וְהַחוֹשֶׁבֶת אֶת הַשֶּׁמֶשׁ לְמֶרְכָּז
(הַהֶלִיּוֹצֶנְטְרִית), וְאֶת הָאָרֶץ לְאַחַד מִכּוֹכְבֵי־הַלֶּכֶת,
הָעוֹשִׂים אֶת דַּרְכָּם בְּמַסְלוּלָם מִסָּבִיב לַשֶׁמֶשׁ מִלְּבַד
הַסֵּפֶר קוֹסְמוֹגְרָפִיָה שֶׁל א. חַזָּן בְּהוֹצָאַת “אֳמָנוּת”.





17. מִלּוּאִים



הַשַּׁבָּתוֹת הַמְּיֻחָסוֹת



1) שַׁבַּת־שׁוּבָה – הַשַּׁבָּת שֶׁבֵּין רֹאשׁ הַשָּׁנָה לְיוֹם־הַכִּפּוּרִים.
2) שַׁבַּת־בְּרֵאשִׁית – הַשַּׁבָּת הָרִאשׁוֹנָה אַחֲרֵי סֻכּוֹת.
3) שַׁבַּת־חֲנֻכָּה – הַשַּׁבָּת הֶחָלָה בְּאֶחָד מִימֵי חֲנֻכָּה.
4) שַׁבַּת־שִׁירָה – הַשַּׁבָּת שֶׁבֵּין י' לְי“ז בִּשְׁבָט, בָּהּ קוֹרְאִים אֶת שִׁירַת הַיָּם.
5) שַׁבַּת שְׁקָלִים – בָּהּ
קוֹרְאִים אֶת פָּרָשַׁת שְׁקָלִים, לִפְנֵי רֹאשׁ חֹדֶשׁ אֲדָר, אוֹ רֹאשׁ
חֹדֶשׁ אֲדָר עַצְמוֹ, אִם הוּא חָל בְּשַׁבָּת.
6) שַׁבַּת־זָכוֹר – הַשַּׁבָּת שֶׁלִּפְנֵי פּוּרִים.
7) שַׁבַּת־פָּרָה – הַשַּׁבָּת שֶׁלִּפְנֵי “שַׁבַּת הַחֹדֶשׁ” (רְאֵה 8).
8) שַׁבָּת־הַחֹדֶשׁ – הַשַּׁבָּת
שֶׁלִּפְנֵי רֹאשׁ חֹדֶשׁ נִיסָן, אוֹ רֹאשׁ חֹדֶשׁ נִיסָן עַצְמוֹ, אִם
הוּא חָל בְּשַׁבָּת.
9) שַׁבַּת־הַגָּדוֹל – הַשַּׁבָּת שֶׁלִּפְנֵי חַג הַפֶּסַח.
10) שַׁבַּת־”חֲזוֹן" – הַשַּׁבָּת שֶׁלִּפְנֵי תִּשְׁעָה בְּאָב.
11) שַׁבַּת־נַחֲמוּ – הַשַּׁבָּת שֶׁאַחֲרֵי תִּשְׁעָה בְּאָב.



רְשִׁימַת חַגֵּי־יִשְׂרָאֵל וּמוֹעֲדָיו

א' תִּשְׁרֵי – א' שֶׁל רֹאשׁ הַשָּׁנָה.

בּ' תִּשְׁרֵי – בּ' שֶׁל רֹאשׁ הַשָּׁנָה.

ג' תִּשְׁרֵי – צוֹם גְּדַלְיָה (צוֹם הַשְּׁבִיעִי).

י' תִּשְׁרֵי – יוֹם כִּפּוּר.

ט"ו תִּשְׁרֵי – סֻכּוֹת.

ט"ז־כּ' תִּשְׁרֵי – חוֹל הַמּוֹעֵד שֶׁל סֻכּוֹת (ט"ז, יוֹם בּ' שֶׁל סֻכּוֹת בַּגּוֹלָה).

כּ"א תִּשְׁרֵי – הוֹשַׁעְנָא רַבָּה.

כּ"בּ תִּשְׁרֵי – שְׁמִינִי עֲצֶרֶת וְשִׂמְחַת תּוֹרָה.

כּ"ג תִּשְׁרֵי – אִסְרוּ חַג (שִׂמְחַת תּוֹרָה בַּגּוֹלָה).

כּ"ה כִּסְלֵו – א' שֶׁל חֲנֻכָּה.

בּ' אוֹ ג' טֵבֵת – ח' שֶׁל חֲנֻכָּה (זֹאת חֲנֻכָּה).

י' טֵבֵת – צוֹם הָעֲשִׂירִי (מְצוֹר נְבֻכַדְנֶאצַּר עַל יְרוּשָׁלַיִם).

ט"ו בִּשְׁבָט – רֹאשׁ הַשָּׁנָה לָאִילָנוֹת.

י"ג אֲדָר – תַּעֲנִית אֶסְתֵּר

י"ד אֲדָר – פּוּרִים. בְּשָׁנָה מְעֻבֶּרֶת בַּאֲדָר בּ'.

ט"ו אֲדָר – פּוּרִים־שׁוּשַׁן.

ט"ו נִיסָן – א' שֶׁל פֶּסַח.

ט"ז־כּ' נִיסָן – חוֹל הַמּוֹעֵד שֶׁל פֶּסַח (ט"ז בְּנִיסָן, בְּגוֹלָה חַג).

כּ"א נִיסָן – ז' (אַחֲרוֹן) שֶׁל פֶּסַח.

כּ"בּ נִיסָן – אִסְרוּ חַג (בַּגּוֹלָה ח' שֶׁל פֶּסַח).

י“ח אִיָּר – לַ”ג בָּעֹמֶר.

ו' סִיוָן – שָׁבוּעוֹת.

ז' סִיוָן – אִסְרוּ חַג (יוֹם שֵׁנִי שֶׁל שָׁבוּעוֹת בַּגּוֹלָה).

י"ז תַּמּוּז – צוֹם הָרְבִיעִי (הַבְקָעַת חוֹמַת יְרוּשָׁלַיִם עַ"י נְבֻכַדְנֶאצַּר).

ט' אָב – צוֹם הַחֲמִשִּׁי (חֻרְבָּן הַבַּיִת הָרִאשׁוֹן וְהַשֵּׁנִי).

הֶעָרָה: אִם יָחוּל יוֹם תַּעֲנִית (חוּץ מִיּוֹם
כִּפּוּר) בְּיוֹם שַׁבָּת, הוּא נִדְחֶה לְיוֹם א'. יוֹצֵאת מִן הַכְּלָל

“תַּעֲנִית אֶסְתֵּר”, שֶׁמַּקְדִּימִים אוֹתָהּ לְיוֹם ה'.



הַשְׁוָאַת הַתַּאֲרִיךְ הַכְּלָלִי לָעִבְרִי

הַמָּתֵמָטִיקַאי גַּאוּס מָצָא נֻסְחָה לְחִשּׁוּב
הַתַּאֲרִיךְ הַכְּלָלִי, הַיּוּלְיַנִי, אֲשֶׁר בּוֹ חָל יוֹם א' שֶׁל
פֶּסַח שֶׁלָּנוּ.

נְסַמֵּן אֶת הַשָּׁנָה לְמִנְיָן הַיְּצִירָה בְּ־A וְאֶת הַשְּׁאֵרִית מִן הַחִלוּק 12A + 17 נְסַמֵּן בְּ־a. וְאֶת הַשְּׁאֵרִית מִן 19
הַחִלוּק A ב־b וְנִמְצָא: 4
M + m = 32.0440932 + 1.5542418a + 0.25b – 0.003177794A
M הוּא הַמִּסְפָּר הַשָּׁלֵם ו־m הַחֵלֶק הָעֶשְׂרוֹנִי שֶׁל הַבִּטּוּי.
M הוּא הַתַּאֲרִיךְ הַיּוּלְיַנִי בְּמֶרְץ שֶׁל ט“ו בְּנִיסָן שְׁנַת A.
מִסִּבַּת הַדְּחִיּוֹת צָרִיךְ לָשִׂים לֵב לַיּוֹם בַּשָּׁבוּעַ בּוֹ יָחוּל M בְּמֶרְץ. לְשֵׁם כָּךְ נְחַשֵּׁב אֶת שְׁאֵרִית הַחִלּוּק שֶׁל
M + 3 A + 5 b + 5 לְ־7 וּנְסַמְּנָה בְּ־c, זֹ”אֹ יוֹם הַשָּׁבוּעַ, אֲשֶׁר בּוֹ יָחוּל M בְּמֶרְץ.

יֶשְׁנָם 4 מִקְרִים:

א) אִם c=2, אוֹ c=4, אוֹ c=6, יָחוּל ט"וּ בְּנִיסָן בְּיוֹם M+1 בְּמֶרְץ. (אוֹ m–30 בְּאַפְּרִיל).

ב) אִם c=1, a&gt;6, m≥0.63287037, יָחוּל ט"וּ בְּנִיסָן בְּיוֹם M+2, בְּמֶרְץ.

ג) אִם c=0, a&gt;11, m≥0.89772376, יָחוּל א' דְּפֶסַח בְּיוֹם M+1 בְּמֶרְץ

ד) בְּכָל יֶתֶר הַמִּקְרִים יִהְיֶה א' שֶׁל פֶּסַח בְּיוֹם M בְּמֶרְץ לְפִי הַלּוּחַ הַיּוּלְיַנִי הַמְּפַגֵּר כַּיּוֹם לְעֻמַּת הַגְּרִיגוֹרְיַנִי בְּ־13 יוֹם.



הֶעָרָה: הַנְּתוּנִים הַנַּ"ל נִלְקְחוּ מֵעֲבוֹדָתוֹ
שֶׁל פְּרוֹפֶסוֹר יְהוּדָה פְרֶנְקֶל "עַל הַמִּבְנֶה הַמָּתֵמָטִי שֶׁל

הַלּוּחַ הָעִבְרִי" בְּ“דַפִּים לְמָתֶמָטִיקָה”, תַּשָּׁ"ג.



סִמָּנִים לְחַגִּים וּלְמוֹעֲדִים

עַל פִּי צֵרוּפֵי אוֹתִיּוֹת הָאָ"בַּ הָרִאשׁוֹנוֹת
וְהָאַחֲרוֹנוֹת אֶפְשָׁר לִקְבֹּעַ אֶת יְמֵי הַשָּׁבוּעַ, שֶׁבָּהֶם
יָחוּלוּ חַגֵּינוּ:

א"ת – בְּיוֹם הַשָּׁבוּעַ, שֶׁחָל בּוֹ א' שֶׁל פֶּסַח חָל גַּם תִּשְׁעָה בָּאָב.

בּ"שׁ – " " " " בּ' " " " " שְׁבוּעוֹת.

ג"ר – " " " " ג' " " " " רֹאשׁ הַשָּׁנָה.

ד"ק – " " " " ד' " " " " קְרִיאַת הַתּוֹרָה

(שִׂמְחַת תּוֹרָה בַּגּוֹלָה)

ה"צ – " " " " ה' " " " " צוֹם כִּפּוּרִים.

ו"פ – " " " " ו' " " " " פּוּרִים לְשֶׁעָבַר.



א) בְּכָל מָקוֹם בַּמַּפּוֹת שֶׁמּוֹפִיעַ הַשֵּׁם “נָחָשׁ־עֲקַלָתוֹן” יֵשׁ לִקְרֹא “הַתַּנִּין”.

ב) הַשֵּׁם הָעִבְרִי “רוֹעֶה הַדֻּבִּים” לֹא נִתְקַבֵּל וְנִשְׁאַר בִּמְקוֹמוֹ הַשֵּׁם הַלּוֹעֲזִי “בּוֹאוֹטֶס”.



קבוצה 7 [מפות – עמודים 17־6]



##ביבליוגרפיה



א. מספריו ומאמריו של אשר ארליך (ז"ל) באסטרונומיה ובכרונולוגיה (תורת הלוח)



1. ספרים:



כתיבת הארץ הכללית ספר חזרה לתלמידי שנת הלמוד
החמישית, מאת אשר סיני (ארליך), עם פרק על צבא השמים, הקפת הארץ את השמש,
הלבנה ומראותיה, לקויי המאורות, מערכת השמש. (ירושלים, דפוס ש. י. שיריזלי,
תרע"ו, 1916).



אסטרונומיה לכל: ספר למוד וקריאה לבתי־ספר ולעם, מאת ק. פלמריון. תרגם אשר ארליך.

פרק מיוחד מאת המתרגם מוקדש ללוח העברי והמושלמי, ולאסטרונומיה בכתבי הקודש ובתלמוד. (ירושלים, הוצאת “בשמים”, תר"ץ)



מבנה העולם: (אסטרונומיה לנוער), מאת פרופ' י. פולק. תרגום חופשי – אשר ארליך, עם תוספת מיוחדת מאת
המתרגם־המעבד להכרת שמי ישראל, מלווה 12 מפות־שמים, מפה לכל חודש.
(תל־אביב, הוצאת “יזרעאל”, תשי"ד, 1946).



תאריכים למאה שנה: (תרס“א–תש”ס 2000–1901 1421–1318) של העברים, המושלמים
והנוצרים. עם פרק מיוחד על מבנה שלושת הלוחות שלהם. בהשתתפותו או
בסיועו:

הכוכבים במסילותם מאת סר ג’ייס ג’ינס. מאנגלית דב
שלונסקי. מדור מיוחד “שמי ארצנו” מאת אשר ארליך. (תל־אביב, הוצאת הקבוץ
הארצי השומר הצעיר).



מלון חדש: מאת אברהם אבן שושן, בהשתתפות חבר אנשי מדע. אסטרונומיה: אשר ארליך ממערכת “טכניקה ומדע”.



2. מאמרים:

למוד האסטרונומיה בביה"ס היסודי “הד החנוך”, חוב' ב', ט“ו בחשון תרצ”א.

מצפה השמים “הד החנוך”, חוב' ג‘, ב’ בשבט תש"ט.

תצפיות השמים “הד החנוך”, חוב' ו', כ“ג בשבט תש”ט.

תצפיות השמים “הד החנוך”, חוב' ט', י“ד באדר תש”ט.

השמים, מפות השמים בשביל

המקומות השוכנים ברוחב גיאוגרפי

צפוני 32, דרך השימוש במפות,

התופעות בשמים, לוח חצי הקשת, “טכניקה ומדע”, חוב' ד‘, תרצ"ט, חוב’ א' ת“ש, חוב' ב' ת”ש, חוב' ג'

לוח הנבוכים… ת“ש, חוב' ד' תש”א, חוב' ה' תש"א.

מראה שמי א"י “הארץ” – 30.6.1941, 4.7.1941, 1.8.1941, 29.9.1941,

3.10.1941, 31.10.1941, 28.11.1941, 2.1.1942,
30.1.1942, 27.2.1942, 1.4.1942, 1.5.1942, 1.6.1942, 3.7.1942,
31.7.1942, 28.8.1942, 2.10.1942, 27.11.1942, 4.1.1943, 26.2.1943,
4.4.1943, 2.5.1943, 3.6.1943, 4.7.1943.

“שנת תאומים” “המשמר”, גליון 116, ז' כסלו תשי"ד, 27.12.1943

מתי ראש השנה? “הזמן”, גליון 333, כ“ז באלול תש”ד, 5.9.1944.

לשאלת מתי ראש השנה “הזמן”, גליון 344, י“ח בתשרי תש”ה, 5.10.1944.

בשמים “הטבע והארץ”, כרך ז‘, חוב’ ג־ד, תש“ז, 1947, חוב' ד’־ה' ו' תש”י

1950, חוב' ז' תשי"א, 1951.

מצא את רומם של הכוכבים “אשכלות”, כרך א‘, חוב’ מס. 3, לשנת תש"י.

לוח הזמן אצל העמים “טכניקה ומדע”, חוב' 152, ינואר 1954.



ב. מן הספרים והמאמרים באסטרונומיה, שהופיעו בעברית מאת מחברים שונים:



ספרים

תורת השמים מאת ח. ז. סלונימסקי (יקר המציאות)

קוסמוגרפיה מאת נ. לוקיר, תרגם ד. זכאי, “קפת הספר”, תרפ"ט.

ספר הכוכבים מאת משה בן דוד, “תרשיש”, תש"ז.

יסודות האסטרונומיה מאת ד“ר מ. דוידסון, תרגם א. דותן, הוצאת “מס”, תש”י.



מאמרים:

האסטרונומיה וערכה לחנוך האדם מאת ז. בן־שחר, “הד החנוך”, גליון י“ז, תשי”ב.

נצני האסטרונומיה מאת ד. אבישלום, “הטבע והארץ”, כרך ח' חוב' ז־ח־ט, אוקטובר־נובמבר־דצמבר, 1950.

תולדות המדידות של גודל הארץ מאת דב אבישלום, “הטבע והארץ”, כרך ח' חוב' ב־ג, פברואר־מרץ, וצורתה 1950.

בעית הכובד ותולדותיה מאת דב אבישלום, “הטבע והארץ”, כרך ט‘, חוב’ ה', נובמבר 1951.



ג. ספרים באסטרונומיה בשפה האנגלית




1\) The elemnts of Practical Astronomy. W. W. Campbell (New York)

2) A manual of spherical and practical Astronomy W. Chauvonet
(Philadelphia)

3) The Stars in their courses. Sir James Jeans (Cambridge)

4) The introduction of Astronomy. F.P. Multon (Chicago)

5) Astronomy a revision of Young’s Manual Astronomy. by Russel, Dugan
Stewart (Chicago london).

6) Celestial objects for common Telescopes. (London)

7) Popular Astronomy by Neweomb – Engelman

8) Stars, Zim &amp; Bakers, Simon &amp; Schuster, New York

9) Handbook of Heavens, Bernhard – Bennet – Rice. Mentor Book












הַיָמִים יְמֵי מִלְחֶמֶת הָעוֹלָם  הַשְּׁנִיָה.  ↩



האות ז מנוקדת בקמץ. בגל שאר המקרים מנוקדת בפתח־  הערת פרויקט בן יהודה.  ↩



לפי סדר א"ב המילה תנין איננה במקומה – הערת פרויקט  בן יהודה  ↩



לפי סדר א"ב המילה דובה גדולה איננה במקומה – הערת  פרויקט בן־יהודה  ↩



מַסְלוּל הַשֶּׁמֶשׁ בִּתְנוּעָתָהּ הַמְּדֻמָּה  מִסָּבִיב לָאָרֶץ.  ↩



רְאֵו ע“נקודת האביב”.  ↩



פַּרְסֶק – 3,258 שְׁנוֹת  אוֹר.  ↩



וְאַל יַעֲלֶה עַל הַדַּעַת, שֶׁלּוּחַ זֶה הוּא
 אַמְצָאָתוֹ שֶׁל סוֹזִגֶּן הַנִּזְכָּר, שֶׁהֲרֵי עוֹד כְּמָאתַיִם

שָׁנָה לְפָנָיו (307 שָׁנָה לִפְנֵי חֻרְבָּן בַּיִת שֵׁנִי) פִּרְסֵם
 תַּלְמַי אַאוֹרְגֶּטּוּס מֶלֶךְ מִצְרָיִם דְּבַר מַלְכוּת בְּלָשׁוֹן

 זוֹ:

…"לְמַעַן אֲשֶׁר תָּחוֹלְנָה תְקוּפוֹת הַשָּׁנָה

תָּמִיד בְּמוֹעֲדָן לְפִי סֵדֶר הָעוֹלָם הַקַּיָּם וּלְמַעַן לֹא

 יָחוּל חַג הַחֹרֶף בַּקַּיִץ (הוֹאִיל וְהַכּוֹכָב אַבְרֵק

 [סִירִיוּס] מַקְדִּים לְהוֹפִיעַ בְּיוֹם אֶחָד כַּעֲבֹר אַרְבַּע

שָׁנִים), וּלְמַעַן לֹא יָחוּל חַג הַקַּיִץ בְּחֹרֶף, כַּאֲשֶׁר

 הָיָה עַד עַכְשָׁיו, וְכַאֲשֶׁר יִקְרֶה לְהַבָּא, אִם נַמְשִׁיךְ

 לַחֲשֹׁב אֶת הַשָּׁנָה בַּת 360 יוֹם וְעוֹד 5 יָמִים

 נוֹסָפִים – נִתֶּנֶת בָּזֹאת פְּקֻדָּה לָחוֹג

 אַחַת לְאַרְבַּע שָׁנִים אֶת חַג הָאֵלִים, אַאוֹרְגֶּטוּס, אַחֲרֵי

חֲמֵשֶׁת הַיָּמִים הַנּוֹסָפִים לַשָּׁנָה, וְלִפְנֵי רֹאשׁ הַשָּׁנָה

הַחֲמִשִׁית, לְמַעַן יֵדְעוּ הַכֹּל, כִּי הַלִּקּוּיִּים

 הַקּוֹדְמִים בְּלוּחַ הַשָּׁנָה תֻקְּנוּ עַכְשָׁו בְּהַצְלָחָה עַל

 יְדֵי הַמֶּלֶךְ אַאוֹרְגֶּטוּס".  ↩



עַמִּים שׁוֹנִים, וְגַם אָנוּ הַיְּהוּדִים,
 קוֹרְאִים לַחֹדֶשׁ בְּשֵׁם יֶרַח, בְּשֵׁם חֹדֶשׁ קָרְאוּ אֲבוֹתֵינוּ

 לְרֹאשׁ הַחֹדֶשׁ.  ↩



אֶת הַשֶּׁמֶשׁ וְאֶת הַיָּרֵחַ חָשְׁבוּ
 לְכוֹכְבֵי־לֶכֶת, אֶת אוּרָן וְנֶפְּטוּן לֹא יָדְעוּ עֲדַיִן, וְאֶת

 הָאָרֶץ לֹא חָשְׁבוּ כְּלָל כְּכוֹכַב־לֶכֶת.  ↩



זוֹהִי לְשׁוֹן הָרַמְבָּ"ם. קַדְמוֹנֵינוּ
 חִלְּקוּ אֶת הַשָּׁעָה לְאֶלֶף וּשְׁמוֹנִים חֲלָקִים שָׁוִים,

וּלְכָל אֶחָד מֵהֶם קָרְאוּ סְתָם חֵלֶק. בְּכָל דַּקָּה 18

 חֵלֶק.  ↩



כֹּה חָשְׁבוּ קַדְמוֹנֵינוּ, אוּלָם כָּאָמוּר
לְעֵיל אֵין בִּשְׁנַת הַחַמָּה, כִּי אִם 365 יָמִים, 5 שָׁעוֹת, 48
דַּקּוֹת, 46 שְׁנִיּוֹת. וְעַיֵּן לְהַלָּן.  ↩



וְאוּלַי נֶאֱמַר מַה שֶׁנֶּאֱמַר שָׁם עַל דֶּרֶךְ
 הַמְלִיצָה, וְהַדֵּעָה שֶׁשְׁרָרָה אָז הָיְתָה, כִּי הָאָרֶץ

תְּלוּיָה עַל בְּלִימָה (אִיּוֹב כּ"ו – 7).A  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37734