


	
	רַבִּי אַמְנוֹן
	



(מסרת ביהכ"נ)



א.


לֹא מָשַׁל רַבִּי אַמְנוֹן בְּאוֹצְרוֹת מִסְתָּרִים

וּבְחֹסֶן תִּפְאֶרֶת אַרְמוֹנוֹת נֶהְדָּרִים

שָׁם סְגֻלַּת כָּל חֶמְדָּה מוֹפָעַת, –

וַיִּמְשֹׁל רַבִּי אַמְנוֹן בִּסְגֻלָּה אַחֶרֶת:

בִּלְבָבוֹ מְזִמָּה – כִּלְהָבָה בֹעֶרֶת,

כַּשֶּׁמֶשׁ זֹרֵחַ אוֹר דַּעַת.





וְאַחַד הַנְּסִיכִים לֹא פַעַם וּשְׁתַּיִם

אֶת מִפְתַּן הַיָּשִׁישׁ וּגְלוּי הָעֵינַיִם

בִּצְעָדָיו הַקַּלִּים הֵנִיעַ,

עֵת נִסְתָּר מֵעַיִן בַּאֲפֵלָה נִדַּחַת

מִפִּי רַבִּי אַמְנוֹן דְּבַר עֵצָה לָקַחַת

אֶל בֵּיתוֹ, בֵּית עֹנִי, הוֹפִיעַ.





לְאוֹר כְּפִיס עֵץ כֵּהֶה הַמֵּפִיץ הַחֲשֵׁכָה

עַל סַפְסֵל עֵץ קָשֶׁה לִימִין הַחֵלֵכָה

הַנָּסִיךְ יְאַחֵר לָשֶׁבֶת.

עַל חָכְמַת הַמִּסְכֵּן, טוּב טַעֲמוֹ, תְּבוּנָתוֹ

יִתְעַנֵּג הַנָּסִיךְ וְשָׁב אֶל טִירָתוֹ –

וְנַפְשׁוֹ תּוּשִׁיָּה שׂגֶבֶת.





אַךְ עֵת חֲצוֹת לַיְלָה בְּתֵבֵל תַּגִּיעַ,

וּבְחֶדְרוֹ הַנָּסִיךְ מַרְבַדִּים הִצִּיעַ

וּשְׁנָתוֹ כְבָר נָם עַל מִשְׁכָּבוֹ

מְכֻסֶּה בְּבוּץ וּבִסְדִינִים יְקָרִים, –

בְּבֵיתוֹ, בֵּית עֹנִי, אֶל שֻׁלְחַן הַסְּפָרִים

עוֹד יוֹשֵׁב רַבִּי אַמְנוֹן, וּלְבָבוֹ





יִנּוֹעַ בְּקִרְבּוֹ כַּיָּם מִפְּנֵי רוּחַ…

הוּא יוֹשֵׁב וְקוֹרֵא בְּסֵפֶר פָּתוּחַ…

וְאַחַת אֶל אַחַת לִרְבָבוֹת

כִּשְׂרָפִים בְּלִי־נוֹחַ עוֹד רָצָה עוֹד שָׁבָה

בְּמִצְחוֹ הָרָחָב, בִּמְעוֹן הַמַּחֲשָׁבָה

סְעִפִּים עֲמֻקּוֹת, נִשְׂגָּבוֹת.




* * *




וְשָׁנִים עַל שָׁנִים בִּמְנוּחָה עָבָרוּ

כְּגַלֵּי מַגֶּנְצָא הַשֹּׁקְטִים יִנְהָרוּ

בְּלֵילוֹת הָאָבִיב הַבְּהִירִים;

הַמּשְׁלִים בְּהֶסֶן לִתְהִלָּה נוֹדָעוּ

וּבָתֵּי הַגְּנָזִים מִקֶּדֶם מָלְאוּ

מַטְמוֹנֵי אוֹצָרוֹת אַדִּירִים.





וּמוֹשֵׁל בְּנֵי הֶסֶן לֹא קָפַץ אֶת יָדָיו

וַיִּתֵּן מַתָּנוֹת וּמַשְׂאוֹת לַעֲבָדָיו,

חֹרִים אֲצִילִים וּסְגָנִים;

אָכֵן הוּא הוֹתִיר לְטוֹבָה בֵּינֵיהֶם

וַיְכַבֵּד וַיְחוֹנֵן וַיְנַשֵּׂא עֲלֵיהֶם

יוֹעֲצוֹ – אִישׁ צָעִיר לְשָׁנִים.





הֵן יִקֶר הַמִּקְרֶה, כִּי תַעֲלֶה בֶהָלָה

אוֹ דְאָגָה כַשֹּׁאָה עַל רֹאשׁ הַמֶּמְשָׁלָה

וּפֶתַע שָׁמֶיהָ יִקְדָּרוּ:

אִם נִבְעוּ מַצְפּוּנֵי מַעֲמִיקֵי כָל בֶּגֶד

אוֹ חַיִל כִּי עָצְמוּ הָאוֹיְבִים מִנֶּגֶד

וּלְהַגְדִּיל עַל גְּבוּלוֹ אָמָרוּ.





עַל כָּל דְּבַר כִּשָּׁלוֹן, כָּל פֶּגַע וּמְצוּקָה,

כִּי יִהְיוּ לַמּוֹשֵׁל לְמִכְשֹׁל וּלְפוּקָה,

אָז עֵצָה נֶאֱמָנָה וִישָׁרָה

הַנָּסִיךְ הַצָּעִיר לַמּוֹשֵׁל יַשְׁמִיעַ,

וּכְרֶגַע עַל רֹאשׁוֹ כַּשֶּׁמֶשׁ יוֹפִיעַ

אוֹר תִּקְוָה, אוֹר יֶשַׁע בַּצָּרָה.





הִתְפַּלְּאוּ הַחֹרִים הַזְקֵנִים, וּכְצֶפַע

הֵגִיחָה הַקִּנְאָה בַּלֵּב – אַךְ מֵאָפַע

וָשָׁוְא כָּל זִמּוֹתָם חִבֵּלוּ.

לֹא שָׁתְתָה רוּחוֹ כּוֹס חֲמָתָם הַזְּעוּמָה

כִּי נֶחְשְׂפָה פִּתְאֹם לָאוֹר הַתַּעֲלֻמָה,

נִגְלְתָה מִמְּקוֹם לֹא פִלֵּלוּ:




* * *






הַמּוֹשֵׁל יִתְעַנֵּג עַל מִשְׁתֵּה עֲדָנִים…

וְשָׂרֵי הֶחָצֵר נִכְבַּדֵּי־הַפָּנִים

יוֹשְׁבִים כַּדָּת לִימִינֵהוּ:

כָּל יוֹתֵר בְּאִישׁ שַׂעֲרוֹת שֵׂיבָה תִּרְבֶּינָה,

יַעֲמִיקוּ הַקְּמָטִים, עֵינַיִם תִּכְהֶינָה

כֵּן יִקְרַב לִימִין אֲדוֹנֵיהוּ.





דַּת זֹאת מִשְׁתַּמֶּרֶת מִיָּמִים קַדְמוֹנִים…

אַךְ מַה־זֶּה? – שָׁם גֶּבֶר – בְּרֹאשׁ כָּל הַזְקֵנִים…

מוּל עָרְפּוֹ הֵן יוֹרְדִים תַּלְתַּלָּיו

הַשְּׁחוֹרִים… אֵשׁ נֹעַר בִּלְחָיָיו לֹהֶטֶת,

וּמוֹשְׁלוֹ, אֶת עֵינוֹ – בְּחֶסֶד מַבֶּטֶת –

לֹא יִגְרַע אַף רֶגַע מֵעָלָיו.





אַף כּוֹסוֹת לִבְרָכָה יִנָּשְׂאוּ לִכְבוֹדוֹ

וְשִׁירוֹת וּזְמִירוֹת יוֹדִיעוּ אֶת הוֹדוֹ…

מִי זֶה הַצָּעִיר לְשָׁנִים? –

הוּא מַחֲמַד הַמּוֹשֵׁל, הוּא יוֹעֵץ מֵישָׁרִים

הַנּוֹדָע לִתְהִלָּה וּלְכָבוֹד בַּשְּׁעָרִים,

הוּא רֹאשׁ לַעֲבָדִים נֶאֱמָנִים.





הַמּוֹשֵׁל יִתְעַנֵּג עַל מִשְׁתֵּה עֲדָנִים –

וּשְׁכוּרֵי מִיַּיִן הָרֹזְנִים, הַסְּגָנִים;

קוֹל שִׂיחַ, קוֹל זֶמֶר וָנֶבֶל;

רַק אֶחָד בֵּינֵיהֶם – בּוֹ רוּחוֹ נֶעְכֶּרֶת,

מַחֲשֶׁבֶת עַצֶּבֶת אֶת לִבּוֹ מַקְדֶּרֶת,

בַּמִּשְׁתֶּה לֹא יִקַּח כָּל חֶבֶל.





הוּא מַחֲמַד הַמֶּלֶךְ, הוּא יוֹעֵץ מֵישָׁרִים

הַנּוֹדָע לִתְהִלָּה וּלְכָבוֹד בַּשְּׁעָרִים…

וְכֹה שְׂפַת הַמּוֹשֵׁל דֹּבֶרֶת:

– "אַל תְּכַחֵד, אֲהוּבִי, הָאֱמֶת הַגִּידָה:

מַה שָּׁבְרָה רוּחֶךָ, מַה לִּבְּךָ הֶחֱרִידָה,

אֶרְאֶה בַּת עֵינְךָ קֹדֶרֶת…





הַהִכְלִים פָּנֶיךָ אִישׁ אֶחָד בַּעֲבָדַי?

אוֹ אוּלַי, אֲהובִי, מַתְּנוֹתַי, חֲסָדַי

לֹא־רָצוֹן מֵאִתְּךָ הֵפִיקוּ?

הֲלֹא קְדשִׁים לִי תָמִיד מִשְׁאֲלוֹת לִבֶּךָ,

אִם עשֶׁר אִם גְּדֻלָּה תִּתְאַוֶּה נַפְשֶׁךָ,

שְׁאַל – לְךָ יָדַי יָרִיקוּ".





– "שְׂבַע־רָצוֹן אָנֹכִי בְּרֹב חֲסָדֶיךָ,

שְׂבַע־רָצוֹן בַּתְּהִלָּה וּבְמַתְּנוֹת יָדֶיךָ,

– עָנָהוּ הַצָּעִיר לְיָמִים –

וּכְיָמִים מִקֶּדֶם כֵּן עַתָּה אֶשְׁאָלָה,

כִּי רוּחַ תִּפְאֶרֶת וּגְבוּרָה מִלְמָעְלָה

תְּחוֹפֵף מַלְכוּתְךָ עוֹלָמִים!…





וְכָבוֹד וָהוֹד לְךָ מַלְכִּי יָאָתָה:

לְגָאוֹן וּלְכָבוֹד עַל רֹאשְׁךָ נָשָׂאתָ

הַכֶּתֶר – גִּבּוֹרִים נָשָׂאוּ;

מִכְּבוֹדְךָ, אֲדוֹנִי, עָלַי גַּם אָצַלְתָּ

כִּי דִבְרֵי עֵצוֹתַי לְהַקְשִׁיב הוֹאַלְתָּ,

צִוִּיתָ – אַחֲרֵיהֶם מָלָאוּ.





אַךְ דַּע: מִלְפָנֶיךָ הַמַּעְיָן כִּסִּיתִי,

מִמֶּנּוּ מֵי חָכְמָה וּתְבוּנָה דָּלִיתִי…

לֹא אֲנִי לֹא אֲנִי הִשְׁקֵיתִי

הַשְּׁדֵמָה – מִפִּרְיָהּ אָכַלְתִּי עַד עָתָּה, –

עֲמַל יְדֵי זָרִים אַךְ יָדִי לָקָטָה

מִתְּהִלַּת אֲחֵרִים רָוִיתִי…





שָׂא פָנַי, הוֹד מַלְכוּת, חֲטָאַי אַזְכִּירָה:

בְּקִרְיַת מַלְכוּתְךָ מַגֶּנְצָא הַבִּירָה

הַרְחֵק מִזֶּרֶם הַחַיִּים,

מִכָּבוֹד, מֵהָדָר, מִגְּדֻלָּה, מִשָּׁאוֹן,

שָׁם־נִסְתָּר גַּם נֶעֱזָב בְּפִנַּת צַר־מָעוֹן

אַךְ חָפְשִׁי כְּצִפֹּר שָׁמַיִם.





וּבְנֶפֶשׁ מֵאוֹצַר הַתְּבוּנָה לְקוּחָה –

שָׁם יוֹשֵׁב הָעִבְרִי רַבִּי אַמְנוֹן בִּמְנוּחָה,

וְיָדוֹ רַק יָדוֹ בִּנְהָרָה

וּבְחֹסֶן תִּפְאֶרֶת דְּרָכֶיךָ פֵאֵרָה.

בִּי רוּחַ אִישׁ אַחֵר, הוֹד מַלְכוּת, דִּבֵּרָה!

זוּ נַפְשִׁי בַּשָּׁוְא הִתְפָּאָרָה!





לְבַקְּרוֹ הָלַכְתִּי בִּמְנוּחַת הַלַּיְלָה,

וּבְרוּחִי אָז יַצִּית אֵשׁ־פֶּלֶא, אֵשׁ נַעְלָה,

וּלְחָכָם וּלְנָבוֹן נִדְמֵיתִי.

אַךְ עַתָּה לֹא אוּכַל אֶשְׁקָטָה בִמְכוֹנִי!

הוֹי, רוּחַ אִישׁ אַחֵר אַךְ דִּבְּרָה מִגְּרוֹנִי,

מִתְּהִלַּת אֲחֵרִים הִרְוֵיתִי





אֶת נַפְשִׁי, זוּ נַפְשִׁי בַשֶּׁקֶר נִסְתָּרָה!…

הָסִירָה, הָרִימָה זוּ צְפִירַת תִּפְאָרָה –

לְחִנָּם אֶת רֹאשִׁי עִטֵּרָה!

וְנָשָׂא עַל רֹאשׁוֹ אֶת הוֹד הָעֲטָרָה

הָאִישׁ – שֶׁחָכְמָתוֹ בְּחֹסֶן וּנְהָרָה

דְּרָכֶיךָ עַד הֵנָּה פֵאֵרָה!"…





וַיִּדֹּם הַיּוֹעֵץ, כְּמוֹ שֵׁנָה נָפָלָה

בְּחַדְרֵי הַכֵּרָה. דּוּמִיָּה מָשָׁלָה.

חָדְלוּ הַחוֹגְגִים שָׁאוֹן…

וַיִּקְרָא הַמּוֹשֵׁל מִתּוֹךְ הַדּוּמִיָּה:

"אֲהָהּ, מִי זֶה הָיָה לִי יוֹעֵץ פְּלִילִיָּה,

צְבִי עֶדְיִי שַׂמְתִּיהוּ לְגָאוֹן!…





יְהוּדִי, חֵלֵכָה, שֶׁמָּשְׁחַת מַרְאֵהוּ!…

אַךְ לוּ לְעֹז כִּתְרִי בְּחָכְמַת לִבֵּהוּ

עוֹד הוֹסִיף לִי עֹז שִׁבְעָתָיִם, –

לֹא לִי בֶן אֱמוּנִים, לֹא לִי הִכָּנֵעַ

לָלֶכֶת בְּעִקְבוֹת יְהוּדִי פשֵׁעַ

שֶׁשָּׁפַךְ דַּם אֵלִי כַּמָּיִם!…





הַגִּידָה, אִם תֵּדַע אֶת דִּבְרֵי יָמֵינוּ? –

הֶחָסְרָה עֹז נַעֲרָץ מֶמְשֶׁלֶת אַרְצֵנוּ,

לֹא הֵפִיץ כִּתְרֵנוּ קַרְנָיִם,

עֵת מַחֲנֵה אֲבוֹתַי גִּבּוֹרֵי חֲיָלִים

הוֹסִיפוּ עֹז מִשְׁנֶה וָתֹקֶף לַדְּגָלִים –

שֶׁנִּצְּחוּ לֹא אַחַת וּשְׁתָּיִם? –





מִי הָיָה לְהוֹרַי אָז יוֹעֵץ מֵישָׁרִים,

בְּשָׁלוֹם וָהוֹד אוֹ בְּלָחֶם שְׁעָרִים?

מִי נָחָם אֱלֵי הַמַּטָּרָה?

יְהוּדִי? הַיְּהוּדִי שֶׁמָּשְׁחַת מַרְאֵהוּ,

שֶׁהוֹרַי הִשִּׁיאוּ הַכְּלָבִים עָלֵיהוּ

כְּעַל חַיַּת יְעָרִים מוּזָרָה,





וַיִּשְׁפְּכוּ דָמוֹ, דָּם שָׁחוֹר מְלֵא־רַעַל,

בְּשֵׁם אֵלִי, אֵל רַחֲמִים וָחֶסֶד, שֶׁהֹעַל

לְקָרְבָּן מִפִּשְׁעֵי עַם סָכָל?…

הֲיָאֶה לִי נִינָם לָשֶׁבֶת לְכִסֵּא

עִם שׂוֹנֵא הַנּוֹצְרִי, שֶׁרְדָפוֹ, הֱמִיתוֹ?! –

הַגִּידָה, הִצְטַדְּקָה אִם תּוּכָל!…"





וַיִּפְתַּח הַיּוֹעֵץ אֶת פִּיהוּ בְּאֵימָה:

“הַרְשֵׁנִי, הוֹד מַלְכוּת…” וַיֵּצֵא גְבַהּ־קוֹמָה,

אִישׁ זָקֵן וָשָׂב מִן הָעֵדָה,

לְבוּשׁוֹ בַּד קֹדֶשׁ, בַּת עֵינוֹ עֲגוּמָה.

וַיֹּאמֶר: – "עֶבְרָתְךָ, הוֹד מַלְכוּת, אֲיֻמָּה,

אַךְ כַּבֶּד נָא אוֹתִי, כַּבֵּדָה,





הַקְשִׁיבָה לִדְבָרַי: בְּרוּחַ חֻבָּלָה

דְּבַר שָׁרְךָ שָׁמַעְתִּי, וּבְנֶפֶשׁ נִבְהָלָה

אֶל דְּבָרְךָ, אֲדוֹנִי, חִכִּיתִי. –

אַךְ הִנֵּה מִפִּיךָ מִלֶּיךָ הוֹצֵאתָ

וּבְשִׂמְחַת אֵין קֵצֶה אֶת לִבִּי מִלֵּאתָ,

וְעֵינַי נָהָרוּ… רָאִיתִי





כִּי אֹזֶן לֹא תַטֶּה לְכַחַשׁ וּרְמִיָּה;

רָאִיתִי – לִבָּתְךָ הַטְּהוֹרָה וּנְקִיָּה

שׂטֶמֶת אֶת אוֹיְבֵי אֵל חַיִּים…

אַךְ כָּבוֹד וִיקָר לְךָ, מַלְכִּי, וּבְרָכָה!

גָּבֹהַּ וְנִשְׂגָּב מְאֹד כֵּס הַמַּמְלָכָה

וּמֵאִיר כְּאוֹר שִׁבְעָתָיִם!…





וּבְרוּכָה אַדְמָתְךָ, וָעשֶׁר הִיא מְלֵאָה…

אַךְ תְּנֵנִי, הוֹד מַלְכוּת, לְחַוֹת פֹּה דֵּעָה

וּלְגַלּוֹת אֶת לִבִּי בִּדְבָרִים

נֶאֱמָנִים. – הוֹד מַלְכוּת! הֵן כְּלִי הוּבָא הֵנָּה

מְגֹאָל בְּדָמִים, בַּטִּיט וּמַדְמֵנָה

וְרָקָב מִכָּל הָעֲבָרִים:





פֹּה קוֹרֵי עַכָּבִישׁ מִגָּב אוֹתוֹ חָפוּ,

שָׁם קְהַל עַכָּבִישִׁים בְּקִרְבּוֹ נֶאֱסָפוּ…

אֲבָל, מֵעֵינַיִם נִסְתָּרָה

בָּרֶקֶת מַזְהֶרֶת תִּמָּצֵא קִרְבֵּהוּ,

מִתַּחַת לָרֶפֶשׁ הַמְכַסֶּה עָלֵיהוּ…

וּלְהַשִּׂיג הָאֶבֶן הַיְקָרָה





אִם נֶפֶשׁ אֲדוֹנִי הַמֶּלֶךְ חֲפֵצָה,

הַכְּלִי בְלִי־עָמָל הוֹאִילָה נַפֵּצָה,

וּלְךָ הִיא הָאֶבֶן הַיְקָרָה;

וְאוּלָם, הוֹד מַלְכוּת, אִם זֹה הַבָּרֶקֶת

אֶל כָּתְלֵי הַכֶּלִי בְּחָזְקָה מֻדְבֶּקֶת,

וּתְהִי גַם הָאֶבֶן נִשְׁבָּרָה





בְּשַׁבֵּר הַכֶּלִי, וּשְׁנֵיהֶם אִבַּדְתָּ,

מַה לַּעֲשׂוֹת אָז מַלְכִּי, מַה לַּעֲשׂוֹת פָּקַדְתָּ? –

הֲלִנְטשׁ אֶת דְּבַר הַבָּרֶקֶת

עֵת דְּרוּשִׁים רַק עָמָל וְאֶרֶך־אַפַּיִם:

לְטַהֵר הַכְּלִי, לַהֲדִיחוֹ בְ“מַיִם”,

וְאַחַר – בְּיָד מְמָרֶקֶת –





לְפָתְחוֹ לְאִטִּי, בְּלִי רוּחַ נִמְהָרָה,

אָז – בּוֹאָה הִתְעַנְּגָה בָּאֶבֶן הַיְקָרָה…

הֲתַטֶּה לִּי אֹזֶן שֹׁמָעַת?

אִם תַּטֶּה הוֹאִילָה וּתְנֵנִי הַבִּיעַ:

לְחִנָּם חָפַצְתָּ יוֹעֶצְךָ הַרְשִׁיעַ,

לְחִנָּם כָּעַסְתָּ גַם כָּעַס:





הוּא הִתְעָה וַיְהִי לְךָ יוֹעֵץ פְּלִילִיָּה,

הוּא קָנָה לוֹ גָאוֹן בְּכַחַשׁ וּרְמִיָּה,

אַךְ יִצְדַּק בְּקָרְאוֹ לְךָ: סְלָחָה!

הַפַּעַם לְךָ נַפְשׁוֹ אֱמוּנִים שָׁמָרָה,

כִּי הוֹרְךָ, הַמֶּלֶךְ, הוֹד אֶבֶן תִּפְאָרָה,

וְלוּ גַם מִשְׁבַּצְתָּה נֶאֱלָחָה…





יְהוּדִי זְעוּם־יָהּ, חֶלְאַת גּוֹי וּבְזֹה נֶפֶשׁ

הֲיֵשׁ עוֹד כָּמֹהוּ מְגֹאָל בָּרֶפֶשׁ

וְרָאוּי לִשְׁאָט וּלְבִזָּיוֹן?…

אָכֵן אֶת לִבְּךָ אִם לָקַח בִּתְבוּנָה,

שְׁמַע נָא, הַמֶּלֶךְ, לַעֲצָתִי “אֱמוּנָה”

יָדַעְתִּי לְפָנָיו נִקָּיוֹן"…





עַל שִׂפְתֵי הַזָּקֵן הַלְּבָנוֹת עָבָרָה

כְּנָחָשׁ בָּרִיחַ רְעָדָה נִמְהָרָה,

וְשֵׁנִית אָז תָּשׁוּב הַגִּילָה:

אָז כּוֹסוֹת הַכֶּסֶף דַּם עֵנָב יָשִׁיקוּ

וְשִׁירוֹת הַקְּרוּאִים לַמּוֹשֵׁל יָפִיקוּ

תִּפְאֶרֶת וּבְרָכָה וּתְהִלָּה.




* * *




הַשֶּׁמֶשׁ יוֹרֶדֶת, קַוֶּיָה נִשְׁקָעִים;

וְרָאשֵׁי הֶהָרִים וִיעָרוֹת וּסְלָעִים

יֵרָאוּ בִנְגֹהוֹת עַרְבַּיִם

מְתֻלָּעִים וַאֲדֻמִּים כַּאֲחוּזֵי בְעֵרָה.

אַף נַחַל מַגֶּנְצָא לֶהָבָה כִתֵּרָה,

וַתָּצֶת אֶת טֹהַר הַמָּיִם.





הַמִּשְׁתֶּה עֲדֶנָּה הַלְּבָבוֹת יַרְתִּיחַ…

עֲדֶנָּה לֹא חָדְלוּ הַשִּׁירָה, הַשִּׂיחַ,

וְהֶמְיַת עַלִּיזִים וּתְשֻׁאוֹת…

רַק דּוּמָם בַּחוֹגְגִים יוֹשְׁבִים רַק שְׁנַיִם

וּבְרוּחַ דּוֹמֵמָה וּבְקֹצֶר אַפַּיִם

עֵינֵיהֶם לַדֶּלֶת נְשׂוּאוֹת…





הֵן הֵמָּה: הַכֹּמֶר, הַיּוֹעֵץ: בִּמְהֵרָה

לְהָבִיא אֶת אַמְנוֹן אֶל אוּלַם הַכֵּרָה

פְּקֻדַּת הַמּוֹשֵׁל חָזָקָה…

וַיְהִי בְהִסְתַּתֵּר אַךְ שֶׁמֶשׁ עַרְבַּיִם

מִתַּחַת הֶהָרִים, וּבְלֵב הַשָּׁמַיִם

חֲתֻלַּת אֵד טָהוֹר הוּצָקָה –





וַיּוּבָא רַבִּי אַמְנוֹן עַל־יַד שׁוֹטְרִים שְׁנַיִם,

וַיָּבֹא וַיַּעֲמֹד בְּרֶטֶט מָתְנַיִם.

יָדֵיהוּ הַצְּנוּמוֹת רָעָדוּ,

זֵעָתוֹ הַקָּרָה עַל מִצְחוֹ יָרָדָה,

וְעֵינָיו נִטָּיוּ מִנֶּגֶד בַּחֲרָדָה

מְקוֹם שִׂיחַ וָשִׁיר הִתְאַחָדוּ…


………………..

………………..





ב.


כְּבָר עָבַר הַנֶּשֶׁף, חֲצוֹת לַיִל הִגִּיעַ,

מַגֶּנְצָא הַבִּירָה כְּבָר תִּישַׁן, תַּרְגִּיעַ,

וּבְאַחַד הַחוּצוֹת בִּמְבוּכָה

שָׁם יֵלֵךְ רַבִּי אַמְנוֹן לְבַדּוֹ… לִפְנֵיהוּ

נַחַל מַגֶּנְצָא הַמּוֹלִיךְ מֵימֵיהוּ

בֵּין גְּדוֹתָיו בְּהַשְׁקֵט וּמְנוּחָה –





מִתַּחַת לְאֵד טֹהַר הַמְרַחֵף מִלְמַעְלָה…

וּמְלֵאֵי תַעֲלֻמּוֹת שָׁם כּוֹכְבֵי הַלַּיְלָה

יִנּוֹעוּ בְּרַצֵּי הַגַּלִּים;

וְשִׂיחֵי הַחֹף וְצֶאֱלֵיהֶם הַסְּבוּכִים

עַל מֵימֵי הַנַּחַל הַנִּרְדָּם הֵם שְׁטוּחִים

כְּתַשְׁבֵּץ וּכְרִקְמַת תַּלְתַּלִּים.





וּתְנוּמָה מִסָּבִיב עַל פְּנֵי הָאֲדָמָה…

רַק שְׁנַיִם בַּרְבֻּרִים יַפְרִיעוּ הַדְּמָמָה,

יִרְחָצוּ, יֶהֱמָיוּ, יָשֹׁקּוּ.

יוֹרִידוּ כְנָפַיִם, יַעֲלוּן חִישׁ רוֹמָה,

וּבְעַרְבֵי הַנַּחַל – אֲחוּזֵי תַרְדֵּמָה –

נְטִיפוֹת מֵי־כֶסֶף יִזְרֹקוּ.





אַךְ הִנֵּה מִנֶּגֶד, שָׁם הִנֵּה מִשְׁכָּנוֹ,

וַיָּבֹא בוֹ… שֶׁקֶט וּדְמִי… עַל שֻׁלְחָנוֹ –

שָׁלַח נֵר קָטָן אוֹרֵהוּ…

וַיֵּשֶׁב אֶל סֵפֶר… וְקֶרֶן נְהָרָה

מִנֵּרוֹ עַל שְׂעָרוֹ הַלָּבָן עָבָרָה…

וַיַּקְרֵב אֶת נֵרוֹ אֵלֵיהוּ.





עַל דַּפֵּי הַסֵּפֶר אָז עֵינָיו עָבָרוּ.

וַיַּבֵּט – וּכְרֶגַע חִישׁ פָּנָיו חָוָרוּ,

וַיִּצְעַק בְּרוּחַ נִשְׁבָּרָה,

וַיִּתַּר מִמְּקוֹמוֹ… הִבְרִיקוּ עֵינַיִם,

לְמַרְאֵה יֵרָקוֹן נֶהְפְּכוּ שְׂפָתַיִם

וּמִלִּים הִבִּיעוּ בִסְעָרָה:





שְׁלשָׁה יָמִים… הִתְיָעֵץ… וְאַחֲרֵי יַחֲלֹפוּ –

אֶת לִבִּי מְלֵא דָמִים מִגֵּווֹ יִשְׁלֹפוּ,

יְטַהֲרוּ, גַּם קַטֵּר יִקְטֹרוּ…

וּמִי זֶה יֵאָנַח? מִי יִשְׁפֹּךְ שָׁם דְּמָעוֹת?!

הֵן קִינַת תַּמְרוּרִים וּנְאָקָה נִשְׁמָעוֹת! –

קְהַל שֵׁדִים לֵב אַמְנוֹן יִקְבֹּרוּ!…





הֲתִשְׁמַע, הֲתִשְׁמַע? – הֵם מִסְפֵּד יִשָּׂאוּ…

הֵם אָרוֹן מְצֻפֶּה זְהַב אוֹפִיר יִשָּׂאוּ…

יֵילִילוּ… יִצְחָקוּ… טָמָנוּ…

גַּל קֶבֶר, אוֹת צְלָב עַל הַקֶּבֶר הִצִּיבוּ,

בּוֹ נֶפֶשׁ נִרְצָחָה לְאַמְנוֹן הִשְׁכִּיבוּ,

בּוֹ לִבּוֹ, בֹּר לִבּוֹ, צָפָנוּ…





הַרְפּוּנִי!… עַד אוֹתוֹ בְשָׁלוֹם אֶשְׁלָחָה,

עַד לִבִּי אֶשְׁלַח בְּשָׁלוֹם וּבְרָכָה…

הַבִּיטוּ… הִתְעוֹרֵר, הִתְעוֹרֵר…

הֱיֵה אָרוּר, לְבָבִי, עַל אֲשֶׁר שִׁחַתָּ

נְוֵה אֱמוּנָתִי הַטְּהוֹרָה, כִּי תַתָּ

לַשֶּׂפֶק בַּחֶדֶר הִתְגּוֹרֵר…





מוּת! – לֹא הֶאֱמַנְתָּ… וּקְרָב הוֹרֵיתִיךָ

וּלְאָסְרוֹ עַל עֶבֶד חֲדַל אִישִׁים שְׁלַחְתִּיךָ,

אַךְ בֶּגֶד כָּעֶבֶד בָּגַדְתָּ…

לֹא מִסְפֵּד לֹא קִינִים רַק שִׁירָה יִשָּׂאוּ,

לֹא אָרוֹן רַק בָּמָה מוּפָזָה יִשָּׂאוּ…

בָּאֵלִים חֲדָשִׁים חִמַּדְתָּ!…





שְׁאִיָּה מִסָּבִיב… אֵשׁ תָּפְתֶּה יֹקֶדֶת

מִתַּחַת לְרַגְלָי… מִלְמַעְלָה יֹרֶדֶת

כְּקָרָה נוֹרָאָה… הוֹאִילוּ

וּרְאוּ גַלֵּי־דָמִים, בֶּעָשָׁן נִמְלָחִים…

וּשְׁנַיִם בַּרְבֻּרִים בְּתוֹכָם… נֶאֱלָחִים…

יִרְחָצוּ… יִטְבָּעוּ!… הַצִּילוּ!…





הַצִּילוּם!… הֵן הֵמָּה אֱמוּנָה וָנֶפֶשׁ!…

הָחִישׁוּ!… הַגַּלִּים מְגָרְשִׁים כְּבָר רֶפֶשׁ

וּלְרַגְלַי יֶחֱמָרוּ… יִרְתָּחוּ…

אַךְ מַה־זֶה אֶשְׁמָעָה?… "הוֹי, אוֹתָם בִּלַּעְתָּ,

בְּיָדְךָ אוֹתָמוֹ בַּגַּלִּים טִבַּעְתָּ…

בְּיָדְךָ!… – יִצְחָקוּ… יִשְׂמָחוּ!…





אַךְ לֹא!… עוֹד אוּכָלָה, אַצִּילָה אֶת שְׁתֵּיהֶן,

בְּחַיַּי וּבְדָמִי אֲנַקֶּה אֶת דְּמֵיהֶן,

וּדְמָעוֹת תֵּרַדְנָה עֵינָיִם…

וְשֵׁנִית עוֹד תּוּקַד אֵשׁ קֹדֶשׁ בִּמְעוֹנִי

וְשֵׁנִית עוֹד שֵׁנִית כְּקֶדֶם הִנֵּנִי

לְךָ אֱלֹהֵי הַשָּׁמָיִם!…"





כַּנֶּשֶׁר שֶׁיָּטוּשׂ מֵאַחַד הֶהָרִים

כֵּן טָשׂ רַבִּי אַמְנוֹן אֶל שֻׁלְחַן הַסְּפָרִים…

יָדֵיהוּ הַלְּבָנוֹת וּצְנוּמוֹת

אֶת סִפְרוֹ הַקָּדוֹשׁ אֶל לִבּוֹ לָחָצוּ;

וְרִגְשׁוֹת לְבָבוֹ אָז גָּדְלוּ פָּרָצוּ,

רִגְשׁוֹת אַהֲבָה, תַּנְחֻמוֹת.





וְתוּגָה מְהוּלָה בְשִׂמְחָה נֶעֱצָרָה;

שִׂפְתוֹתָיו רָעָדוּ, וְעֵינוֹ נָהָרָה.

" לְךָ אֱלֹהֵי הַשָּׁמַיִם,

לְךָ אֲנִי! – פִּתְחוּ לִי פִּתְחוּ הַשְׁעָרִים,

אָבוֹאָה אֲהַלֵּל, אַבִּיעַ מֵישָׁרִים,

אֲסַפְּרָה גְדֻלָּתְךָ, אֵל חַיִּים!"…


………………..

………………..





ג.


מִלִּפְנֵי הַשַּׁחַר זֶה שָׁלשׁ פְּעָמִים

כִּנְמוּגִים מִפַּחַד מִמּוֹרָא נִפְעָמִים

צִלְלֵי לַיִל בָּרָחוּ.

זֶה שָׁלשׁ פְּעָמִים הַשֶּׁמֶשׁ הוֹפִיעַ

וַיְכֲבֶּה אוֹר שַׁחַר בִּמְרוֹמֵי רָקִיעַ…

יָמִים זֶה שְׁלשָׁה הָלָכוּ –





אֶל מֵי יַם הַנֵּצַח הָרַבִּים וַעֲצוּמִים.

יָמִים נוֹרָאִים אַף לֵילוֹת אֲיֻמִּים,

אֶת נֶפֶשׁ הַזָקֵן קָלָעוּ

מִגְּבוּרַת נִצָּחוֹן אֶל רִפְיוֹן יָדַיִם,

גַּם לֶחֶם לֹא אָכַל, לֹא שָׁתָה גַם מַיִם

וְעֵינָיו גַּם שְׁנָת לֹא יָדָעוּ…


………………..

………………..


וַיֵּצֵא מְנַצֵּחַ!…


………………..



* * *




         וְיוֹם הַמּוּעָדָה

הִגִּיעַ. כְּבָר עֵת הַצָּהֳרַיִם נָדָדָה…

וַיִּשְׁלַח הַמּוֹשֵׁל (כִּי חָרָה

לוֹ) לִקְרוֹא וּלְהַבְהִיל הַשָּׂב אֶל אַרְמוֹנוֹ.

אַךְ שָׁלשׁ פְּעָמִים – לְמַרְבֵּה חֲרוֹנוֹ –

מַלְאֲכוּתוֹ אַךְ מַעַל נִשְׁאָרָה.





וַיִּקְרָא הַמּוֹשֵׁל בְּרוּחַ סֹעֶרֶת:

"עִמָּדִי הִתְחָרוֹת הֵן נַפְשׁוֹ אֹמֶרֶת!

הוּא חָדַל פְּקֻדָּתִי מִשְּׁמוֹעַ!…

מִי הִקְשָׁה לָלֶכֶת עִמָּדִי בְּקֶרִי?

הָרְחוֹבָה, הָרְחוֹבָה זֶה פֶתִי אִישׁ מֶרִי!

תְּנוּאָתִי שָׁם יֵדַע יָדֹעַ!"…




* * *




עֵדָה כַבִּירָה בָּרְחוֹב שָׁם נִצָּבָה…

עֶדְיֵי הַסּוּסִים אַף נֵשֶׁק הַצָּבָא,

יַבְרִיקוּ מִשֶּׁמֶשׁ יֹקֵדָה;

אֵת מֵצַח הַמֶּלֶךְ עֲטָרָה עֹנֶדֶת,

וּמַחֲנֵה הַכְּמָרִים בִּדְמָמָה עֹמֶדֶת…

אָז יִקְרַב אֶל מוּל פְּנֵי הָעֵדָה





רַבִּי אַמְנוֹן הַיָּשִׁישׁ… קְוֻצּוֹתָיו כַּעֲטָרָה

מַכְתִּירוֹת אֶת מִצְחוֹ… בַּת עֵינוֹ מְזָרָה

כִּידּוּדֵי לֶהָבָה קֹדָרֶת…

הוּא עוֹמֵד בְּלִי־נוֹעַ וִיצוּרָיו נִדְהָמִים

רַק שְׁמוּרַת הָעַיִן תִּנּוֹעַ לִפְעָמִים

וּרְעָדָה עַל שְׂפָתָיו עוֹבָרֶת…





וְעֵינֵי הַמּוֹשֵׁל מַבִּיטוֹת בְּחֵמָה,

וּמְפִיקוֹת אֵשׁ נָקָם וּזְוָעָה וְאֵימָה…

בִּלְבָבוֹ כָּאֶפְעֶה נוֹצָרָה

מַחֲשֶׁבֶת אֲבַדּוֹן וּמָוֶת וָקָרֶץ…

וּכְרֶגַע גַּם הָיְתָה נְכוֹנָה הִתְפָּרֶץ

מִשְּׂפָתוֹ שֶׁלָּבְנָה, חָוָרָה.





אַךְ פָּתַח אֶת שְׂפָתָיו וַיַּבְלֵג עַל זַעַם:

"שָׁלוֹם עָלֶיךָ, שָׂב, שָׁלוֹם הַפַּעַם

לְעֵינֵי בְנֵי עַמִּי הַיְקָרִים…

הֵן בּוֹא אֶל הֵיכָלִי הַיּוֹם לֹא הוֹאַלְתָּ,

וַאֲנִי, מִבְּלִי פָקֹד כִּי כְבוֹדִי חִלַּלְתָּ,

אָנֹכִי עִם מַחֲנֵה הַכְּמָרִים





וְאַנְשֵׁי הַחַיִל עֲבָדִים נֶאֱמָנִים,

נֶאֱסַפְנוּ הֵרָאוֹת בָּרְחוֹב אִתְּךָ פָנִים…

הַגִּידָה…" וַיֶּחְדַּל מִדַּבֵּר…

הִתְפַּלְּצָה הַכָּתֵף… וּכְמוֹ בַמַּעֲרָכָה

בִּשְׂדֵה הַמִּלְחֶמֶת, הָעַיִן שָׁלָחָה

כִּידוֹדִים – מֵאַף כִּי הִתְגַּבֵּר…





וְיָדוֹ הַמְּהִירָה, שֶׁהַסְכֵּן הִסְכִּינָה

הַכּוֹת פַּעַם אַחַת בְּלִי תֵת כָּל חֲנִינָה,

בְּלִי מֵשִׂים לַחֶרֶב שֻׁלָּחָה.

מִקֶּרֶב הָעֵדָה קוֹל פְּחָדִים הִתְפָּרֶץ…

אַךְ אַמְנוֹן הַיָּשִׁישׁ לֹא יִירָא כָל קָרֶץ…

מִשֵּׁאתוֹ נַפְשֵׁהוּ לֹא שָׁחָה…





וַיִּשָּׂא אֶת עֵינָיו וַיָּרֶם רֹאשֵׁהוּ

וּבְגֹבַהּ וּבְגָאוֹן הֵיְשִׁיר גַּוֵּהוּ,

וּכְרֶגַע גַּם שְׂפָתוֹ נִפְתָּחָה,

וַיּאמַר: "הוֹד מַלְכוּת, הַטֵּה נָא אָזְנַיִם!

עָלֵינוּ הֵן יַשְׁקִיף מִשְּׁמֵי הַשָּׁמַיִם

הָאֵל אֲשֶׁר יָדוֹ תָּמָכָה





אֲשׁוּרַי עַד הֵנָּה… לֹא פִרְחֵי נִצָּנִים

עַל דַּרְכִּי צָמָחוּ… לֹא אוֹרוֹת עֲדָנִים

הָיְתָה נַחֲלָתִי בַּחַיִּים…

גּוֹרָלִי בַחַיִּים – אַךְ יַלְקוּט עַל שֶׁכֶם,

כְּגוֹרַל הַיָּתוֹם הַנּוֹדֵד לַלֶּחֶם,

חָיִיתִי מִנִּדְבוֹת כַּפַּיִם…





אַךְ אוֹצָר רַק אֶחָד לִי נָפַל לַחֶבֶל

וָאמַר בּוֹ לִמְשֹׁל עַד עָזְבִי פְנֵי תֵבֵל,

אַף אוֹתוֹ אֶל קִבְרִי לָקַחַת:

הוּא שַׁלְוַת הַנֶּפֶשׁ לֹא תֵדַע רְמִיָּה,

הוּא חַיֵּי מֵי יוּבַל בְּשִׁמֲמוֹת צִיָּה,

הַהוֹלֵךְ בְּשׁוּבָה וָנַחַת…





מַה נֶּחְשָׁב הַיּוּבַל מוּל נַחַל הַמַּיִם

הַמּוֹצִיא מִשְׁבָּרָיו בִּמְחוֹלַת מַחֲנַיִם?…

אוֹ מוּל הַשִּׁבֹּלֶת הַשְּׁלוּחָה

מֵאַחַד הֶהָרִים, וְשֹׁטְפָה בְשָׁאוֹן?…

אָנֹכִי נָשָׂאתִי מְנַת יוּבַל בְּגָאוֹן,

וּמְאֻשָּׁר הָיִיתִי בַּמְנוּחָה.





וּבְשַׁלְוַת הַנֶּפֶשׁ – בַּשָּׁוְא לֹא נִכְתָּמָה…

הוֹי מַלְכִּי, הוֹי מַלְכִּי, מַדּוּעַ וְלָמָּה

גָּזַלְתָּ מְשׂוֹשִׂי בַחַיִּים?

מֵעָנִי גָּזַלְתָּ אֶת יַלְקוּט הָעֹנִי,

וְכָפְרוֹ מַה תִּתֵּן, מַה תִּתֵּן, אֲדוֹנִי,

מַה־תִּקֹּב לוֹ מַתְּנַת־יָדָיִם?…





אוֹצָרוֹת, אַרְמוֹנוֹת, הֵיכָלוֹת מִבְצָרִים –

בְּמִבְחַר הַגַּנִּים וּפְרָחִים מָכְתָּרִים,

וּכְאַבְנֵי הַחֵן לַמִּסְגֶּרֶת

הֵם בְּנוּיִם עַל מוֹרַד הֶהָרִים הַיָּפִים?…

אוֹ חֹסֶן מֶמְשָׁלָה, עֲבָדִים לַאֲלָפִים,

הַיּוֹדְעִים מִשְׁמַעַת, מִשְׁמֶרֶת?…





זֹאת לֹא זֹאת!… לֹא מִמְשַׁל, לֹא אוֹצָר, לֹא עשֶׁר,

הָשִׁיבָה גַן־עֶדְנִי, הָשִׁיבָה לִי אשֶׁר

הַנֶּפֶשׁ הִדְרַכְתָּ מְנוּחָתָהּ! –

וּשְׁלשֶׁת הַיָּמִים… כַּיּוֹבֵל נִמְשָׁכוּ!…

אֲהָהּ, לִמְעוֹן תַּנִּים הֵם לִבִּי הָפָכוּ…

בָּם נַפְשִׁי רַב עָמָל רָוָתָה…





דַּל נִדְכֶּא וָעֶבֶד, הָהּ מַלְכִּי, אָנֹכִי…

וּבְיָדְךָ הִנֵּנִי… מֶה חַיַּי, מַה כֹּחִי?…

הִבְטַחְתִּי? אַךְ מָה הִיא הַבְטָחָה

עַל דִּבְרַת פִּי מֶלֶךְ… וּבְרֶגַע מַה נּוֹרָא!…

הַכְרִיתָה אֶת שְׂפָתַי… לְשׁוֹנִי עֲקֹרָה,

וּלְנַפְשִׁי – לָהּ יָד אַל תִּשְׁלָחָה!…





לֹא לִי הִיא, לֹא לִי הִיא! לֹא אֶמְשֹׁל עָלֶיהָ…

גַּם כֶּלֶא גַּם כְּבָלִים כְּאַיִן בְּעֵינֶיהָ,

לֹא תֵדַע לֹא תָבִין מִשְׁמָעַת…

לֹא תֵדַע כָּל מַעְצוֹר כְּצִפֹּר שָׁמַיִם,

כִּי רַק לְקוֹל אַחֵר הִיא מַטָּה אָזְנַיִם,

לְמִשְׁמַעַת אַחֶרֶת נִכְנָעַת!"…





וַיִּקְצֹף הַמֶּלֶךְ וַיִּרְעַד מִזַּעַם,

כְּחַיָּה נִמְחָצָה הִשְׁמִיעַ קוֹל נַהַם:

"חֲדַל לָךְ, אִישׁ נִפְתָּל וּרְמִיָּה! –

הַאַתָּה תִשְׁפֹּטָה?… בִּלְשׁוֹנְךָ, שְׂפָתֶיךָ,

כָּל חֵפֶץ לִי אָיִן… לִי דְּרוּשׁוֹת רַגְלֶיךָ…

לֹא אֶרְשַׁע, לֹא אָפִיק פְּלִילִיָּה!





לִי דְּרוּשׁוֹת רַגְלֶיךָ – לֹא אָבוּ אוֹתָכָה

לְהוֹבִיל לִמְעוֹנִי… יָד בָּמוֹ אֶשְׁלָחָה…

כֵּן יֶהִי!"… אָז יָדוֹ רָזָמָה

אֶל רַב הַטַּבָּחִים, וּלְעֵינֵי הָעֵדָה

הָעוֹמְדָה נְמוּגָה מִפַּחַד וַחֲרֵדָה

זוּ פְקֻדַּת הַדָּמִים הוּקָמָה…





בָּמָה… עֵינַיִם מְפִיצוֹת אֵשׁ זָרָה…

יָד שְׁלוּחָה… בְּרַק גַּרְזֶן… קוֹל מַכָּה נִמְהָרָה…

דְּמֵי־אָדָם… אֲנָחָה…


………………..


וְשִׁיר הַמַּקְהֵלָה מִסָּבִיב תִּשָּׁמַע:

“בְּשֵׁם הָאָב וְהַבֵּן וְהָרוּחַ הַקָּדוֹשׁ”…


………………..





ד.

………………..


… מִנְעוּ, יַקִּירַי, אֶת קוֹלְכֶם מִבֶּכִי

וְדִמְעוֹת אַהֲבָה הָסִירוּ מִלֶּחִי…

מִנַּפְשִׁי – עַל עָוֹן נֶאֱנַחַת –

לֹא תוּכְלוּ תְנַקּוּ בַדְּמָעוֹת הַכְּתָמִים,

גַּם גֵּוִי גַם נַפְשִׁי מְגֹאָלִים בַּדָּמִים.

אָבַדְתִּי אָבַדְתִּי לַשַּׁחַת!…





תִּקְוֹתַי, מַאֲוַיַּי, נֶהְפְכוּ לִשְׁמָמָה.

וּתְמוּנָה עֲצוּבָה מְרַחֶפֶת בִּדְמָמָה

וּתְפָרֵשׂ עֲלֵיהֶם כְּנָפָיִם.

הוּא מַלְאַךְ הַשָּׁלוֹם, הַתֹּם וְהַמְּנוּחָה,

הוּא מַבִּיט עָלַי בְּעַצֶּבֶת וּמְבוּכָה,

כַּנּוֹאָשׁ יְפָרֵשׂ יָדָיִם…





הָהּ עָבַר כְּבָר עָבַר הַמּוֹעֵד! – בִּמְהֵרָה

תֶּחְדַּלְנָה שְׂפָתַיִם שְׂאֵת תְּפִלָּה וּמְאֵרָה

וְחָשְׁכוּ הָרֹאוֹת בָּאֲרֻבּוֹת…

שְׁמָעוּנִי, יַקִּירַי, בְּעוֹד שְׂפָתַי לֹא כָבְדוּ,

בְּעוֹד עֶשְׁתּוֹנוֹתַי גַּם דַּעְתִּי לֹא אָבְדוּ,

וְנַפְשִׁי לֹא פִתְּחָה חַרְצֻבּוֹת…





זֶה מֵאוֹת שְׁתֵּים עֶשְׂרֵה נִתְהַלְּכָה נִדֹּדָה,

נִדְכָּאִים לִמְאֹד בַּמִּלְחָמָה הַכְּבֵדָה,

נְמִבְזִים וּשְׁפָלִים וּמְרוּדִים,

יַלְקוּטֵי הָעֹנִי עַל כָּתֵף נִמְרָטָה,

וּמַקְלוֹת הַגֹּלִים בְּיָד שֶׁקֻּמָּטָה

מֵרָעָה, מֵעָמָל, מִנְּדוּדִים…





לֹא חֶרֶב פִּיפִיּוֹת, לֹא חִצִּים וָקֶשֶׁת,

חֲצוֹצְרָה, סוֹחֵרָה מִבַּרְזֶל וּנְחשֶׁת,

לָקַחְנוּ מוּל אוֹיֵב הַנּוֹרָא;

בַּהֶרֶג, בַּקֶּטֶל, בְּפַחַד וּבְעָתָה,

רַק אִמְרַת הָאֵל לָנוּ חֶרֶב הָיָתָה,

הָאֱמֶת הַקְּדשָׁה סוֹחֵרָה.





רָב אָדָם כְּבָר נָפְלוּ אֲמִיצֵי לְבָבוֹת,

כָּל מִדְרַךְ כַּף רֶגֶל – קְבָרִים לִרְבָבוֹת,

שָׁם מָצְאוּ אַחֵינוּ מַרְגּוֹעַ;

רָב אָדָם כְּבָר נָפְלוּ, יְשִׁישִׁים וּצְעִירִים –

בִּתְפִלָּה וּתְחִנָּה וּבְחֵפֶץ אַדִּירִים

לַחַיִּים עוֹד פָּרְשׂוּ אֶזְרֹעַ…





וְרַבִּים עוֹד יִפְּלוּ בַּיָּמִים הַבָּאִים

בְּעֶצֶב בַּקֶּרֶב וּתְחִנַּת־שְׂפָתָיִם…

אַךְ עֵת הַיְשׁוּעָה תַּגִּיעַ!…

מִגַּלֵּי אֲפֵלָה, מִקְּבָרִים נִשְׁכָּחִים,

גִּבּוֹרֵי אֵל עֶלְיוֹן – נִשְׁחָטִים נִטְבָּחִים –

אָז מַחֲנֶה כַבִּירָה תּוֹפִיעַ…





וְקֶטֶל הָאַחֲרוֹן אָז יַרְגִּיז אֲדָמָה!…

הוֹי, אַחַי, נָא שִׁמְרוּ אֶת כְּלֵי הַמִּלְחָמָה,

הַחֶרֶב הוֹסִיפוּ שַׁנֵּנוּ!…

וּבְשָׁלוֹם וּמְנוּחָה אָז קֶבֶר אֵרֵדָה

בַּדֶּרֶךְ הַטּוֹבָה כִּי תֵלְכוּ עֵת אֵדָע,

וּבְעִתְּכֶם פְּרִי תְנוּבָה תִּתֵּנוּ!"…


………………..





ה.


בִּקְצֵה מַגֶּנְצָא עִיר הַבִּירָה

מְקוֹם יִנְהָרוּ גַּלֵּי גָאוֹן,

גַּלֵּי מַיְן נְהַר הַבְּדֹלַח, –

שָׁם אֶל גְּדוֹתֵי מֵי רֶהָיוֹן





עַל הֶהָרִים הַגַּבְנוּנִים

עוֹמְדִים פְּזוּרִים בָּתֵּי־חֹמֶר…

חֶשְׁכַת לַיִל עֹטְרָה אוֹתָם…

אֵין כָּל הֶגֶה אֵין כָּל אֹמֶר…





רַק בְּאֶחָד מִן הַבָּתִּים,

בָּתֵּי עֹנִי, אוֹר יַגִּיהַ,

מֵחֲרַכֵּי הַחַלּוֹנוֹת

קַו הָאוֹר הַחוּץ יַבְקִיעַ.





מִן הַבַּיִת יִשָּׁמֵעוּ

קוֹלוֹת תְּחִנָּה, אַנְחוֹת בְּכִיָּה

הַמַּפְרִיעִים מִדֵּי רֶגַע

אֶת הַמְּנוּחָה, הַדּוּמִיָּה…





אֲרוֹן הַקֹּדֶשׁ וּבִימָה… וּלְבָנִים

לְבוּשָׁה הָעֵדָה חִוֶּרֶת הַפָּנִים

וְשֹׁמְעָה הָרִנָּה, הַתְּפִלָּה…

וּזְהַב נֵרוֹת דּוֹנַג בְּקַוִּים עֲנֻגִים

יְצַחֵק עַל פְּנֵי הַמִּתְפַּלְלִים הַנּוּגִים,

דּוּמִיָּה… אֵין הֶגֶה, אֵין מִלָּה…





וּפִתְאֹם יִשָּׁמַע קוֹל קוֹרֵא מִמְּצָרִים

כְּבַנַּחַל הַנִּרְדָּם קוֹל גַּלֵּי הַמַּיִם,

כְּקוֹל עַרְבֵי הַנַּחַל עַל פְּנֵי הַמִּשְׁבָּרִים:

"חוּס נָא, הוֹי חוּס אֱלֹהֵי הַשָּׁמָיִם!





שְׁלַח נָא אוֹרֶךָ, פָּנֶיךָ יֵרָאוּ,

לְמַעַן עוֹלָלִים כָּל חֵטְא לֹא יֵדָעוּ!





לְמַעַן הֲרוּגִים וּטְבוּחִים עַל שְׁמֶךָ

בַּכֶּלֶא, בַּסֹּהַר מְקַדְּשִׁים כְּבוֹדֶךָ,





וּבְנִבְכֵי הַיָּם וּבְשַׁלְהֶבֶת נוֹרָאָה –

חַלְלֵי נָקָם, מַשְׂטֵמָה וְרָעָה,





שֶׁאֱמֶת אָהָבוּ, בְּעַד אֱמֶת שָׁחָחוּ

בַּעֲדָהּ אֶת דָּמָם כַּמַּיִם שָׁפָכוּ,





וַיִּתְּנוּ אֶת בְּשָׂרָם לָרֹמֵס כַּדֹּמֶן

וַיֵּלְכוּ בָעֹז, בְּבִטָּחוֹן, בָּאֹמֶן,





בִּמְשֹׁל עֹז הָאֶגְרוֹף, בִּגְבֹר אוֹן יָדַיִם. –

חוּסָה, הוֹי חוּס, אֱלֹהֵי הַשָּׁמָיִם!!"…





בָּרְגָעִים הָאֵלֶּה הוּסַבָּה הַדֶּלֶת

וּצְעִירִים אֲחָדִים בִּדְמָמָה הוֹפִיעוּ,

וּבְמִטָּה נִשְׁבָּרָה בְּכָתֵף נִשָּׂאָה

אִישׁ שֵׂיבָה, דַּל אוֹנִים, הַבַּיְתָה הֵבִיאוּ;





וְלִפְנֵי הָאָרוֹן הַמִּטָּה הֶעֱמִידוּ

וַיַּטּוּ אֶת רֹאשָׁם לַזָקֵן הַחוֹלֶה…

כַּשֶּׁלֶג פָּנֵיהוּ וּסְגוּרוֹת עֵינַיִם,

רַק מִכְסֵה הֶחָזֶה אַט יוֹרֵד אַט עוֹלֶה.





הַתְּפִלָּה נָדַמָּה… הֲמוֹן הַמִּתְפַּלְלִים

לַזָּקֵן קָרֵבוּ, חֲרֵדִים, נִבְהָלִים.

וְנֵרוֹת הַדּוֹנַג בְּאוֹרָם כַּכֶּסֶף

לִרְגָעִים יַחֲלִיפוּ הָאוֹרוֹת, הַצְּלָלִים.





חִוָּר כַּשַּׁיִשׁ, כַּפֶּסֶל בְּלִי נוֹעַ,

שָׁכַב רַבִּי אַמְנוֹן, וְעֵינָיו עֲצוּמוֹת

עֻצְּמוּ עוֹד יוֹתֵר, וְזֶרֶם רְעָדָה

עָבַר בִּיעָף עַל שִׂפְתוֹתָיו הַצְּנוּמוֹת.





וְקִמְטֵי הַשֵּׂיבָה הֶעֱמִיקוּ הִרְחִיבוּ

עַל מִצְחוֹ הַלָּבָן, הַחִוָּר כַּמָּוֶת…

וַיֵּרָא כְמוֹ רָחֲפוּ תְּמוּנוֹת נִפְלָאוֹת

לְעֵינָיו הַכֵּהוֹת הַמְכֻסּוֹת צַלְמָוֶת…





עַל עֵינָיו צַלְמָוֶת, אַךְ רוּחוֹ עוֹד עֵרָה,

הִיא רֹאָה לָעַיִן הַתְּמוּנוֹת, הַצְּלָלִים…

וּלְבוּשֵׁי לְבָנִים כָּל אַנְשֵׁי הָעֵדָה

נִצָּבִים בְּלִי נוֹעַ, דּוֹמֵמִים, נִבְהָלִים.





דּוּמִיָּה… אֵין הֶגֶה, אֵין קֶשֶׁב… וּפִתְאֹם –

כְּמוֹ הֵקִיץ מִתִּגְרַת יָד אַחַת נִסְתָּרָה –

הִתְפַּלֵּץ… אָז עֵינָיו הַתּוֹעוֹת לִרְוָחָה

נִפְתָּחוּ, וּבָמוֹ הוֹפִיעָה נְהָרָה.





וּבְרָקִים שִׁלֵּחוּ… וּלְמַעְלָה נִטָּיוּ…

וּבְרוּמֵי אֵין קֵצֶה הִתְעוֹפֵף הִגְבִּיהוּ…

וּשְׂפָתָיו, כַּמַּעְיָן בֵּין גַּלֵּי אֲבָנִים,

מִלֵּיהֶן הַקְּטוּפוֹת הִזִילוּ, הִבִּיעוּ:





קוֹלוֹת עוֹלִים…

כְּהֶמְיַת נַחַת

עַל פְּנֵי הַגַּלִּים…

בְּקוֹל הַלַּחַשׁ

לָעֲרָבִים

הַנִּצָבִים

עַל הַמַּיִם…





מַהֲרָה חוּשָׁה,

צִיר הַמָּוֶת,

עוּשָׁה עוּשָׁה

לֵיל צַלְמָוֶת…

אַךְ עֵינַיִם

לַיִל יָלֶט,

מִצָּהֳרַיִם

יָקוּם חָלֶד…

כְּשַׁחַר בָּהִיר

לֵילִי יָאִיר,

כְּאוֹר הַשֶּׁמֶשׁ

יִזְרַח אָמֶשׁ!





הֶאָח, לוּ הַמַּרְאוֹת

גַּם עַתָּה הוֹפִיעוּ…

הֶאָח, לוּ אֶת קוֹלָם

לִי שֵׁנִית הִשְׁמִיעוּ!…




………………..




אָזְנַי שָׁמָעוּ… שׁוֹפָרוֹת הֵרִיעוּ

וְעָבִים מִסָּבִיב רָעָשׁוּ, חָרָדוּ…

מַלְאָכִים וּכְרוּבִים, כָּל חַיּוֹת הַקֹּדֶשׁ

שִׁמָּמוֹן לָבָשׁוּ… נֶחְפָּזוּ, רָעָדוּ…





וּבְרַחַב הַתְּכֵלֶת לֹא מוּצַק תַּחְתֶּיהָ

הֵרִימוּ כְנָפַיִם, הִתְנַשְּׂאוּ, עוֹפֵפוּ.

וְשׁוּלֵי הַבְּגָדִים – כַּכֶּתֶם לָטֹהַר –

בִּנְעִימוֹת עֲדָנִים בָּרוּחַ רִחֵפוּ.





וָאֵרֶא עֲנָנָה, כִּתְכֵלֶת מַרְאֶהָ

וּבְקַוֵּי אוֹר בָּרָק מִסָּבִיב שֻׁזָּרָה…

כְּאַבְנֵי מִלּוּאִים, מִשְׁבֶּצֶת אַחְלָמָה,

בְּתוֹכָהּ כּוֹכָבִים יְפַלְּגוּ נְהָרָה.





וּכְמַרְאֵה דְמוּת כִּסֵּא עַל פְּנֵי הָעֲנָנָה

וּסְבִיבוֹ כְּעֵין הַחַשְׁמַלָּה הִגִּיהָה.

וּדְמוּת עַתִּיק יוֹמִין לְעֵינַי נִגְלָתָה,

וְהֶמְיַת קוֹל נִפְלָא לְאָזְנַי הִגִּיעָה…


………………..




רָאִיתִי לֹא אַחַת:

מִמְּצוּלָה רוֹתַחַת

בְּחֵמָה נִצַּחַת

הִתְרוֹמֵם, הִתְנַשֵּׂא גַּל מַיִם.

כְּסַעַר מִתְחוֹלֵל

הִשְׁתּוֹבֵב, הִתְהוֹלֵל,

הִתְנַפֵּל, הִתְגּוֹלֵל

עַל סֶלַע הַתּוֹמֵךְ שָׁמָיִם…





רָאִיתִי הַבְּרָקִים

מֵעָבֵי הַשְּׁחָקִים

לָאָרֶץ נֶעְתָּקִים

וְיוֹרְדִים כְּנָחָשׁ בָּרִיחַ;

אַף רוּחַ הַסַּעַר

אֶת כֹּחוֹ עֵת יַעַר

עַל אַרְזֵי הַיַּעַר

וְשָׁרְשָׁם מֵעָפָר יַסִּיחַ.





רָאִיתִי הָרְעָמִים

עַל הָרִים הָרָמִים,

וְצוּרֵי עוֹלָמִים

בְּחָזְקָה הִשְׁמִיעוּ גְעָרָה, –

הֶהָרִים שֻׁבָּרוּ,

הַצּוּרִים עֻקָּרוּ

וּפוֹר הִתְפּוֹרָרוּ

בַּהֲמֻלָּה, בְּשָׁאוֹן וּסְעָרָה.





וּמִכָּל הָעֲבָרִים

צִפֳּרִים וּנְשָׁרִים –

הַשְּׁכוּנֵי בֶהָרִים

בִּמְנוּחָה וּבְחֶבְיוֹן אֲפֵלָה,

מֵרִבְצָם חָרָדוּ,

נִרְעָשׁוּ, נִפְרָדוּ

וּלְקוֹלָם נָדָדוּ

מִמַּעַל לִמְעִי הַמַּפֵּלָה.





עוֹד נַפְשִׁי זֹכֶרֶת

אֶל רוּחַ סֹעֶרֶת

בְּיָד מְמַהֶרֶת

אֶת לִבִּי חָשַׂפְתִּי, גִּלִּיתִי;

וּכְפַעַם בְּפַעַם

אֶל עַנְנֵי־זַעַם

וּבָרָק וָרַעַם

אֶת לִבִּי מַטָּרָה שִׁוִּיתִי…





לֹא נִבְהֲלָה נַפְשִׁי מֵרְעָמִים אֲיֻמִּים,

מֵרַעַשׁ, מִקֶּצֶף מִשְּׁבָּרִים עֲצוּמִים,





מִקּוֹלוֹת צִפֳּרִים וּנְשָׁרִים…

אָכֵן הַקּוֹל… זֶה הַקּוֹל… בּוֹ נִשְׁמָעִים

גַּם בָּרָק גַּם רַעַם בְּלֵילוֹת נוֹרָאִים,

גַּם סַעַר, גַּם יָם, גַּם מִשְׁבָּרִים…





רַב לִי, הוֹי אֵלִי, תְּמוּנָתְךָ רָאִיתִי,

רָאִיתִי מִשְׁפָּטְךָ בִּשְׁמֵי הַשָּׁמַיִם!…





סֵפֶר שָׁם קָדוֹשׁ פָּתוּחַ

וּמַלְאָךְ גַּם יִקְרָא מֵעָלָיו

כָּל רַעְיוֹן, כָּל רֶגֶשׁ הָרוּחַ,

כָּל יִצְרֵי הָאִישׁ וּמִפְעָלָיו.





בִּימִינְךָ חֲזִיזִים וּרְעָמִים

וְסֵפֶר זִכְרוֹנוֹת תִּפְתָּחָה,

בּוֹ נִמְנוּ כָּל קוֹרוֹת הַיָּמִים

בּוֹ קִצְבַת כָּל בְּרִיָּה נֶחְתָּכָה…





קוֹל דְּבָרֶיךָ אָז יָרִיעַ

עֹז מִשְׁפָּטְךָ – בַּשָּׁמַיִם:

מִי לְחַיָּיו קֵץ יַגִּיעַ,

מִי יְחֻבַּר אֶל הַחַיִּים.

מִי זֶה יַשְׁלִים תְּקוּפַת גֶּבֶר

עַד זִקְנָתוֹ שָׁקֵט, שַׁאֲנָן,

מִי יִפָּקֵד, יֵרֵד קֶבֶר

עוֹדוֹ צָעִיר, עוֹדוֹ רַעֲנָן.

מִי בַגַּלִּים יִמְצָא קֶבֶר,

מִי בְלַּהַב, מִי בִכְוִיָּה,

מִי בְרַעַשׁ, מִי בַדֶּבֶר,

מִי בְחַיָּה אַכְזְרִיָּה.

מִי בַחֶרֶב, בַּמִּלְחָמָה,

מִי בָרָעָב, מִי בַצָּמָא,

מִי בַמִּדְבָּר מִי בַצִּיָּה

גַּלְמוּד עָזוּב מוּג־תּוּשְׁיָּה…





הוֹי אֵלִי, הוֹי אֵלִי, תְּמוּנָתְךָ חָזִיתִי,

חָזִיתִי מִשְׁפָּטְךָ בִּשְׁמֵי הַשָּׁמַיִם!…


………………..




מַהֲרָה חוּשָׁה,

צִיר הַמָּוֶת,

עוּשָׁה עוּשָׁה

לֵיל צַלְמָוֶת.





אַךְ עֵינַיִם לַיִל יָלֶט,:

מִצָּהֳרַיִם יָקוּם חָלֶד…

כְּשַׁחַר בָּהִיר לֵילִי יָאִיר,

כְּאוֹר הַשֶּׁמֶשׁ יִזְרַח אָמֶשׁ!…





רְגָעִים עוֹד קָשִׁים אֲחָדִים אָרָכוּ,

אֵין אֹמֶר… וּדְמָמָה שָׂרָרָה…

רַק נֵרוֹת הַדּוֹנַג אֶת אוֹרָם שָׁלָחוּ

עַל גְּוִיַּת הַזָּקֵן הַקָּרָה…





עוֹד רֶגַע… הָעֵדָה חֲרָדוֹת לָבָשָׁה,

וַתִּשָּׂא עֵינֶיהָ בְּעַצֶּבֶת

וּבְהַדְרַת טָהֳרָה לְמַעְלָה שָׁמַיְמָה,

וַתְּבָרֵךְ אֶת “בִּרְכַּת־הַמָּוֶת”.




* * *






אֲפֵלָה וּשְׁמָמָה “בִּשְׂדֵה־הָעוֹלָמִים”,

אֵין אֶחָד הַדְּמָמָה יַפְרִיעַ,

רַק עֵץ הַעֲרָבִים עַל עִי־קֶבֶר חָדָשׁ

אֶת עָלָיו הַקְּטַנִּים יָנִיעַ.





וִיתַוֶּה עַל אֶבֶן דּוֹמֵמָה אוֹתוֹתָיו,

אוֹתוֹת נִסְתָּרִים, נֶעֱלָמִים.

וְחֶרֶשׁ יִתְלַחֵשׁ… וְאוּלַי יַבִּיעַ

סוֹד שִׂיחַ, סוֹד אשֶׁר עוֹלָמִים…





וְשַׁעֲרֵי הֶחָצֵר הִשְׁמִיעוּ קוֹל נַהֲרָה

וּתְמוּנָה הוֹפִיעָה בֶחָצֵר,

וְחֶרֶשׁ תִּתְהַלֵּךְ עַל גַּלִּים יְשָׁנִים

וּקְבָרִים הַמְכְסֻּים בֶּחָצִיר.





לְבוּשָׁה – כָּרֹזֶן מִמְּשָׁרְתֵי הַמֶּלֶךְ…

בִּדְמָמָה צְעָדֶיהָ תְּכוֹנֵן

אֶל בֵּינוֹת לַקְּבָרִים… וּבְרַעַד בַּקֶּרֶב

עַל עִיֵּי הַקְּבָרִים תִּתְבּוֹנֵן.





וַתִּקְרַב לָגֶשֶׁת לַקֶּבֶר הֶחָדָשׁ

בְּעֶצֶב בַּלֵּב וּבְמוּעָקָה,

וַתִּכְרַע עַל בֶּרֶך וַתִּפֹּל לָאָרֶץ

אַפַּיִם, וַתִּקְרָא בִנְאָקָה:





" – הַרְגִּיעָה בְשָׁלוֹם, הַמּוֹרֶה לִצְדָקָה,

אֲהוּבִי, עֲטֶרֶת תִּפְאַרְתִּי!

בְּקִבְרְךָ אָתָּה, עַד עוֹלָם גַּם אָנִי,

מְנוּחָתִי קָבַרְתִּי, קָבָרְתִּי…





סִלְחָה לִי סִלְחָה – הַנִּרְדָּף עַל דֵּעָה

וְאֵמוּן הַלֵּב וּבִטָּחוֹן!…

מִתִּגְרַת יַד תַּקִּיף נָפַלְתָּ – כַּגִּבּוֹר,

רָכַשְׁתָּ עֲטֶרֶת נִצָּחוֹן!"…





אֲפֵלָה וּשְׁמָמָה “בִּשְׂדֵה־הָעוֹלָמִים”

אֵין אֶחָד הַדְּמָמָה יַפְרִיעַ,

רַק אַנְחוֹת יְלֵיל עַל הַקֶּבֶר הֶחָדָשׁ

מֵרָחוֹק לָאֹזֶן יַגִּיעַ…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31229