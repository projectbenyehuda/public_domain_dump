


	
	חֲזוֹן יְשַׁעְיָהוּ
	



1

"וכתתו חרבותם לאתים וחניתותיהם

למזמרות "… "הבאים ישרש יעקב יציץ

ופרח ישראל ומלאו פני תבל תנובה".

(ישעיה ב‘, ד’; כ"ז, ו')



א.


בַּיָּמִים הָהֵמָּה – וְאֶרֶץ יְהוּדָה

עוֹד הָיְתָה כַמִּדְבָּר עֲזוּבָה וּשְׁדוּדָה

מִּתִּגְרַת מִלְחָמוֹת וּמְדָנִים בֵּין אַחִים.

הַבְּקָעוֹת, הַגְּבָעוֹת, הַכְּרָמִים, הָאַחִים,

וְסֻכּוֹת הָרֹעִים וּמְעֹנוֹת מִבְטַחִים,

כָּל אַרְמוֹן, כָּל טִירָה שֶׁעָמְדוּ שַׁאֲנַנִּים

בְּגַנֵּי תִפְאָרָה בֵּין עֵצִים רַעֲנַנִּים

וִיְרַקְרַק נִצָּנִים וּפִרְחֵי שׁוֹשַׁנִּים –

כֻּלָּמוֹ נָדַמּוּ וַיִּהְיוּ לְבָתָה

וְסָבִיב עַל כֹּל יַד שִׁמָּמוֹן קָשָׁתָה,

וּשְׂכִיּוֹת כָּל חֶמְדָּה – הוֹד שָׁנִים עָבָרוּ –

בֵּין גַּלֵּי מַפֵּלָה וּשְׁאִיָּה נִקְבָּרוּ…

הַלְּבָנוֹן הָאַדִּיר הָעַתִּיק לְיָמִים

– מַרְאֵהוּ כַּעֲנָק שֶׁפָּנָיו נִזְעָמִים

וּשְׂעַר הַתַּלְתַּלִּים עַל רֹאשׁוֹ פָרוּעַ –

עָמַד בְּלִי נוֹעַ בִּתְנוּמָה שָׁקוּעַ.

וְלַיְלָה וְשֶׁקֶט עֵת סָבִיב שָׂרָרוּ,

אָז לִפְנֵי דִמְיוֹנוֹ הַנּוּגֶה נָהָרוּ

זִכְרוֹנוֹת שִׂמְחוֹתָיו מִיָּמִים עָבָרוּ;

רַק רָאשֵׁי הַסְּלָעִים תּוּגָתוֹ יָדָעוּ

רַק הֵמָּה בַלַּיְלָה מְרִי־שִׂיחוֹ שָמָעוּ…

גַּם כּוֹכְבֵי בַת צִיּוֹן בַּשַּׁחַק קָדָרוּ…

אַךְ שִׂנְאָה אַךְ קִנְאָה כַּלַּהַב בָּעָרוּ

וְדָמִים עַל דָּמִים כַּנְּחָלִים נִגָּרוּ…

וַיָּקָם הַנָּבִיא…




ב.


         עוֹדֶנּוּ בַנֹּעַר –

וַתִּבְעַר בִּלְבָבוֹ אֵשׁ קֹדֶשׁ, אֵשׁ טֹהַר,

וַיֶּאֱהַב כָּמֹהוּ כָּל נִבְרָא בְצֶלֶם,

וּבְיִרְאָה וָרֶגֶשׁ זְמַן רַב הִשְׁתַּטֵּחַ

עַל אַבְנֵי הַקֹּדֶשׁ אֶל פְּנֵי הַמִּזְבֵּחַ…

מַה בִּקֵּשׁ מִיּוֹצְרוֹ, הִתְחַנֵּן הָעֶלֶם,

יְלִיד הַהַצְלָחָה בְּאֶרֶץ פֹּרִיָּה

בֵּין כָּרִים נֶאְדָּרִים וּפִרְחֵי מֹרִיָּה?

מַה שָּׁאַל נוֹסָפוֹת, אִם בִּרְכַּת שָׁמַיִם

הִשְׁתַּפְּכָה מִסָּבִיב עַל כָּל הָאַפְסָיִם,

אִם מֶרְחַב הַשָּׂדוֹת כְּמֶרְחַב רָקִיעַ

וּמְזָוֶה לִמְזָוֶה זִיז שׂבַע הִבִּיעַ!…

אַךְ יוֹם אַחַר יוֹם הוֹסִיף חַיִל הַנָּעַר

וּכְגָדְלוֹ כֵּן גָּדַל בְּקִרְבּוֹ הָרוּחַ

וּתְשׁוּקוֹת נִפְלָאוֹת בּוֹ רָגְשׁוּ כַסָּעַר,

לֹא יָדַע מַרְגּוֹעַ, לֹא יָכֹל לָנוּחַ,

וְנַפְשׁוֹ לֹא חָדְלָה מִשְּׁאֹף לַמֶּרְחַקִּים,

לַמָּקוֹם שֶׁחֻבְּרוּ בוֹ תְּכֵלֶת שָׁמַיִם

עִם מִישׁוֹר הָאָרֶץ הַמַּרְהִיב עֵינַיִם

מִסָּבִיב בְּדִשְׁאֵי־הַחֵן הַיְרַקְרַקִּים –

עֲלֵיהֶם הַשֶּׁמֶשׁ אוֹר־זָהָב שָׁפָכָה…

הַמַּרְאָה הַהִיא אֶת כָּל לִבּוֹ לָקָחָה

וְחוּשָׁיו בְּקִרְבּוֹ אַחֲרֶיהָ דָּבָקוּ,

וּמְקוֹם שֶׁשָּׁמַיִם וָאָרֶץ יִשָּׁקוּ

שָׁם שָׁאַף עֲדָנִים וּנְעִימוֹת לִרְוָיָה

וּבְרוּחוֹ הַכַּבִּיר בַּמֶּרְחָק שָׁם הָיָה…

וַיִּשְׁמֹר וַיִּנְצֹר בְּנַפְשׁוֹ הָרְחָבָה

כָּל יָמָיו וּשְׁנוֹתָיו בֶּאֱמוּנָה נִשְׂגָּבָה –

זֶה מַעְיַן־הַחַיִּים לְמַחֲזוֹת מַזְהִירִים…

וְקֹרוֹת הַיָּמִים הַטּוֹבִים וּבְהִירִים

וּפִגְעֵי הַזְמַנִּים הַמָּרִים הָרָעִים,

וְאַנְחוֹת בַּת צִיּוֹן הַהֹגָה נְכָאִים –

כֻּלָּמוֹ בִלְבָבוֹ עִקְבוֹתָם הִשְׁאִירוּ,

כֻּלָּמוֹ אֶת קְרָבָיו הִרְעִישׁוּ, הֵעִירוּ.

וַיְהִי יְמֵי חַיָּיו רַק חַיֵּי אֻמָּתוֹ,

בְּעַמּוֹ חַיָּתוֹ, עַל עַמּוֹ גַאֲוָתוֹ…

וְשָׁנִים עָבָרוּ… וּבְמֶרְחַב הַכָּרִים

בִּמְקוֹם שֶׁיִּשָּׁמְעוּ קוֹל רִנּוֹת אִכָּרִים

עֵת שֶׁמֶשׁ הָעֶרֶב בַּשַּׁחַק שֹׁקָעַת –

קוֹל רִנָּה חֲדָשָׁה שָׁם עַתָּה נִשְׁמָעַת…




ג.


עַל אַדְמַת יְהוּדָה מִסָּבִיב הִצִּיעַ

הַלַּיְלָה מַסֵּכַת עֲרָפֶל וַחֲשֵׁכָה…

עוֹד אַחַד הַיָּמִים, יוֹם אֵיד וְתוֹכֵחָה,

הִתְמוֹגֵג – כֶּעָנָן עַל פְּנֵי הָרָקִיעַ,

עוֹד אַחַד הַגַּלִּים מִגַּלֵּי הַחַיִּים

הִשְׁתַּפֵּךְ, הִתְעָרֵב בֵּין גַּלֵּי הַנֵּצַח

כְּנֵטֶף הַמָּטָר בִּתְהֹמוֹת הַמָּיִם…

וַעֲקֻבִים מִדָּמִים וּצְמֵאִים כָּרֶצַח

אֶל קִרְבָּם לִבְלֹעַ קָרְבָּנוֹת חֲדָשִׁים…

גַּם שֵׁנִי וּשְׁלִישִׁי אַחֲרֵיהוּ עוֹד חָשִׁים…

כְּבָר רַבִּים כְּמֹהֶם עַל צִיּוֹן עָבָרוּ,

וְרַבִּים, כְּבָר רַבִּים אֶת פִּיהֶם פָּעָרוּ

וְחַיִּים נִפְלָאִים וִיקָרִים בָּלָעוּ

וַעֲלֻמִּים לִרְבָבוֹת אֶל חֵיקָם נָשָׂאוּ…





וְשָׁנִים חֲמִשִּׁים נָגוֹזוּ חָלָפוּ…





הַנָּבִיא הַנַּעֲלֶה וּגְדָל הַתּוּשִׁיָּה

כְּבָר זָקֵן, עַמּוּדֵי גְוִיָּתוֹ רוֹפָפוּ,

עֹז פָּנָיו הִשְׁתַּנָּה. וְנֶעֱזָב כַּצִּיָּה

מֵאַנְשֵׁי עֲדָתוֹ – שֶׁנַּפְשׁוֹ נְכוֹנָה

לְהַקְרִיב לְמַעֲנָם כָּל כֹּחָהּ, כָּל אוֹנָהּ –

שָׁם יַעֲמֹד מְשׁוֹמֵם וּבְרוּחַ הֹמִיָּה

בְּצֵל הָאֲרָזִים עַל נַחַל הַמַּיִם…

פֹּה הִסְכִּין לָשֶׁבֶת לֹא אַחַת וּשְׁתַּיִם

בִּימֵי הָעֲלוּמִים בְּשֶׁקֶט הַלָּיִל,

בְּהָרֵם הַזָמִיר אֶת קוֹלוֹ בֶחָיִל,

וַיִּשְׁאַף לִרְוָחָה בְּאַוַּת הַנֶּפֶשׁ

אֶת רֵיחַ הַבֹּשֶׂם מִסָּבִיב בַּכָּרִים,

וְלִבּוֹ הִתְעוֹרֵר, וְשִׁירִים נֶאְדָּרִים

הֵרִיעַ כִּנּוֹרוֹ לַחֶסֶד, לַחֹפֶשׁ…

וְעַתָּה?!..




ד.


… כְּרַעַם מִתְגּוֹלֵל מִשְּׁחָקִים

בִּמְנוּחַת הַלַּיִל לְנֹגַהּ הַבְּרָקִים,

וְעָבַר בֶּהָדָר וְהִרְעִים נִפְלָאוֹת

וּתְשׁוּאוֹת סֻכָּתוֹ מִסָּבִיב נִשְׁמָעוֹת, –

קוֹל דִּבְרֵי הַנָּבִיא בְּכֹחַ הֵרִיעַ

לָעֵדָה – מֵאֲנָה אֶת לִבָּהּ הַכְנִיעַ.





בַּת צִיּוֹן, בַּת צִיּוֹן! עוֹד אֶזְכֹּר הַיָּמִים

הִשְׁקַפְתְּ בָּם מֵרָאשֵׁי הֶהָרִים הָרָמִים

– עֲטוּפֵי תִפְאָרָה, עֲדוּיֵי שׁוֹשַׁנִּים –

עַל מֶרְחַב הַשָּׂדוֹת, עַל יִפְעַת הַגַּנִּים,

הִשְׁקַפְתְּ עַל הַבְּרָכָה, יַד אֵל לָךְ הֵרִיקָה,

הִשְׁקַפְתְּ וּבַת־עֵינֵךְ גְּאוֹן־אשֶׁר הֵפִיקָה!

עוֹד אֶזְכֹּר עֵת אִיִּים לָךְ מִנְחָה הֵשִׁיבוּ

וְאֹרְחָה עַל אֹרְחָה לָךְ אֶשְׁכָּר הִקְרִיבוּ,

הַמְּלָכִים הִשְׁתַּחֲווּ מוּל הַדְרַת פָּנַיִךְ

וּפְרָחִים הִשְׁלִיכוּ אֶל כַּפּוֹת רַגְלַיִךְ,

הַמִּקְדָּשׁ הַנִּפְלָא וּצְבִי כָּל תִּפְאֶרֶת –

פְּאֵר לָאֲרָצוֹת, לִלְאֻמִּים עֲטֶרֶת!…

אֲהָהּ! וּמֶה עַתָּה, בַּת צִיּוֹן, הִנֵּהוּ?

מֶה עַתָּה הַהֵיכָל וּכְלִיל תִּפְאַרְתֵּהוּ,

מַה כִּסֵּא הַכָּבוֹד, מַה דֶּגֶל הַתְּהִלָּה

עָלַיִךְ בֶּהָדָר הִתְנוֹסֵס בַּתְּחִילָּה?…

אֵי פְאֵר טִירוֹתַיִךְ עַל גְּדוֹתֵי הַמָּיִם?

אֵי זִמְרַת קוֹצְרַיִךְ עַל הָרֵי אֶפְרָיִם?…

מְלֵאֲתִי מִשְׁפָּט וָחֶסֶד וּצְדָקָה –

וְהִנֵּה בְרַק־חֶרֶב, אִי־מִשְׁפָּט וּצְעָקָה.

קוֹל בְּכִי, קוֹל אֲנָחָה – לְאָזְנֵךְ קוֹל שָׁרִים,

בָּךְ אַחִים נִטְבָּחִים, בָּךְ דָּמִים נִגָּרִים,

אֵשׁ מֶרֶד וּמַעַל אֶת כֻּלֵּךְ אָכָלָה!…

וּקְרוֹבִים יָמַיִךְ… (הָהּ, רוּחִי חֻבָּלָה!..)

הַדְּגָלִים, גְּאוֹן יַעֲקֹב, – שֶׁבְּיָמִים עָבָרוּ

הִכְנִיעוֹ הָאוֹיֵב, עַל צָר הִתְגַּבָּרוּ –

יַד אוֹיֵב מִתְנַקֵּם כְּבָר אֶרְאֶה בָם שְׁלוּחָה,

וִיעַסֵּם וִיעַפְּרֵם וִישִׂימֵם כַּסּוּחָה!…

הָקִיצִי, בַּת־עַמִּי! הֵן שַׁדְמוֹת הַבְּרָכָה

יִרְזֹמוּן, יְפַתּוּ לַעֲבוֹדָה, לִמְלָאכָה…

הַשְׁלִיכִי מִיָּדֵךְ הַחֶרֶב, הַקֶּשֶׁת

וּצְאִי נָא הַשָּׂדֶה וּקְחִי הַמַּחֲרֶשֶׁת!…

הָקִיצִי, בַּת־עַמִּי, הִתְנַעֲרִי כְרֶגַע

מֵעַבְדּוּת, מֵעֹנִי, מִצָּרָה, מִפֶּגַע,

אָז אוֹר יְשׁוּעָתֵךְ הַחֲשֵׁכָה יַבְקִיעַ

וְהוֹדוֹ עָלַיִךְ כַּשַּׁחַר יוֹפִיעַ,

וְעֹבְדִים חָרוּצִים בָּעֹז וּבְרַב אוֹנִים

יָשִׁיבוּ אֶת כְּבוֹדֵךְ כִּבְיָמִים רִאשׁוֹנִים"…





– “חֲדַל נָא, אִישׁ זָקֵן, מִדַּבֵּר הֲבָלִים” –

עָנַתְהוּ פֶה אֶחָד עֲדַת הַנִּקְהָלִים…




ה.


וַיִּבְכֶּה הַנָּבִיא מִגֹּדֶל כְּאֵבוֹ,

וַתִּדְמַע בַּת־עֵינוֹ הַכֵּהָה מִשֵּׂיבוֹ…

אָז יָחוּשׁ כִּי יָשׁוּב לִימֵי הָעֲלוּמִים,

כִּי חֻדְּשׁוּ כַנֶּשֶׁר בּוֹ כֹּחוֹת עֲצוּמִים

וּכְמַעְיָן לֹא אַכְזָב יָקֵרוּ קִרְבֵּהוּ…

מַה־נִּפְלָא, מַה־נִשְׁגַּב אָז הֶדֶר מַרְאֵהוּ!…

“בַתְ עַמִּי, בַת עַמִּי!”

         וּמַרְאָה נֶהְדָּרָה

אָז פִתְאֹם בֶּחָזוֹן לְפָנָיו עָבָרָה:

מִסָּבִיב בָּאָרֶץ יִשְׁתַּפֵּךְ בְּרַק־זֹהַר…

מֵאַחֲרֵי הֶהָרִים בֵּין עַרְפְּלֵי טֹהַר

כְּ“כַדּוֹר” יִתְנַשֵּׂא אֶל רוֹם הָרָקִיעַ,

וּבְנָגְהוֹ הַנִּפְלָא מִלְמַעְלָה יוֹפִיעַ

עַל קָמוֹת בָּשָׁלוּ, עַל כָּרִים נִפְלָאִים,

וְשִׁבֲּלֵי דָגָן אוֹר־זָהָב יָרִיקוּ

כְּגַעַת בָּהֵמָּה הָרוּחַ הַנָעִים.

מִקָּצֶה לְקָצֶה מַגָּלִים יַבְרִיקוּ,

וְקוֹצְרִים יִתְהַלְּכוּ וּפְנֵיהֶם מְאִירוֹת

וִילָדִים וִילָדוֹת יְרַקְּדוּ, יָרוּצוּ,

וּבֵין הַשִּׁבֳּלִים יֵחָבְאוּ, יָפוּצוּ…

קוֹל שְׁעָטָה, קוֹל נַחֲרָה, קוֹל שִׁירִים וּזְמִירוֹת,

וּשְׂחֹק בְּפִי קֹצְרוֹת וּנְגִינַת צִפֳּרִים

וְשִׂיחַת מַהֲתַלּוֹת מִכָּל הָעֲבָרִים…





זְמַן רַב עָמַד נָבוּךְ וַיִּלְטוֹשׁ עֵינַיִם

לַמֶּרְחָק הַמַּזְהִיר בְּאוֹר שִׁבְעָתַיִם:

לֹא הִכִּיר הַשָּׁרוֹן, לֹא הִכִּיר הַשָּׂדוֹת,

הַקּוֹצְרִים, הַקּוֹצְרוֹת, הַיְלָדִים, הַיְלָדוֹת…

אַךְ הִנֵּה מִמֶּרְחָק לְאָזְנָיו הִגִּיעַ

קוֹל שִׁירַת מַקְהֵלָה, קוֹל רִנָּה וּתְהִלָּה..

וּפִתְאֹם אוֹר נֹגַהּ מֵעֵינָיו הוֹפִיעַ,

“הֵם אַחַי, אֲהוּבַי” – אָז קָרָא בְגִילָה…

וּכְמַשַּׁק קוֹל גַּלִּים מֵרָחוֹק יָרִיעַ –

קוֹל קוֹרֵא מִמָּרוֹם בְּאָזְנָיו הִבִּיעַ

כִּדְבַר מֶלֶךְ שִׁלְטוֹן:





         "תָּבֹאנָה עוֹד עִתִּים

וְכִתְּתוּ הָעַמִּים חַרְבוֹתָם לְאִתִּים,

וְכֻלָּם כְּאֶחָד יַגִּידוּ, יֹאמֵרוּ,

וְשִׁירָה חֲדָשָׁה בָּעֹז יְשׁוֹרֵרוּ:

חֲיִי, הָעֲבוֹדָה בַּת צְדָקָה וָישֶׁר,

בְּצֵל הָאַהֲבָה וּמְנוּחָה וָאשֶׁר!"…

וְעַמְּךָ הַמְקַנֵּן עַל עֶבְרֵי פִי פַחַת

עוֹד יָשׁוּב יִתְעַנֵּג עַל שָׁלוֹם וָנַחַת,

וְשָׁר בַּמַּקְהֵלָה הַשִּׁירָה הַגְּבֹהָה

בְּרָן־יַחַד בֶּהָדָר הָאָרֶץ וּמְלֹאָה!"…







מהדורה שניה לשיר “הבאות”.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31169