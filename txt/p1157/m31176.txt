


	
	הַמֶּלֶךְ וְהַמְנַגֵּן
	




הוּא הִכָּה בַנֵּבֶל – וַיִּזְלוּ, נָהָרוּ

קוֹל שִׁירִים כְּמִשְׁבְּרֵי מָיִם,

וְעֵינֵי הַמְנַגֵּן מִשִּׂמְחָה נָהָרוּ

וּפָנָיו הַבְּהִירִים הִזְהִירוּ, הוּאָרוּ,

מִנֹּגַהּ הוֹד שֶׁמֶשׁ עַרְבָּיִם,

וּמֵיתָר לַמֵּיתָר בְּחָזָק הֵרִיעַ

וְזֶמֶר לָזֶמֶר הוֹד נֹעַם הִבִּיעַ.





וְאֹזֶן הַמֶּלֶךְ הַזֶמֶר קַשֶּׁבֶת,

וְרוּחוֹ הַהֹגֶה נְכָאִים

הַמָּלֵא תַעְתּוּעֵי חֶזְיוֹנֵי עַצֶּבֶת,

זֶה רוּחוֹ – הַשִּׁירָה הַנְּעִימָה מַרְהֶבֶת.

וּמַחֲנוֹת חֶזְיוֹנוֹת נִפְלָאִים

יָשׁוּבוּ וִימַלְּאוּ אֶת נַפְשׁוֹ הַנְּכֵאָה

– כִּבְיָמִים מִקֶּדֶם – בְּעֶדְנַת מַרְגֵּעָה.





הוּא מַקְשִׁיב זוּ שִׁירַת הָעֹז הַמְשַׂמַּחַת,

וְכָל עוֹד הַשִּׁירָה תָרִיעַ

יֵחָבְאוּ, יִסָּתְרוּ כָּל צַלְמֵי הַשַּׁחַת,

וְשַׁחַר מְלֵא נֹעַר וְחֶסֶד וָנַחַת,

עַל מֵצַח הַמֶּלֶךְ יוֹפִיעַ,

וְהֵאִיר הַשַּׁחַר וְהֵפִיץ קַרְנַיִם,

וְהִצִּית בַּנֶּפֶשׁ אוֹר נֹעַר וְחַיִּים…





וַיִּיעַף הַמְנַגֵּן, שִׁירָתוֹ נֶאֱלָמָה,

וַיַּטֶּה עַל בֶּרֶךְ רָאשֵׁהוּ,

וַיָּנָם אֶת שְׁנָתוֹ בִּמְנוּחָה וּדְמָמָה

לְנֹגַהּ הַחֶרֶס שֶׁיּוֹרֵד הַיָּמָּה…

וַיַּעַבְרוּ לְעֵינֵי רוּחֵהוּ,

חֶזּיוֹנֵי בַלָּהוֹת עֲגוּמִים כָּאֵבֶל

וַיִּפֹּל בִּנְאָקָה לָאָרֶץ הַנֵּבֶל.





וּבְאָזְנֵי הַמֶּלֶךְ אַךְ נִדְמְתָה הַנְּאָקָה

וַיִּרְגַז – וּפָנָיו חָוָרוּ.

וַיֹּאחַז חֲנִיתוֹ בְּיָמִין חֲזָקָה

וְרוּחוֹ חֻבָּלָה וּבְמָתְנָיו מוּעָקָה,

וְרוּחוֹת בְּנֵי תֹפֶת סָעָרוּ

בְּקִרְבּוֹ, וְשֵׁנִית אֶת עֵינָיו הֶחֱשִׁיכוּ

וּמָגוֹר וָפַחַד עַל נַפְשׁוֹ הִדִּיחוּ.





וַיִּתַּר מִמְּקוֹמוֹ. וַיֵּט אֶל הַמְשׁוֹרֵר

חֲנִיתוֹ בְּרֹגֶז וָכַעַס,

הוֹי קוּמָה, הַמְשׁוֹרֵר, הִתְאוֹשֵׁשׁ, הִתְעוֹרֵר!

וְהַךְ נָא מֵיתָרִים, וּכְסַעַר מִתְגּוֹרֵר,

יָרִיעוּ עַל אֹזֶן שֹׁמַעַת.

וְגָרְשׁוּ עַצֶּבֶת, וְשַׁחַר יוֹפִיעַ

וּבְעֵינֵי הַמֶּלֶךְ הַחֲשֵׁכָה יַכְנִיעַ!…





וְיָדְךָ עֵת תִּלְאֶה – אָז לִקְרֹא נָא שְׁלָחָה

לַאַחֵר, וּמְסָר לוֹ הַנֵּבֶל,

וּבְשֶׁמֶן הַקֹּדֶשׁ אֶת רֹאשׁוֹ תִּמְשָׁחָה,

וְעוֹרֵר אֶת נִבְלוֹ לְחֶסֶד וּבְרָכָה

וְשׁוֹרֵר וְהִגִּיד בַּתֵּבֵל:

כִּי שֶׁקֶר כָּל עָצְמָה מוּל עָצְמַת שִׁירֶיךָ,

אֵין כְּלָיוֹת פּוֹלֵחַ כְּפַלַּח נִבְלֶךָ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31176