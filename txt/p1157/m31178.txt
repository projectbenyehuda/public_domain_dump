


	
	שְׂדֵה־יָהּ
	



(על פי דברי הנביאים)




כַּיּוֹגֵב – עַל שְׁדֵמָה הַמֻּכָּה בִסְעָרָה –

כֵּן אֶעֱמֹד עָלַיִךְ, בַּת עַמִּי הַיְקָרָה! –

שִׁבֳּלִים שׁוֹקֵקוּ, שִׁבֳּלִים הִבְרִיקוּ,

שִׁבֳּלִים הִבְטִיחוּ כִּי בְּרָכָה יָרִיקוּ,

אַךְ פִּתְאֹם הַסְּעָרָה בָּעֹז הִתְחוֹלֵלָה –

הוֹי, יָהּ, בְּשַׁדְמָתִי מַה־יָּדְךָ חוֹלֵלָה!?

הוֹי, צוּרִי מִשְׂגַּבִּי! הַטֵּה לִי אָזְנֶיךָ!

רָאִיתִי־בַצִּיָּה עֵת דָּרְכוּ רַגְלֶיךָ

כְּרֶגַע עַל אַדְמַת הַחוֹל כְּעַל אָחוּ

עֲשַׂבִּים רַעֲנַנִּים וּפְרָחִים צָמָחוּ

וּבְרָקִים וּרְעָמִים בְּכֹחַ נֶאְדָּרִים,

הֵרִיעוּ בִנְעִימוֹת וָרֹךְ כַּמֵיתָרִים,

מִקָּרוֹב מֵרָחוֹק מִזְמוֹרִים צָלָלוּ

וּכְשִׁירַת הָעֶרֶשׂ בִּמְנוּחָה נָזָלוּ.

בִּמְקוֹם שֶׁהִצַּגְתָּ אַךְ כַּף הָרַגְלַיִם

מַעְיָנוֹת נִבְקָעוּ, הֵשִׁיקוּ הַמַּיִם,

וּמְקוֹם שֶׁכְּנָפֶיךָ טַל אוֹרוֹת נָטָפוּ

יְעָרוֹת רָעָשׁוּ וּנְהָרוֹת שָׁטָפוּ,

וּכְרֶגַע לְגִנַּת הַבִּיתָן נֶהְפָּכָה,

בְּיָדְךָ הָרְחָבָה זוֹ אַדְמַת הַבָּכָא…

אֵל שַׁדַּי! כַּיּוֹגֵב אַבִּיעַ תְּפִלָתִי:

הַבִּיטָה מִמְּרוֹמִים עַל עַמִּי שַׁדְמָתִי

וּקְחָה נָא בְנֹאדְךָ גַּם נִטְפֵי הַדְּמָעוֹת:

לֹא בְרִיאָה חֲדָשָׁה וַחֲלִיפוֹת נוֹרָאוֹת,

לֹא מוֹפְתִים נִפְלָאוֹת אֲחַל מִפָּנֶיךָ,

עַל עַמִּי, שַׁדְמָתִי, פְּקַח, אֵלִי, עֵינֶיךָ!

תְּנָה אוֹרָה, מִשְׁגַּבִּי! רַק קֶרֶן נְהָרָה

לְהַחֲיוֹת הַשְּׁדֵמָה הַמֻּכָּה בִסְעָרָה,

וּשְׁאֵרִית הַפְּלֵטָה שֶׁעוֹדָהּ נִשְׁאָרָה

עֵת רוּחַ הַקָּדִים עָלֶיהָ עָבָרָה –

תִּתְעוֹרֵר לְחַיִּים וְתָקוּם לִתְחִיָּה

וְתִפְרַח וְתִפְרֶה וְתָגֵל בִּשְׁנִיָּה…

אֲהָהּ! תַּחַת גַּלִּים וּקְבָרִים עֲצוּמִים –

לוּ מִסְפַּר מִתְנַעֲרִים וּמְחַדְּשִׁים עֲלֻמִים;

וְתַחַת שְׁנוֹת עָמָל וּתְלָאוֹת אֲיֻמּוֹת,

לוּ נֵטֶף נְעִימוֹת, לוּ רֶגַע תַּנְחוּמוֹת!…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31178