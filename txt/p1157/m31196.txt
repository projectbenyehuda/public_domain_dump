


	
	בַּסְּתָו
	



III


הַלֵּילוֹת הָאֵלֶּה – בְּלִי־סַעַר וּמְאוֹרוֹת,

הַיָּמִים הָאֵלֶּה – בְּלִי־צְלָלִים, בְּלִי־אוֹרוֹת,

לָהֶם, יַקִּיר לִבִּי, אַךְ דְּמוּת אֶעֱרֹכָה,

אֶת שְׁנֵי יְמֵי חַיַּי, שְׁנֵי חַיֵּי חֵלֵכָה.





הָיוּ יָמִים בָּם נַפְשִׁי מָצָאָה

עֲלִיצוּת וָגִיל עַל יָצִיעַ לָשֶׁבֶת.

בַּחֲצוֹת לֵיל הַסְּתָו, וּבְעַיִן – עֵין רָאָה –

לְהַבִּיט בְּמֶרְחֲבֵי חֶשְׁכַת צַלְמָוֶת.





מִמַּעַל לְרֹאשִׁי – הֶעָבִים בַּשְּׁחָקִים,

מִתַּחְתַּי – הַגָּן מִתְאַנֵּחַ לִרְגָעִים,

מִנֶּגְדִּי – חוֹף דְּנִפָּר וּסְלָעָיו מֻצָּקִים

וְגַלָּיו הַהֹמִים הַהֹגִים נְכָאִים.





כִּתְמוּנוֹת אֲבַדּוֹן וּכְצַלְמֵי בַלָּהוֹת

לְפָנַי יַעַבְרוּן בְּחֶשְׁכַת הַלָּיִל

מִשְׁבָּרִים וְעָבִים וִיעָרוֹת וּגְבָעוֹת

וּסְעָרָה וְסוּפָה – הֹמִיָּה בֶחָיִל.





הַלַּיְלָה הַהוּא, לֵיל הֲמֻלָּה וָסַעַר,

לֵיל חָזוּת אֲיֻמָּה, לֵיל זְוָעוֹת יַבִּיעַ –

חֲרָדָה וּזְוָעָה עַל לִבִּי גַם יַעַר

וּמְרִירוּת בּוֹ יִמְסֹךְ, יְרַתַּח, יָנִיעַ.





הַזְוָעוֹת הָאֵלֶּה בַּלֵּב לֹא שָׁכָכוּ.

אָז מֵיתְרֵי הַנֶּפֶשׁ הִרְעִימוּ נִפְלָאוֹת,

וְקִינִים וָהֶגֶה בְּלִי־מַעֲצָר נִשְׁפָּכוּ

עַל נִבְלִי הַנֶּאֱנָח, הַנָּמוֹג בִּדְמָעוֹת…





וְעַתָּה – הַלֵּילוֹת הַכְּסוּיִם מַשָּׁאוֹן,

הַגֶּשֶׁם, הַשֶּׁלֶג הַיֹּרְדִים בְּלִי־שָׁאוֹן,

הַחוֹמוֹת דּוֹמֵמוֹת בִּרְחוֹבוֹת נֶהְדָּרִים

וּבְרִיּוֹת חֲדָשׁוֹת וּפָנִים מוּזָרִים –





וְנֶעֱזָב וְנָטוּשׁ בְּקִרְיָה סֹעֶרֶת –

בִּמְנוּחַת הַלַּיִל כִּי אֵצֵא לָשֶׁבֶת

אֶל פֶּתַח הָאהֶל, וּבְעַיִן חֹדֶרֶת

כִּי אַבִּיט לְמֶרְחֲבֵי חֶשְׁכַת צַלְמָוֶת, –





מַחֲשָׁבוֹת לִרְבָבוֹת תֵּצֶאנָה מַעֲרָכָה,

חֲשֵׁכוֹת כַּלַּיְלָה, כַּאֲפֵלָה מְנֻדָּחָה…

הוֹי, אֵלֶּה מַחֲשָׁבוֹת – יְשָׁנוֹת, יְשָׁנוֹת

עָלַיִךְ, בַּת עַמִּי, אֻמְלָלָה בַבָּנוֹת!…





מִסְּבִיבִי דֻמִיָּה וְתֹהוּ וּשְׁאִיָּה,

כַּשְּׁאִיָּה בַמִּדְבָּר, כַּתֹּהוּ בַשְּׁמָמָה;

לוּ הֵרִים הָאֶחָד אֶת קוֹלוֹ בִּבְכִיָּה!

לוּ אֶחָד הִשְׁמִיעַ אַנְחָתוֹ בָּרָמָה!…





הַלֵּילוֹת הָאֵלֶּה – בְּלִי־סַעַר וּמְאֹרוֹת,

הַיָּמִים הָאֵלֶּה – בְּלִי־צְלָלִים, בְּלִי־אוֹרוֹת –

לָהֵמָּה, בַּת עַמִּי, זוּ דְמוּת אֶעֱרֹכָה

יְמֵי שְׁנֵי חַיַּיִךְ, שְׁנוֹת חַיֵּי חֵלֵכָה!…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31196