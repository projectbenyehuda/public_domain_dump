


	
	הַכִּנּוֹר
	



(תהלים קל"ז)




עַל פְּרָת הַמִּתְרַפֵּס בְּכֶסֶף

יַעֲמֹד שָׁם עֵץ הָעֲרָבִים.

עַל שֹׂכָה רְצוּצָה שָׁם תָּלוּי

כִּנּוֹר מְלֵא־בְקִיעִים וּנְקָבִים.





עַל פְּנֵי כָל הַכִּנּוֹר כַּנְּחָשִׁים

בְּקִיעָיו הִתְפַּתְּלוּ, שׂרָגוּ,

עַל פְּנֵי הַמֵּיתָרִים הַיְשָׁנִים

קוּרֵי עַכָּבִישׁ אֹרָגוּ.





יַחֲרִישׁוּ מֵיתָרָיו, יִדֹּמוּ…

לֹא תְעִירֵם נְשִׁימַת הַלָּיְלָה,

לֹא לַחַשׁ הַגַּלִּים יְעִירֵם,

לֹא נֹעַם אוֹר סַהַר מִלְמָעְלָה.





לֹא אֹרוֹת אַרְגָּמָן בַּנֶּשֶׁף

מִמַּעַל בִּתְכֵלֶת שְׁמֵי־שֶׁפֶר.

וּתְכַסֶּה חֲלוּדָה אֶת פְּנֵיהֶם

וְאָבָק וּפִיחַ וָאֵפֶר…





וְאוּלָם עֵת סַגְרִיר וָדֶלֶף,

כָּל עוֹד עַל אֲדָמָה נִזְעָמָה

הָרְעָמִים יֵהֹמּוּ, יִרְעָמוּ,

וּנְשִׂיאִים יִנָּשְׂאוּ בָרָמָה.





וְעֵצִים יִשַּׂחוּ, יֵאָנְחוּ

וּבְפַחַד יָרוּצוּ עֲדָרִים –

נִפְלָאוֹת בַּכִּנּוֹר נוֹצָרוֹת,

נִפְלָאוֹת עַל פְּנֵי הַמֵּיתָרִים.





כָּל מֵיתָר אָז יָקִיץ לִתִחִיָה,

כְּמוֹ תִגַּע בּוֹ יָד מְסֻתָּרָה,

וּלְיַד מֵימֵי פְרָת הַזֵּידוֹנִים

תִּשָּׁמַע אָז שִׁירָה נֶאְדָּרָה.





תִּדְמֶינָה הֲמֻלָּה, אֲנָחָה,

הַשִּׁירָה גֹּבֶרֶת חֲיָלִים…

מִסָּבִיב לַכִּנּוֹר יֵאָסְפוּ

פְּנֵי־רוּחוֹת וּתְמוּנוֹת וּצְלָלִים.





וּבַעֲלַת כְּנָפַיִם – הָעֵדָה

מִמַּעַל לוֹ עוֹפֵף תַּגְבִּיהַּ,

וְקִינַת תַּמְרוּרִים אַחֲרֵיהוּ

בְּקוֹל עֲנוֹת חֲלוּשָׁה תַּשְׁמִיעַ…





אָז תָּקוּם לִדְמָמָה הַסְּעָרָה;

אַךְ שִׁירַת הַכִּנּוֹר תָּרִיעַ…

אֶת קֹרוֹת בֶּן־חַיִל מְהֻלָּל

הַשִּׁירָה תְּסַפֵּר, תַּבִּיעַ.





אֶת קֹרוֹת בֶּן־חַיִל – בְּכֶלֶא

אֲסוּר נְחֻשְׁתַּיִם וָאזִקִּים,

אַךְ עֹז לוֹ וּזְרֹעַ כְּלָבִיא,

אַךְ עֵינוֹ בֹעֶרֶת כַּזִקִּים.





בְּלִי נֶשֶׁק וּמָגֵן – הַגִּבּוֹר

בַּאֲפֵלָה נוֹרָאָה יָנוּעַ,

בְּחֹתַם נִצָּחוֹן עַל מִצְחוֹ

שֶׁעָלָיו אוֹר־גָּאוֹן זָרוּעַ…





הָרוּחוֹת יֶחֱוָרוּ, יֶחֱוָרוּ…

יִתְנַשְּׁאוּ… אֶת קוֹלָם יַשְׁפִּילוּ…

הַשִּׁירָה לְקִצָּהּ קָרֵבָה,

וּמֵיתְרֵי הַכִּנּוֹר יַזִילוּ





קוֹל נֹעַם וְעֵדֶן וָנַחַת…

עוֹד רֶגַע הַשִּׁירָה חָדָלָה…

קוֹל “קֵץ־הַמַּנְגִּינָה” הִגִּיעַ,

וְסָבִיב דֻּמִיָּה מָשָׁלָה.





עַל שָׂדוֹת תַּרְדֵּמָה נִסָּכָה,

אֵין קוֹל אַף אֵין קֶשֶׁב בַּצִּיָּה;

רַק אַנְחוֹת תַּמְרוּרִים יִשָּׁמְעוּ

וִילָלָה וּבְכִי בַּדֻּמִיָּה…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31189