


	
	הַיֶּלֶד עַל מֵי שִׁיחוֹר
	




עַל מֵי נְהַר שִׁיחוֹר בַּתֵּבָה יָנוּחַ

הַיֶּלֶד הַנִּקְדָּשׁ הֱיוֹת אִישׁ הָרוּחַ…

עַל פָּנָיו הַבְּהִירִים הוֹד נוֹרָא יַרְגִּיעַ

וּגְדֻלָּה וּנְדִיבוּת תַּאֳרוֹ יַבִּיעַ.

הוּא יָנוּם בִּמְנוּחָה, שְׁמוּרוֹתָיו נִסְגָּרוּ…

וּבְחֶשְׁכַת הַלַּיִל חֶזְיוֹנוֹת יִנְהָרוּ

וְיֵרְדוּ בְחֶבְיוֹן תַּעֲלֻמָה מִלְּמָעְלָה,

וּבְכַנְפֵי תִפְאָרָה הַיֶּלֶד יַקִּיפוּ

וּבָשְׂמֵי־עֲדָנִים עַל נַפְשׁוֹ יַרְעִיפוּ…

מָה רֹאֶה הַיֶּלֶד בְּמַחֲזוֹת הַלָּיְלָה?





הוּא רֹאֶה… הַתְּהוֹם הָעֲמֻקָּה רֹתַחַת

רֹגֶזֶת, חֹמֶרֶת, הֹמִיָּה, צֹרַחַת,

וְשֶׁצֶף הַקֶּצֶף יִתְנוֹסֵס בַּלָּיִל

וְגַלִּים עַל גַּלִּים יִתְנַשְּׂאוּ בֶחָיִל

וְעָלוּ עַל רָאשֵׁי הַסְּלָעִים הָרָמִים

וְהֻכּוּ לְאָחוֹר וְנָפְלוּ נִדְהָמִים…

וּפִתְאֹם הִתְפָּרֵץ עֹז רוּחַ סְעָרָה,

הַתְּהוֹם הָעֲמֻקָּה אֶת פִּיהָ פָעָרָה

הַגַּלִּים הִתְיַצְּבוּ כַנֵּד וַיִּקְפָּאוּ…

וְשִׁירוֹת הִלּוּלִים מִסָּבִיב נִשְׁמָעוּ…

וּמִי הוּא הַגֶּבֶר עִם מַטֶּה רַב־פְּלָאִים?

קוֹל מִי יִשָּׁמֵעַ מִשִּׁנֵי הַסְּלָעִים?…





הוּא רֹאֶה. רֹאשׁ סִינַי בְּאֵשׁ־מִתְלַקַּחַת

וְעָשָׁן מִתְאַבֵּךְ בַּמּוֹרָד מִתָּחַת…

וּשְׁבִיבִים וּבְרָקִים לִרְגָעִים יוֹפִיעוּ

וּרְעָמִים אַדִּירִים יָרִיעוּ…

וְעֵדָה נִרְעֶשֶת עֹמֶדֶת בַּשֶּׁפֶל

וּתְמוּנָה מַזְהִירָה – בְּתוֹךְ הָעֲרָפֶל…

מִי יוֹרֵד מִסִּינַי וּמַרְחִיב צְעָדָיו

וּבְעֹנֶג נֶאְדָרִי מַה יַּחֲזִיק בְּיָדָיו?…





הוּא רֹאֶה… תַּלְאוּבוֹת עֲרָבָה וּשְׁמָמָה…

עֲרֵמוֹת חוֹל אָדֹם מִכָּל הָעֲבָרִים,

וּבֵין הָאֹהָלִים הַנְּטוּיִם כַּקְּבָרִים –

אֲנָשִׁים – לְשׁוֹנָם נָשָׁתָּה בַצָּמָא –

יָרִיעוּ יִרְעֲשׁוּ כְּרַעַשׁ מִשְׁבָּרִים…

אֲנָחוֹת וּצְוָחוֹת וִילֵל מֵאַפְסָיִם,

אִי־תִקְוָה וְקֶצֶף וָאֵשׁ בָּעֵינָיִם,

תּוֹכֵחָה אַחֲרוֹנָה – עַל שָׂפָה נֹבֶלֶת.

פַּלָּצוּת גֹּוֵעַ – בְּלֶחִי נֹפֶלֶת.

מִי עֹלֶה הָהָרָה וּמַרְחִיב צְעָדָיו?

הוּא מֵרִים מַטֵּהוּ, הוּא מֵנִיף אֶת יָדָיו,

וּבְעַרְבַת הַצִּיָּה – מֵי זֶרֶם כַּבִּירִים

הֵקֵרוּ הִשְׁתַּפְּכוּ כַּנְחָלִים אַדִּירִים,

וְנָתִיב פָּלָסוּ, וְשָׁטְפוּ בֶחָיִל…


………………..


עַל גְּדוֹתֵי מֵי שִׁיחוֹר בִּמְנוּחַת הַלָּיִל

תּוֹךְ עַרְפְּלֵי אֹפֶל וּצְלָלִים נִזְעָמִּים,

שָׁם תָּשׁוּט בַּסּוּף תֵּבַת גֹּמֶא שַׁאֲנַנָּה…

הַבִּיטוּ! – בַּתֵּבָה הַדַלָּה וּקְטַנָּה –

אוֹר חֹפֶשׁ וּנְכֹחָה לְדֹרוֹת עוֹלָמִים…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31173