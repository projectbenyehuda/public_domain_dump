


	
	זֶה אֵלִי
	



(שמות כ‘, ה’–ו’)




בּוֹ גְבוּרָה וָצֶדֶק בָּעֹז יִתְלַכָּדוּ,

בִּימִינוֹ בְרַק־חֶרֶב וּלְרַגְלָיו דּוּדָאִים,

בּוֹ שִׁירַת הַזָּמִיר וַחֲזִיזִים נוֹרָאִים

לְזֶמֶר מְלֵא נֹעַם וָחֵן יִתְאֶחָדוּ.





זֶה אֵלִי, זֶה מַלְכִּי, בַּכֹּחַ נֶאְדָּרִי,

לְעִתּוֹת בַּצָּרָה וּתְלָאָה יוֹפִיעַ,

כַּכּוֹכָב בַּנֶּשֶׁף מִמָּרוֹם יַגִּיהַ

בְּחֶשְׁכַת הַכַּחַשׁ וָשֶׂפֶק אַכְזָרִי.





הוּא נָתַן לִי חֶרֶב וּפִרְחֵי נִצָּנִים

וַיֹּאמֶר: "לְכָה נָא בֵּין סִבְכֵי בַרְקָנִים…

הִכָּנְעָה לַקּשֶׁט, וּנְכֹחָה תִנְצֹרָה…





וְהָיְתָה הַחֶרֶב מוּל אוֹיֵב לְמָעוֹז

וּפְרָחִים – בַּדֶּרֶךְ הָרְוָיָה מִדְּמָעוֹת –

לְרַגְלֵי יוֹדְעֶיךָ תִּפְזֹרָה!"…

         זֶה אֵלִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31164