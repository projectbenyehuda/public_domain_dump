


	
	[אַלּוֹנִים אַדִּירִים]
	



VIII


אַלּוֹנִים אַדִּירִים מִסָּבִיב כִּתְּרוּנִי

וְרוּחַ זִלְעָפוֹת מֵגִיחַ מִמְּזָרִים,

קוֹל אָיוֹם וְנוֹרָא עֳפָאִים יַשְׁמִיעוּ

וְחֶשְׁכַת עֲלָטָה מִכָּל הָעֲבָרִים.





וּכְמוֹ יַד נֶעֱלָמָה, יַד אַחֲוָה, יַד נֹעַם

עָלַי מִתְרַפֶּקֶת בְּעֶצֶב וּבְתוּגָה…

וּתְמוּנָה מֵרָחוֹק לְעֵינַי תֵּרָאֶה,

זוּ תְמוּנַת שׁוּלַמִּית, חִוֶּרֶת וְנוּגָה…





מֵעַרְבֵי חוֹף בָּבֶל לָהּ כִּנּוֹר לָקָחָה

וּבְיָדָהּ הָרַכָּה כִּנּוֹרָהּ הֵעִירָה…

וְקוֹלוֹת יִתְמַלְּטוּ… וַאֲנִי, הוֹי, אִישׁ־אֹבֵד,

לֹא אוּכַל עֲנוֹתָהּ, לֹא אוּכַל אָשִׁירָה:





הוֹי, שִׁירַת הַחֹפֶשׁ אֵינֶנָּה, אֵינֶנָּה,

זִמְרַת אֱלוֹהַ כְּבָר חָלְפָה, עָבָרָה!…

מִי כִבָּה, הִשְׁקִיעַ אֶת אֵשׁ־הַמִּזְבֵּחַ,

זוּ אִשִּׁי, אֵשׁ־תָּמִיד, בְּקִרְבִּי בָעָרָה?…





בְּיַעַר אַלּוֹנִים עַל שׂכָה נִשְׁבָּרָה

שָׁם צִפֹּר ישֶׁבֶת בֹּדֵדָה, דֹּמֵמָה,

מִתַּחַת לַכָּנָף אֶת רֹאשָׁהּ הִסְתִּירָה

וְתֵשֵׁב בְּלִי־נוֹעַ כִּשְׁקוּעַת תַּרְדֵּמָה.





בַּיַּעַר הַזֶה עַל הָעֵצִים הָאֵלֶּה

הֵילֵל בֶּן־שַׁחַר הוֹפִיעַ נְהָרָה,

בַּיַּעַר הַזֶה עַל הָעֵצִים הָאֵלֶּה

שִׁירָה נִשְׂגָּבָה הִשְׁתַּפְּכָה, נָהָרָה.





וְלוּלֵי הֶעָנָן, הֶעָנָן הַכָּבֵד,

וְיַעַר הֶעָבוֹת הַנָסוּךְ תַּרְדֵּמָה,

לֹא חָדְלָה מִלְּשׁוֹרֵר, לֹא שַׁחָה צִפֹּרִי,

לֹא יָשְׁבָה עֲצוּבָה, בֹּדֵדָה, דֹּמֵמָה.





הוֹי, תְּנוּ לָהּ הַשֶּׁמֶשׁ הַזַכָּה וּבְהִירָה

מֵעָבֵי־הֶעָנָן לָהּ טַהֲרוּ רָקִיעַ;

אָז שֵׁנִית תִּתְעוֹרֵר, וּכְיָמִים מִקֶּדֶם

שִׁירָתָה הַנְּעִימָה בַּמָּרוֹם תַּשְׁמִיעַ…





וַאֲנִי – לֹא! לֹא מְנוּחָה, לֹא שָׁלוֹם אֶדְרשָׁה

סְעָרָה אֶתְאַוֶּה, חֲזִיזִים בִּרְצוֹנִי!

עֲלִילָה וּמִפְעָל – שֶׁבָּמוֹ הֶעֱרִיתִי

כָּל רוּחִי וְנַפְשִׁי, כָּל כֹּחִי וְאוֹנִי.





תְּנוּ קְרָב לִי… מִלְחָמָה רַבָּתִי עֲלִילָה,

תְּנוּ קַרְנֵי הַשֶּׁמֶשׁ כְּאֵשׁ מִתְלַקַּחַת,

תְּנוּ כַנְפֵי הִגָּיוֹן הַקַּלּוֹת מִנְּשָׁרִים,

תְּנוּ תַאֲוָּה וְחֵמָה – אֵשׁ תָּפְתֶּה קֹדַחַת,





הֶגְיוֹנוֹת שֶׁנֶּאֶסְפוּ עִם קַרְנֵי הַשֶּׁמֶשׁ –

עִם קוֹלוֹת הָרְעָמִים יָקוּמוּ לִתְחִיָּה,

בְּמֶרְחָב וָחֹפֶשׁ שִׁירָתִי נוֹלָדָה,

וּבְמֶרְחָב וָחֹפֶשׁ תִּוָּלֵד בַּשְּׁנִיָּה…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31202