


	
	הָרְאָיוֹן הָאַחֲרוֹן
	



(אַגָּדָה תַלְמוּדִית)



א.


תָּחֹג, תַּעֲלֹז קִרְיַת רוֹמָה…

קוֹל בַּקְבֻּקִּים, שָׁתֹה, אָכֹל,

תְּרוּעַת גִּיל, כָּל שָׂפָה חֹמָה,

מִקְטַר קְטֹרֶת, רִנָּה, מָחוֹל…

מִדֵּי רֶגַע מִתְגַּבֶּרֶת

שְׁתִיַּת־יַיִן הַמְשַׁכֶּרֶת,

עַד הִתְהוֹלֵל, הִשְׁתַּגֵּעַ,

כָּל הַקְּרוּאִים מֵאַפְסָיִם,

וְשִׁירַת נָקָם תִּשָׁמֵעַ,

נִקְמַת רוֹם בִּירוּשָׁלָיִם.





קַוֵּי שֶׁמֶשׁ הָעַרְבָּיִם

עַל הֶהָרִים הִסְתַּתָּרוּ,

בֵּין הַשִּׂיחִים – עֵינוֹת מַיִם

יִתְּנוּ קוֹל, בָּעֹז יִנְהָרוּ.

מוּלָם עֹנִים בֶּאֱרוֹת גַּנִּים

בֶּאֱרוֹת, בֶּאֱרוֹת זֹרְקֵי מָיִם.

בֵּין הָעֵצִים הָרַעֲנַנִּים

תַּחַת מִכְסֵה צֵל עֳפָאִים,

שָׁם הַגַּלִּים כִּי פָרָצוּ

עַל הַכִּיּוֹר יִתְפּוֹצָצוּ,

וּבְהִזָרוֹת מֵי הַנֶּפֶץ

יַעֲלוּ יֵרְדוּ רוּם וָשֶׁפֶל,

כְּעֵינֵי אוֹר וְּכַאְבֵני חֵפֶץ

עַל הַתִּדְהָר כְּסוּי־עֲרָפֶל…

הַכּוֹכָבִים בַּשָּׁמַיִם

שֹׁלְחִים אוֹר כְּזַהב פַּרְוַיִם,

וּמִנֹּגַהּ הַכּוֹכָבִים

הָאַרְמוֹנוֹת זִיו יִלְבָּשו…

גַּם הַפְּסִילִים הַמֻּזְהָבִים

אֶת הַשִּׂיחִים יִתְלֶחָשׁוּ…





עוֹד הַמִּשְׁתֶּה מָלֵא תְשֻׁאוֹת…

פִּי הַקְּרוּאִים מָלֵא דְבָרִים:

עַל הַגְּבוּרוֹת עַל הַתְּשׁוּעוֹת,

עַל הַחַיִל עַל הַצָּרִים,

עַל הַמִּקְדָּשׁ, הַזָוִיּוֹת,

הָאֵילַמִּים, הַתִּמֹרִים,

עַל בְּנוֹת צִיּוֹן הַיְפֵה־פִיּוֹת,

עַל בָּנֶיהָ הַגִּבּוֹרִים…

אָז יָשׁוּבוּ אֶל הַיַּיִן

לֹא יְכַחֵשׁ תִּירֹש בָּמוֹ,

וּלְהַמְשַׂחֲקוֹת יִשְׂאוּ עַיִן,

אֶל הַמְזַמְּרוֹת פְּנֵי כֻלָּמוֹ…





וּבֶהָמוֹן, תּוֹךְ הַשָּׁאוֹן

נִשְׁמַע קוֹל…

         אִישׁ לֹבֵשׁ גָּאוֹן

פִּתְאֹם קָם מִבֵּין הַקְּרוּאִים,

סְבִיבוֹ אַנְשֵׁי שֵׁם וִידוּעִים,

כֻּלּוֹ עָטוּף זֵר תִּפְאָרָה

וּבִימִינוֹ כַּד נִשְׁבָּרָה,

עַל כַּפֵּהוּ עֹבְרִים נטֹפְיִם

וּמִמֶּנָּה אַרְצָה שֹׁטְפִים

כְּעֵין הַזָהָב אֶגְלֵי־יָיִן…

קוֹל הֶהָמוֹן קָם לִדְמָמָה,

אֶל הַגִּבּוֹר אִישׁ מִלְחָמָה

כָּל הַקְּרוּאִים נָשְׂאוּ עָיִן…





"אַנְשֵׁי הַחַיִל, גִּבּוֹרִים בַּלָּחֶם

– קָרָא הַגִּבּוֹר – הַצְּדָקָה עִמָּכֶם!

לֹא חִנָּם תִּשְׁתַּבְּחוּ בִגְבוּרָה וָכֹחַ,

הִרְבִּיתֶם, יַקִּירַי, הִרְבִּיתֶם לִצְלֹחַ!

כָּל פִּנָּה בַמְּדִינָה, כָּל קֶרֶן, מִקְצוֹעַ,

מִלֵּאתֶם כְּגַּלֵּי הַנָּהָר בִּזְרֹעַ,

בְּגָאוֹן וְכָבוֹד, בִּיקָר וּבְטוּב־טָעַם,

מִי יִשְׁקֹל, מִי יוֹצִיא בְמִסְפָּר כֻּלָּהַם?…

אָכֵן בְּאֵלִי אִשָּׁבְעָה הַפָּעַם

כִּי כָל הָאַרְמוֹנוֹת, הֵיכָלוֹת, מִקְדָּשִׁים,

וּגְאוֹן כָּל תִּפְאָרָה, כָּל חָכְמַת חָרָשִׁים

וְיִפְעַת כלָּ נֹגַהּ וּמְאוֹרֵי קַרְנַיִם,

וְיַיִן וּצְפִירוֹת וּמְחֹלַת־מַחֲנַיִם

וּמְזַמְּרוֹת וּמְשַׂחֲקוֹת וְחִצֵּי הָעָיִו

בְּלֵילוֹת הָאָבִיב בֵּין פִּרְחֵי נִיחוֹחַ –

כֻּלָּמוֹ, כֻּלָּמוֹ מֵאֶפֶס וָאָיִן

לְעֻמַּת הַבִּזָה וִיקַר הַמַּלְקוֹחַ

עַל גְּדוֹתֵי הַיַּרְדֵּן שֶׁיָּדִי מָצָאָה

וְאִתִּי גַם הוּבָא בִּירָתִי רוֹמָאָה…

לִבָּתִי לֹא יָדְעָה מַּרְגֵּעָה וּמְנוּחָה

זוּ חַרְבִּי הַמְּרוּטָה בְּיָדִי הַשְּׁלוּחָה

הִבְרִיקָה כַמַּגָּל עַל קָמוֹת הָבְשָׁלוּ,

כַּשִּׁבֳּלִים מִסְּבִיבִי אֲנָשִׁים נָפָלוּ…

הַלַּיְלָה הַהוּא לֹא אֶשְׁכַּח לָנֶצַח…

בְּלַהַב הָלַכְתִּי, בֶּעָשָּׁן וָרֶצַח,

וּפָּנִים אֶל פָּנִים רָאִיתִי לֹא אַחַת

אֶת מֶלֶךְ הַדָּמִים וּמַלְאַךְ הַשַּׁחַת…

אוּלָם הַמָּוֶת לִי נֶחְשַׁב מֵאֶפֶס

וָאַבִּיט עָלֵיהוּ בְּבוּז וּשְׁאָט נֶפֶשׁ

וְחֶפְצִי וּנְתִיבִי הִצְלִיחוּ בְיָדָי…

מַהֲרוּ הֵנָּה… הָחִישׁוּ, עֲבָדָי…

חִישׁ לְהָבִיא הַמַּלְקוֹחַ

אֶת עֲבָדָיו הוּא שׁוֹלֵחַ,

אַף שׁוֹלֵחַ עַיִן רָמָה

אֶל הָעֵדָה הַנֶּאֱלָמָה…





כֻּלָּם שָׁמְעוּ כֵּן תָּמָהוּ,

צִפּוּ תְּשׁוּבַת הָעֲבָדִים…

וַיִּשָּׁמַע קוֹל צְעָדִים…

הֵמָּה הֹלְכִים… הֵמָּה בָאוּ…





קוֹל תִּמָּהוֹן כְּאַנְחַת שְׁבָרִים

נִשְׁמַע פִּתְאֹם מֵעֲבָרִים…




* * *




אֶל הַמִּשְׁתֶּה הָאוּלָמָה,

בֵּין גִּבּוֹרִים לִשְׁתּוֹת יַיִן,

הוּבְאָה נַעֲרָה יִפְעַת עַיִן,

נוּגַת־רוּחַ גַּם נִכְלָמָה…

וַתּוֹפִיעַ – כְּמוֹ הַשֶׁמֶשׁ

אֶת הֶעָבִים כִּי יַבְקִיעַ

יָאִיר אַרְצָה מֵרָקִיעַ,

עֵת הַסְּתָו עֲלָטָה יָמֶשׁ…

קוֹמָה גְבוֹהָה, קוֹמַת תָּמָר,

פָּנִים שְׁזוּפִים וּשְׁחַרְחֹרִים,

הָעֵינַיִם – שְׁנֵי מְאוֹרִים,

וּלְחָיַיִם – יַיִן חָמָר,

כֻּלָּה אָמְרָה נֵץ מוֹרִיָּה,

נֵץ הָאָרֶץ הַפֹּרִיָּה…

הָעֵינַיִם הַנִּפְלָאוֹת

– בָּם יֵרָאוּ הַשָּׁמַיִם –

כְּבָר לֹא אַחַת גַּם לֹא שְׁתַּיִם

מִנִּי יָגוֹן שָׁפְכוּ דְמָעוֹת,

דְּמָעוֹת קֹדְחוֹת הַלְּחָיַיִם.

אַךְ עַל מִצְחָהּ עוֹד יִזְרָחוּ

קַרְנֵי אֹשֶר, קַוֵי זֹהַר,

רָעוֹת תֵּבֵל עוֹד לֹא מָחוּ

מִפָּנֶיהָ תִּקְוַת נֹעַר.

הָעַצֶּבֶת עָטְתָה כְלִיָּמה –

מִנִּי בִטְחַת לֵב בָּרָחָה,

עוֹד הָאֹשֶׁר שָׁר בָּהּ פְּנִימָה

שִׁירֵי־נֹעַם, שִׁירֵי־בְרָכָה…

נֹעַם צְבִיָּה בִּיצוּרֶיהָ,

שַׁחַר חָשַׁךְ מוּל פָּנֶיהָ…

אֶת בַּדֶּיהָ שִׁית עָטָפָה

שִׂמְלַת מֶשִׁי רִקְמָתַיִם

מִן הַכָּתֵף הַנֶּחְשָׂפָה

עַד קַרְסֻלֵּי הָרַגְלַיִם.

דַּלַּת רֹאשָׁהּ בַּת־תַּלְתַּלִּים

הַמִּתְפָּרְצָה מִן הַחוּטִים

– תּוֹרֵי פְּנִינִים בָּם עֲבֻתִּים –

פֹּה וָשָׁם כְּרַצֵּי גַלִּים

מִשְׂתָּרֶגֶת גַּם נוֹדֶדֶת

עַל הַכָּתֵף הָרֹעֶדֶת…





הַמַּקְהֵלָה דֹּם נֶעֶלְמָה,

נִדְמוּ כִנּוֹר וּמְצִלְתַּיִם,

וַיִּמָּשְׁכוּ הָעֵינַיִם

בְּחַבְלֵי קֶסֶם אֶל הָעַלְמָה…





אָמְנָם כֵּן, כָּל עַיִן רֹאָה

הִיא הֵעִידָה כִּי כָמוֹהָ

אֵין בַּנְּעָרוֹת אֶין בַּיָּפוֹת,

אֵין בַּמְזַמְּרוֹת הַנֶּאֱסָפוֹת,

הַמִּתְהַדְּרוֹת בַּעֲטָרוֹת

וּבָרְקָמוֹת הַנֶּהְדָּרוֹת;

שֶׁמִתְאַמְּצוֹת צוֹד נְפָשׁוֹת,

וִּבִרְמִיָּה כַּנֶּחְלָשׂוֹת

הִנָּן דֹרְשׁוֹת פֹּה מַרְגֵּעָה

עַל מַרְבַדֵּי שְׁנִי תוֹלֵעָה…





וַיַּעַן וַיֹּאמֶר אִישׁ זָקֵן שַׂר צָבָא:

"אָמְנָם צָדַקְתָּ, לֹא שָׁוְא תִּתְפָּאֵרָה,

סְחוֹרָתְךָ נֶהְדָּרָה וּדְגוּלָה מֵרְבָבָה…

וְאוּלָם… אָנֹכִי לֹא אֶקְנֶה הַסְּחוֹרָה…

גַּם פְּצָעַי נֶאֱמָנִים, גַּם חַרְבִּי מֹרָטָה,

מֵרַעַשׁ אַשְׁפַּתּוֹת לֹא אֶעֱרוֹץ אֵחָתָּה,

הָאֵלִים כֻּלָּמוֹ לִי בְּרָכָה הֵרִיקוּ,

מֵחַסְדָּם וַאֲמִתָּם לִי הַעֲנֵק הֶעֱנִיקוּ…

אַף רַבּוֹת הָיִיתִי, אַף רַבּוֹת חָזִיתִי,

אַף רַבּוֹת בַּשָּׁנִים בַּמַּסָּה נֻסִּיתִי,

וְהִיא אֶת לִבָּתִי לְהַבְדִּיל הוֹרָתָה

בֵּין תָּפֵל וָרֵיק לְתוּשִׁיָּה וְּתנוּבָה…

עֵצָה נָא שִׁמְעוּ, עַל לִבִּי עָלָתָה

עֵצָה אֵין עֶרֶךְ לְיָפְיָהּ וּלְטוּבָהּ…

תִּפְתַּח הָאָרֶץ אֶת פִּיהָ לִבְלֹעַ

אוֹתִי, וּכְרֶגַע אֲבַדּוֹן אֵרֵדָה

וְשַׂר הָאֲבַדּוֹן אֶת נַפְשִׁי יָרֹעַ

וְעָשָׂה גַם מִשְׁתֵּה הוֹלֵלוּת לִכְבוֹדָהּ –

אִם לֹא בְעַד עֲצָתִי הַטּוֹבָה תּוֹדוּנִי,

אִם לֹא בְשֵׁם “חָכָם”, אֲהוּבַי, תְּכַנּוּנִי…





הַנַּעֲרָה שָׁבִיתָ רַבָּתִי בַּיֹּפִי,

הִיא דְגוּלָה מֵרְבָבָה… אֵין סֶלֶף, אֵין דֹּפִי…

אָכֵן עַל שַׁדְמַת מֹרִיָּה הָרְחָבָה

– שָׁם גָּדְלָה לִרְוָחָה דְּגוּלָתְךָ מֵרְבָבָה –

גַּם לִי פֶּרַח נֶחְמָד יֻפִּתֶּר הוֹכִיחַ:

כְּבֹקֶר הָאָבִיב בְּעֶדְנָה יַפְרִיחַ,

כַּשּׁוֹשָן בְּיָפְיוֹ, כָּאֶרֶז גָּבוֹהַ,

עַצְמוֹתָיו תֹּאמַרְנָה עֲלוּמִים וּזְרֹעַ,

בַּת עֵינוֹ כַנֶּשֶׁר יְשָׁרָה וּבְהִירָה,

לֹא יֵחַת כִּי יַבִּיט אֶל שֶׁמֶשׁ מְאִירָה…

כְּאַרְיֵה כֵּן נִלְחַם בִּגְבוּרָה נִמְרָצָה

וּזְרֹעַ גִּבּוֹרִים יְמִינוֹ רָעָצָה…

זֶה כְּפִיר הָאֲרָיוֹת הֵבֵאתִיו עִמָּדִי

מִתְרַפֵּס כָּעֶבֶד וְסָר אֶל מַעְמָדִי…





אֲהוֹדֶה לְשִׁמְכֶם, הָאֵלִים הַיְקָרִים!…

אַךְ לָמָּה זֶה אֶרְדֹּף אֲבַקֵּשׁ אֲמָרִים,

וּבְלַהַג אֶת כֻּלְּכֶם אֲהוּבַי, אוֹגִיעַ?

הָבָה! בִּקְצָרָה עֲצָתִי אַשְׁמִיעַ:

עַבְדִּי צָעִיר לוֹ רַב כֹּחַ,

גַּם שִׁפְחָתְךָ רָצוֹן תָּפֶק,

הוּא “לְבַעַל” יִצְלַח צְלֹחַ,

הִיא “לְאִשָׁה” – בְּלִי כָל שָׂפֶק…

הָבָה נִכְרוֹת בְּרִית בֵּין שְׁנֵיהֶם

וְהָיוּ תַּחַת צֵל כְּנָפֵינוּ,

וְשָׂכָר לָנוּ בַּעֲמָלֵנוּ

יִהְיֶה פִרְיָם, הַצֶאֱצָאִים,

הַנוֹלָדִים הַנִּפְלָאִים

שֶׁיִּדַּמּוּ אֶל הוֹרֵיהֶם"…

קְרִיאַת עֹז וּמְחִי כַפַּיִם

כַּחֲזִיזִים בַּשָּׁמַיִם

בַּדּוּמִיָה נִשְׁמַע שְׁמֹעַ…

וּמְזַמֶּרֶת חֲשׂוּפַת זְרֹעַ

עַל הַנּוֹאֵם בְּחֵן הִבִּיטָה

וּצְרוֹר־פְּרָחִים לוֹ הוֹשִיטָה…





אֶל הַמִּשְׁתֶּה, הַשַּׁעֲשׁוּעִים,

שָׁבוּ שֵׁנִית כָּל הַקְּרוּאִים…

עוֹד הַפַּעַם שָׁתֹה, אָכֹל,

שִׁיר נִצָּחוֹן, רִנָה, מָחוֹל,

כַּדֵּי יַיִן תִּמָּלֶאנָה,

כּוֹסוֹת בְּרָכָה תִּנָּשֶׂאנָה

לְאֹשֶר חַיֵּי הַמְּחֻתָּנִים

כֹּרְתֵי בְרִית עַל מִשְׁתֵּה שְׁמָנִים…




ב.


הַשְׁבוּיָה שָׁם עָמְדָה נִפְעָמָה,

עֲצוּבָה, חֲרֵדָה, נִכְלָמָה,

כָּל אֹמֶר כָּל הֶגֶה שָׁמָעָה

בְּאֹזֶן קַשֶּׁבֶת, בִּדְמָמָה…

אִם פֵּשֶׁר הַנְּאֻם לֹא יָדָעָה,

לֹא יָדְעָה גוֹרָלָהּ, מִשְׁפָּטָהּ,

אַךְ רוּחָהּ בְּקִרְבָּהּ יָרָעָה

אַךְ נַפְשָׁהּ בַּחַיִּים נָקָטָה,

וּדְמָעוֹת כַּנַחַל נִגָּרוּ

עַל פָּנִים – כַּמָּוֶת חָוָרוּ;

וּבְרוּחַ דִּמְיוֹנָהּ יָצָאָה

מִמְּקוֹם הַשַּׁעֲשׁוּעִים, הַשְּׁתִיָּה,

אֶל אֶרֶץ אַחֶרֶת נִשָּׂאָה,

אֶל אֶרֶץ מוֹלֶדֶת פֹּרִיָּה,

אֶל הָרֵי מֶרְחַקִּים וּגְבָעוֹת

וּשְׁדֵמוֹת פֹּרִיּוֹת וּבְקָעוֹת

וּנְחָלִים כַּבְּדֹלַח יִנְהָרוּ

וּפְרָחִים, נִצָּנִים, דּוּדָאִים,

וּלְעֵינָהּ בֶּחָזוֹן עָבָרוּ

עוֹד מַרְאוֹת מִמַּרְאוֹת נִפְלָאִים


………………..



* * *




… הַמִּקְדָּשׁ עוֹד עֹטֶה תִפְאֶרֶת,

וְּנְעִימֵי הַזְמִירות הַלְוִיִּם

נִצָּבִים עַל דּוּכַן מִשְׁמֶרֶת

וּרְנָנָה בַּנְּבָלִים מַשְמִיעִים.

וּמַשְׂאַת הַלְּבוֹנָה וּשְחֵלֶת

תִּתְנַשֵּׂא מֵעַל הַמִּזְבֵּחַ

כֶּעָנָן מִמַּרְאֵהּ הַתְּכֵלֶת

וּמְפִיצָה כְּלִיל רֵיחַ נִיחוֹחַ.

וּמְנוֹרַת הָאוֹר הֹעֲלָתָה

וַתְּפַלֵּג אוֹר בָּהִיר, אוֹר נָעִים,

וּלְעֻמַּת פְּנֵי נֹגַה יִפְעָתָהּ

מִבַּעַד לַמַּשְׂאֵת הִזְהִירוּ

כָּל פְּנֵי הָעַמּוּדִים הַנָּאִים –

עֲלֵיהֶם בֶּהָדָר יָאִירוּ

כֹּתָרוֹת, תִּמֹּרוֹת וּפְקָעִים…

עַל רִצְפַּת הַשַּׁיִשׁ הַיָּפָה

הָעֵדָה עַל בֶּרֶךְ כֹּרַעַת,

וְעָטוּי לְבָנִים, וּבְשָׂפָה

רֹחֶשֶׁת בְּרוּחַ נִכְנַעַת,

לָאָרֶץ אֶל מוּל הַמִּזְבֵּחַ

אָבִיהָ הַזָקֵן יָשֹׁחַ.

מִסָּבִיב – כְּלֵי קֹדֶשׁ מְמֻלָּאִים

נִצָּנִים, זֵית שֶׁמֶן, דּוּדָאִים…

וַיָּקָם וַיְבָרֶךְ הָעֵדָה

בְּמֹעַל הַיָּד הָרעֵדָה…

וַיֵּצֵא מִמִּקְדָּשׁ שָׂמֵחַ,

כָּאֶרֶז, כַּתָּמָר פֹּרֵחַ,

וַתִּקְרַב הִיא, בִּתּוֹ, אֵלֵיהוּ,

וַתּוֹשֶׁט צְרוֹר פִּרְחֵי תִפְאָרָה,

וַיִקַּח מִיָּדָהּ הַצְּרוֹר

בַּעֲלִיצוּת וָגִיל, וַיִּתְּנֵהוּ

עַל מְכוֹנָה מוּפָזָה נֶהְדָּרָה,

הַמְּשׁוּחָה בְּשֶׁמֶן הַמּוֹר.

וּבְגַפֵּי מְרוֹמֵי הַבִּירָה

קוֹל הָמוֹן, קוֹל שָׁאוֹן, קוֹל שִׁירָה…

יֵרָאוּ מַקְהֵלוֹת, מַקְהֵלוֹת

עֲיֵפוֹת וִיגֵעוֹת מִמְּחוֹלוֹת.

עֲשִׁירִים נִשָּׂאִים בַּצַּבִּים,

וּמַחֲנֵה הָעוֹלִים לָרֶגֶל

בְּפֶרֶד, בְּעַיִר, בָּרֶגֶל,

וְאַנְשֵׁי הַחַיִל הָרַבִּים –

כָּל אֵלֶּה בְּשִׂמְחָה יָרוּצוּ

יִנְהָרוּ, יִקָּבְצוּ, יָפוּצוּ,

פֹּה שִׁירָה עֲלִיזָה יַשְׁמִיעוּ

שָׁם יֶהֱמוּ, יִשְׂחָקוּ, יָרִיעוּ…

וּמִן הַשָּׁמַיִם, הֶחָרֶס

כַּזָהָב כְּכֶתֶם תִּפְאֶרֶת

עָלֵימוֹ כֻּלָּמוֹ זוֹרֵחַ

וְחֻמּוֹ הַלּוֹהֵט שׁוֹלֵחַ…





אַךְ הִנֵּה הַשֶּׁמֶשׁ נִסְתָּרָה –

הַצְּלָלִים מִסָּבִיב הֻצָּעוּ

רַק עַרְפְּלֵי פַלְגֵי נְהָרָה

עַל תְּכֵלֶת הַיָּם עוֹד יֵרָאוּ…


………………..




כְּבָר שָׁבוּ בְנוֹת צִיּוֹן מִבֶּאֶרוֹת

הַמַּיִם וּכְלֵיהֶן נָשָׂאוּ;

שִׁירֵיהֶן כִּנְגִינַת כִּנּוֹרוֹת

בַּמֶּרְחָק נָדַמּוּ, נֶחְבָּאוּ…

לְמָחָר בַּבֹּקֶר בְּטֶרֶם

אוֹר שַׁחַר עַל כַּרְמֶל יוֹפִיעַ,

וּבַעַל הַכָּנָף יָרִיעַ

בַּיַעַר, בַּשְּׁדֵמָה, בַּכֶּרֶם,

וְחֶרְמוֹן אֶת טַלֹּו הַנָּעִים

כִּי יוֹרִיד עַל שָׁרוֹן כְּלִיל־צְבָעִים, –

אֶל שָׂדֶה – שָׁם צֻוְּתָה הַבְּרָכָה

תֵּצֶאנָה בֶהָמוֹן לִמְלָאכָה…

מַגָּלָן בְּיָדָן יָרִיעַ

וְיַבְרִיק בַּשָּׂדֶה עַל קָמָה…

וּבְרֶדֶת הַשֶּׁמֶשׁ הַיָמָּה

וּלְמִשְׁכָּב צֵל תְּכֵלֶת יַצִּיעַ

בְּיַעַר בִּשְׁדֵמָה, בְּכֶרֶם –

תָּשֹׁבְנָה בִשְׂמָחוֹת הָעִירָה,

תִּשְׁאַבְנָה בְשָׂשׂוֹן מֵי־זֶרֶם

וְקוֹלָן תִּשֶּׂאנָה בְּשִׁירָה…





אַךְ הִיא לָמָּה תָחִישׁ צְעָדָהּ? 1

הִיא קָלְעָה בְּיַד מְלֻמָּדָה

שְׁתֵּי צְפִירוֹת… הָאַחַת יָעָדָה

לְאָחִיהָ, וּשְׁנִיָּה – עָנָדָה

עַל רֹאשָּׁהּ, עַד… וַתִּשָּׁקֶהָ,

וַיַעֲטוּ הַכְלִילוּת פָּנֶיהָ…

זְמַן רַב עַל מְקוֹמָהּ נִשְׁאָרָה…

כְּבָר כַּדָּהּ מֵי זֶרֶם נִמְלָאָה,

וּכְבָר הַשִּׁבֹּלֶת נָגָעָה

עַד גְּדוֹתֵי הַכַּד, אַף עָבָרָה;

אַךְ נֶחְמָד בַּלְּבָנוֹן אַךְ נָעִים

הַרְגֵּעַ בְּצֵל הָעֳפָאִים

וּשְׁמֹעַ אֶת קוֹל הַצִּפֳּרִים

הַטּוֹבִים, הַיָּפִים בַּשָּׁרִים…





לְגֶזַע עֵץ עָב שָׁם נִשְׁעָנָה

עַל יָדָהּ הָרַכָּה וּלְבָנָה,

וּבְעֶצֶב בַּלֵּב הִתְבּוֹנָנָה

אֶל אֶגְלֵי הַטַּל הַמְפֻזָרִים

עַל בַּדֵּי הֲדָס הַנֶּהְדָּרִים

הַנְּטוּיִם אֶל זֶרֶם הַמָּיִם –

בִּנְשָׁב בָּמוֹ רוּחַ הַשְּׁפָיִם –

יִדֹּדוּ יִדֹּדוּ כַּגֶּשֶׁם

מְלֵא נִטְפֵי מַרְגָּלִית וָלֶשֶׁם

וּלְשֶׁטֶף הַמַּיִם יֵרֵדוּ

יֵעָלְמוּ, יִצָּמְתוּ, יאבֵדוּ…

כֹּה עָמְדָה, הִרְגִּיעָה, הָגָתָה.

וּפִתְאם הֲמֻלָּה נִשְׁמָעָה –

וּזְמוֹרָה לַזֶרֶם נָטָתָה…

שָׁחָתָה… בַּמַּיִם נָגָעָה…

וּבְשָׁאוֹן הִתְנַשֵּׂא גַּל מַיִם

וַיֻּזֶּה עַל הוֹד הַלְּחָיַיִם…

וַתִּתַּר מִמְּקוֹמָהּ כְּאַיָּלָה…

וּצְחֹק לְאָזְנֶיהָ הִגִּיעַ,

צְחֹק־עֹנֶג וִידִידוּת מַשְׁמִיעַ

עֲלִיצוּת, שַׁעֲשׁוּעִים, צָהֳלָה…

וַתַּכֵּר כְּרֶגַע וַתֵּדָע:

הַצְּחֹק צְחֹק אָחִיהָ מִלֵּדָה…





אֵיךְ אָהַב בְּלִבּוֹ הַתָּמִים

אֲהָהּ אֵיךְ אֲהֵבָהּ!…

         בַּיָּמִים….


………………..




אַךְ נִתְּנוּ לָעִי מִגְדָּלֶיהָ,

לְמַחֲזוֹת הַשָּׁוְא – תִּקְותֶיהָ…

אָחִיהָ אֵינֶנּוּ, אֵינֶנּוּ!

וּלְבַדָּהּ הִיא… שְׁדוּדָה מִמֶּנּוּ…

לְבַדָּהּ בַּשְּׁבִי וּבִנְחוּשָׁה

וִיעוּדָה לְעַבְדוּת, לַבּוּשָׁה!…

אֵי תִמְצָא לָהּ מַלְאָךְ מוֹשִׁיעַ?

מִי נוֹקֵם מִי גוֹאֵל יוֹפִיעַ

הַצִּילָהּ מִקָּלוֹן עַד נֶצַח?…

מִי יִפְדָּה מִיַד הַמֵּרֵעִים,

מֵעֵין הָאַכְזָרִים בְּנֵי רֶצַח

שֶׁשָּׂבְעָה לֹא יֵדְעוּ, וּצְמֵאִים

לְהַפְשִׁיט מִמֶּנָּה כְּבוֹד נַער

וּמְנוּחַת הַנֶפֶשׁ וָטֹהַר?!…

… לְשִׁפְחָה עֲשׂוֹתִי יוֹאִילוּ!…

אַיֶּךָּ הוֹי אָחִי, אַיֶּךָּ?

הָהּ בּוֹאָה וּשְׁלַח אֶת יָדֶיךָ –

וַאֲחוֹתְךָ מִקָּלוֹן יַצִּילוּ!…

אַךְ אֵינֶךָ, יַקִּירִי, אֵינֶךָ…

בְּדָמִים, בְּאָבָק וָרֶפֶשׁ

עַל אַדְמַת מוֹלֶדֶת הַיְקָרָה

מֻנַּחַת גְּוִיָּתְךָ הַקָּרָה:

בְּאֵמוּן וּבְחֵרוּף הַנֶפֶשׁ

נִלְחַמְתָּ מִלְחֶמֶת הַחֹפֶשׁ

ובְמַחֲנֵה הָאוֹיֵב בָּקַעְתָּ, –

אַךְ שָׁדוּד נָפַלְתָּ כָּרַעְתָּ

בִּמְאֵרַת שְׂפָתַיִם וּקְלָלָה…

אוֹ אוּלַי… בְּכֹבֶד מִלְחָמָה

יַד אוֹיֵב עָלֶיךָ שָׁם רָמָה,

הַחֶרֶב מִיָּדְךָ נִגְזָלָה

וּמָגֵן וָדֶגֶל נִגְעָלוּ,

אָז יָדְךָ בַּבַּרְזֶל סֻבָּלָה

לַמֶּרְחָק רַגְלֶיךָ הוּבָלוּ,

לַמֶּרְחָק, לְאֶרֶץ אַחֶרֶת,

שָׁם גַּלְמוּד שָׁם בָּדָד תֵּשֵׁבָה

שָׁם סָרָה רוּחֲךָ הַטּוֹבָה

שָׁם תִּדְכֶּה בְּרוּחַ נֶעְכָּרֶת!"…




* * *




אֻמְלָלָה! – לֹא יָדְעָה יָדֹעַ

כִּי הוּא – שֶׁאֵלֵיהוּ כָמָהָה

בְּרוּחַ אַהֲבָה נֶאֱמָנָה

וַתְּעוֹרֵר נְכָאִים וָנוֹהַּ –

הוּא יוֹשֵׁב בַּטִּירָה הַיְשָׁנָה

לֹא רָחֹק מִמֶּנָּה, וּבְרָעָה

וְיָגוֹן וּבְעֶבְרַת אִי־כֹחַ

שָׁם גַּלְמוּד שָׁם בָּדָד יָשֹׁחַ…




ג.


מַחֲשָׁבוֹת אֶת רֹאשׁוֹ עָבָרוּ,

זִכְרוֹנוֹת אֶת לִבּוֹ עָכָרוּ,

לְפָנָיו כְּצֶלֶם בַּלָּהוֹת

הִתְיַצֵּב גּוֹרָלוֹ בַּבָּאוֹת:

הַאֻמְנָם תְּהִי נַפְשׁוֹ נִכְנַעַת

לְעַבְדוּת וּלְבוּז וּלְמִשְׁמַעַת?…

אַךְ נַפְשׁוֹ לַשָּׁוְא הִסְתָּעָרָה,

הַדֶּרֶךְ לַחֹפֶשׁ סֻגָּרָה:

אַל תְּבַקֵּשׁ בַּשֹּׁאָה לְךָ אוֹרָה,

וּלְהַשִּׂיג לְךָ פְדוּת אַל תַּעֲמֹלָה,

רִאשׁוֹנוֹת אַל תָּעֵז תִּזְכֹּרָה,

הַחֲרִישָׁה, הִכָּנְעָה וּסְבֹלָה!





אַךְ נֵצֶר מִגֶּזַע הַיַּחַשׂ

אַךְ חֹטֶר אַךְ בַּד מִמִּשְׁפַּחַת

הַקְּדוֹשִׁים מַקְרִיבֵי הָעוֹלָה

הַנּוֹעָד לַכְּהֻנָּה הַגְּדוֹלָה

בַּמִּקְדָּשׁ, הַהוּא יִכָּנֵעַ?…

הַהוּא – בֶּן גִּבּוֹרִים אִישׁ זְרֹעַ,

עַל פְּנֵי כָל בְּנֵי עַמּוֹ יִכָּבֶד –

הוּא יִהְיֶה לְעֶבֶד… לָעָבֶד!?…

בַּסֹּהַר כְּלָאַתְהוּ יַד־דָּמִים,

יַד אוֹיֵב נְמִבְזֶה מְלֵא יָמִים,

יַד זָקֵן שְׁטוּף־זִמָּה, הוֹלֵלוֹת,

וּמִשְׁתֶּה וְיַיִן וּמְחוֹלוֹת…

הַהוּא – שֶׁבִּשְׁמוֹ הִתְהַלָּלוּ

כְּשָׂרִים וּכְאַנְשֵׁי הַצָּבָא,

שֶׁבְּיָפְיוֹ כָּל נַעֲרָה לֻבָּבָה

גַּם עֵת אֶל חֻפָּתָן הוּבָלוּ –

הוּא נוֹעָד לָקַחַת לְאִשָּׁה

לוֹ שִׁפְחָה נֶחֱרֶפֶת וּמְבִישָׁה,

וּמֵתָה בְנֹעַר לִבָּתוֹ

וְקֻבְּרָה גַם אִתָּהּ אַהֲבָתוֹ!?…

וּבְלִבּוֹ – מְלֹא מַכְאוֹב וָשֶׁבֶר –

כַּגֵּבִים יָשֹׁקּוּ יֶחְמָרוּ

זִכְרוֹנוֹת מִיָּמִים עָבָרוּ,

עֲלִיצוּת, בִּטָּחוֹן וָשֶׂבֶר…

וּמֵאֶרֶץ הָאוֹיֵב הַזָּרָה

אֶל אֶרֶץ מוֹלֶדֶת יְקָרָה

יְבִיאוֹ חֲזוֹן הַזִכְרוֹנוֹת…

וּמְתוּקִים לַלֵּב הַחֶזְיוֹנוֹת

וּלְמַרְאָם גַּם נַפְשׁוֹ נֹהֶרֶת…

אַךְ יַד הַחִזָיוֹן עֹבֶרֶת, –

אָז יָשׁוּב אֶל חֵיק הַנָּכְרִיָּה

מִגְּבָעוֹת מֵהָרִים שַׁאֲנַנִּים,

וִיעוֹרֵר תַּאֲנִיָּה וַאֲנִיָּה

וּמִסְפֵּד הוּא עֹשֶׂה כַּתַּנִּים…

לֹא הִכִּיר אֶת אַרְצוֹ הַיְקָרָה,

לֹא הִכִּיר אֶת שְׁמֵי הַתִּפְאָרָה.

בֶּעָשָׁן, מַפֹּלֶת וּׁשְׁאִיָּה

כְּקֶבֶר אֵין־קֵצֶה, כְּצִיָּה,

מִשְׂתָרְעָה שָׁם אֶרֶץ מוֹרִיָּה.

(הַבְחֶזְיוֹן הַלַּיִל זֹאת רָאָה

אוֹ רוּחוֹ בְקִרְבּוֹ נִכָּאָה –

לֹא יֵדַע…) וּלְפָנָיו עָבָרוּ –

שְׁתֵּי תְמוּנוֹת כַּמּוֹקֵד נִחָרוּ:

הָאַחַת: אִישׁ שֵׂיבָה מְלֵא־יָמִים

רְצוּץ־קָדְקֹד וְּמגאָל בְּדָמִים.

וּשְׁנִיָּה לָהּ: רַכָּה בַשָּׁנִים

עוֹמֶדֶת עֲטוּפָה בִּלְבָנִים…

וּלְמַטֶּה – מְקוֹם דִּגְלֵי בְנֵי רוֹמָה

יִנּוֹעוּ כְּנוֹעַ בַּסַּעַר

אֲרָזִים אַדִּירֵי הַיַּעַר –

תֵּרָאֶה בַת צִיּוֹן דּוֹמֵמָה,

הֲרוּסָה, נִשְׂרָפָה, שׁוֹמֵמָה…


………………..




וּפְעָמִים אֵין סְפוֹרוֹת הוּא מוֹרִיד

בְּרוּחַ חֻבָּלָה ראשֵׁהוּ

עַל כְּבָלָיו – בָּם אֻסְּרוּ יָדֵיהוּ,

וְיֵבְךְּ אֶת גּוֹרָלוֹ וְיָרִיד…

זִכְרוֹנוֹת מִקֶּדֶם; הַשָּׁנִים

שֶׁיָּשַׁב בְּאַרְצוֹ מִלְּפָנִים;

כָּל תְּמוּנָה, כָּל מָקוֹם שָׁם הָיָה,

עָלֵימוֹ הִתְעַנֵּג לִרְוָיָה –

כֻּלָּמוֹ יָקִיצוּ לִתְהִיָּה,

יָקִיצוּ – לִגְוֹעַ בַּשְּׁנִיָּה…




ד.


כֹּה שְׁנֵימוֹ בְּרוּחַ נִפְעָמָה

כֹּה יָשְׁבוּ כְּעַרְעָר בְּצָיוֹן,

בְּלִי כֹחַ וָעֹז לַמִּלְחָמָה

בְּלִי שֶׁמֶץ תּוֹחֶלֶת לראיון;

וּשנְיֵמוֹ כֹה נַפְשָׁם צָמָאָה

לִפְגִישַׁת הֶעָמָל וּתְלָאָה..




* * *




וּפְגִישַׁת הֶעָמָל גַּם בָּאָה

בְּלִי מֵשִׂים…




* * *




         בִּצְעָקָה נוֹרָאָה

אָז שְׁנֵימוֹ הִתְנַפְּלוּ בִּזְרֹעַ…

וּבְקוֹלָם, קוֹל מוּזָר, שָׁמֹעַ

נִשְׁמָעוּ: קוֹל רוּחַ נֶעְכֶּרֶת,

קוֹל שִׂמְחַת הֵרָאוֹת הַפָּנִים,

קוֹל נֶפֶשׁ בְּתֻמָּהּ מַכֶּרֶת

אֶת כְּבוֹדָה וְאָשְׁרָה מִלְּפָנִים

וּקְלוֹנָה הַיּוֹם וּכְלִמָּתָה…

אַף קוֹלָם עוֹד רִגְשׁוֹת הִשְׁמִיעַ

הָרִגְשׁוֹת – בַּפֶּה לֹא נַבִּיעַ:

לַנֶּפֶשׁ – יֵשׁ נִיבָהּ, יֵשׁ שְׂפָתָהּ,

וּבָמוֹ רַק נוּכַל נַבִּיעַ

הָרִגְשׁוֹת שֶקּוֹלָם הִשְׁמִיעַ…





אַךְ נֶפֶשׁ הַצָּר לֹא יָדָעָה

כָּל חֶמְלָה, כָּל רַחֲמִים וַחֲנִיָנה…

אֶל לִבּוֹ לֹא חָדְרָה, לֹא בָאָה

אֲנָחָה וּתְפִלָּה וּתְחִנָּה…

“קָחֶנָּה” – עָלֵיהוּ גָזָרוּ,

“הִכָּנְעִי” – אֵלֶיהָ אָמָרוּ…





וּשְׁנֵיהֶם לֹא חִכּוּ לִרְוָחָה

וּגְאֻלָּה מֵעֵמֶק הַבָּכָא:

חֲרָדָה, עַצֶבֶת, כִּשָּׁלוֹן,

בֵּית מַאֲסָר, מִשְׁמַעַת, קִיקָלוֹן,

כְּבָר גָּדְרוּ הַדֶּרֶךְ בִּפְנֵיהֶם

מִמְּצֹא לָמוֹ פִּדְיוֹן וָיֶשַׁע

מִצָּרִים, מֵאַנְשֵׁי הָרֶשַׁע…


………………..




אַךְ יִשְׁעָם הוֹפִיעַ אֲלֵיהֶם.


………………..


הַסַּהַר הִבְקִיעַ עֲרָפֶל

וַיִּשְׁלַח הָאוֹר מִגָּבֹהַּ

מִבַּעַד לַחַלּוֹן הָאָפֵל

הַבַּיְתָה. – שָׁם עַלְמָה בְּלִי־נוֹע

עַל רִצְפַּת הָאֶבֶן, דוֹמֵמָה

שֹכֶבֶת כַּאֲחוּזַת תַּרְדֵּמָה.

וּלְנֹגַהּ הַכֵּהֶה לַסַּהַר

יֵרָאֶה לִימִינָה שָׁם נַעַר,

הוּא עוֹמֵד בְּלִי־נוֹעַ מִשְׁתָּאֶה,

וּבְעֵינָיו בְּרַק אֵימִים יֵרָאֶה…

וּפִתְאֹם לְפֶתַע הִתְהוֹלֵל,

הִתְנַפֵּלל בָּעֹז כַּמִּשְׁתּוֹלֵל

וַיִּשַּׁק וַיִּשַּׁק הָעַלְמָה

בַּשָּׁפָה, בַּצַּוָּאר, בַּשַּׂלְמָה…

וּפִתְאֹם לְפֶתַע הִתְפָּרֶץ

וַיִּתַּר וַיָּקָם מֵאָרֶץ…

וּכְרֶגַע בִּשְׁאוֹן מִשְׁתַּגֵּעַ

הִתְנַפֵּל בִּשְׁנִיָּה אֵלֶיהָ

וַיְחַבֵּק אֶל לִבּוֹ יָדֶיהָ

בְּרַעַד וּבְרֶטֶט גֹּוֵעַ.

וּשְׂפָתָיו – כִּתְכֵלֶת נִבָּטוּ –

אָז דְּבָרִים אֵין הָבִין דִבֵּרוּ

וְיָדָיו – מִקָּרָה סִמֵּרוּ –

בִּשְׁאֵרִית אוֹנֵיהֶן מָרָטוּ

הַשְּׂעָרוֹת הַשְּׁחוֹרוֹת וּפְרוּעוֹת,

וְעֵינָיו אֲחוּזוֹת צַלְמָוֶת

נִטָּיוּ בְלִי אוֹן בְּעַצָּבֶת

עַל עֵינֵי הָעַלְמָה הַקְּפוּאוֹת…

וּלְבָבוֹ קוֹל נַחֲרָה הִשְׁמִיעַ,

וּשְׁאָגָה כְּשַׁאֲגַת הַלַבְּאָיִם

וּצְחֹק, מְאֹד נוֹרָא, לִרְגָעִים

דּוּמִיַּת הַלַּיְלָה הִפְרִיעַ…




* * *




הַקּוֹלוֹת כְּבָר קָמוּ לִדְמָמָה…




* * *




חֲצוֹת לַיִל הִגְדִּילָה עֲרָפֶל

מִסָּבִיב עַל פְּנֵי הָאֲדָמָה,

הַסַּהַר מִגָּבְהֵי שָׁמַיִם

עוֹד הֵאִיר לַחַלֹּון הָאָפֵל,

וַיִּגַהּ אוֹרֵהוּ עַל שְׁנַיִם –

קָרְבָּנוֹת חֲדָשִׁים, מֻנָּחִים

אֲחוּזֵי תַרְדֵּמַת הַנְּצָחִים…





אַךְ שֶׁקֶט וּדְמִי עַל אֲדָמוֹת.

רַק בְּאֵרוֹת יִזְרְקוּ הַמָּיִם,

אַף עֵינֵי כוֹכָבִים הַקָּמוֹת

יַבְרִיקוּ מִשְּׁמֵי הַשָּׁמָיִם…







כי אין לכהנים הלוים כל חלק ונחלה בארץ.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31230