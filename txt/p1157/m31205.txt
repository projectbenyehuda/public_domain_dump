


	
	[מֶרְחַקֵּי יָם בַּעֲרָפֶל נִשְׁקָעִים]
	



I


מֶרְחַקֵּי יָם בַּעֲרָפֶל נִשְׁקָעִים.

רוּחַ חֲרִישִׁית יִתְעוֹרֵר לִפְעָמִים

וְהָלַךְ וְטָפַף עַל חֶלְקַת הַמָּיִם

וְהֵעִיר הַגַּלִּים הָאִלְּמִים הַנָּמִים

וְהִרְעִישׁ נַעֲצוּצִים וְרָאשֵׁי בַרְקָנִים

וּשְׁלוּחוֹת הַלִּבְנֶה בִּדְמָמָה יָנִיעַ,

וְשֵׁנִית בְּשֶׁקֶט וּמְנוּחַת עֲדָנִים

הַבְּרִיאָה מִסָּבִיב תִּתְעַדֵּן, תַּרְגִּיעַ.

עוֹד אַחַת מְעַט וְגַם אוֹתִי יְחַפֶּה

וִיכַסֶּה הַלַּיְלָה בְּצֵל הָאֲפֵלָה…

וְאַיֵּךְ, מְנוּחָתִי, לָךְ אֵשֵׁב אֲצַפֶּה,

אַיֶּךָ, שְׁלוֹם נַפְשִׁי הַנְכֵאָה הַחוֹלָה?…





לֹא אֵדַע מַרְגֹּעַ, לֹא אֵדַע דּוּמִיָּה,

אֵין שָׁלוֹם לִלְבָבִי הַהֹגֶה נְכָאִים!

הוּא גֵיא לְחֶזְיוֹנוֹת צַלְמָוֶת וּשְׁאִיָּה,

הוּא קֵן לַחֲלוֹמוֹת אַכְזָרִים נוֹרָאִים!…

הַקְשִׁיבָה, הַקְשִׁיבָה! מִשְּׂפַת נַהֲרוֹת בָּבֶל

קוֹל רַעַשׁ יִשָּׁמַע, תְּצִלֶּינָה אָזְנָיִם…

קוֹל בְּכִי וַאֲנָחָה, שְׁאוֹן מַכֶּה בְּכֶבֶל,

מִתְאַמֵּץ לְפַתְּחוֹ מֵעַל הָרַגְלָיִם.

שׁוֹט מַכֶּה עַל נֵבֶל בְּעֶבְרָה נוֹרָאָה,

יִתְגָּעַשׁ הַנֵּבֶל וּמָרָה יֵאָנֶק…

קוֹל הִי כְּקוֹל נֶפֶשׁ בְּחֶנֶק גָּוָעָה…

קוֹל נַחֲרָה כְּנַחֲרַת גּוֵֹעַ בְּחֶנֶק…

הוֹי, עוּרִי, הָקִיצִי, לִבָּתִי נִשְׁבָּרָה!

הָסִירִי מִמֵּךְ הַחֲלוֹמוֹת הָרָעִים! –

עַל פְּנֵי הַגִּבְעוֹלִים הָרוּחַ עָבָרָה,

הַגַּלִּים הִתְפּוֹרְרוּ אֶל חֻפֵּי הַסְּלָעִים…

לַשָּׁוְא! – כְּבַתְּחִלָּה חֶזְיוֹנוֹת הַשְּׁאִיָּה

יֵרָאוּ לְפָנַי בְּרוּחָם הַכֵּהָה…

לֹא אֵדַע מַרְגּוֹעַ, לֹא אֵדַע דֻּמִיָּה,

אֵין מַרְפֵּא לְנַפְשִׁי הַחוֹלָה, הַנְּכֵאָה!…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31205