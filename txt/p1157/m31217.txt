


	
	שְׁנֵי חֶזְיוֹנוֹת
	



א.


קוֹל קַרְדֻּמּוֹת, שִׁירֵי דָוִד,

קְטֹרֶת, אוּדֵי אֵשׁ עֲשֵׁנִים,

וּבִמְדוּרַת הַמַּעֲרָכָה

פְּנֵי בְנֵי אָדָם: זְקֵנוֹת, זְקֵנִים.





בִּגְדֵי בַדִּים… עַטְרוֹת כְּמָרִים…

צְלָב וָדֶגֶל בַּיָּדָיִם,

מַבָּט נָשׂוּא לָרָקִיעַ,

לַחַשׁ תְּפִלָּה עַל שְׂפָתָיִם.





מַלְכֵי־צֶדֶק בַּכּוֹתָרוֹת,

נוֹצוֹת שָׂרִים יִקְרוֹת עֶרֶךְ,

וּמֵרָחוֹק כָּל הָעֵדָה

בַּעֲנָוָה תָּכֹּף בֶּרֶךְ.





גַּלֵּי דֶשֶׁן, תִּמְרוֹת עָשָׁן,

דָּם עַל פָּנִים יְרֹקֵי־שַׁעֲוָה,

כְּתֹבֶת תַּחַת זֹה הַתְּמוּנָה:

“חַג כִּפֻּרִים, חַג אַהֲבָה”…




ב.


מִגְדָּל חָדָשׁ, מִגְדַּל נִמְרוֹד

– פְּרִי עֲבוֹדַת אַלְפֵי דוֹרוֹת –

יְסוֹדוֹ מוּסָד בָּאֲדָמָה,

רֹאשׁוֹ תוֹמֵךְ שְׁמֵי הַמְּאוֹרוֹת.





זֹהַר שַׁחַר, אַהֲבָה, אַחֲוָה,

מִשְׁפַּט אָדָם, חַיֵּי־אשֶׁר,

נִצְחוֹן חֹפֶשׁ וַעֲבוֹדָה,

בְּרַק הִגָּיוֹן, דֶּגֶל ישֶׁר…





… מַשְׂאַת עָשָׁן, בְּכִי עוֹלָלִים,

צְחֹק הָעֵדָה, שְׁרִיקוֹת, פְּרָעוֹת…

אַנְחוֹת בְּתוּלוֹת, גִּדּוּף, קְלָלָה…

צַעֲקוֹת נָשִׁים, הִי אִמָּהוֹת…





קָרָה, חשֶׁךְ, דֶּלֶף טוֹרֵד,

סַעֲרַת חֹרֶף, שָׁרָב, צָיוֹן,

חֶרְפַּת רָעָב, אֵימַת מָוֶת…

     עוֹד לֹא תַם, לֹא תַם חִזָיוֹן…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31217