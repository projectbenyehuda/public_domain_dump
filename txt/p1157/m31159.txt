


	
	אֶל פְּרָמִתּוּס
	



1

ויתן ה' אלי את שני לוחות האבנים, ועליהם על הדברים אשר דבר ה' עמכם בהר מתוך האש.

(דברים ט' י').




אָזִינָה אַנְחָתְךָ, אָבִינָה פְגָעֶיךָ.

וּבְנֶפֶשׁ מְצֵרָה מֵחֶמְלָה נִכְמָרָה

אֶתְבּוֹנֵן בַּכְּבָלִים, אַבִּיטָה בַסֶּלַע

אֵלֵימוֹ גְוִיָּתְךָ רֻתָּקָה, אֻסָּרָה…

אֲהָהּ, אֱלֹהֶיךָ – אֵל קַנּוֹא וְנוֹקֵם,

קְשֵׁה לֵב בְּמִשְׁפָּטוֹ, אַכְזָרִי, גְּדָל חֵמָה;

אַךְ דּוֹם עֲדֵי רֶגַע נָא קָרְבַּן הַנְּקָמָה!

אֵלַי הִתְבּוֹנֵנָה וּבִי הִנָּחֵמָה:

לֹא גָנַבְתִּי אֵשׁ קֹדֶשׁ מֵאֵלִי אֵל עֶלְיוֹן,

לֹא גְנַבְתִּיהָ מִמֶּנּוּ כִּי הוּא לִי נְתָנָהּ

וּשְׂאֵתָהּ צִוַּנִי בֵּין יוֹשְׁבֵי צַלְמָוֶת

וּלְפָקְדָהּ וּלְשָׁמְרָה וּלְנָצְרָהּ נֶאֱמָנָה;

לֹא גָנַבְתִּי אֵשׁ קֹדֶשׁ מֵאֵלִי אֵל עֶלְיוֹן

וְלִי בִמְחִיר כַּבִּיר הִיא נִתְּנָה לְמָנָה;

בְּמֵיטַב הַדְּמָעוֹת וּבְמִבְחַר הַדָּמִים

בַּעֲדָהּ שִׁלַּמְתִּי זֶה יָמִים עַל שָׁנָה;

זֶה יָמִים עַל שָׁנָה וַעֲדֶנָּה גַּם עַתָּה

מֵעִמִּי יְשֻׁלַּם בַּדָּם וּבַדְּמָעוֹת.

הָהּ, דַּיָּה לֹא אַחַת אַךְ רִבְבוֹת דַּיּוֹת

וְאַלְפֵי צִפְעוֹנִים יְנַקְּרוּ הַכְּלָיוֹת…

אֶת דָּמִי יְעַלְעוּ, יָלֹקּוּ הַפְּצָעִים,

יָמֹצּוּ לִבָּתִי וּלְשַׁדִּי בַחַיִּין,

וּלְעֻמַּת מַכְאוֹבַי וִיסוּרַי הַקָּשִׁים

עֱנוּתְךָ,פְּגָעֶיךָ – אַךְ אֶפֶס וָאָיִן!…







1 ע"פ הגדת היונים גנב פרמתּוּס אש מן השמים ויתנה
לבני האדם, ותחת זה יצא משפטו מאת ציוּס להאסר אל סלע ששם תבא דיה
ותנקר כליותיו ושותה את דמו יום יום.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31159