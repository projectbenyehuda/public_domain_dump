


	
	פת־לחם
	



(בחזון)



I


“הַסְּעוּדָה הַשְּׁלִישִׁית” לְקִצָּה קָרֵבָה.

כְּבָר נֶאֶכְלוּ וַיְבֹעֲרוּ עַד תֻּמָּן:

הַפֻּגְלָה, הַדָּגָה, הָרֶגֶל הַקְּפוּאָה,

וּפְתוֹתֵי הַכָּבֵד בַּשֻּׁמָּן;





גַּם שְׁזִיפִים, צִמּוּקִים עִם מָרָק אֲדַמְדָּם

(מְעַט אָמְנָם הִקְדִּיחוּם בַּמֶּלַח);

גַּם שְׁתַּיִם גַּם שָׁלֹשׁ פְּעָמִים “הָאָדֹם”

כְּבָר הוּרַק מִבַּקְבּוּק הַבְּדֹלַח.





לֹא נִשְׁאַר מְאוּמָה. רַק פְּרוּסַת פַּת חַלָּה

מֻנַּחַת בַּקְּעָרָה בְּגַפָּהּ.

וַיִּמַח הָרַבִּי בְּשַרְוֻל אַדַּרְתּוֹ

אֶת פִּיהוּ, וַיִּצְנַח בַּסַּפָּה.





בַּת עֵינוֹ הוּעָמָה, וּתְנוּמָה עַל פָּנָיו

הִשְׁתַּפְּכָה כִּתְנוּמַת יָגֵעַ.

הַקְּרוּאִים נָדַמּוּ… זֶה נֹעַם הַנּוּמָה

כָּל אַחַד הַקְּרוּאִים יוֹדֵעַ:





זֶה נֹעַם הַנּוּמָה הוּא מַעֲטֵה עֲרָפֶל

בְּטֶרֶם הַשַּׁחַר יוֹפִיעַ,

יִתְלַהֵט הַמִּזְרָח – וְאֶרֶץ וּמְלֹאָה

בְּאֹרוֹת מַזְהִירִים תַּגִּיהַּ…





וְנִשְׁמַת הָרַבִּי הַתְּמִימָה וּטְהוֹרָה

וּמְלֵאָה לָהּ מַרְאוֹת נִשְׂגָּבוֹת

– אֵין כְּמֹהֶן לְיֹפִי בְּעֵמֶק הַבָּכָא –

הִתְנַשְּׂאָה עַד מֶרְחַב עֲרָבוֹת;





מִמַעְיַן הַקְּדֻשָּׁה הַמְּחַיֶּה נְפָשׁוֹת

מֵי קֹדֶשׁ וָטֹהַר שֹׁאֶבֶת,

הִתְלַהֲבוֹת הָרוּחַ, הִתְגַּלּוּת הַשְּׁכִינָה

עִם תּוֹעֲפוֹת רוּם הַמַּחֲשֶׁבֶת.





וּכְמַעְיָן לֹא אַכְזָב שֹׁפֶכֶת אוֹתָמוֹ

בְּאָזְנֵי עֲדַת הַמַּקְשִׁיבִים,

וּבְנַפְשָׁם הַצְּמֵאָה כְּאֶרֶץ תַּלְאֻבוֹת

יָבֹאוּ דְבָרֶיהָ כִּרְבִיבִים.





וַחֲסִידָיו הַצְּמֵאִים וּכְמֵהִים לִדְבָרָיו

יְחַכּוּ וְאָזְנָם קַשֶּׁבֶת

רִבּוֹנוֹ שֶׁל עוֹלָם!" – יִשָּׁמַע קוֹל נֶאֱנַח.

רִבּוֹנוֹ שֶׁל עוֹלָם!" – חֹשֶבֶת





כָּל נֶפֶשׁ. – "אַיֵּהוּ כָעֵת? אֵיפֹה יִדְאֶה?…

הִתְכַּנֵּס, וִיצוּרָיו נִצְרָרוּ"…

הָרַבִּי בְלִי־נוֹעַ, הָרַבִּי דֹּם יִדֹּם,

וּפָנָיו כַּשַּׁיִשׁ חָוָרוּ…

נִפְלָאוֹת וּנְצוּרוֹת בְּקִרְבּוֹ נוֹצָרוֹת,

וּמַרְאוֹת שָׁמַיִם נִשְׂגָּבוֹת

הֵרִימוּ נִשְׁמָתוֹ הַקְּדֹשָׁה מֵעוֹלַם

הַהֶבֶל – אֶל מֶרְחַב עֲרָבוֹת…




II


וּתְמוּנוֹת מַזְהִירוֹת לְפָנָיו תַּעֲבֹרְנָה

בְּמַחֲזוֹת מַרְהִיבֵי עֵינַיִם…

הוּא רֹאֶה: מִלְמַעְלָה בְּרַחַב הַתְּכֵלֶת

מְלֵא יִפְעָה כְּקֶשֶׁת שָׁמַיִם





לְאֹרֶךְ הֶעָבִים – כַּגַּלִּים נֶעֱרָמוּ –

שָׁטוּחַ שָׁם סֵפֶר הַתּוֹרָה,

עַל כִּסְאוֹ שָׁם יוֹשֵב“אֵין־סוֹף” עַתִּיק יוֹמִין

וּלְבוּשֵׁהּ תְּלַג חִוָּר וּנְהוֹרָא.





“וְעֶשֶׂר הַסְּפִירוֹת” הִתְאַסְּפוּ כְאֶחָד

סְבִיב כִּסְאוֹ, כֵּס יַהֲלֹם וָנֹפֶךְ,

וְאוֹר שִׁבְעָתַיִם “אוֹר גָּנוּז” לַחֲסִידָיו

מֵחֵיק אֲדוֹן צְבָאוֹת יִשָּׁפֶךְ.





הַתְּמוּנוֹת הָאֵלֶּה הַקְּדֹשוֹת וּטְהֹרוֹת

כְּבָר יָדְעָה וַתַּחַז נִשְׁמָתוֹ,

וְעַל כֵּן יוֹדֵעַ שֵׁם מַלְאָךְ וּמַלְאָךְ

תַּפְקִידוֹ, שִׁעוּרוֹ, קוֹמָתוֹ.





יוֹדֵעַ לְצָרֵף הַשֵּׁמוֹת הַקְּדוֹשִים –

בְּקִסְמֵי סִתְרֵיהֶם יוּקָמוּ

עוֹלָמוֹת אֵין חֵקֶר, עוֹלָמוֹת חֲדָשִׁים

לְאַדְמַת אַרְצֵנוּ יִדָּמוּ.





יוֹדֵעַ תֵּת מִסְפָּר לְצִבְאוֹת שָׁמַיִם,

מַעֲרַכְתָּם אוֹתוֹתָם יוֹדֵעַ,

וּלְשָׂרָף וְאוֹפָן יָנִיעַ אֶת רֹאשׁוֹ

וִיקַדְּמֵם כְּאֹהֵב וָרֵעַ…





שָׁם יִדְאֶה הַמַּלְאָךְ הַנּוֹצֵץ סַנְדַּלְפוֹן

– הוּא מַלְאַךְ הַתְּפִלּוֹת – וִיקַבֵּץ

אֶת דִּמְעוֹת “הַמְבַקְשִׁים” וּבְנֵזֶר תִּפְאָרָה

הַדְּמָעוֹת כִּפְנִינִים יְשַׁבֵּץ.





הוּא הֹלֵךְ וְקָרֵב… אַךְ מַה זֶה נִהְיָתָה?

עֲלִילוֹת הָרַבִּי נִפְלָאוֹת

הַיּוֹם… “הוֹשִׁיעֵנִי, הוֹשִׁיעָה” – יַבִּיעַ

בִדְמָמָה – עָזְרֵנִי, אֵל צְבָאוֹת!" –




III


סַנְדַּלְפוֹן הַנּוֹצֵץ הִתְעוֹפֵף לַכִּסֵּא…

קוֹל תְּרוּעָה, קוֹל חוֹצֵב לֶהָבוֹת,

קוֹל חֲסִידִים בְּשִׂמְחַת עֲדָנִים וָרַעַשׁ

יִנָּשֵׂא בְּרוּם הָעֲרָבוֹת.





“אֲסַדֵּר לִסְעוּדְתָּא” – יִשָּׁמַע קוֹל רִנָּה,

“אֲזַמֵּר בִּשְׁבָחִין” – יָרִיעַ,

וְקֶסֶם בַּשִּׁירִים. כָּל מִלָּה הַיּוֹצֵאת

כִּפְנִינָה מַזְהִירָה תּוֹפִיעַ.





“פִּזְמוֹנִים” קַדְמוֹנִים בְּנֹעַם יֵצֵאוּ,

“פִּיּוּטִים” בֶּהָדָר יֵהֹמּוּ,

“וְכֶתֶר” וּקְדֻשָּׁה בְּהֶמְיָה וְשָׁאוֹן

כְּשֶׁטֶף מֵי־נַחַל יִזְרֹמוּ.





וְשִׁירֵי הִלּוּלִים יִשְׁתַּפְּכוּ בְרֶגֶשׁ

וְּבֵסֶדר הוֹד מִשְׁקַל “בָּתֵּיהֶם”,

וְיַעֲנוּ מַלְאָכִים בְּמֵיתְרֵי כִנּוֹרָם

וְ“קָדוֹשׁ” יְשַׁלְּשׁוּ אַחֲרֵיהֶם…





מֶה עַזָּה הָרוּחַ, מָה רַבִּים הַקְּסָמִים,

הַצְּפוּנִים בְּקוֹלוֹת הַתְּפִלָּה,

מַה גְּדוֹלִים הַנְּעִימוּת, הַזֹּהַר וָיֹפִי

הַשְּׁפוּכִים בְּשִׁירֵי הַתְּהִלָּה!…





אַךְ הִנֵּה הַשִּׁירִים הַיָּפִים וּנְעִימִים

עִם מִשְׁקַל “בָּתֵּיהֶם” – נֶאֱלָמִים. –

בְּנוֹת עֵינֵי אֵין־סוֹף" תְּלַהֵטְנָה "בִּנְהִירוּ

קַדִּישָׁא" וּבְחֶסֶד עוֹלָמִים…





“אַשְׁרֵיהוּ לָאָב” – אָז יַשְׁמִיעוּ הַשְּׂרָפִים

אֶת קוֹלָם בְּרוּחַ שָׂמֵחַ

"אַשְׁרֵיהוּ לָאָב שֶׁעוֹלָלִים כָּאֵלֶּה

בְּכֹחוֹ הַגָּדוֹל טִפֵּחַ.





“אַשְׁרֵיהֶם לַחֲסִידֵי אֵל עֶלְיוֹן!”… אַךְ הִנֵּה –

הוֹי מַה זֹאת?! – תִּשָּׁמַע אֲנָקָה…

בִּדְמָמָה יִשְׁתַּפֵּךְ קוֹל נַעֲנֶה וְנִדְכָּא

אֶל כִּסֵּא הַמִּשְׁפָּט וּצְדָקָה…





אֵין דּוֹבֵר עוֹד דָּבָר. בְּמֶרְחַב שָׁמַיִם

תִּשְׂתָּרֵר דּוּמִיַּת צַלְמָוֶת.

וְּבֶׁשֶקט הַשַּׁחַק יִשָּׁמַע קוֹל אֶחָד

מְשַׁוַּע בִּתְפִלַּת עַצָּבֶת.





הָרַבִּי מִתְבּוֹנֵן – לֹא יַאֲמִין לְעֵינָיו,

לִבָּתוֹ כְּפָעַם הֹלֶמֶת,

אֲהָהּ מִן הַשֻּׁלְחָן לְמַעְלָה לְמָעְלָה

זוֹ פְרוּסַת הַפַּת מִתְרוֹמֶמֶת.





וּמְלֵאַת עֹז קֶסֶם וּבְכֹחַ נֶאְדָּרִי

לְרַגְלֵי הָאֵל הִשְׁתַּטָּחָה,

וּפִתְאֹם בְּנִיב שִׁפְתֵי אָדָם מְדַבֵּר

הַפְּרוּסָה אֶת פִּיהָ פָתָחָה:




IV


"אֵל עֶלְיוֹן! עַל אַלְפֵי בָנֶיךָ הַיְקָרִים,

עֲנִיִּים, נִדָּחִים, חַלָּשִׁים,

נִכְנָעִים, נִדְכָּאִים בְּמָצוֹר וּבְמָצוֹק,

חֲשֻׁכִּים, חֲרֵדִים, נִרְעָשִׁים –





"אֶתְפַּלֵּל, אֶתְחַנֵּן מִקֶּרֶב לֵב עָמֹק:

הִשְׁפַּעְתָּ עֲלֵיהֶם רֹב טוֹבָה,

בִּכְלֵי מַיִם חַיִּים נִפְלָאִים בֵּרַכְתָּם

וּבְמָזוֹן הַנֶּפֶשׁ לָשֹׂבַע.





חֹנַנְתָּ אוֹתָמוֹ בְּחֹרְשִׁים עֲצוּמִים

הַמְּקִימִים אֶת דִּבְרֵי הַתֹּורָה

וְשׁוֹמְרִים בְּחֵרוּף הַנֶּפֶשׁ אֶת שָׂדְךָ,

אֶת שְׂדֵה הָאֱמוּנָה הַטְּהוֹרָה…





הַחוֹרְשִׁים הַגְּדוֹלִים, הַקּוֹצְרִים הַגְּאוֹנִים

בְשָׂדְךָ עָמָלוּ יָגָעוּ,

לְאָרְכּוֹ וּלְרָחְבּוֹ עָלֵיהוּ עָבָרוּ

אֶת כֻּלּוֹ פָּלָחוּ, בָּקָעוּ…





הוֹי רַב לָמוֹ רַב, אֱלֹהֵי כָל הָרוּחוֹת!

לְעַמְּךָ תֵּן חוֹרֵשׁ “עַם־אָרֶץ”

תֵּן חוֹרֵשׁ שְׂדֵה עָפָר, תֵּן עוֹבֵד אֲדָמָה

לְהוֹצִיא פַת לֶחֶם מֵאָרֶץ!





"הַבִּיטָה, הַבִּיטָה מָה רָפִים בָּנֶיךָ,

חַלָּשִׁים, נִרְעָשִׁים, נִמְרָטִים,

גַּבֵּיהֶם עֲקֻמִּים, הֶחָזֶה שָׁקוּעַ

יְדֵיהֶם, רַגְלֵיהֶם – כִּשְׁבָטִים.





כְּבָר אָכְלוּ דֵי שָׂבְעָם, כְּבָר נַפְשָׁם רְוָיָה

מַנְעַמֵּי מַכֹּלֶת שָׁמַיִם,

וּתְנָה אֵפוֹ לָמוֹ מַכֹּלֶת אֲדָמָה,

פַּת־לֶחֶם, פַּת־לֶחֶם, אֵל חַיִּים!!"…




V


“הַסְּעוּדָה הַשְּׁלִישִׁית” לְקִצָהּ קָרֵבָה,

כְּבָר נֶאֶכְלוּ וַיְבֹעֲרוּ עַד תֻּמָּן:

הַפֻּגְלָה, הַדָּגָה, הָרֶגֶל הַקְּפוּאָה,

וּפְתוֹתֵי הַכָּבֵד בַּשֻּׁמָּן…





הַקְרוּאִים יַחֲרִישׁוּ, יְחַכּוּ… הָרַבִּי

הִתְעוֹרֵר מִתְּנוּמַת הַמְּנוּחָה…

הִתְבּוֹנֵן לַקִּירוֹת, לַשֻּׁלְחָן, לַקְּרוּאִים

בִּנְדוּדִים וָרֹגֶז וּמְבוּכָה.





נִשְׁכָּחוֹת לְהַעֲלוֹת עַל לֵב הוּא מִתְאַמֵּץ…

לִבָּתוֹ מִפַּחַד נִפְעָמָה…

כֵּן… בָּרוּר כַּשֶּׁמֶשׁ! – וּבְדִבּוּר מְפוֹצֵץ

אֶת קוֹלוֹ הִשְׁמִיעַ בָּרָמָה:





אֲהָהּ לְיוֹם רָע! – קָרָא – אוֹיָה, הַשָּׂטָן

הוּא הֶעֱמִיק בִּלְבָבִי הַמְּדוּרָה,

אֶת נַפְשִׁי זוּ נַפְשִׁי הִדִּיחַ בְּהִרְהוּר

מַחֲשֶׁבֶת חַטָּאָה אֲרוּרָה.





"הִשָּׁמֵד, הִכָּחֵד מֵאֶרֶץ – הַשָּׂטָן

הַמַּשְׁבִּית כָּל לֵב מִתֻּמָּתוֹ!…

צֵא הָלְאָה מִזֶּה!… שְׁמַע יִשְׂרָאֵל!… וַיָּרֶם

אֶת רֹאשׁוֹ וַיַּיְשִׁיר גְּוִיָּתוֹ





וַיְפָרֵשׂ אֶת כַּפָּיו בְּגָאוֹן נֶאְדָּרִי

וַיָּפֶץ עֹז עֶבְרָה וָזַעַם

כְּמַקְדִּישׁ לִקְרָב וּלְמִלְחָמָה אֲרֻכָּה

אֶת כַּתְּ הַמַּזִיקִים כֻּלָּהַם,





בַּת עֵינוֹ הֵפִיקָה לֶהָבָה, וּדְבָרָיו

הִבִּיעַ בְּמֶתֶק שְׂפָתָיִם,

וּקְהַל מַעֲרִיצָיו הָעֹטְרִים שֻׁלְחָנוֹ

בִּרְעָדָה לוֹ הִטּוּ אָזְנָיִם.





וַיּוֹכַח לִפְנֵיהֶם, כִּי יֵשׁ שֶׁגַּם צַדִּיק

הָעֹטֶה חֲסִידוּת כַּתַּחֲרָא

גַּם הוּא יָכֹל לִנְפֹּל בְּמוֹקְשֵׁי הָרֶשֶׁת

זוּ טָמְנָה הַסִּטְרָא־הָאַחֲרָא.





"הַקְּלִיפָּה – קְשַׁת עֹרֶף, הַקְּלִפָּה עֲצוּמָה…

אִם רֶגַע אֵלֶיהָ נִתְמַכֶּר

וּמָלְאָה לִבֵּנוּ הִרְהוּרֵי מַדּוּחִים

וַחֲלוֹמוֹת תַּעְתּוּעִים וָשָׁקֶר".





כֹּה דִּבֵּר, כֹּה הִטִּיף אֶת דִּבְרֵי תוֹכַחְתּוֹ

וּפְנִינִים עַל פְּנִינִים נֶעֱרָמוּ

מִדִּבְרֵי מִדְרָשִׁים מִסִּתְרֵי הַזֹהַר –

הֲבִינֵם לֹא רַבִּים יֶחְכָּמוּ…





מִסּוֹד הַקַּבָּלָה – עוֹד רָזִין דְּרָזִין

הֵפִיצוּ אוֹר נֹגַהּ וָנַחַת,

וּפְרוּסַת הַחַלָּה עַל שֻׁלְחַן הַמָּזוֹן

גַּלְמוּדָה, יְבֵשָׁה מֻנַּחַת…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31235