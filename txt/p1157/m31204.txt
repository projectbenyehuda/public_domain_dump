


	
	הִגָּיוֹן [הַיָּמִים יָעוּפוּ]
	



I


הַיָּמִים יָעוּפוּ, יָעוּפוּ כַנְּשָׁרִים…

אַךְ זְמַנִּי, אַךְ יוֹמִי עוֹד טֶרֶם הִגִּיעַ

לָשֶׁבֶת וְלָשֵׂאת לְמַעְלָה עֵינַיִם,

כַּזָקֵן הַיּוֹשֵׁב בְּמוֹרַד הֶהָרִים

הַמְלַחֵךְ מִשְׁעַנְתּוֹ בְּרִפְיוֹן יָדַיִם,

וּבְזִכְרוֹן הַנֹּעַר אֶת נַפְשׁוֹ יַשְׁקִיעַ.

עוֹד קָרַת הַזִקְנה רְחוֹקָה מִמֶּנִּי,

עוֹד טֶרֶם חָיִיתִי, רַךְ־שָׁנִים עוֹדֶנִּי,

עוֹד כֹּחִי בְמָתְנָי, עוֹד כּוֹסִי רְוָיָה,

וּמַה זֶה לְעִתִּים אֶשְׁתּוֹחָח, אֶהֱמָיָה?…




II


הוֹי, יֶלֶד בֶּן־עֹנִי, שֶׁיָּצָא לַחַיִּים

בְּחֶשְׁכַת בּוֹר־כֶּלֶא, אֲסוּר נְחֻשְׁתַּיִם!

הַלְנַפְשְׁךָ לַחֲלוֹם מֵי־בְדֹלַח, מַעְיָנִים,

וְכָרִים וּגְבָעוֹת וַעֲמָקִים,

וִיעָרוֹת נִפְלָאִים וּפִרְחֵי נִצָּנִים –

יוֹם אָבִיב, יוֹם בָּהִיר בַּשְּׁחָקִים?

בּוֹאֲךָ בֶחָלֶד הָעַבְדּוּת שָׁמָרָה,

אֶל עַרְשְׂךָ חִכָּה אַךְ נֵטֶל עַצֶּבֶת,

וְנַחֲלַת הוֹרָתְךָ אֶת גֵּוְךָ אָסָרָה

אֶל עֶבְרֵי פִי־פַחַת וּמְצוּקַת צַלְמָוֶת…

הוֹי, אַחִים לְצָרָה, זֶה שָׁנִים אַלְפַּיִם,

יְלִידֵי עַצֶּבֶת, אֱמוּנֵי־עַל־קָרֶץ,

בְּנֵי עַם אֲסִיר־כֶּלֶא וּשְׁבִי וּנְחֻשְׁתַּיִם, –

מָה רַע וּמַה מַר גּוֹרָלֵנוּ בָּאָרֶץ!…




III


אֵינֶנּוּ כָעַמִּים, בְּרֵאשִׁית הַחַיִּים!

אֱהִי יַלְדוּתֵנוּ – הַיָּמִים הַבְּהִירִים,

שֶׁלְּעַמִּים אֲחֵרִים יָפִיצוּ קַרְנַיִם

כְּנֹגַהּ הַקֶּשֶׁת, כְּאוֹר הַסַּפִירִים?

מַה שִּׁירֵי־הָעֶרֶשׂ – הִרְהִיבוּ אָזְנֵינוּ

לְעֵת הָעַרְבַּיִם בַּיַּלְדוּת הַטּוֹבָה?

בַּמָּה נִזְכְּרֶנָּה בְּזִקְנָה וּבְשֵׂיבָה

וּבְזָכֹר תֵּרָאֶה בַת־שְׂחֹק עַל שְׂפָתֵנוּ?…




IV


מִקְרָאֵי־הַקֹּדֶשׁ, מִקְרָאֵי אַל־מָוֶת,

אֲגָדוֹת חֲזַ"ל הָעֲמֻקּוֹת, נֶאְדָּרוֹת,

יָאִירוּ, יַזְהִירוּ כְּלַהַב שַׁלְהֶבֶת,

הֵם שְׂכִיּוֹת כָּל חֶמְדָּה, הֵם אוֹצַר אוֹצָרוֹת.

אַךְ קַרְנֵי הַמַּרְאוֹת, אַךְ אוֹר הַחֶזְיוֹנוֹת

יוֹפִיעוּ לֹא־עֵת בְּלֵב צָעִיר לְיָמִים,

מִנָּגְהָם יָנוּסוּ אָז צִלְלֵי דִמְיוֹנוֹת

מִנֶּפֶשׁ הַיֶּלֶד הַחֹזֶה הַתָּמִים.




V


צְעִירִים בַּשָּׁנִים וּזְקֵנִים בָּרוּחַ –

כָּל רַעְיוֹן בֶּן־רֶשֶׁף בְּבוּז נַבְרִיחֶנּוּ,

וְרַעַל הָעֶצֶב קִרְבֵּנוּ יָנוּחַ

וּבְמָגוֹר וָבשֶׁת מִזָר נַסְתִּירֶנּוּ…

עֵת נִפְתַּח הַשַּׁעַר לְחָכְמָה וָדַעַת

וְנַעֲלֶה וְנַחְקֹר גָּבוֹהַּ, גָּבוֹהַּ

עַל סוֹד הָעוֹלָמִים, עַל תֵּבֵל, אֱלוֹהַ,

וּלְשֶׂפֶק אַכְזָרִי נַפְשֵׁנוּ נִכְנַעַת –

לְשֶׁטֶף־הָרוּחַ אָז נִקְרָא אִוֶּלֶת,

מִקְסַם־תַּעְתּוּעִים – לְתִקְוָה, תּוֹחֶלֶת.

וְרוּחַ הֶחָזוֹן כְּבָר נִגְלָה וְנַעֲלָה!

אָז יִתַּם כָּל נִשְׂגָּב, אָז יֶחְדַּל כָּל נַעֲלָה,

אֵין מַשְׂגִּיב בְּכֹחוֹ עַצֶּבֶת לִשְׁכֹּחַ

וְרִגְשׁוֹת תַּמְרוּרִים, אַךְ רֶגַע לִזְנֹחַ…




VI


וּשְׂחֹק וְקַלָּסָה לְעַמִּי הֵן אֶהִי,

לְעַמִּי – הָעוֹבֵר יַם דְאָגָה וָנֶהִי,

עֵת אֹבֶה לְגָרֵשׁ אֲפֵלַת מִצְרַיִם

הַפְּרוּשָׂה מִסָּבִיב – בְּדִמְיוֹן שַׁעֲשׁוּעִים;

וּבְעוֹלַם־הַקֶּסֶם – יְצוּרִים וּבְרוּאִים,

לוֹ תֵלֵד בַּת־שִׁירִי עֲלֵי הָאָבְנָיִם.




VII


“סוּר!” – יִקְרָא – "לְלִבִּי מַה יָּקָר יְגוֹנִי,

כְּבָר חַיִּים רָאִיתִי. לֹא עוֹד יַרְהִיבוּנִי,

חֲלוֹמוֹת הַשֶּׁקֶר. – בְּמַרְאוֹת תְּקַדְּמֵנִי?

כְּבָר גְּדוֹלִים מִמֶּךָּ חֶזְיוֹנוֹת לִמְּדוּנִי.

לִמְּדוּנִי!… הֲתִזְכֹּר? לֹא, זָקֵן הִנֵּנִי,

אִישׁ שֵׂיבָה מְלֵא יָמִים, שְׂבַע רֹגֶז וָכַעַס,

וּלְשִׁירִים לֹא אֶכְרֶה עוֹד אֹזֶן שֹׁמַעַת…

וְאִם יָצַק אֱלוֹהַּ מֵרוּחוֹ עָלֶיךָ

וּמִזְמֹר לִמְשׁוֹרֵר הוּא שָׂם בִּשְׂפָתֶךָ, –

לֹא שִׁיר עַל לֵב רָע, רַק תַּמְרוּרִים הַשְׁמִיעָה

תַּמְרוּרִים בָּם אָחוּשׁ כָּל מָרַת גּוֹרָלִי,

כָּל חֶבֶל נַחֲלָתִי, עִצְּבוֹנִי, עֲמָלִי,

תַּמְרוּרִים בָּם נַפְשִׁי בְּיָגוֹן אַשְׂבִּיעָה,

וּבָכֹה אֶבְכָּיָה, וּדְמָעוֹת כַּמַּיִם

תִּזֹלְנָה, תִּשְׁטֹפְנָה עַד יַמְסוּ עֵינָיִם".




VIII


וְגַלְמוּד וּבָדָד בְּדִמְמַת הַלַּיִל

בַּבַּיִת אֵשֵׁבָה, בְּפִנָּה נִשְׁכָּחָה,

וּבְיַלֵּל הַסַּעַר מֵרָחֹק בֶּחָיִל

עַל שִׁירִי מְלֵא־רוֹשׁ אֶתְיַפָּחָה.

לֹא לִי, – הָהּ – לְשׁוֹרֵר וּלְזַמֵּר נִשְׂגָּבוֹת,

לֹא לִי וּלְמֵיתָרַי לְהַרְעֵם נִפְלָאוֹת

עַל רִשְׁעַת בְּנֵי אָדָם, עַל כֶּסֶל, עַל פְּרָעוֹת

וּלְהַכּוֹת בְּפִי אֶת הַלְּבָבוֹת.

לֹא! – גֵּאֶה וְגָאוֹן לֹא אֶעֱדֶה, אֶלְבָּשָׁה:

מִנָּשִׁים בָּאֹהֶל בַּת־שִׁירִי הַצְּעִירָה!

רַק רֹגֶז עֵת אֶשְׂבַּע וְנַפְשִׁי נִרְעָשָׁה

– לִבְלִי הִתְיַפֵּחַ – אָשִׁירָה…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31204