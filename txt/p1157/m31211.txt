


	
	הַחֶרֶב וְקוּרֵי עַכָּבִישׁ
	




שָׁאַלְתִּי מֵאֵל הַשָּׁמַיִם:

"לְעַמְּךָ, אֵל עֶלְיוֹן, כַּתְּחִלָּה

הָשִׁיבָה אוֹר חָכְמָה וְחַיִּים

תִּפְאֶרֶת עֲלֻמִּים וּתְהִלָּה.





לֵב שׁוֹאֵף מַטָּרָה נִשָּׁאָה,

עֹז רוּחַ כַּבִּירַת עֲלִילָה!"…

אַךְ אֵלִי אֶל קוֹלִי לֹא שָׁעָה:

לֹא חִדֵּשׁ יוֹם עַמִּי כַּתְּחִלָּה.





לֹא חִדֵּשׁ בּוֹ רוּחַ נַעֲרָצָה

בַּל יִמּוֹט בַּל יִשַּׁח כַּסֶּלַע

וְעָמַד בִּגְבוּרָה נִמְרָצָה

כְּגִבּוֹר בֵּין אַבְנֵי הַקֶּלַע.





וָאֶקְרָא בְּרוּחַ נֶעְכֶּרֶת

וּבְיָגוֹן: "אֲדוֹן הַשָּׁמַיִם!

אִם שׁוֹב לֹא יָשׁוּבוּ תִפְאֶרֶת

עֵת קְדוּמִים וְנֹעַר הַחַיִּים, –





כִּי יָבֹא עָלֵינוּ יוֹם עֶצֶב,

יוֹם מַדְוֶה וּמְצוּקָה נִצַּחַת –

הָצִּיתָה קִרְבֵּנוּ אֵשׁ קֶצֶף,

מַשְׂטֵמָה וּתְלוּנָה קֹדַחַת!"…





– “עַל מִי?” – אָז קוֹל תְּלוּנָה שָׁמַעְתִּי:

"אוֹיִבְךָ, עַם עוֹלָם, מִי עָתָּה?…

דּוֹר יָשָׁן, שֶׁסָּר אֶל מִשְׁמַעְתִּי,

וּמִדֶּרֶךְ הַקֹּדֶשׁ לֹא נָטָה, –





מְשַׂנְּאִים כָּאֵלֶּה לוּ רָאָה –

וַיְקַדְּמֵם בִּגְעָרָה נִמְרָצָה,

עַל דִּבּוֹת הַשָּׁוְא וְהָרָעָה,

מַהֲתַלָּה מִפִּיו הִתְפָּרָצָה!





מַשְׂטֵמָה וָקֶצֶף.. מַה צּוֹרֵר

כִּי תָשִׁית אֵלֵיהוּ לִבֶּךָ?

הֲגִבּוֹר לְמוּלְךָ – הַמְעוֹרֵר

חֲנִית בִּשְׂדֵה־קֶטֶל עָלֶיךָ?





זוּ תַאֲוָה זוֹלֵלָה הַקֹּרְאָה!

זֹה קִנְאָה חֹרֶקֶת שִׁנַּיִם! –

הַלְאֵלֶּה עֶבְרָתְךָ תִשְׁמֹרָה,

מַשְׂטֵמָה וְנִקְמַת אַפָּיִם?…





הֲיַשְׁאִיר עִקְבוֹתָיו אַחֲרֵיהוּ

הַנֶּטֶף שֶׁיֵּרֵד הַיָּמָּה?

מִי יִבְעַר לְהָנִיף חַרְבֵּהוּ

עַל רֶשֶׁת – שֶׁשְּׂמָמִית רָקָמָה?!"…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31211