


	
	גַּן עֵדֶן
	




עֵת עָזַב הָאָדָם אֶת גַּנּוֹ בָּעֵדֶן

לָנֶצַח בְּרוּחַ נֶעְכָּרֶת,

עַל קִנּוֹ, קֵן שַׁלְוָה וּבְרָכָה וָנַחַת

אָזְ הִבִּיט בְּעַיִן קֹדֶרֶת.





וַיַּרְא אֶת הַלַּיְלָה כִּי יָפֶה כִּי יָאִיר

כָּרִאשׁוֹן לִבְרִיאַת הֶחָלֶד,

וּבְצִלּוֹ הַבָּהִיר הֶעָטוּף שִׁית זֹהַר

אֶת סֻכּוֹת הָעֵדֶן כִּי יָלֶט.





בְּשֶׁקֶט הַלַּיְלָה לְאוֹר הַיָּרֵחַ,

– מִטַּהֵר בִּרְסִיסֵי טַל זֹהַר –

יַרְגִּיעַ הָעֵדֶן בִּמְנוּחָה שַׁאֲנַנָּה

וְיָאִיר בְּהַדְרַת הַנֹּעַר.





מִמְּעָרוֹת נִסְתָּרוֹת יִשָּׁמַע קוֹל נָעִים,

קוֹל שִׁירִים וּזְמִירוֹת נֶאְדָּרִים,

וּלְמוּלָם גַּם עוֹנִים צִנּוֹרֵי הַמַּיִם,

לְמוּלָם שָׁם עֹנֶה הֵד הָרִים…





פֹּה תְּמוּנָה חֹלֶפֶת מַזְהִירָה כַּשַּׁחַר,

שָׁם יֻצַּת שְׁבִיב אֵשׁ בֵּין הַצְּלָלִים,

פֹּה דוּרוֹת לֶהָבוֹת לְעוֹלָם לֹא־כָבוֹת,

שָׁם פְּרָחִים לָנֶצַח לֹא כָלִים.





עוֹד יִפְעָה וָהֶדֶר, עוֹד עֶדְנַת עֲלוּמִים

עָלֵיהוּ כְּקֶדֶם חוֹפֶפֶת,

אַךְ רוּחַ עַצֶּבֶת וְשִׁמֲמוֹת בֹּהוּ

מִסָּבִיב עַל כֹּל מְרַחֶפֶת:





אֵין חַיִּים מִתְנוֹסְסִים עַל פְּנֵי הַכּוֹכָבִים,

הַמְּאִירִים בִּתְכֵלֶת שְׁמֵי מָעְלָה,

אֵין רֶגֶשׁ אֵין נֹעַם בִּזְמִירוֹת הַזָּמִיר

אֵין חָזוֹן בְּשֶׁקֶט הַלָּיְלָה.





שָׁם דְּבֵקָה הֹלֶכֶת דֻּמִיָּה בַּת שַׁמָּה

עִם בְּחִירָהּ הַפַּחַד לְבֶן־פָּנִים;

וּתְמוּנַת הָעֵדֶן בַּלַּיִל, כִּתְמוּנַת

בַּת נָדִיב צְעִירָה לְשָׁנִים.





הַסְּרוּחָה עַל מִטָּה נֶהְדָּרָה וּכְבוּדָה,

בֵּין קַוֵּי הַשֶּׁמֶשׁ וּפְרָחִים,

אַךְ שִׁכְבַת קִפָּאוֹן וְקֹר עַל עֵינֶיהָ

וּמַסְוֵה תַּרְדֵּמַת הַנְּצָחִים…





מַה גָּלָה מֵעֵדֶן כִּי מָוֶת עַל פָּנָיו?

מַה פָּנָה מִגַּן הַפֹּרֵחַ?…

וּדְבָרִים לָאָדָם מִמָּרוֹם יַגִּיעוּ:

– חֶבְרָתְךָ, בֶּן־תְּמוּתָה צוֹלֵחַ!





"חֶבְרָתְךָ בֶן־תְּמוּתָה, הוֹד נֶפֶשׁ מַשְׂכֶּלֶת

חֶזְיוֹנוֹת, דִּמְיוֹנוֹת נִלְהָבִים,

עֹז רוּחַ מִתְעוֹרֵר, לֵב רַגָּשׁ וּמְחַשֵּׁב,

הֶגְיוֹנוֹת, רַעְיוֹנוֹת נִשְׁגָּבִים.





"חֶבְרָתְךָ, בֶּן־תְּמוּתָה, הַנּוֹתְנָה נְשָׁמָה,

מַטָּרָה, הִגָּיוֹן, תּוּשִׁיָּה,

לְיִפְעָה דוֹמֵמָה, לִגְלָמִים בְּלִי־חַיִּים –

בְּרוּחַ כַּבִּיר עֲלִילִיָּה.





"עֲזָב נָא, בֶּן עֹנִי, הַגַּן הַפֹּרֵחַ,

עֲזָב נָא הָעֵדֶן הַשּׁוֹמֵם,

לְכָה נָא הִתְגּוֹרֵר בְּמִדְבַּר הַתֵּבֵל

לָטַעַת וּלְיַסֵּד וּלְרוֹמֵם.





לְכָה וְנָחַלְתָּ תִּפְאֶרֶת וּגְדֻלָּה

כְּמֹהֶן לֹא רָאֲתָה עָיִן,

כָּל כּוֹכְבֵי הַנֶּשֶׁף לְמוּלָן יֶחֱשָׁכוּ

לְמוּלָן גַּן עֵדֶן כָּאָיִן.





"זְבוּל חָדָשׁ הָעֹלֶה עַל עֵדֶן בְּעֶרְכּוֹ,

לְיַסֵּד בְּיָדְךָ יַצְלִיחַ,

בִּפְסִילִים דּוֹמֵמִים וּבְשִׁמֲמוֹת צִיָּה

אוֹר חַיִּים וּנְשָׁמָה תָּפִיחַ.





"כָּל שַׁחַק, כָּל נֵטֶף בִּזְבוּלְךָ – לוֹ תַקְדִּישׁ,

שְׁנוֹת חַיִּים כַּבִּירוֹת וְטוֹבוֹת,

לוֹ תַקְדִּישׁ עַצֶּבֶת וְחֹסֶר וָקֶצֶף,

נְדוּדִים, מַתָּלָאה, מַכְאֹבוֹת.





כָּל שַׁחַק, כָּל נֵטֶף הוּא יִשָּׂא עָלֵיהוּ,

הוֹד חוֹתַם הִגָּיוֹן, מַטָּרָה.

עֲבוֹדַת כַּפַּיִם, עֹז רוּחַ מִלְחֶמֶת

וְאַלְפֵי נִצְחוֹנוֹת תִּפְאָרָה.





אַל יֵצַר לְבָבְךָ, עֲזֹב אֵפוֹ, אָדָם,

זְבוּל יִפְעָה בְּלִי־חַיִּים וּנְשָׁמָה,

לְכָה נָא אֶל אֶרֶץ – וּבְכֹל שֶׁתּוֹפִיעַ

הָעֵדֶן יוֹפִיעַ גַּם שָׁמָּה".







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31180