


	
	[סָר אֶל מִשְׁמַעַת אֵל עֶלְיוֹן וּרְצוֹנוֹ]
	



דברים ג', כ“ה–כ”ח;–ל“ב, מ”ח–נ“ב;–ל”ד, א–ה.




סָר אֶל מִשְׁמַעַת אֵל עֶלְיוֹן וּרְצוֹנוֹ –

מֵעַרְבוֹת שְׂדֵה מוֹאָב הִתְנַשֵּׂא בֶן־עַמְרָם

וַיְכוֹנֵן אֶת רַגְלָיו בְּמַעֲלֵה הַלּוּחוֹת

אֶל הַר הָעֲבָרִים, הַנִּשְׁקָף מִנֶּגֶד

בְּרֹאשׁוֹ הָעָטוּף חֲתֻלַּת עֲרָפֶל,

שָׁם תֹּמְכִים רָקִיעַ בְּשִׂיא זְרֹעוֹתֵיהֶם

אֲרָזִים נִזְעָמִים וּקְמוּטִים מִזֹקֶן.

וַיִּצְלַח בְּיָדוֹ עֲלוֹת רֹאש הַפִּסְגָּה,

וַתַּעֲבֹר עַל פָּנָיו כָּל אֶרֶץ הַכְּנַעֲנִי,

הוֹד יָפְיָהּ, כָּל טוּבָהּ מִקָּצֶה לַקָּצֶה.





הַשֶּׁמֶשׁ לִמְבוֹאָהּ קָרֵבָה, וּפֶלֶג

אַרְגָּמָן עַל חֶלְקַת הַיַּרְדֵּן שֹׁפָכֶת;

אוֹר־שׁוֹשָׁן מְרַחֵף עַל כִּכַּר הַשָּׁרוֹן

לִנְגֹהוֹת הַשֶּׁמֶשׁ הַהֹלְכָה לִשְׁקוֹעַ.

הַכַּרְמֶל יְפַלֵּג אוֹר תְּכֵלֶת מִלְמַעְלָה

עַל יִפְעַת הַשִּׁפְלָה הַלְּבוּשָׁה מַחֲלָצוֹת;

הָעַיִן גַּם תֵּכַהּ גַּם תֵּלַהּ מֵהַבִּיט

מְלֹא רֹחַב הַמֶּרְחָק בְּאֶרֶץ הַגִּלְעָד. –

שֶׁלְּיָמִין יֵעָלֵם בְּבִקְעַת הַדָּנִי

וּשְׂמֹאלָהּ – בְּאֵד שֶׁעַל מֵי יָם הַמֶּלַח;

פֹּה הָרֵי אֶפְרַיִם, עֲרָבָה וָנַחַל,

שָׁם אֶרֶץ נַפְתָּלִי וּגְבוּלוֹת הַמְנַשִׁי;

עֲרֵמוֹת חוֹל אָדֹם בְּמִדְבַּר עֵין גֶּדִי;

הַלְּבָנוֹן הֶעָטוּף בְּשֶׁלֶג עוֹלָמִים

הַנּוֹשֵׂא עַל שִׁכְמוֹ אֲרָזִים זוֹעֲפִים –

עַל רֹאשָׁם מֵעַל הַדְרַת שֵׂיבָה חוֹפֶפֶת;

מִפְלַגּוֹת עֵץ זַיִת וּתְמָרִים רַעֲנַנִּים

וּפְלָגִים הַמַּטִּים אֶת דַרְכָּם בֵּין הָרִים…

הוֹי, כַּמָּה חֶזְיוֹנוֹת וּתְמוּנוֹת וּצְבָעִים,

קַרְנַיִם, צִיּוֹנִים וּצְלָלִים נִפְלָאִים,

מְמַלְאֵי הָרוּחַ, מַרְהִיבֵי עֵינָיִם!





וַיִּפֹּל הַיָּשִׁיש הַקָּדוֹשׁ עַל בִּרְכָּיו

וַיֵּבְךְּ וַיִּתְיַפַּח כְּיֶלֶד אֵין אוֹנִים

וַיִּקְרָא: "הָהּ, אֵלִי אֵל צֶדֶק, רַחֲמֵנִי!

מַר, מַר לִי לִגְוֹעַ בְּטֶרֶם אַצִּיגָה

כַּף רַגְלִי עַל גְּדוֹתֵי חוֹף אֶרֶץ הַכְּנַעֲנִי –

מַטְרַת כָּל חַיַּי, מַאֲוַיַּי, תִּקְוֹתַי…

הַנִּיחָה לִי לִרְחֹץ אֶת קְוֻצּוֹת תַּלְתַּלַּי

הַלְּבָנוֹת, בְּזֶרֶם מֵי יַרְדֵּן הַזַכִּים!

הַנִּיחָה לִי הַרְוֹת אֶת נַפְשִׁי בִּנְעִימוֹת

הַצְּלָלִים בַּיְעָרִים – בָּם אוֹר לֹא יֵרָאֶה.

הַנִּיחָה לִי לִשְׁאֹף הָרוּחַ בַּמֶּרְחָב.

אַף יֵתֶא נָא רוּחַ הָעֶרֶב הַנָּעִים

וְחָלַף וְחָמַק בְּשׁוּבָה וָנַחַת

עַל לִבִּי הַנִּחָר מִשֶּׁמֶשׁ תַּלְאוּבוֹת…

רַחֲמֵנִי, אֵל צֶדֶק, רַחֲמֵנִי, אֵל עֶלְיוֹן!

יוֹם אֶחָד נָא תְנֵנִי בָאָרֶץ הִסְתּוֹפֵף

יוֹם אֶחָד – בִּיגִיעַת שְׁנוֹת עָמָל כַּבִּירוֹת!"





– “בֶּן תְּמוּתָה!” – אָז נִשְׁמַע קוֹל קוֹרֵא מִמָּרוֹם –

אִישׁ בְּחִירִי הַמּוּרָם, הַטּוֹב בִּבְנֵי־תְמוּתָה!

מֵי קָדֵשׁ הַזְכִּירָה… שָׁם יָד הֲרִימוֹתָ

עַל אֶבֶן דּוֹמֵמָה הַחַפָּה מִפֶּשַׁע

וַתָּבָז נִיב שָׂפָה וַתִּבְחַר עֹז אֶגְרוֹף!…

לֹא! לֹא תָבֹאָה לָאָרֶץ הַקְּדוֹשָׁה!"…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31158