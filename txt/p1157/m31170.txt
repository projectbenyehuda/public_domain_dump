


	
	שֶׁבֶר עוֹלָמִים
	



(תשעה באב)

(ירמיה ב' י"ד).



I


הוֹרִידָה, בֵּן יַקִּיר, דִּמְעָתְךָ עַל לֶחִי,

עוֹד דֵי לֹא בָכִינוּ לְפִיד־הָעוֹלָמִים.

אִם סוּפָה תַדְחֵנוּ מִדֶּחִי אֶל דֶּחִי

וּתְחוֹלֵל עֲנָנִים וּבְרָקִים וּרְעָמִים,

אִם פְּגָעִים עַל פְּגָעִים אֲיֻמִּים וְקָשִׁים

יָמִיטוּ עָלֵינוּ אֲסוֹנוֹת חֲדָשִׁים, –

בֵּן יַקִּיר, כָּל אֵלֶּה הַפְּגָעִים הַמָּרִים

אֶל פִּיד־הָעוֹלָמִים – כְּמֵימֵי הַנְּהָרִים

הַיָּמָּה אֶל עִמְקֵי תְהוֹם רַבָּה – יִנְהָרוּ:

כָּל הֹוָה בַּהֹוֶה וּבְדֹרוֹת עָבָרוּ

כָּל אָסוֹן הַצָּפוּי לְיָמִים יֻצָּרוּ, –

רַק פִּיד הָעוֹלָמִים רַק הוּא הַמּוֹלִידָם,

הוּא יוֹצְרָם הוּא בוֹרְאָם הוּא חוֹלֵל תַּפְקִידָם…






II


יֵשׁ שְׁתַּיִם תַּנְחֻמוֹת: הֶעָנִי שְׂבַע־צָרָה,

עַל מִשְׁתֶּה וְשִׂמְחָה אֹרֵחַ לֹא־קָרוּא,

כִּי יָשְׁלַךְ לוֹ לֶחֶם אוֹ עֶצֶם נִשְׁבָּרָה

וְשָׂמַח בְּחֶלְקוֹ וּפָנָיו יִנְהָרוּ:

הֵן לִפְנֵי רְגָעִים גַּם זֹאת לוֹ חָסָרָה.

אֶל דַּלְתוֹת הָעֹנֶג בְּהֵיכְלֵי תִפְאָרָה

– שָׁם מְנוֹרוֹת הַמָּאוֹר הֵפִיצוּ נְהָרָה,

שָׁם קְרוּאִים עַלִּיזִים שִׁירֵיהֶם הִשְׁמִיעוּ

וּתְשׁוּאַת הוֹלֵלוֹת וּמְחוֹלוֹת מַחֲנָיִם

וּצְחֹק שׁוֹתֵי שִׁכּוֹר לָאֹזֶן הִגִּיעוּ –

יוֹם אֶתְמוֹל בִּתְחִינָּה זֶה נִגַּש פַּעֲמָיִם.

רָאָהוּ הַשּׁוֹעַ… וַיּוֹרֶה בְיָדָיו

וַיְמַהֲרוּ כְאֶחָד עֲדַת כָּל עֲבָדָיו…

וַיְגָרְשׁוּ… וַיֵּלֶךְ וּבִטְנוֹ חֲסֵרָה.

וּבְזָכְרוֹ יוֹם אֶתְמוֹל – בְּתַאֲוָה יְתֵרָה,

הוּא חוֹטֵף וְאוֹכֵל אֶת שְׂרִידֵי הַכֵּרָה…

וּבְשֵׁנָה עֲרֵבָה בַּלַּיְלָה יַרְגִּיעַ

בַּתִּקְוָה, כִּיִ מָחָר גַּם אָשְׁרוֹ יוֹפִיעַ…

וּלְעֵינָיו שֶׁעָתְקוּ – מַחֲנַיִם מַחֲנַיִם

חֶזְיוֹנוֹת תִּפְאָרָה יִנְהָרוּ…





         בְּנִי! הַתַּנְחוּמוֹת הַשְׁתַּיִם

         הָאֵלֶּה – גַּם לָנוּ נִשְׁאָרוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31170