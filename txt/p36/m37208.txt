


	
	מלים אחדות לקוראי "גן הירק"
	



ביסוד “גן הירק” לא היתה כוונתנו תחילה אלא להוציאו במספר
גליונות מצומצם לפי הקיבוצים שלנו, ולא בדפוס. ואולם אחרי נסיונות שונים
ועמל רב נתברר, שאחרת אי-אפשר. ולרגל זה מתעוררת הדאגה פן תתעופף הרוח
המשפחתית מבינינו מגדלי הירקות, הכותבים והקוראים העיקריים של “גן הירק”;
פן יתבישו ויוצנעו רבים מאתנו מהשתתף במשא-ומתן, בשיחות הנוגעות לעבודתנו,
אם ידעו כי אלו תבאנה באותיות מרובעות נדפסות. ואל נא תהי כזאת בינינו! יהי
נא לנו כלי-מבטאנו זה כמדורה משפחתית קטנה, אשר מסביבה אנחנו מסבים ומשיחים
אחרי יום העבודה, ואשה הקטן מחמם לב כל בני המשפחה ומשרה רוח קלה ונוחה,
ושיחה שוטפת בינות למסובים.

בסבר פנים יפות, כהרגשתנו, נקבל את כל המתקרב למדורתנו,
ונוסיף לשוחח ולפעול. אימת הציבור אל תביעתנו כל עוד שפעלנו ושיחותינו
מכוונים לעצמנו, לתועלת מקצוענו, ותוכנו כברנו.

יוכל היות, שבשיחותינו יפלו אי-אלו שגיאות – וכי מי ימלט
משגיאות? – ויבואו נא ידידינו הרואים את שגיאותינו ויעירו לנו עליהן. מעומק
לבנו נכיר להם את טובתנו, יען ששגיאות בשיחותינו הלא הן שגיאות בעבודתנו.
זאת הן כל חפצנו שלא לשגות בעבודתנו. – ואמנם יודעים אנחנו כי שגיאות
במקצוענו אינן שגיאות מוחלטות, כשגיאות הנדסיות למשל. המקצוע שלנו – ככל
מקצוע חקלאי – דן ומטפל בצורות חיים וצרופיהם. וזו היא דרך אשר אין לה סיג
ואין לה גדר. ועד עולם לא תסויג ולא תגודר (אין זו הנדסה). האמת אשר הוכרזה
אתמול יכולה להיכזב מחר. וגם היום יכולה למשל להימצא אמת מוחלטת בארץ אחת,
אשר איננה נכונה בארץ אחרת, משום שינוי האקלימים ועוד תנאים מתנאים לאין
ספורות. במקצוע זה מותר לכל תלמיד ותיק, לכל עובד מוכשר להסתכל ולחקור גם
במופלא ממנו, ולהשיח לחבריו את ההנחות היוצאות לו מתוך נסיונו בעבודתו.
אמנם, מאליו מובן, כי אם יבוא כל אחד מאתנו להתחיל לחקור מן האלפא-ביתא, לא
יספיק הרבה. הוא יכול לפעמים לעמול שנים כדי למצוא פתרון לחזיון פשוט, אשר
מצאוהו אחרים לפני יובלות בשנים והוא לא ידע. אנחנו צריכים תמיד להתאמץ,
בכל האפשרויות לרכוש לנו ידיעה והבנה בכל אשר גילו וחדשו הקודמים לנו
והמומחים שבדורנו. כי רק באופן זה נצליח להתקדם בעבודתנו, ואולי גם לחדש מה
בעבודה בשביל חברינו ובנינו.

עלוננו “גן הירק” אינו יכול, ואף הירחון הכי מדעי אינו
מספיק להקנות למי שהוא ידיעה יסודית והבנה שלמה במקצועו; יסודיות ושלמות
עלינו לבקש – אם לא בבתי-ספר חקלאיים – בספריות חקלאיות. העתון והעלון
השימושי אינם מכוונים ואינם יכולים להיות יותר מרשימות זכרון לעבודות
העונה, אך לא ספר לימוד. ההיקף, המטרה והיכולת של הספר שונים בעיקרם מהיקף,
המטרה והיכולת של העתון. – כוח העלון השימושי יפה בזה שהוא מצומצם. ובזה
שהוא שם לב לפרטים מקומיים גם פעוטים. ווהא משתמש בעובדות הרגילות בסביבתו
וחוגו. והוא דן בכל עונה באותם הדברים הקטנים אשר חוג קוראיו ערים
ומעונינים בהם. וזאת היא מטרתו העיקרית של “גן הירק” שלנו; כי יחד את
הידיעות השימושיות המוגבלות אשר הוא יכול לתת, גם ירמוז בכל אחת משורותיו
כי קצרה יד עלוננו גם מפתוח דלת לתורת מקצוענו הגדולה והרחבה. ועלינו לשאוף
לרכוש לנו את הידיעות האלה מחוץ ל“גן הירק”. וכל כמה שיצליח “גן הירק” יותר
להבליט לנו את הצורך בלימוד והשתלמות במקצוענו מחוצה לו, יותר תימלא
ותסתייע תעודתו.





שבט, תרע"ז (1917)










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37208