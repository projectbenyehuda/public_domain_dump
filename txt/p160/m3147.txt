


	
	נגינות מני קדם
	



נעתקו משירי המליץ הגדול האנגלי Lord Byron

1.


הֵלִילוּ מַר לָעָם אַרְצָם עָזָבוּ



עַל נַהֲרוֹת בָּבֶל בִכְאֵב לֵב יָשָׁבוּ



עַל כִּנּוֹר קֹדֶשׁ כִּי נֻפַּץ עַל סָלַע



עַל הוֹדָם כִּי נִדָּח אֶל כַּף הַקָּלַע!


  


אָן תָּדִיחַ עַמִּי מִדָּם רַגְלֶיךָ?



מִי יַנְעִים עַל עָשׂוֹר נֹעַם שִׁירֶיךָ?



מָתַי בִּיהוּדָה עוֹד יַעַל שָׁמָיִם



קוֹל גִּילַת וָרַנֵּן שִׁיר וּמְצִלְתָּיִם!


  


הָהּ שִׁבְטֵי יִשְׂרָאֵל עַד דַכָּא בָאוּ!



אֵיפֹה מָנוֹחַ מַרְגֵּעַה תִּמְצָאוּ?



גַּם עוֹרֵב יִמְצָא קֵן וּמְגוּרוֹ גָבֶר,



שׁוּעָל נִקְרַת צוּרִים, וִיהוֹדָה – קָבֶר!


  

2.


אַיֶּלֶת בַּשּׂדֶה קַלָּה מִנֶּשֶׁר



עַל הָרֵי יִשְׂרָאֵל עָפוֹת רַגְלֶיהָ



עַל יִבְלֵי מָיִם לָדַעַת פֶּשֶׁר



שָׁם תַּעְרוֹג שָׁם תִּתְמַהּ עַל הוֹד מַרְאֶיהָ



רַגְלֶיהָ לֹא רָפוּ אַף לֹא יִיעָפוּ



עֵינֶיהָ כַּיּוֹנִים חֵן חֵן נִשְׁקָפוּ:


  


קַלָּה מִזֹּאת בִּבְנוֹת צִיּוֹן חָזִיתִי



בָּרָה וִיפֵה-פִיּהָ אַיֶּלֶת חֶמֶד



עַל הָרִים בֶּעָרִים כָּזֹאת רָאִיתִי



שָׁם בָּחוּר וּבְתוּלָה הָלָכוּ צֶמֶד;



עוֹד שִׂרְיוֹן וּלְבָנוֹן עוֹד עוֹד יִרְעָשׁוּ



וּבְנוֹת צִיּוֹן נָדוּ אַרְצָם נָטָשׁוּ!


  


יֶתֶר עָז לַלְּבָנוֹן נוֹשָׁן בָּאָרֶץ



מִשּׁבְטֵי יִשְׂרָאֵל נָעוּ גַם נָדוּ,



לֹא יִשְׁמַע קוֹל נֹגֵשׂ אוֹ צִוְחַת קָרֶץ



אֵין כֹּשֵׁל בָּאֲרָזָיו אַף בַּל נִלְכָּדוּ;



אֶרֶץ מֹלֶדֶת לֹא יוּכַל לִזְנוֹחַ!



עַל אַדמַת נֵכָר לֹא יֹאבֶה לִפְרוֹחַ!


  


אַךְ נַחְנוּ נִדָּחִים אֶרֶץ צַלְמָוֶת



עַל אַדְמַת אֵל נֵכָר לָמוּת אִי-כֹּחַ



בִּמְקוֹם עַצְמוֹת הוֹרַי יִישְׁנוּ הַמָּוֶת



לֹא לָנוּ קֶבֶר לֹא לָנוּ מָנוֹחַ



הָהּ, אֶבֶן לֹא נוֹתַר מִבֵּית קָדְשֵׁנוּ!



עַל כֵּס שָׁלֵם יוֹשֵׁב לַעַג רִישֵׁנוּ.


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3147