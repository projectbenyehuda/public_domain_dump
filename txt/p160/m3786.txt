


	
	בת יפתח
	




אֱלֹהִים צִוָּה וְעַמִּי כִּי אָמוּת בַּנֹּעַר,



כִּי יִסָּתֵר מֵעֵינַי חַיִּים וָזֹהַר,



וּנְדָרֶךָ הָהּ אָבִי! נִגַּף שׂוֹנְאֶךָ



הֵא לָךְ לְבָבִי וּסְגֹר נָא חַרְבֶּךָ!


  


לֹא אֶרֶב עוֹד בֶּכִי אֵין אֹמֶר וּדְבָרִים,



אֵין עוֹד לְתַנּוֹת בֵּין בִּתְרֵי הֶהָרִים;



אִם אָבִי חֲמוּדִי יַסְגִּירֵנִי לַמָּוֶת,



לֹא אֵדַע כְּאֵבִי לֹא אִירָא צַלְמָוֶת!


  


עֵת דָּמַי יִזּוֹלוּן כַּמַּיִם הַחַיִּים,



אָז יִשְׁפְּכוּ שִׂיחַ לְיוֹשְׁבִי שָׁמַיִם;



כְּמַלְאֲכֵי שָׁלוֹם עֵת לְאֵל יִתְפַּלָּלוּ



כֵּן חַיַּי לָאֵל אֶשְׁכָּר יוּבָלוּ!


  


אַל יִפּוֹל לִבֶּךָ בְּרִפְיוֹן יָדָיִם



עֵת תִּשּׂאנָה נֶהִי בְנוֹת יְרוּשָׁלָיִם,



גַּם לִי חֵלֶק וְנַחֲלָה כִּי נָפְלוּ שׂוֹנְאֵינוּ



כָּמוֹךָ אִישׁ לָחֶם! וּצְבָא גִּבּוֹרֵינוּ.


  


עֵת חַיִּים נָתַתָּ לְאֵלִי אַפְקִידָה



עֵת דָּמַי כִּי יִזְלוּ שְׁאוֹלָה אוֹרִידָה



זָכְרֵנִי! כִּי לְךָ אָבִי כָּבוֹד נָתַתִּי



וְלִפְנֵי אֱלֹהַי בְּשִׂמְחַת לֵב מַתִּי.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3786