


	
	יעלת חן ביהודה
	




בִּנְעִים הוֹדָהּ תִּצְעַד וּכְמוֹ לֵיל-חֶמֶד



עֵת אוֹר זָרוּעַ לוֹ בִּמְרוֹם שָׁמַיִם,



וַחֲשֵׁכָה וָאוֹרָה נִפְגָּשׁוּ צֶמֶד



בִּמְאוֹר פָנֶיהָ וּבְיִפְעַת עֵינָיִם;



אוֹר פָּנֶיהָ עֶדְיָהּ בַּטּוֹב יַשְׂבִּיעַ



אוֹר שִׁבְעָתַיִם אוֹר חָדָשׁ יוֹפִיעַ.


  


אוֹר וְאֹפֶל זֶה כִּמְעַט כִּי יִצְעָרוּ



יָרֵעוּ חִין הוֹדָהּ יָפְיָהּ יַשְׁחִיתוּ;



מִתַּלְתַּלֵי הוֹד רֹאשָׁהּ כְּעוֹרֵב יִשְׁחָרוּ



נְגֹהוֹת עֵינֶיהָ יְקוֹד לֵבָב יַצִּיתוּ



עַתָּה עַל פָּנֶיהָ קַו לַקָּו יַבִּיעַ:



פֹה חֶסֶד יִתְלוֹנָן נֹעַם יוֹפִיעַ!


  


בִּשְׁמֻרוֹת עֵינֶיהָ אַף בִּלְחָיֶיהָ



יָפְיָהּ יַבִּיעַ חֵן וּבְלִי כָל-אֹמֶר,



כַּחוּט שָׁנִי נָטָה אֵל בִּשְׂפָתֶיהָ,



אַף הוֹד עַל קֹמָתָהּ רַעְנָן כַּתֹּמֶר;



כֻּלָּהּ אֹמֵר כָּבוֹד, לִמְאֹד נָעֵמָה.



רוּחָהּ, קִירוֹת לִבָּהּ קַן-שָׁלוֹם הֵמָּה!


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3965