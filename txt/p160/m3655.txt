


	
	מזמור שיר
	



מזמור שיר / מאיר הלוי לטריס

ביום קום אלופי וידיד נפשי, הרב החכם הכולל מוה' נחמן הכהן קראָחמל מערש דוי, ויחי מחליו

Ode.


שׁוֹד כִּי יָבוֹא פִתְאוֹם אֶרֶץ יָרְאָה וְשָׁקָטָה;



סַעַר יַכֶּה גַּלִּים וַיָּנֹס הַיָּם מִזַּעֲמוֹ;



רַעַם יְרוֹצֵץ בַּגַּלְגַּל וַיִּמַּס כָל לֵב סֶלָה;



הִנֵּה כֵן נָמַס לִבִּי וְרָחֲפוּ עַצְמוֹתַי כֻּלָּם



שְׁמוּעָה רָעָה בָּאַתְנִי כִּי תַגִּיעַ עַד שַׁעֲרֵי מָוֶת.



"סְגוֹר נָא שַׁחַת דְּלָתֶיךָ אֲבַדּוֹן פִּתְחֵי עוֹלָם!



אֱטָר-נָא שְׁאוֹל פִּיךָ, מָוֶת לֹא יֵדַע שָׂבְעָה!



לֹא אִישׁ מָלֵא דֶשֶׁן כִּסָּה פָנָיו בְּחֶלְבּוֹ



יַעֲמוֹד עַל יַרְכְתֵי בוֹר וְרַגְלָיו חִשּׁבוּ לִנְפּוֹל;



אָכֵן אִישׁ רְפֵה כֹחַ מִנֹעַר יְדוּעַ חוֹלִי



בֵּית חָמְרוֹ מָט וַיָּשֹׁחַ אֲבָל עַזָּה נְוַת בָּיִת



וְהִיא בְחֶבְלְךָ לֹא תִפּוֹל בְּסוֹד קְדוֹשִׁים מָעוֹן לָהּ



בְּסֵתֶר עֶלְיוֹן סֶלָה!"

כָּכָה בִקְּשָׁה נַפְשִׁי וּמֵעַי בְּתוֹכִי יֶהֱמוּ –



וַתֶּאֱטַר בְּאֵר פִּיהָ וּמָוְתָה שָׁב תַּחְתִּיּוֹת



שָׁם חָרַק שׁנָּיו כִּי מִשּׁנָּיו הָשְׁלַךְ טָרֶף



גַּם נַחֲלֵי בְּלִיַעַל זָעָמוּ תְּהוֹמוֹת שִׁבְעָתַיִם יָרָדוּ.

וּמַלְאַךְ שָׁלוֹם מִמָּרוֹם עוֹטַה שַׂלמַת אוֹר



נָשָׂא כַנְפֵי שָׁחַר, כֵּן צִוָּהוּ אֵלִי,



וַיָּבֵא בִכְנָפָיו מַרְפֵּא צֳרִי נוֹתֵן כֹּחַ.

שִׂישׂוּ נָא בֵית צַדִּיק! הַצַּדִּיק יִפְרַח כַּתָּמָר,



עוֹד מִנַּחַל עֲדָנָיו יַשְׁקֶה נִטְעֵי נַעֲמָנָיו רְוָיָה –



גַּם אַחַי שִׂישׂוּ מָשׂוֹשׂ, שִׂישׂוּ אִתִּי מָשׂוֹשׂ!



לִבִּי ובְשָׂרִי יְרַנֵּנוּ קֶרֶב וָלֵב יָגִילוּ



אַלּוּפִי! בִּישׁוּעָתְךָ סֶלָה. –
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3655