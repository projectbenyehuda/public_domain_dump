


	
	על משוררי קדם
	




מִי יִתֵּן לִי כְּנַף רוּחַ אָעוּפָה וְאֶשְׁכּוֹנָה

אֶל יָמִים מִקֶּדֶם וּשְׁנוֹת עוֹלָמִים

עֵת זְמִירוֹת מַלְכִּי בַּקֹּדֶשׁ תָּרֹנָּה

עֲלֵי עָשׂוֹר וְנָבֶל לְפָאֵר צוּר תָּמִים!

עוֹד יָשִׁיר עַל לֵב אֶל כָּל יַחְפּוֹץ יַטֵּהוּ

כִּי חַיִּים בִּלְשׁוֹנוֹ יִכּוֹן עִם שָׁמֶשׁ;

יֹאמַר לְאָדָם מֶה חָלֶד? וְיָשׁוּב יְשִׂיחֵהוּ

כִּי אוֹר אֲדֹנָי לַתּוֹעִים בָּאָמֶשׁ.

עוֹד אָסָף וּבְנֵי קֹרַח כִּבְנֵי אֵל יָרִיעוּ

יִשּׂאוּנִי סֵתֶר עֶלְיוֹן עַל כְנַף רְנָנִים

לְיִשְׁרֵי לֵב יְדַבְּרוּ אַט, מִלִּים יוֹדִיעוּ

אֵת יִקְרֶה אוֹתָנוּ בְּאַחֲרִית הַשּׁנִים. –

אַךְ עַל עֲרָבִים בַּנָּהָר יִתְלוּ כִנּוֹרָם

עֵת בְּלֵב דַּוָּי אֶדַּדֵּם בָּבֶלָה;

רוּחַ כֵּהָה יַעֲטוּ תַּחַת שַׂלְמַת אוֹרָם

וְקוֹל דְּמָמָה אֶשְׁמַע: דּוֹמוּ לָעַד סֶלָה!

לְמִן אָז שִׁיר יְיָ וּתְהִלָּה דּוּמִיָּה

אֵין קוֹל אֵין קָשֶׁב אֵין מָה יוֹדֵעַ

הָהּ! כִּנּוֹר קוֹדֶשׁ עַל עֲרָבִים תְּלוּיָה

וְקוֹל אֱלֹהִים מְדַבֵּר אֵין עוֹד שׁוֹמֵעַ!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2956