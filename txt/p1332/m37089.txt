


	
	[עֶבֶד לְךָ הַכֶּסֶף]
	



תרגום






עֶבֶד לְךָ הַכֶּסֶף,

אִם טוֹב וְיָשָׁר תַּעֲשֶׂה מִמֶּנוּ;

אִם לֹא, בְּךָ יִגְבַּר וְתַעַבְדֶּנוּ.


*


מַלְוֶה מְעַט מִזְעָר, אֹהֵב קֹנֶה;

מַלְוֶה מְאֹד לָרֹב, קָנָה שֹנֵא.


*


אִם דַּל, אוֹ אִם עָשִׁיר יִהְיֶה הַגֶּבֶר

אַמִּיץ וּנְקִי כַפָּיִם,

לֹא יִתְאוֶּה גַם לֹא יֵירָא הַקֶבֶר.





עֵין אִישׁ תִּהְיֶה עִוֶּרֶת,

אִם לִבּוֹ פֹּנֶה אֶל רוּחַ אַחֶרֶת.


*


כָּל אִישׁ אֲשֶׁר יָדִין פַּחַז כַּמָּיִם,

יָחִישׁ לְהִנָּחֵם גַּם שִׁבְעָתָיִם.


*


הוֹד אֶל מַדָּע לָנֶצַח,

אֶל יֹפִי הַתִּפְאֶרֶת,

כָּבוֹד וָעֹז הֵם לַחָכְמָה מִשְׁמֶרֶת,

אַךְ בֹּר לֵבָב הִגְבִּיר, גַּם הֵרִים מֶצַח.


*


אָסוּר בְּחַבְלֵי עֹנִי,

צֹעֵק וּמָר בֹּכֶה בְּלִי עֶזְרָתָה;

עָרוֹם, בְּחֹסֶר כֹּל וּבַצָּרָתָה;

חָקוּק בְּתוֹךְ לִבּוֹ וְעַל הַמֶּצַח:

“פֶּשַׁעַ עֲשִׁירֵי עָם אֲנִי לָנֶצַח”


*


עֹשֶר, וְכָבוֹד, תַּעֲנוּג אֵין חֵקֶר,

כֻּלָם אֱלִילֵי שֶׁקֶר,

הִנָּם כְּקוֹצִים לַאֲשֶׁר שָׂאָלוּ,

הַבֹּטְחִים בָּם כָּרְעוּ נָפָלוּ:

לֹא יִשְׂבְּעוּ כָּל-אֹכְלֵי חֶלְבָּמוֹ,

וִישֹׁמְמוּ אִישׁ בַּאֶבֹד פִּרְיָמוֹ.





אִם אַתְּ תִּרְצֶה לִשְׁכֹּן עִם חַף מִפֶּשַׁע,

שֵׂים בַּסֶּלַע קִנֶּךָ;

כִּי לֹא יָנוּחַ שָׁם שֵׁבֶט הָרֶשַׁע.


*


גֵּאֶה רְחַב לֵבָבִ וְרֹעֶה רוַּחַ

הֵן כָּל-גְּדֻלָתוֹ לְמַרְאֵה עַיִן;

אַךְ לֶאֱנוֹשׁ חָכָם בְּלֵב תָּנוּח.


*


כִּילַי אֲשֶׁר כַסְפּוֹ

מִפֹּה וְגַם מִפֹּה,

שֹׁמֵר וְלֹא נֹגֵעַ.

יָרֵא וְלֹא נֹסֵעַ,

עֵינוֹ בְאוֹצָרוֹ בְּלִי מַרְגוֹעַ,

פֶּן הָאֲנָשִׁים יוּכְלוּ לִנְגַּע,

הֵן הוּא בְלֹא תוֹעָה כְּרַשׁ וָהֵלֶךְ

אוֹ הוּא כְסָרִיס עַל נְשֵי הַמֶּלֶךְ.


*


שׁוֹעַ אֲשֶׁר לֹקֵחַ

כֶּסֶף בְּנֶשֶׁךְ רַב, וְלֹוֶה פָעַם

הֵן הוּא כְזוֹלֵל אוֹ כְסֹבֵא יָיִן

טֹרֶף כְּאַרְיֵה מַאֲכָל טוֹב טָעַם.

יִטְעַם בְּתוֹךְ חִכֹּו בְלֵב שָׂמֵחָ,

כִּי מַאֲכָל לָרֹב כְּעֹל כָּבֵד,

אַף אַחֲרִיתוֹ הִיא עֲדֵי אֹבֵד.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37089