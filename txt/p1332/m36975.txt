


	
	ל. על המקֻבלים אשליך נעלי
	








לָכֶם מְקֻבָּלִים, רוּחִי אַבִּיעָה:



מִדַּבְּרוֹת מַצָּה בֵּינֵיכֶם לָמָּה?



אִם הָאֱמֶת בָּרָה, אֵיכָכָה קָמָה



עַל שָׁוְא אֲלֻמַּתְכֶם, עַל סוֹד הִרְגִּיעָה?

רַק חִשְׁבוֹנוֹת עַד אֵין קֵץ הִצִּיעָה



אוֹת עֻזְּכֶם, מֵעֵין כָּל־חַי נֶעְלָמָה:



הֵן תֹּאמְרוּן אִישׁ אִישׁ יָדֵנוּ רָמָה,



חָכְמָה עֲלֵיכֶם אָז רֹאשָׁהּ הֵנִיעָה.

עַל אַחֲרִית אוֹ עַל רֵאשִׁית כָּל־אֹמֶר;



עַל סָךְ, תְּמוּרָה נוֹטָרִיקוֹן בָּאָה



מֵרֻבְּכֶם תַּכְלִית כָּל־סוֹד וָפֶלֶא.

בִּינוּ הֲפַכְפָּכִים עַל גַּבֵּי חֹמֶר;



דַּעַת מְקֻבָּלִים עַד כֹּה נִפְלָאָה;



אַךְ מִי חֲכַם לֵבָב עוֹד יִשְׁמָר־אֵלֶּה?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36975