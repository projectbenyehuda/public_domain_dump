


	
	ס. בינו נא זאת, בחורי חמד, ותחי נפשכם
	








בָּחוּר לְבוּשׁ מִכְלוֹל רָאֹה רָאִיתִי



שָׁמֵן, אֲדַמְדָּם, רָם, בִּצְנִיף תִּפְאֶרֶת;



חָזָק כְּעֵץ שָׁתוּל, גֶּפֶן אַדֶּרֶת,



אַךְ מִפְּרִי גַּפְנוֹ לַשָּׁוְא קִוִּיתִי.





עִם פֹעֲלַי עַוְלָה וָשֹׁד חָזִיתִי



חָש אֶל־נְצוּרַת לֵב, זוֹנָה סֹרֶרֶת;



זִבְחֵי שְׁלָמִים לָהּ יָדוֹ מַקְטֶרֶת,



עַד יֶחֱלֶה… לִקְשִׁי יוֹמוֹ בָכִיתִי.

מֻשְׁלָךְ עֲלֵי עַרְשׂוֹ לָבוּז, לָקֶלֶס;



הָהּ! כָּהֲתָה עֵינוֹ, נָס מֶנְהוּ לֵחַ,



יָמוּת… בְּלֹא חֶמְדָּה יוּבַל לַקֶּבֶר.

סוֹף אִישׁ בְּאֵשׁ חֶשְׁקוֹ יוֹם יוֹם נוֹפֵחַ,



יַגְדִּיל לְמַפַּלְתּוֹ שֶׁבֶר עַל שֶׁבֶר,



בָּחוּר! רְאֵה הַסְכֵּת וּשְׁקוֹל בַּפֶּלֶס.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37005