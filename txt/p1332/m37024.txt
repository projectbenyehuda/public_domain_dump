


	
	עט. ועת שלום
	








יוֹם שָׂשׂוֹן, יוֹם שִׂמְחָה וּזְמַן תּוֹחֶלֶת

כִּי קוֹל שָׁלוֹם וּמְבַשֵּׂר טוֹב בָּאָרֶץ;

תַּחַת מַלְכוּת זָדוֹן קָמָה מֶמְשֶׁלֶת

אַחְוָה, חֶדְוָה, שַׁלְוָה, שָׁבַת כָּל קָרֶץ.





שֵׂכֶל הֵרִים נִסּוּ, בּוֹשָׁה אִוֶּלֶת;

בִּרְחוֹבוֹתֵינוּ אֵין יוֹצֵאת אֵין פָּרֶץ;

אִישׁ אִישׁ לֹא יֵחַת, לֹא יִסְגֹּר הַדֶּלֶת,

כִּי לִדְבַשׁ נֶהְפַּךְ רֹאשׁ פֶּתֶן וָשָׁרֶץ.





דִּבְרֵי שָׁלוֹם נִשְׁמַע מִנִּי כָל עֵבֶר;

שָׁלוֹם יִשְׁאַל, שָׁלוֹם יָשִׁיב הָרֵעַ,

שָׁלוֹם שָׁלוֹם יִקְצֹר, שָׁלוֹם זֹרֵעַ.





בֶּטַח תַּחַת גַּפְנוֹ יֵשֵׁב כָּל גֶּבֶר;

דֹּב יָגוּר עִם פָּרָה, אַרְיֵה עִם כֶּשֶׂב;

הַר יָרֹן, עֵץ יָגִיל, יִשְׂחַק כָּל עֵשֶׂב.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37024