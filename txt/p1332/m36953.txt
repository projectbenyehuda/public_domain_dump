


	
	ז. מי לנו גדול כ משה מנדלסון אשר ידעתו החכמה פנים אל פנים? מי כמהו מורה השארות הנפש בפידון שלו אשר אין ערוך אליו? מי כמהו יעלה לנו השמימה ויקחה לנו וישמיענו אותה? וענתה השירה הזאת לפניו לעד
	








מֵימֵי תוֹרַת צִיר אֵל אַתָּה דָלִיתָ

לַשְׁקוֹת גֵּוָה וָנֶפֶשׁ שֶׁחָקַרְתָּ;

עַל כֵּס מֹשֶה מַיְמוֹן עָלֹה עָלִיתָ,

מֶנְדֶּלְסוֹן, מֶנְדֶּלְסוֹן, מָה רַב יָקַרְתָּ!





כָּל־פָּעָלְךָ תָּמִים, לִמְאֹד נִפְלִיתָ

כִּי מַכְמֹרֵי מֵסִית עָקֹר עָקַרְתָּ;

חַיֵּי אַל־מָוֶת לִפְנֵי אִישׁ גִּלִּיתָ,

מֹשֶה, מֹשֶה, מַיִם חַיִּים הֵקַרְתָּ.





נֹפֶת צוּפִים הִטִּיפוּ שִׂפְתוֹתֶיךָ;

הֶגְיוֹן לִבֶּךָ זַךְ, שֵׁכֶל מִלֶּיךָ;

צַדִּיק, צַדִּיק, מָה רַבָּה חָכְמָתֶךָ.





שֶׁמֶן כָּבוֹד וִיקָר הוּצַק עָלֶיךָ:

לָנֶצַח עוֹד יִחְיֶה שֵׁם תִּפְאַרְתֶּךָ:

קָדוֹש, קָדוֹש, כָּל־הַקָּרֵב אֵלֶיךָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36953