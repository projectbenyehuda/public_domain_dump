


	
	ביום חתונת
	



               מונטלטי – טריאסטי.


קוּמִי בְתוּלַת חֵן1) בְּחַגְוֵי צֹהַר,



         דָּרוֹם פְּנִי וּרְאִי אֲלֻמָּה קָמָה;

         פֶּלֶא שְׁבִיב אוֹרָה וְנֹגַה שָׁמָּה

         שֶׁמֶשׁ וְיָרֵחַ בְּעֶצֶם טֹהַר.

כַּלָּה נְעִימַת לֵב יְפַת הַתֹּאַר,



         עַלְמָה יְפֵה-פִיָּה כְבַת הַיָּמָּה;2)



         אוֹר יַהֲלֹם אִתָּהּ, שְׁבוֹ, אַחְלָמָה

         תָּפִיץ בְּכָל-פִּנָּה בְּרָקֵי זֹהַר.

חָתָן יְפֵה מַרְאֶה, נְקִי כַפָּיִם,

         כֻּלּוֹ בְלִי שִׁמְצָה וְאֶפֶס דֹּפִי,

         שָׂשׂ עַל מְנַת חֶלְקוֹ, וְלִבּוֹ יָגֶל.

עֵינָיו כְּיוֹנִים עַל אֲפִיקֵי מָיִם,

         פָּנָיו כְּכֶתֶם פָּז, וּמִכְלַל יֹפִי,

         הֵן בּוֹ מְתֹם מֵרֹאשׁ וְעַד כַּף רָגֶל.







 בת השיר.  ↩



 Venus אלילת היופי שנולדה מקצף מי הים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37066