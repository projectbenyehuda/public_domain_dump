


	
	סח. כבשה אחת בין כמה זאבים
	








שִׁבְעָה זְאֵבִים שֹׁאֲגִים לִטְבֹּחַ

בִּמְתַלְּעוֹתֵיהֶם וְלִפְרָץ־פָּרֶץ;

לֹא יָדְעוּ שָׂבְעָה וְלֹא מָנוֹחַ,

כִּי אֵין בְּיָדָם רַק סְחִי וָשָּׁרֶץ.





רָאוּ לְמֵרָחוֹק בְּאֶפֶס כֹּחַ

כִּבְשָׂה קְטַנָּה צֹעֲדָה בָאָרֶץ;

וַיֹּאמְרוּ: הֵן בָּא זְמַן מַלְקֹחַ,

נַחְנוּ רְעֵבִים שֹׁאֲפִים לַקָּרֶץ.





אַךְ עַל בְּשַׂר כִּבְשָׂה מְרִיבָה קָמָה

בֵּין הַזְּאֵבִים; כָּל־זְאֵב צֹרֵחַ

עַל לֵב וְהַכָּבֵד וְהַיּוֹתֶרֶת.





זֶה יֶאֱרוֹב לָזֶה, וְזֶה רֹצֵחַ

רֵעוֹ; וְהַכִּבְשָׂה בְּתוֹךְ מַחְתֶּרֶת

אָז מִפְּנֵיהֶם בָּרְחָה, נֶעְלָמָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37013