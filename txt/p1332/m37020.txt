


	
	עה. למהֻלל ברוב התשבחות, החכם המפואר כמוהר"ר משה ישראל חזן שליח ירושלים, ביום אשר הונף ואשר הורם לרב קהלת רומא הנשגבה
	








נָגִיל נָשִׂישׂ נִשְׂמַח, אֵין עוֹד עֵיפָתָה,

הוֹפִיעַ עַל עַמּוֹ אִישׁ גֹּדֵר פָּרֶץ;

כָּלָּה עָב וַיֵּלַךְ, אֵין עוֹד סוּפָתָה,

שֶׁמֶשׁ בִּגְבוּרָתוֹ זָרַח בָּאֶרֶץ.





דֹב יָגוּר עִם פָּרָה, אֵין עוֹד אֵימָתָה,

גָּמוּל יָדוֹ הָדָּה עַל חֻר הַשָּׁרֶץ;

כַּקָּטוֹן כַּגָּדוֹל, אֵין עוֹד צָרָתָה;

נָס הַיָּגוֹן, שָׁלוֹם הִשְׁבִּית כָּל קָרֶץ.





פִּי הֶחָכָם דִּבֶּר אֶל אַנְשֵׁי מֶרִי:

שׁוּבוּ וּקְחוּ מוּסָר, כִּי עֵת לָטַעַת

עֵץ דֵּעָה וּתְבוּנָה, עֵץ עֹשֶׂה פֶּרִי.





גִּיל יָגִיל בַּר לֵבָב וּנְקִי כַפַּיִם;

כִּי מִצִּיוֹן תֵּצֵא תוֹרָה וָדַעַת,

וּדְבַר אֵל שֹׁכֵן עַד מִירוּשָׁלַיִם.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37020