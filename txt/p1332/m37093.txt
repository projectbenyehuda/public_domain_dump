


	
	מוסר שירִי בני אל תמאס
	



          ואל תקן בתוכחתו, ויתד

          תהיה לך על אָזְנֶךְ למען תלך

          בדרך טובים





א






שְׁמַע בְּנִי, הֱיֵה כְמוֹ אֲרִי

אֱלֵי דְבַר אֱמֶת, וְשׁוּב צְלָח;

נְצוֹר לְשׁוֹנְךָ, עֲזוֹב חֳרִי,

אֲמִתְּךָ וְאוְֹרךָ שְׁלָח;

גְּשָׁה בְנִי הֲלֹם, לְקוֹט פְּרִי,

וְתַעֲנוּג חֲשׁוֹב כְּנֶאֱלָח;

אֱכוֹל, שְׁתֵה מְעַט, וְרֹב בְּעַט,

מְעַט צֳרִי קְחָה, דְּבַשׁ מְעַט.




ב






אֱסוֹף דְּבַר אֱמֶת וְתֶאֱגֹר,

וְשָׁוְא וְרִיק בְּסִפְרְךָ מְחֵה;

הֳדָרְךָ וְהוֹדְךָ חֲגוֹר,

וְחֹטְאִים בְּדַרְכְּךָ נְחֵה;

בְּיִצְרְךָ תְּנָה חֲנִית, סְגוֹר,

וּמִמְּךָ בְּכָל-זְמַן דְּחֵה;

וְסִיג וְחֵטְא עֲזוֹב, וּפֹה בְרִי

קְחָה מְעַט דְּבַשׁ, מְעַט צֳרִי.




ג


עֲלֵה בְדַעְתְּךָ לְרוּם זְבוּל,

וְאַל תְּהִי בְסוֹד מְשַׂחֲקִים;

חֲשׁוֹב בְּמִפְלְאוֹת בְּלִי גְבוּל,

וּבוּז וְרֹק זְרוֹק לְדֹלְקִים;

שְׁלֵיו וְשַׁלְאֲנָן אֱסוֹף יְבוּל,

וְלַעֲנָּה נְטוֹשׁ לְעֹשְקִים;

כְּיָדְךָ תְּנָה לְחֵלְכָה,

מְעַט צֳרִי, מְעַט דְּבַשׁ קְחָה.


ד






בְּמִפְעֲלוֹת יְקָר הֱיֵה בְכוֹר,

וְאָז לְךָ פְּאֵר וּמַעֲלָה;

וְאֵל וְשִׂר יְרָא; בְּרִית זְכוֹר,

בְּכַל קְרֹב כְּאֵב וּמַחֲלָה;

אֱמֶת לְךָ קְנֵה, וְאַל מְכוֹר,

וְלִבְּךָ אֲזַי בְצַהֲלָה;

חֲכַם בְּנִי, לְבוּשׁ שְׂאֵת לְבַשׁ,

קְחָה מְעַט צֳרִי, מְעַט דְּבַשׁ:









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37093