


	
	יז. ביום אשר הוכתר בכתר הרבנות אוהבי וידידי החכם והנבון בחור מעם כמוהר"ר משה עהרנרייך הלוי אשר אביו לא פחד פחד וישלחהו פה פאדובה מארץ מרחקים בראדי ללמוד תורה הרימותי קולי ואקרא:
	








מֹשֶׁה נְבִיא הָאֵל בְּיוֹם הֻלֶּדֶת

שָׂשׂוּ בְנֵי לֵוִי אֲשֶׁר הִכִּירוּ

כִּי טוֹב וְנָעִים הוּא, וְכִי יַזְהִירוּ

פָּנָיו כְּמוֹ חַמָּה וְאֵשׁ יוֹקֶדֶת.





מֹשֶׁה בְּמֵּי הַיְאוֹר אֲהָה אוֹבֶדֶת

נַפְשׁוֹ!.. וְהוֹרָיו בַּעֲדוֹ הֶעְתִּירוּ

אֶל אֵל; לְמֵרָחוֹק אֲזַי יָשִׁירוּ

כִּי גוֹאֲלוֹ קָרוֹב בְּיָד עוֹמֶדֶת.





מֹשֶׁה הֲלֹא נוֹשַׁע; וְרֹעֵה עֵדֶר

הָיָה בְרֵאשִׁיתוֹ, עֲדֵי הִצְלִיחַ

לִרְעוֹת בְּנֵי עַמּוֹ בְּחֹק וָסֶדֶר.





מֹשֶׁה לְבֵית לֵוִי; כְּהוֹד עֶרְכְּךָ

הִנֵּה לְךָ מָשָׁל, לְךָ כָּל־שִׂיחַ.

וּכְבוֹאֲךָ שָׁלוֹם יְהִי צֵאתֶךָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36963