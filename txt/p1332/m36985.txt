


	
	מ. הן דן דינך למזור, זד יהיר, רפֻאות תעלה הן לך
	








אִיעָצְךָ, גֵּאֶה, צֳרִי לָקַחַת



לָתֵת תְּעָלָה לָךְ בְּעֹז יָדַיִם;



קַח נָא בְשִׁפְלוּת, בֹּר מְנַת כִּפְלַיִם,



חָכְמָה וְתוּשִׁיָּה מְלֹא צַפַּחַת.

הַכֹּל בְּמַכְתֵּש שִׂים, וּבִלְתִּי נַחַת



תִּכְתּוֹשׁ וְשָׁחַקְתָּ כְּשִׁבְעָתַיִם;



טַרְפֵּי עֲנָוָה תֵּן לְאַרְבַּעְתַּיִם,



וּבְרֹב תְּבוּנוֹת תַּעֲשֶׂה מִרְקַחַת.

תּוֹסִיף כְּחֹמֶר דָּת, כְּעֹמֶר דַּעַת;



הַשְׂכֵּל רְבִיעִית הִין וְלֹג תִּפְאֶרֶת;



מֵהֶם1 אֱכוֹל, אַף מִנְהֶם2 תָּרִיחַ.



תָּקִיא אֲזַי זָדוֹן וְגַם קֻבַּעַת



כּוֹס גַּאֲוָה בִּלְבָבְךָ סֹגֶרֶת



וּבְזֹאת אֲרוּכָה לָךְ הֲלֹא תַצְמִיחַ.







כנראה מהם ­ – הערת פרויקט  בן יהודה  ↩



כנראה מנהם – הערת פרויקט בן יהודה  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/36985