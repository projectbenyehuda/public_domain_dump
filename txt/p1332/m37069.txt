


	
	החכמה והמתחכם
	




ח) מִי אָתָּה? מ) חָכָם אָנִי. ח) מַה-מִמֶּנִּי



         תִּדְרשׁ? מ) דָּבָר קָטֹן. ח) דַּבֵּר; לִשְׁמֹעַ



         אֶת-מוֹצָא פִי חָכָם יוֹם יוֹם הִנֶּנִי.

         מ) שִׁמְעִי נָא, וּלְנַפְשִׁי אֶמְצָא מַרְגוֹעַ!

ח) אַךְ שָׁוְא הַרְבּוֹת מִלִּים. דַּבֵּר; אֵינֶנִּי

         זָרָה לִדְבַר חָכָם; גַּם לִי אֶזְרוֹעַ

         לִפְעֹל טוֹב לַיְשָׁרִים, אָכֵן עוֹדֶנִּי

         זֹכֶרֶת תַּחְבֻּלוֹת בָּאִים לִכְרֹעַ.

מ) רַק כֶּתֶר רַבָּנוּת מִמֵּךְ אֶשְׁאָלָה



         חָכְמָה. ח) צֵא צֵא. מ) אַל נָא פָנַי תָּשִׁיבִי,



         אַל נָא, כִּי מַלְכוּתֵךְ בַּכֹּל מָשָׁלָה!

ח) גֵּאֶה, לִשְׁאוֹל הִקְשִׁיתָ; מַטָּה מָטָּה

         תֵּרֵד; זֵד בַּל אַכְתִּיר. מ) אֵלַי הַקְשִׁיבִי!

         מ) הֶרֶף מֶנִּי, נָבָל, לֹא חָכָם אָתָּה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37069