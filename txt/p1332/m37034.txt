


	
	פט. ביום חתונת המליץ המפואר כמ"ר חזקיה הכהן עם בתולת חן ומשכלת מרת אדילי טריאסטי
	








נְגִינוֹת וּזְמִירוֹת מִחוּץ מִבַּיִת

וְקוֹל דּוֹדִים הִנֵּה נִשְׁמַע בָּאָרֶץ;

בְּשַׁדְמוֹתָם לֹא קָם שָׁמִיר וָשַׁיִת,

צְוָחָה, שֹׁד אֵין בָּם, אֵין שְׁאֵת, אֵין פָּרֶץ.





עֲלֵי רֹאשָׁם מַטַּע אֶזְרָח וָשַׁיִת

וְלֹא יַשְׁחִית נִזְרָם רֶמֶשׂ וָשָׁרֶץ;

נְרָדִים וּכְפָרִים יַכְתִּירוּ בַיִת,

וְעַל לֶחְיָם אֵין עוֹד דִּמְעָה וָקָרֶץ.





בְּיוֹם חֻפָּה צָרָה יָגוֹן נִשְׁכָּחוּ;

לְבַב חָתָן לִלְבַב כַּלָּה יוֹדִיעַ

גְּבוּרוֹת אֵל עֶלְיוֹן, יַחְדָּו יִשְׂמָחוּ.





וּצוּר חָסָיוּ בוֹ לָהֶם מוֹשִׁיעַ;

אֲהוּבִים כַּתָּמָר יוֹם יוֹם יִפְרָחוּ.

זְמַן שָׂשׂוֹן, עֵת הַזָּמִיר הִגִּיעַ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37034