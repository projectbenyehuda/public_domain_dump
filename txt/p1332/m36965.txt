


	
	יט. לרעי כאח לי המוכיח במישור לאנשים הנותנים כתף סוררת אל עם ה' בעזבם את תורתו, ואת סכלותם ואת רוע לבבם הראה נגד כל ישראל ונגד השמש
	








אִישׁ מִלְחָמוֹת! תָּעִיר קִנְאָה וָזַעַם

לִפְנֵי אוֹיֵב; עָלָיו תִּתְגַּבֵּר, נֵצַח!

מִפַּחַד לֹא תֵחַת, תִּשְׂחַק לָרֶצַח

עָלָיו תַּרְנִין אַשְׁפָּה כִּתְרוּעַת רַעַם.





לִקְרַאת נֶשֶׁק תֵּצֵא, וְּכהוֹלֶם פָּעַם

הַכֵּה תַכֶּה תִּמְחַץ רֹאשׁ חִזְקֵי מֵצַח;

יַאְדִּימוּ כַתּוֹלָע, יֵבֹשׁוּ נֶצַח,

כִּי הֵמִירוּ חֻקָּם, וַיְשַׁנּוּ טַעַם.





נֹפֶת וּדְבַשׁ תִּטֹּפְנָה שִׁפְתוֹתֶיךָ;

וּלְפִי בוֹזֵי אֵל חַי מַחְסֹם שָׁמַרְתָּ;

גָּדוֹל עָשִׂיתָ לָךְ שֵׁם תִּפְאַרְתֶּךָ.





עַל בָּמוֹתָם תִּדְרֹךְ, תִּרְדֹּף קָמֶיךָ;

וּרְכַב וּצְלַח עַל דַּת אֵמוּן בָּחַרְתָּ;

אָז צַדִּיקִים יוֹדוּ תָּמִיד לִשְׁמֶךָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36965