


	
	פו. מה יתרון לאדם בכל עמלו אם אין אלהיו בקרבו?
	








כִּי אֶעֱבוֹר בַּסָּךְ שְׁנֵי חַיָּי

אֵיךְ עָבְרוּ, כָּלוּ בְּלֹא חֶמְדָּה;

אֶצְעַק וְאֶתְמַרְמַר בְּלֵב דַּוָּי:

תֵּבֵל כְּמֶרְכָּבָה מְרַקֵּדָה.





זֶה יַעֲלֶה, יוֹרֵד, וְלִבְלִי דַי

זֶה יֶאֱסוֹף לָרִיק שְׁבוֹ, פִּטְדָה;

אַךְ שָׁוְא יְקָר תֵּבֵל לְכָל־הַחַי

יוֹם יַעֲמֹד לַדִּין וְלִפְקֻדָּה.





אֶת־מַעֲשַׂי אֶחְקֹר. וְאֵיךְ אֹמַר:

אֶרְחַץ בְּבֹר כַּפַּי עֲדֵי קִצִּי,

אֶשְׂחַק וְלֹא אֶפְחַד בְּבוֹא יוֹמִי?





שִׂבְרִי עֲלֵי אֵל חַי, וּמִמִּכְמָר

יִנְצוֹר לְבָבִי, הוּא אֲשֶׁר יוֹצִיא

מִמִּסְגְּרוֹת נַפְשִׁי בְּיוֹם קוּמִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37031