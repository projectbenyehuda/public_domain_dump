


	
	ב. לכבוד מורי ורבי חכם ונבון מהנעלבים ואינם עולבים. עושה צדקה ומשפט כמוהה"ר ישראל קוניאן זצ"ל
	








יִשְׂרָאֵל, יָשָׁר עִם אֵל גַּם עִם גֶּבֶר,

הוֹרֵיתָנִי בַתֹּם. עוֹד רַךְ וָנַעַר,

הַדֶּרֶךְ הַטּוֹבְה; הֶחְכַּמְתָּ בַּעַר,

הִמְטַרְתָּ מַן שָׁמַיִם לִבְנֵי עֵבֶר.





בִּימֵי חָרְפֶּךָ, הָהּ! רַדְתָּ לַקֶּבֶר;

הִרְדִּיפוּךָ זֵדִים כִּזְאֵבֵי יַעַר;

הֵשַׁבְתָּ מֵעָוֹן רַבִּים בַּשַּׁעַר

עַד עֵת אֶל שֹׁכֵן עַד פָּרַשְׂתָּ אֵבֶר.





יוֹם יוֹם, וּבְקָהָל רַב, צֶדֶק בִּשַׂרְתָּ:

אַתָּה מַשְׂכִּיל אֶל דַּל, מָעוֹז עִירֶךָ,

עָנָו וּטְהָר־לֵבָב וּשְׁפַל הַמֵּצַח.





צִלֶּךָ מֵעָלַי, אוֹי! סָר… נִגְזַרְתָּ;

אַךְ אָמְנָה כִּלְבָבִי שִׁמְךָ, זִכְרֶךָ,

יִשְׂרָאֵל קוֹנִיאָן, יִחְיוּ לָנֶצַח.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36948