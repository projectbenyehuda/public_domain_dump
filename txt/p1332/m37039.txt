


	
	צד. לאשה חכמת לב ויראת ה' המשוררת הנודעת בקרב עם בחר לו יה מרת רחל מב"ת אשת כמר יעקב מרפורגו מעיר טריאסטי
	








אַחַר מִי, אַחַר מִי מָרְפּוּרְג רָחֵל,

שָׂרָתִי בַנָּשִׁים, הַנִּפְלָאָה,

יָצָאת? אַחַר פַּרְעֹשׁ, צָב וּלְטָאָה,

הֹלֵךְ עַל גָּחוֹן אוֹ עָפָר זֹחֵל.





אַתְּ עִיר מִבְצָר, עַמּוּד חוֹמָה וָחֵל

לִשְׂפַת וּלְשׁוֹן עִבְרִים הַנִּשָּׂאָה;

אָח אָח אֶל בַּעְלֵךְ! כִּי תַּחַת לֵאָה

רָחֵל מָצָא בָךְ. אַתְּ כִּשְׁמֵךְ רָחֵל.





שִׁמְעִי נְא, חַכְמַת לֵב, דִּבְרֵי יוֹסֵף

רִמָּה, גּוּשׁ עָפָר, הַנִּקְרָא יוֹ"אֵל,

לֹא תֹאַר לוֹ, לֹא הֶדֶר, לֹא חֶבְיוֹן.





רָנִּי, שִׂמְחִי, עִלְזִי בַּת שִׁיר צִיּוֹן,

רַבָּתִי בָעִבְרִים, יִרְאַת הָאֵל,

שִׁמְשֵׁךְ וִירֵחֵךְ עוֹד לֹא יֵאָסֵף.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37039