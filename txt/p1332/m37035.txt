


	
	צ. ביום חתונת הבחור הנעים החכם המהנדס כמ"ר משה זארה עם הכלה המהללה ותשאות חן חן לה מרת מלכה קארולינה טריאסטי
	








מִי זֹאת הַנִּשְׁקָפָה, בָּרָה, מַשְׂכֶּלֶת,

וּבְגַן לִבָּה יִרְאַת שַׁדַּי זֹרַעַת;

מֵעֵין שִׂכְלָה בִּינָה, דֵּעָה נֹבַעַת,

וַתִּבֶז הַבְלֵי שָׁוְא, דִּבְרֵי אִוֶּלֶת?





מִי זֶּה שָׂם עַל קָו וּמְחוּגָה מֶמְשֶׁלֶת

יָדוֹ, לִמְצֹא חֶשְׁבּוֹן חָכְמָה וָדַעַת,

תָּגֵל נַפְשׁוֹ כִּי בָא מוֹעֵד לָטַעַת

אֹהֶל כָּבוֹד וָעֹז, וּנְוֵה תוֹחֶלֶת?





מִי זֹאת לִקְרַאת חָתָן רַגְלָהּ הִדְרִיכָה,

וַתֵּרֶא אוֹתוֹ כִּי טוֹב הוּא לָשֶׁבֶת

בִּמְכוֹנָהּ, וּבְנַפְשׁוֹ נַפְשָׁהּ נִקְשָׁרָה?





מִי זֶה שָׂם שִׂבְרוֹ עַל כַּלָּה הִמְלִיכָה

תּוּשְׁיָּה עַל לִבָּה, שָׁלוֹם אֹהֶבֶת?



מַלְכָּה טְרִיאֶסְטֵי זֹאת, זֶה מֹשֶׁה זָארָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37035