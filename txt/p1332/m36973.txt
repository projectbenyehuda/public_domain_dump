


	
	כח. אל מול פני המְקֻבָּל שתים נשים ( עֲשִׁירָה וַעֲנִיָּה) תבאנה לדעת גלגוליהן
	








(עשׁירה:) שָׁלוֹם, מְקֻבָּל, לָךְ: בְּאוֹר פָּנֶיךָ



הוֹאֵל מְקוֹר רוּחִי לְהוֹדִיעַנִי.



(מקבל:) מִי אַתְּ, וּמַה־לָּךְ פֹּה? עֲשִׁירָה אָנִי



(עשׁירה:) שׁוּבִי וְגִלְגוּלִי בְּחָכְמָתֶךָ





תַּזְכִּיר, וְאָז אָנִיף כִּפִי עֶרְכֶּךָ



גֶּשֶׁם נְדָבוֹת לָךְ. (מק':) הֲלֹא קָנָנִי



נִיבֵךְ, וּפִתְחִי פִיךְ. (עשׁירה:) וְתִדְבָּקַנִי

רָעָה וְאִם טוֹבָה? שְׁמוֹר דַּרְכֶּךָ!





(מק' לעניה:) מַה־לָּךְ? (עניה:) עֲנִיָּה סֹעֲרָה אָנֹכִי;



אֶשְׁאָלְךָ דָבָר. וְתוֹדִיעֵנִי



אָרְחִי וְגִלְגוּלִי. (מקבל:) מְשׁוֹשֵׁךְ אֵבֶל.





(מקבל לעשׁירה:) בִּתִּי, בְּרוּכָה אַתְּ, יְקָר תִּתְמֹכִי



(עניה:) אָדוֹן, רָאֵה עָנְיִי וְתַצְלִיחֵנִי!



(מק' לעשׁירה:) שָׂרָה, דְּבוֹרָה בָּךְ; (לעניה:) וּבָךְ אִיזֶבֶל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36973