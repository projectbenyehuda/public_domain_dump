


	
	נו. על כילי אחד אשר מת בתוך אוצרו
	








כִּילַי, חֲזַק לֵבָב, אֲטוּם אָזְנַיִם



מִזַּעֲקַת דַּלִּים, שְׂאֵת וָיֶתֶר



נֹתֵן לְגַנְזַכָּיו, וְשָׂם עַל יֶתֶר



חִצּוֹ לְמוֹ כִכָּר וְכִכְּרַיִם.

לָתֵת בְּתוֹכוֹ הוֹן, זְהַב פַּרְוַיִם



עָשָׂה בְּתוֹךְ בֵּיתוֹ וְשָׂם בַּסֵּתֶר



חֶדֶר בְּלֹא חַלּוֹן מְצֻפֶּה נֶתֶר



וָסִיד, בְּגִיד בַּרְזֶל וְחוֹמֹתַיִם.

שָׂשׂ, רָץ אֱלֵי מַטְמוֹן, וְהַמַּפְתֵּחַ



שָׁכַח, וְסָגַר אַחֲרָיו הַדֶּלֶת – – –



גָּוַע בְּאוֹצָרוֹ אֲשֶׁר בֹּטֵחַ.

בִּינָה אֱנוֹשׁ, זֹאת נָא: בְּגֵיא צַלְמָוֶת



אַךְ שָׁוְא תְּשׁוּעַת אִישׁ, וְשָׁוְא מֶמְשֶׁלֶת



הַהוֹן, וְאֵין שִׁלְטוֹן בְּיוֹם הַמָּוֶת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37001