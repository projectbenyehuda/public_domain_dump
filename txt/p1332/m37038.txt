


	
	צג. לכבוד אהובי אשר כנפשי, זקן בחכמה ורך בשנים אשר הוציא מאפלה לאורה דברים נפלאים, זה דודי וזה רעי מהח"ר אוהב גר לוצאטו אשר בדמי ימיו עודנו בן כ"ד שנים וחצי נקרא אל השמים מעל ביום כ"ה לחדש טבת שנת תרי"ד בעיר פאדובה
	








אֹהֵב גֵּר, אֹהֵב גֵּר, לָמָּה לֹא גַרְתָּ

בֵּינֵינוּ עוֹד הַיּוֹם? לִקְשִׁי יוֹמֶךָ

הָלוֹךְ יֵלֵךְ בָּכֹה עַמִּי, עַמֶּךָ;

קִצֶּךָ, מַר לִי מַר, אֵיכָה מִהַרְתָּ?





בִּתְהֹמוֹת וּצְפוּנוֹת, עֶלֶם, חָקַרְתָּ,

נִפְלִיתָ מִכָּל־אִישׁ עַל טוּב טַעְמֶךָ;

צַדִּיקִים וּנְבוֹנִים יוֹדוּ לִשְׁמֶךָ,

מֵהֹדּוּ עַד כּוּשׁ נִפְלָאוֹת סִפַּרְתָּ.





הִקְשַׁבְתָּ מִצְוֹת אֵל, מוּסַר אָבִיךָ,

עוֹד נַעַר כִּישִׁישִׁים חָכְמָה עַל פִּיךָ,

וּבְקֶרֶב הַגּוֹיִם עָשִׂיתָ פֶּלֶא.





בִּכְתָב פָּרַס מָדַי גָּדַרְתָּ פָּרֶץ,

וַיְהִי שִׁמְךָ גָּדוֹל עַד קַצְוֵי אָרֶץ,

מִי שָׁמַע כָּזֹאת, מִי רָאָה כָאֵלֶּה?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37038