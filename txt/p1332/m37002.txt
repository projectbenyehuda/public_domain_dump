


	
	נז. איש מתעבר על מתי סודו. אוכלי שלחנו ומאדו. אשר ביום מפלתו ואידו. רחקו מעליו ונשאר הוא לבדו. כי אין כל מאומה בידו
	








יָמִים מִקֶּדֶם, אוֹיָה לִּי, אַזְכִּירָה,



יוֹם שָׂשׂוֹן, יוֹם שִׂמְחָה, יוֹם גִּיל וָנַחַת;



שִׁבְתִּי עַל סִיר בָּשָׂר אוֹ עַל קַלַּחַת,



אָכוֹל, שָׁתֹה וּרְקוֹד, אַבְלִיג, אָשִׁירָה.

מֵחָכְמָה מִכָּבוֹד רֵעַי אוֹקִירָה,



עַל שֻׁלְחָנִי רָצִים מָזוֹן לָקַחַת,



לִצְבּוֹת בִּטְנָם בָּאִים אוֹ הַצַּלַּחַת;



וּבְסִכְלוּתִי, דַּרְכָּם עוֹד לֹא אַכִּירָה.

וּבְתוֹם כַּסְפִּי גַם הֵם תַּמּוּ, רָחָקוּ



מֵעָלַי, כֶּעָשָׁן כֻּלָּם אָבָדוּ;



וּבְיוֹם צַר לִי אֶקְרָא: מִי יִשְׁמָעֵנִי?…

עַתָּה כִּי אֵין הוֹן לִי עָלַי שָׂחָקוּ



רֵעַי, וּקְרוֹבַי מֵרָחוֹק עָמָדוּ,



אֵין לִי מַכִּיר, אָבַד מָנוֹס מִמֶּנִּי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37002