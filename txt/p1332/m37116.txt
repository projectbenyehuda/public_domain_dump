


	
	לנכח ספרו מדבר, הצעיר המחבר.
	








לֵךְ נָא, סִפְרִי, לֵךְ נָא לָשׁוּט בָּאָרֶץ;

וּבְעֵינֵי אִישׁ טוֹב שֶׂכֶל

לִמְצֹא חֵן חֵן וָחֶסֶד.

לֵךְ נָא, הַרְחִיבָה צָּעַד,

בָּךְ אַל תִּמְשֹׁל אֵימָה, יִרְאָה וָרָעֲד;

אַל תִּירָא, אַל תִּפְחַד מִקִּנְאַת גֶּבֶר

דֹּבֵר רָע עַל אָחִיהוּ,

כִּי הֶבֶל יִפְצֶה-פִּיהוּ,

אֹתוֹ מִתְנַכֵּל נֵכֶל

לָתֵת בּוֹ תִּפְלָה, קִיקָלוֹן וָחֶסֶד;

רַק בֵּאלֹהִים שִׂים שֶׂבֶר,

נֹתֵן לַיָעֵף כֹּחַ,

כִּי הוּא פֹרִץ גָּדֵר, הוּא גֹדֵר פָּרֶץ.

הַסְכֵּת וּשְׁמַע חָכָם, בִּינָה יֹדֵעַ,

מוֹרֶה וּמְבַעֵר חוֹחַ,

מֵשִׂים עֵינוֹ עָלֶיךָ,

לִצְרֹף כַּבֹּר סִגֶּיךָ;

לָזֶה אֹהֵב, לָזֶה יִקָּרֵא רֵעַ.

בִּינָה זֹאת נָא, אַל נָא תֵּחַת מִקָּרֶץ,

לֵךְ נָא, סִפְרִי, לֵךְ נָא לָשׁוּט בָּאָרֶץ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37116