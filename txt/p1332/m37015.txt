


	
	ע. ביום אשר הוקם עָל לבשר צדק בקהל רב, ק"ק פראג, החכם והנבון ולכל תכלית הוא חוקר כמוהר"ר יצחק שאול קּעמפף נר"ו
	








צֵא, צֵא, אִישׁ מִלְחָמוֹת, וּשְׁלֹף הַחֶרֶב

מִתַּעְרָהּ, הִלָּחֵם, וּלְכָה מִנֶּגֶד

לִמְחַדֵּשׁ דָּת, מַסְתִּיר תַּחַת הַבֶּגֶד

חִצָּיו, וּבְפִיו שָׁלוֹם, וּקְרָב בַּקֶּרֶב.





אַל תִּירָא, אַל תֵּחַת, תִּשְׂחַק לָאֶרֶב;

קוֹל רַעַמְךָ יִקְרַע לֵב בֹּגֵד בֶּגֶד;

כָּל רָע בַּטּוֹב תָּמִיר, כָּל מַר בַּמֶּגֶד,

בִּכְבָשִׂים הַדֻּבִּים, בַּבֹּקֶר עֶרֶב.





אַתָּה תָקוּם, תַּגִּיד אֵמוּן בַּשַׁעַר;

תָּשִׁיב חוֹטֵא, תַּחְכִּים סָכָל וָבַעַר,

וּלְבַב בָּשָׂר תִּתֵּן תַּחַת לֵב אֶבֶן.





אַל נָא תָבוּז זִמְרַת אִישׁ קֹשֵׁשׁ תֶּבֶן,

אַל תִּנְדֹּף בַּת שִׁירוֹ אִם שָׁוְא הִמְלִיטָה –

לֵב הַנֹּתֵן, לֹא הַמַּתָּן הַבִּיטָה!









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37015