


	
	סו. על רכב הנקרא Omnibus (ויותר נכון לקרותו Quibusdam) המוציא והמביא אנשים ונשים וטף וכל רכושם למרכבות האד
	








“אֶל־הָאֵד! אֶל־הָאֵד! נִסְעָה, נֵלֵכָה!”



קוֹרְאִים בִּלְשׁוֹנוֹתָם עַבְדֵי מִרְכֶּבֶת

הָרָצִים. “בֹּאוּ נָא בָזֶה לָשֶׁבֶת

יַחְדָּו זָקֵן וָטַף, עָשִׁיר, חֵלֵכָה.”





“עַל כֶּסֶף הַמְּעַט אַל־תָּחוֹס עֵינֶךָ,

אִישׁ אוֹ אִשָּׁה, וּתְהִי אֹזֶן קַשֶׁבֶת;

אֶל־אֹמְנִיבּוּס רוּץ נָא חָשׁ כַּלַּהֶבֶת

מוֹלִיךְ פִּתְאֹם לִנְתִיב בַּרְזֶל הוֹנֶךָ".





הֵן אֹמְנִיבּוּס נִרְאֶה יָמִין וּשְׂמֹאלָה;

זֶה יֵצֵא, זֶה יָבֹא; אַךְ שָׂר וָשׁוֹעַ

גַּם דַּל בָּם לֹא יָבֹאוּ, לֹא יֵצֵאוּ.





רֶכֶב הַזֶּה קְוִיבּוּסְדָם נִקְרָאֵהוּ.

שֵׁם אֹמְנִיבּוּס יָאֶה לִרְכוּב מַרְגּוֹעַ,

לָרֶכֶב הַמּוֹלִיךְ מֵתִים לִשְׁאֹלָה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37011