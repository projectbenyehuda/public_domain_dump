


	
	נט. חנפי לב ישימו אף
	








כַּכֶּלֶב חַנְפֵי לֵב סָבִיב יָלֹקּוּ



אֶת־דַּם דִּשְׁנֵי תֵבֵל בַּלָּאט, בַּסֵּתֶר;



עַל רֹאשׁ רָשָׁע יוֹם יוֹם יָשִׂימוּ כֶתֶר,



וּבְעָרְמָתָם מִטְרוֹת עָשְׁרוֹ יָזֹקוּ.

יִסְפֹּקוּ כַפֵיהֶם, עָלָיו יִשְׁרֹקוּ,



וּבְמִקְטָרָם שָׂמִים חֹמֶץ עַל נֶתֶר;



יָכִינוּ לַנָּקִי חִצָּם עַל יֶתֶר,



כִּי עַל בָּמוֹת בִּצְעָם דָּמוֹ יִזְרֹקוּ.

הַבִּיטוּ וּרְאוּ כִּי עַל מִרְמָה תַּחַשׁ



רַגְלָם, כִּי עַל פִּיהֶם רַק אִמְרֵי שֶׁפֶר,



וּבְכִלְיוֹתֵיהֶם שֹׁד, זָדוֹן וָכַחַשׁ.

בִּינוּ, כִּתְבוּ זֹאת זִכָּרוֹן בַּסֵּפֶר:



חָנֵף הִנּוֹ כִזְאֵב בִּכְסוּי עוֹר תַּחַש,



הִנּוֹ כַגֶּחָלִים תַּחַת הָאֵפֶר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37004