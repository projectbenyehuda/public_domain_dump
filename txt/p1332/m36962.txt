


	
	טז. אשירה נא לידידי אשר העלים עיניו ממני גם כי אזעק ואשׁוע המשכיל הנבון והמשורר כמ"ר שמואל חיים זלמן מעיר טריאסטי
	








חַיִּים שְׁמוּאֵל, מַה־לְּךָ עָשִׂיתִי?

סִפְרִי (וְזֶה יָמִים) שָׁלַחְתִּי;

וּבְטוּבְךָ וּבְחַסְדְּךָ בָטַחְתִּי

תִּכּוֹן תְּשׁוּרָתִי – אֲבָל שָׁגִיתִי.





יוֹם יוֹם לְךָ וּלְמַעֲנֶה חִכִּיתִי;

יוֹם יוֹם בְּתוֹחַלְתִּי הֲלֹא שָׂמַחְתִּי;

אַךְ חָלְפוּ יָמִים, וְאִם שִׁטַּחְתִּי

כַּפַּי אֱלֵי רֵעִי – כְּשֶׂה תָּעִיתִי.





לָמָּה, וְאֵיךְ יִהְיֶה כְאֵבִי נֶצַח?

חִישׁ מִמְּנַת חֶלְקִי תְּבַעֵר חֵדֶק,

מַהֵר, נְחֵנִי נָא בְּמַעְגַּל צֶדֶק.





אָנָּא סְלַח פִּשְׁעִי וְחֹזֶק מֵצַח;

חוּשָׁה לְעֶזְרָתִי, וְשִׁפְתוֹתֶיךָ

תִּפְתַּח, וּפִי יַגִּיד תְּהִלָּתֶךָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36962