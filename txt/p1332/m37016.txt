


	
	עא. ביום חתונת ידידי היקר חכם לבב ואמיץ כח כמוהר"ר דוד חנניה ויטרבי עם הכלה המהללה מרת חנה לוריא
	








הֶאָפֵס לָךְ דָּבָר, אֹהֵב וָרֵעַ?

הַאִם חָכְמָה תִשְׁאַל? הִנֵּה חָכַמְתָּ;

הַאִם כֶּסֶף תַּחְפֹּץ? גַּם זֶה טָעַמְתָּ

לַעְזוֹר עָנִי וָדָל, עָיֵף, יָגֵעַ.





הֶאָפֵס לָךְ דָּבָר, שֵׂכֶל יֹדֵעַ?

הַאֹמֶץ תִּתְאַוֶּה? מִכֹּל עָצַמְתָּ;

אוֹ קוֹל עָרֵב תִּדְרֹשׁ? הִנֵּה נָעַמְתָּ,

כִּי שִׂפְתוֹתֶיךָ מֵי נַחַל נֹבֵעַ.





הֶאָפֵס לָךְ דָּבָר?… אִשָּׁה חָסַרְתָּ;

עַתָּה אוֹתָהּ בִּקַּשְׁתָּ בִּבְלִי דֹפִי,

לֹא עַל מִכְלוֹת זָהָב, לֹא עַל הַצֶּבִי.





אֶל יִרְאַת אֵל תִּפְנֶה, אוֹתָהּ בָּחַרְתָּ;

שֶׁקֶר הַחֵן תַּחְשֹׁב, הֶבֶל הַיֹּפִי;

עָלִיתָ לַמָּרוֹם. שָׁבִיתָ שֶׁבִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37016