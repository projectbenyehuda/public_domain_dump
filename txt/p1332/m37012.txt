


	
	סז. הַדּוֹר! אַתֶּם בקרבכם נפלאות סוס דוהֵר ומרכבה מרקדה
	








חָכָם וּנְבוֹן דָּבָר, שֹׁמֵר מִשְׁמֶרֶת,

חֹקֵר בִּתְבוּנָתוֹ מוּסָר וָדֵעַ,

מַה־גּוֹרָלוֹ? נִבְזֶה, נִמְאָס, יָגֵעַ;

כֶּסֶף אֵין לוֹ, וּגְמוּל יָדָיו עֹפֶרֶת.





אַךְ לֹּא כֵן הַמְפַזֶּזֶת וּמְכַרְכֶּרֶת;

לֹא כֵן אִישׁ בִּגְרוֹנוֹ כָּל־לֵב קֹרֵעַ;

כִּי לֹא יֶחְסַר לָהֶם אֹהֵב וָרֵעַ,

לָהֶם זָהָב לָרוֹב, לָהֶם תִּפְאֶרֶת.





שִׁמְעוּ אַבִּירֵי לֵב וּרְחֵקֵי צֶדֶק:

לָמָּה לִשְׂחֹק תִּהְיוּ גִבֹּרֵי כֹחַ,

לַחְכְמָה רַכֵּי לֵב וּרְפֵי יָדַיִם?





מִזֶּה יֵצֵא כָל־רָע, מִזֶּה כָל־בֶּדֶק:



לֹא דוֹר הַלֵּב, דּוֹר זֶה, לֹא דוֹר הַמֹּחַ;

דּוֹר הַגָּרוֹן, דּוֹר זֶה, דּוֹר הָרַגְלַיִם.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37012