


	
	משל ממשלי איזופו
	




רָמוּ עֵינֵי עֹרֵב אֶרֶךְ הָאֵבֶר

         [כִּי אֶת-נוֹצָתוֹ מִצִּפֹּר אַחֶרֶת

         גָּנַב]; גָּבַהּ לִבּוֹ, וּבְגֹדֶל שֶׂבֶר

         יִסְתֹּלֵל וְיהֹלֵל בִּמְרֹמֵי קֶרֶת.

כָּל-צִפֹּר, כָּל-כָּנָף, מִנִּי כָּל-עֵבֶר

         חָשִׁים לִרְאֹת צִפֹּר הַמִּתְנַכֶּרֶת;

         וַיַּכִּירוּ כֻלָּם, כִּי זֹאת מֵחֶבֶר

         יַלְדֵי עֹרֵב, בִּמְעִיל זָר מִתְפָּאֶרֶת.

אָז הִפְשִׁיטוּ אוֹתָהּ בִּשְׂחֹק וָקֶלֶס;

         וַיָּשָׁב הָעֹרֵב שָׁחֹר מִקֶּדֶם,

         לִשְׁנִינָה וּלְמָשָׁל בֵּין עוֹף הָאָרֶץ.

בִּינָה זֹאת נָא, סָכָל, וּשְׁקֹל בַּפֶּלֶס:

         אִם בִּגְדֵי זָר תִּלְבַּשׁ לִפְאַת הַקֶּדֶם

         תָּשׁוּב אֶל צַד צָפוֹן עָרוֹם מִשָׁרֶץ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37057