


	
	עד. וכל הר וכל גבעה ישפלו
	








הִנֵּה אֲדֹנִיָּה בֶן חַגִּית אֵשֶׁת

דָּוִד בְּגַבְהוּת לֵב זָמַם לָשֶׁבֶת

עַל כֵּס, וְאָבִיו חַי עוֹדֶנּוּ, רֶשֶׁת

פָּרַשׂ, וְתוֹחַלְתּוֹ אָכֵן נִכְזֶבֶת.





וּלְאֵם שְׁלֹמֹה אָז חָשַׁב לָגֶשֶׁת

לִשְׁאֹל אֲבִישַׁג לִהְיוֹת לוֹ שֹׁכֶבֶת

חֵיקוֹ, וּבַת־שֶׁבַע אִמְרוֹ רֹחֶשֶׁת

לִפְנֵי בְנוֹ, כִּי לֹא רָעָה חוֹשֶׁבֶת.





וַיְהִי בְשָׁמְעוֹ תַּחְבֻּלַת אָחִיהוּ,

צִוָּה שְׁלֹמֹה חִישׁ אֶל גֵּיא צַלְמָוֶת

יֻשְׁלַךְ אֲדֹנִיָּה, כִּי הוּא בֶן מָוֶת.





לָכֶם גְּאֵי־יוֹנִים כָּל זֹאת אֶכְתֹּבָה:

גַּם קִנְּכֶם כַּנֶשֶׁר אִם תַּגְבִּיהוּ

יִסַּח אֲדֹנָי בֵּית גָּאוֹן וָגֹבַהּ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37019