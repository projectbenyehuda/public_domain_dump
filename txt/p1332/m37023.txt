


	
	עח. עת מלחמה
	








יוֹם שׁוֹאָה וּמְשׁוֹאָה, יוֹם שֹׁד וָשֶּׁבֶר

יוֹם שׁוֹפָר וּתְרוּעָה, אֵשׁ מִתְלַקַחַת,

יוֹם הֶרֶג רַב, יוֹם מַר, יוֹם יִרְאֶה שַׁחַת

כַּקָּטוֹן כַּגָּדוֹל מִכֹּבֶד דֶּבֶר.





יָבֵשׁ חָצִיר, שָׂדֶה נֶהְפַּךְ לַקֶּבֶר;

כָּל צִיץ נוֹבֵל, רָעָב יִהְיֶה, כִּי תַחַת

חִטָּה חוֹחַ יֵצֵא, לַשָּׁוְא הָרַחַת,

אֵין מָזוֹר וּתְעָלָה, אֻמְלַל כָּל גֶּבֶר.





מִי זֶה הָאִישׁ חָפֵץ אֶת יוֹם צָרָתָה?

אִישׁ דָּמִים, אִישׁ מִרְמָה, אִישׁ חָפֵץ רֶשַׁע

אָלֹה, כַּחֵשׁ, גָּנֹב, נָאֹף, רָצֹחַ.





רַק לַאדֹנָי הַמִּלְחָמָה יָאָתָה;

כִּי הוּא יַכְאִיב, יֶחְבַּשׁ, הוּא יִּשְׁלַח יֶשַׁע,

מַשְׁבִּית מִלְחָמוֹת הוּא, וּמְאַמֶּץ כֹּחַ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37023