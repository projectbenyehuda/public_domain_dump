


	
	מב. על עשב הַטַּבָּאקוֹ הנקרא גם בשם מַלְכָּה ונִקוֹצִיאָנָה
	








מִקַּצְוֵי אֶרֶץ שַׂר הֵבִיא אֵלֵינוּ



עֵשֶׂב בִּשְׁמוֹ נִקְרָא נִיקוֹצִיאָנָה:



מַחְמַד פִּינוּ הִנּוֹ, מַחְמַד אַפֵּינוּ,



נָפְשׁוּ שָׁרָשָיו אָנֶה וָאָנָה.

מִכָּל אֹרֹת שָׂדֶה נָאוָה בֵּינֵינוּ



פֻּארָה הַזֹּאת, וּבְשֵׁם מַלְכָּה שָׁכָנָה;



אִם בֵּין אֶצְבַּע שָׂרִים, אִם בֵּין יָדֵנוּ



אַתְּ נִפְלָאָה, עָלִית אַתְּ עַל כֻּלָּנָה.

אַתְּ מֶגֶד לִנְחִירַי, וּלְפִי אַתְּ נֹפֶת:



וּבְעֶשֶׁן וּבְעַפְרוֹת טַבָּאק עָמָלוּ



עֶשְׁתֹּנֹתַי לָתֵת כָּל אִמְרֵי שֶׁפֶר.

אַתְּ תַּצִּילִי נַפְשִׁי מֵרֶדֶת תֹּפֶת:



מִדֵּי זָכְרִי יָמַי כֶּעָשָׁן כָּלוּ,



אֶזְכֹּר כִּי אָנֹכִי עָפָר וָאֵפֶר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36987