


	
	י. לידידי המפואר החכם והמשורר כמה"ר יום טוב ליפמן צונץ לּמען ישים כל מגמתו לעשות שירים משירים שונים הנחמדים והנעימים במדה במשקל ובמשורה כמשפט בני איטליא, ואשא את שמו על שפתי השיר לתהלה ולשם ולתפארת
	








יוֹם טוֹב לְפַלֵּס שִׁיר תְּנָה לִבֶּךָ

וּלְשׁוֹנְךָ תָּרֹן עֲלֵי הַנֶּבֶל;

מַה־יִמְתְּקוּ אָז מֵי נְגִינוֹתֶיךָ

טַעְמָם לְחֵךְ יִנְעַם וְעָבַר אֵבֶל.





וִיפָאֲרוּ אֶת־קוֹל הֲמוֹן שִׁירֶיךָ

בֵּית יַעֲקֹב יוֹם יוֹם, וְיָבֹא חֵבֶל

לִמְחַלְלֵי זִמְרָה, וּמִקּוֹלֶךָ

יִטּוּ אֲזַי כֻּלָּם שְׁכֶם לַסֵּבֶל.





כִּי רֵעֲךָ דִבֵּר. סְלַח הַפַּעַם

מַשְׂאֵת יְדֵי אֹהֵב וּמִנְחַת רֵעַ,

נַפְשׁוֹ קְשׁוּרָה בָךְ וְלֹא נָבוֹכָה.





צַו אֶת־בְּנוֹת הַשִּׁיר לְכַלּוֹת זַעַם,

נֹפֶת לְהַטִיף לָךְ, לְהִשְׁתַּעְשֵׁעַ,

צוּנֶץ, וּמִי יָשִׁיר אֲזַי כָּמֹכָה?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36956