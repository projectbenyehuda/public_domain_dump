


	
	פה. תבל ויושבי בה
	








תֵּבֵל, מַעְיָן נִרְפָּשׂ וּמְקוֹר כָּל תֶּבֶל,

אֵיכָה עַל רֹאשׁ סָכָל כֶּתֶר תִּפְאֶרֶת

תָּשִׂימִי, וּכְזָרָה וּכְמִתְנַכֶּרֶת

תִּהְיִי לִנְבוֹן דָּבָר אָסוּר בַּכֶּבֶל?





סַלְעֵךְ וּמְצוּדָתֵךְ עַל שָׁוְא וָהֶבֶל,

וּבְתוֹכֵךְ הוֹלֵלוּת הִנֵּה נֶהְדֶּרֶת;

זֵד יִשְׁכּוֹן עַל גַּפֵּי וּמְרוֹמֵי קֶרֶת,

חָנֵף יִשְׂחַק, יִפְרוֹט עַל פִּי הַנֵּבֶל.





לֶחֶם צַר לַצַּדִּיק אוֹ מַיִם לַחַץ;

חָכָם רָעֵב, צָמֵא, נֹדֵד לַלֶּחֶם;

וּבְעָנְיוֹ אִישׁ מַשְׂכִּיל מֻשְׁלָךְ בָּרֶפֶשׁ.





תֵּבֵל תֵּבֵל! יוֹם יוֹם תַּרְבִּי הַמַּחַץ,

נֶפֶל אֵשֶׁת אַךְ טוֹב, אוֹ עֹצֶר רֶחֶם,

לוּלֵי הָאֵל הוֹתִיר שָׂרִיד לַנֶּפֶשׁ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37030