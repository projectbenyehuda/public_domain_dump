


	
	על ס' הנחמד אוהב גר
	



               אשר שלח אלי למזכרת אהבה החכם המחבר כמה"ר

                 שד"ל.


הֵן אַנְקְלוֹס הַגֵּר אָהֹב אָהָבְתָּ

         דָּוִד שְׁמוּאֵל בַּר לֵבָב וָרֵעַ;

         שַׂשְׂתִּי כְעַל כָּל-הוֹן וָאֶשְׁתַּעְשֵׁעַ

         עַל סִפְרְךָ נֶחְמָד לָנוּ כָתָבְתָּ.

לָנוּ בְאֵר מַיִם חַיִּים חָצָבְתָּ

         בִּלְשׁוֹן אֲרַמִּים, כִּי אֵין בָּה יֹדֵעַ;

         וּלְתִתְּךָ חָכְמָה נַחַל נֹבֵעַ,

         גֵּרִים וְתוֹשָׁבִים אַתָּה חֹבָבְתָּ.

לֹא אֶחְדְּלָה סַפֵּר חֵן מִנְחָתֶךָ,

         מִנְחָה מְתוּקָה לִי מִיֵּין הָרֶקַח,

         רֶקַח אֲשֶׁר יוֹסִיף מַדָּע וָלֶקַח.

לְךָ אֶתְּנָה כָבוֹד עַל עַנְוָתֶךָ,

         לָךְ אֶכְרְעָה בִּרְכַּי, אַטֶּה הַמֶּצַח,

         וּבְרִית שְׁלֹמִי לֹא תָמוּט לָנֶצַח.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37072