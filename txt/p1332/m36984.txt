


	
	לט. עושה רמיה דובר שקרים
	








דֹּבֵר בְּלֵב וָלֵב, מְקוֹר כָּל פָּרֶץ,



אֶת אָרְבְּךָ תָּשִׂים כְּמוֹ לִבֶּךָ:



לֹא יַאֲמִינוּ בָךְ מְתֵי הָאָרֶץ



גַּם אִם אֱמֶת תִּשְׁכֹּן בְּשִׂפְתוֹתֶיךָ.

בָּאתָ לְחַרְחַר רִיב וְשֹׁד וָקָרֶץ



כִּי בַחֲלַקְלַקּוֹת נְתִיבוֹתֶיךָ;



אִם לַעֲנָק תִּדְמֶה וְאִם לַשָׁרֶץ,



אָגוּר וְאֶפְחַד מִמְּזִמּוֹתֶיךָ.

אַתָּה אֲפִיק כָּזָב, לְרִיבוֹת פֶּלֶג;



מִחוּץ דְּמוּת יוֹנָה, וְאַךְ מִקֶּרֶב



לָעֹרְבִים תִּשְׁוֶה, לְקַדְרוּת אָמֶש.

אַתָּה כְמוֹ גַנָּב אֲשֶׁר בַּשֶלֶג



טָמַן גְּזֵלָתוֹ, וְהִנֵּה אֶרֶב



נִגְלָה לְעֵין כָּל אִישׁ כְּחֹם הַשָּׁמֶשׁ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36984