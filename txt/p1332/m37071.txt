


	
	אשירה נא לידידי
	



               המשכיל החכם והנבון כמה"ר שמואל דוד לוצאטו

              על העתקתו (בשנת התקפ"ב) סדר תפלה לאשכנזים

               בלשון איטלקית הנוטפת מר ולבונה מכל עבריה.


אֶל בֵּית תְּפִלָּה אֹהֲבִי רָאִיתִי

         בֵּין שֹׁקְדֵי יוֹם יוֹם לְדַלְתוֹתֶיהָ,

          נָשָׂא לְעַם לֹעֵז תְּהִלֹתֶיהָ,

         כָּל-סוֹד וְכָל-סָתוּם אֲשֶׁר אִוִּיתִי.

קָנֶה וְקִנָּמוֹן וּמֹר אָרִיתִי

         מִנּי יְקָר לִקְחוֹ אֲשֶׁר תַּחְתֶּיהָ;

         כַּרְמֵי מְלִיצָתוֹ בְכָל-שִׁירֶיהָ,

         לִי נָטְפוּ עָסִיס, בְּגִיל שָׁתִיתִי.

אֶשְׁתַּחֲוֶה אִם כֵּן בְּעֹז בִּרְכָּיִם

         אֶל מוּל חָכָם לֵבָב וְאַמִּיץ כֹּחַ,

         בּוֹ בָּטְחוּ עִבְרִים וְאֵלָיו שָׁטוּ.

מִי זֶה כְגַן רָוֶה, כְּמוֹצָא מָיִם?

         מִי מִשְּׂדֵה עַמּוֹ יְבַעֶר-חוֹחַ?



         דָּוִד שְׁמוּאֵל הוּא לְבֵית לוּצֵאטוּ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37071