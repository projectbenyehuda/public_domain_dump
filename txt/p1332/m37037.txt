


	
	צב. עוד לכבוד החכם יש"ר ביום מלֹאת לו שבעים שנה
	



שיחה בין האל, שר המות, וישר.






(האל לשׁה"מ:) לֵךְ וּפְקֹד אֶת־יָשָׁר. (שׁה"מ:) הִנֵּה הִנֶּנִּי.



(ישׁ"ר:) שַׂר מָוֶת, מַה־לָּךְ פֹּה, לַחְצֹב לִי קֶבֶר?



הֵן עוֹד הַיּוֹם גָּדוֹל, הֶרֶף מִמֶּנִּי.



(שׁה"מ:) מִי שַׁחַת לֹא יִרְאֶה, מִי־זֶה הַגֶּבֶר?





(ישׁ"ר:) קָצִין, שֹׁפֵט, שֹׁטֵר, אָנָא חָנֵנִי



לִשְׁמֹעַ אֶת־מִלַּי! הֵן אָשִׂים שֵׂבֶר

עַל־אֵלִי, צוּר חֶלְקִי, הוּא יִשְׁמָעֵנִי,

יַצִּיל עַתָּה גַוִי מִשֹּׁד וָשֶׁבֶר.





לֹא בִגְלָלִי אֶחְיֶה, רַק לִגְדֹּר פָּרֶץ,



וּלְהָקִים אֶת־סֻכַּת עַמִּי. (שׁה"מ:) מִי אַתָּה



בֶּן־אָדָם, עַז־פָּנִים? רֵד מַטָּה מַטָּה!





(האל לשׁה"מ:) אַל־תִּקְטֹל אֶת־יָשָׁר גִּבּוֹר בָּאָרֶץ.



(האל לישׁ"ר:) יֹשֶׁר מִלֶּיךָ; קוּם, הַצֵּל עַמֶּךָ.



יָמִים אוֹסִיפָה לָּךְ עוֹד עַל־יָמֶיךָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37037