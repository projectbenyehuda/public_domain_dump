


	
	ליום חתונה
	



               קול חתן:


יָחִיל לְבָבִי בִּי – מְאֹד הֻכֵּתִי

         מִמֵּךְ בְּתוּלַת חֵן בְּאֶפֶס דּוֹפִי;

         קַצְתִּי בְחַיַּי – הָהּ! נְשׂא נִלְאֵתִי,

         כִּי אָרְכוּ יָמִים, כְּלִילַת יֹפִי!

מֵעִיר לְעִיר, מִיָּם לְיָם הָגְלֵתִי.

         מִיּוֹם אֲשֶׁר לִבִּי כְאֵשׁ תִּשְׂרֹפִי;

         כָּל-תַּעֲנוּג, כָּל מַחֲמָד שָׂנֵאתִי.

         בִּזְכֹּר דְּבַשׁ לִקְחֵךְ אֲשֶׁר תִּטֹּפִי.

עַל אַהֲבָתוֹ לָךְ, רְאִי דוֹדֵכִי

         נָמֵס כְּדוֹנַג מִפְּנֵי לַהֶבֶת,

          מֵרֹב פְּצָעִים, הָהּ! וּמֵרֹב בֶּכִי.



         קול כלה:



בּוֹא מָרְדְּכַי – אֶת לִבְּךָ יָדָעְתִּי;

         בּוֹא שַׁאֲנָן, עָלֵז בְּחֵיק אֹהֶבֶת;

         בּוֹא אַל תְּאַחַר, כִּי בְךָ נִשְׁבָּעְתִּי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37067