


	
	ביום הלדת את אוהבי
	



          כרע כאח לי החכם והנבון

          שד"ל ליום מלאת לו שבע

          ושלשים שנה בחדש הששי וביום שמואל דוד לוצאטו לפ"ק.

             


יוֹם זֶה לְדֹר וָדֹר יְהִי זֹרֵחַ,

          בּוֹ יַחְפְּרוּ יַחְדָּו מְתֵי עַוְלָתָה;

          יוֹם זֶה כְגַן רָוֶה יְהִי פֹרֵחַ,

          וִיהִי לְשָׁלוֹם רָב וְלִישׁוּעָתָה;

יוֹם זֶה בְּבִטְחָה עַד בְּלִי יָרֵחַ

          תָּבֹא רְנָנָה בוֹ, וְלֹא אֵימָתָה;

          יוֹם זֶה כְאוֹר יִנְעַם וְיָפִיץ רֵיחַ,

          כָּל רָע בְּטוֹב יָמִיר, בְּאוֹר עֵיפָתָה.

יוֹם זֶה כְיוֹם מוֹעֵד, וְיוֹם חַגֵּנוּ

          יִהְיֶה; וְשִׂמְחַת לֵב הֲכִי עמֶדֶת,

          קוֹל עֹז וְקוֹל זִמְרָה הֲלֹא קוֹלֵנוּ.

יוֹם זֶה – וּמַה-יוֹם זֶה אֲשֶׁר הוֹדִינוּ?

          זֶה יוֹם בְּשׂוֹרָה הוּא, וְיוֹם הֻלֶּדֶת

          דָּוִד שְׂמוּאֵל, יוֹם אֲשֶׁר קִוִּינוּ.

לִכְבוֹדְךָ חִכִּינוּ;

          לִכְבוֹד יְשֻׁרוּן, לַעֲמֹד בַּפָּרֶץ

          בַּיּוֹם עֲדֵי שֵׂיבָה שְׁכוֹן בָּאָרֶץ!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37073