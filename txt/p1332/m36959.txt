


	
	יג. אשירה נא לידידי החכם והנבון ולכל תכלית הוא חוקר כמה"ר שמואל דוד לוצאטו ביום חתונתו עם (אחות אשתו בלהה נ"ע) הבתולה המהללה חכמת לב ויראת ה' מרת לאה סגרי מעיר טריאסטי בשנת והוא כחתן יוצא מחפתו לפ"ק
	








בַּיּוֹם הַזֶּה כָּלָה מִסְפֵּד וָאֵבֶל;

שֹׁד חָלַף הָלַךְ לוֹ, שָׁבַת כָּל־שבֶר;

אַךְ שָׁוְא מִינִים וָהִי, תּוּגָה אַךְ הֶבֶל;

זֵכֶר יָגוֹן אָבַד מִילִידֵי עֵבֶר.





בַּיוֹם הַזֶּה תָּרֹן עַל כּוֹס וָנֶבֶל

כָּל־אִשָּׁה, וְּזִמירוֹת יִתֵּן כָּל־גֶּבֶר

עַל כִּנּוֹר, עַל חָלִיל, עַל תֹּף, עַל נֵבֶל;

מִכָּל־פִּנָּה שָׂשׂוֹן, גִּיל מִכָּל עֵבֶר.





עֵינֵי לֵאָה רַכּוּ מֵהַרְבֵּה בֶכִי

עַל מוֹת שִׁפְחַת רָחֵל; אַךְ עַל בָּנֶיהָ

תָּגֵל נַפְשָׁהּ, לָהֶם הָמוּ מֵעֶיהָ.





וּשְׁמוּאֵל אָמַר לָהּ; אִתִּי נָא לֵכִי

כִּי בָךְ אֶשְׁאַב מֵי גִיל מֵעֵין תּוֹחֶלֶת:

כִּי בָךְ אָקִים סֻכַּת דָּוִד נֹפֶלֶת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/36959