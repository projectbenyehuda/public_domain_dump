


	
	כ. לידידי הנעים אשר רגלו עמדה במישור ושם שברו על ה' אלהיו ביום טובה כיום רעה ויהי אישׁ מצליח
	








אָשִׁיר עֲלֵי עָשׂוֹר וְעַל הַנֵּבֶל

אֶל אֹהֲבִי חָזָק כְּעַמּוּד שַׁיִשׁ;

לִבּוֹ בְקִרְבּוֹ כַאֲרִי וָלָיִשׁ,

יִשְׂחַק כְּיוֹם טוֹבָה לְיוֹם הָאֵבֶל.





הִנֵּה מְעוּף צוּקָה כְּאֵב וָחֵבֶל

רַב לוֹ, כְּהִדּוֹשׁ קַשׁ בְּעֵת הַדַּיִשׁ;

אַךְ שָׁב עֲרָפֶל לוֹ כְּאוֹר הָעַיִשׁ,

וּלְעִנְּבֵי חֶדְוָה בְּאֻשֵׁי סֵבֶל.





הָאֵל אֲשֶׁר חֹקֵר לְבַב הַגֶּבֶר

עַל מַעֲלָלָיו שָׂשׂ; וְלוֹ עַל כֶּפֶל

הֵשִׁיב גְּמוּל יָדָיו בְּבֵית מָנוֹחַ.





הֵן כַּנְּשָׁרִים יַעֲלוּ הָאֵבֶר

אִישִׁים תְּמִימִים יֹשְׁבִים בַּשֵּׁפֶל;

קֹוֵי אֲדֹנָי יַחֲלִיפוּ כֹחַ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/36966