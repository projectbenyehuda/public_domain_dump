


	
	פז. לכבוד החכם המפואר דאקטאר פראפעססאר יעקב גאלדענטהאל בהוציאו לאור עולם הספר הנחמד מדרש מעט (למשורר האיטלקי החכם והרופא משה ריאטי), והפליא לעשות בהקדמתו הארוכה איטלקית ועברית
	








לָךְ יַעֲקֹב, בִּקְעַת זְהַב פַּרְוַיִם,

שׁוֹשַׁן יְפֵה מַרְאֵה וּבִלְתִּי חֵדֶק,

מוֹרֶה שְׂפַת מִזְרָח בְּעִיר הַצֶּדֶק.

נָאוָה תְהִלָּתִי כְּשִׁבְעָתַיִם.





אֵרְצָה לְךָ אֶשְׁתַּחֲוֶה אַפַּיִם

חֹקֵר לְכָל־תַּכְלִית, מְחַזֵּק בֶּדֶק.

כָּל־פֶּה וְכָל־לָשׁוֹן בְּמִשְׁפַּט צֶדֶק

יוֹדוּ לְךָ, אִישׁ תָּם נְקִי כַפַּיִם.





הֵן צוּף וְנֹפֶת יַעֲקֹב הוֹצֵאתָ

מִמַּעְיְנֵי אַרְצִי אֲשֶׁר אָהַבְתָּ,

וּשְׂפַת יְשֻׁרוּן צִיץ וְזֵר עָדִיתָ.





וּלְךָ תְהִלָּה, כִּי יְקָר הִרְבֵּיתָ

לִמְשׁוֹרְרֵי עַמִּי, וּבָם הִצַּבְתָּ

לָךְ בֵּית זְבוּל, מִקְדָּשׁ מְעַט בָּנִיתָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37032