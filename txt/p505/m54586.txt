


	
	תֵּל־אָבִיב
	




זְהֻבָּה, כְּבַת־חוֹל, עָלִית כְּבַת־יָם,

הוֹפַעַתְּ בְּמַּזָּל שֶׁל אָבִיב.

כְּחַלּוֹן שֶׁל נַעֲרָה, בַּסֵּתֶר נִרְקָם,

פָּרַחַתְּ, יָפִית, תֵּל־אָבִיב!





כָּל רְחוֹב בָּךְ שְׂדֵרָה הִיא אֲשֶׁר מוֹרִיקָה,

כָּל בַּיִת – בִּיתָן עֲשׂוּי־קְלָף.

כָּל בַּת בָּךְ פּוֹרַחַת, קַלָּה כִּנְשִׁיקָה

תּוֹךְ צְחוֹק וּפִטְפּוּט וַחֲטָף!





תֵּל־אָבִיב, אַתְּ בַּת־צְחוֹק עַל אַפּוֹ הַקָּמוּט

שֶׁל סָבָא זָקֵן מוּל פְּנֵי נֶכֶד;

שֶׁבַע יִפֹּל אַךְ יָקוּם הַפָּעוּט,

יַעֲמֹד וְנִסָּה שׁוּב לָלֶכֶת…





תֵּל־אָבִיב, אַתְּ בְּרַק־חֵטְא בְּעֵינָיו שֶׁל קָדוֹש

שֶׁנִּפְגַּע – שֶׁעָמַד – שֶׁנִּשְׁאַר…

שֶׁפָּסַק מִשְׁנָתוֹ וְהֵרִים אֶת הָרֹאשׁ

לִפְנֵי אֱלִילָה הַקּוֹרֶמֶת בָּשָׂר.





תֵּל־אָבִיב, אַתְּ סָפֵק בְּלִבּוֹ שֶׁל חָלוּץ

שֶׁבָּעִיר לוֹ יַלְדָּה חִנָּנִית.

רֵיחָה כִּי יָפוּג וְהִנֵּה שׁוּב יָאוּץ

לִתְפּשׂ מַחֲרֵשָׁה: לַמַּעֲנִית!





תֵּל־אָבִיב, אַתְּ בַּת־צְחוֹק, אַתְּ בְּרַק־חֵטְא אַתְּ סָפֵק –

דָּפְקֵךְ בַּלֵּילוֹת הוֹלֵם וְדוֹפֵק.

עִם שַׁחַר תֵּעוֹרִי, גֵּאָה וּפִרְאִית,

זְהֻבָּה, כְּבַת־חוֹל, כְּבַת־יָם אַתְּ יָפִית.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54586