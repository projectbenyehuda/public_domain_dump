


	
	תְּפִלָּה
	




הוֹרֵה, אֵל, רוּחִי

לִפּוֹל וְלִכְרֹעַ,

כִּי עֶבֶד נִקְלֶה אָנֹכִי

לַעֲשׂוֹת וְלִשְׁמֹעַ.

הַגְבֵּר אֶת יָדֶיךָ, אֵלִי,

עָלַי, הַפָּגוּעַ.

הַחֲנֵק בִּגְרוֹנִי מִלּוּלִי,

מִלַּת הַמַּדּוּעַ…

הוֹרֵנִי, אֱלֹהִים, לָמוּת –

בְּשֶׁקֶט לִגְוֹעַ.

הוֹרֵנִי קַבֵּל בְּקַלּוּת

מִבְּלִי גַם לִתְמֹהַּ,

בְּלִי שְׁאֹל וַחֲקֹר,

כְּתִינוֹק עַל יָדַיִם

שֶׁנִרְדַּם זְרוּעַ־אוֹר

בְּבַת־שְׂחוֹק עַל שְׂפָתָיִם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54587