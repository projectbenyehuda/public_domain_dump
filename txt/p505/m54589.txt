


	
	תְּנִי לִי
	




תְּנִי לִי אֶת יָדֵךְ לְשָׁלוֹם

וּשְׂפָתַיִךְ לִנְשִׁיקוֹת,

לְמַעַן נִפְסַע כֵּן – פָּסֹעַ־הָלֹךְ

וְהַשֶּׁמֶשׁ בָּרוֹם

לוֹטְפָה בִּנְגֹהוֹת –

בְּחֶסֶד שֶׁל טֹהַר וָרֹךְ.





תְּנִי לִי אֶת יָדֵךְ לְשָׁלוֹם

וְחֵיקֵךְ לְמִשְׁכָּן.

נַעַטְרֶנּוּ פְרָחִים וְאַהֲבָה

וְדָמֵנוּ יַהֲלֹם,

יִתְרוֹנֵן וִירֻקַּן

לִגְבִיעִי לֵילוֹת אֶלֶף וּרְבָבָה.





תְּנִי לִי אֶת יָדֵךְ לְשָׁלוֹם,

וְלִבֵּךְ לְמִקְלָט,

לְמַעַן נֵדַע – יָדֺעַ־הָבֵן

עֵת יָקִיץ מֵחֲלוֹם,

וִיהִי לָנוּ מִפְלָט

בְּמִבְצָר שֶׁל קְסָמִים וּמָגֵן…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54589