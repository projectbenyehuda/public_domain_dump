


	
	מְשׁוֹרֵר־עוֹלָם
	




בֵּין הָרִים, בְּמָקוֹם לֹא נוֹדָע,

הָיָה מְשׁוֹרֵר אֶחָד,

מְשׁוֹרֵר־עוֹלָם,

מְשׁוֹרֵר עֲרִירִי,

שֶׁכָּתַב אֶת שִׁירוֹ הָאֶחָד

וַעֲדַיִן לֹא תָם.

לֹא חֶרֶט לוֹ,

אַף לֹא נְיָר,

עַל עוֹרוֹ נִכְתָּב הַשִּׁיר

בְּדָם!

כָּל קֶמֶט בְּפָנָיו מִלָּה,

גִּיד תּוֹפֵחַ,

כָּל שָׁרִיר – מִשְׁפָּט.

הָיָה זֶה שִׁיר הֲפַכְפָּךְ,

בְּלִי מִשְׁקַל הַשִּׁירָה –

הָיָה זֶה שִׁיר־הַחַיִּים

הָאָיֹם, הַנּוֹרָא.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54566