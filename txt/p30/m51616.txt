


	
	יצחק ואבימלך
	




וַיְהִי בַּיָמִים הָהֵם וַיָבֵא ה' רָעָב כָּבֵד עַל
אֶרֶץ כְּנַעַן וַיָקָם יִצְחָק לָרֶדֶת מִצְרַיְמָה מִפְּנֵי הָרָעָב,
כַּאֲשֶר עָשָׂה אַבְרָהָם אָבִיו. וַיֵרָא ה' אֶל יִצְחָק וַיאֹמֶר לוֹ:
אַל תֵּרֵד מִצְרַיְמָה, קוּם לֵךְ גְרָרָה אֶל אֲבִימֶלֶךְ מֶלֶךְ
פְּלִשְתִּים וְשֶב שָם עַד כְּלוֹת יְמֵי הָרָעָב. וַיָקָם יִצְחָק
וַיֵלֶךְ הוּא וּבֵיתוֹ גְרָרָה כַּאֲשֶר צִוָהוּ ה‘. וַיִתֵּן ה’ אֶת
יִצְחָק לְחֵן בְּעֵינֵי אֲבִימֶלֶךְ מֶלֶךְ פְּלִשְתִּים וּבְעֵינֵי כָל
עֲָבָדָיו. וַיֵשֶב יִצְחָק בְּבֵית הַמֶלֶךְ וַיִנְחַל כָּבוֹד רַב, כִּי
זָכַר אֲבִימֶלֶךְ אֶת הַשְבוּעָה וְאֶת הַבְּרִית אֲשֶר כָּרַת אָבִיו אֶת
אַבְרָהָם. וַיֹאמֶר אֲבִימֶלֶךְ אֶל יִצְחָק: הִנֵּה כָּל אַרְצִי
לְפָנֶיךָ, שֵב אִתִּי כַטוֹב בְּעֵינֶיךָ. וַיִתֵּן אֲבִימֶלֶךְ לְיִצְחָק
שָׂדוֹת וּכְרָמִים וּמִמֵיטַב הָאָרֶץ לַחֲרֹש וְלִזְרֹעַ, לִקְצֹר
וְלֶאֱכֹל אֶת תְּבוּאוֹת הָאֲדָמָה עַד אֲשֶר יִכְלוּ יְמֵי הָרָעָב.
וַיֵשֶב יִצְחָק בְּאֶרֶץ פְּלִשְתִּים שָנָה תְמִימָה. וַיִזְרַע שָם
בַּשָנָה הַהִיא וַיִמְצָא מֵאָה שְעָרִים וַיְבָרְכֵהוּ ה‘. וַיִגְדַל
הָאִיש וַיְהִי לוֹ מִקְנֵה צֹאן וּמִקְנֵה בָקָר וַעֲבֻדָה רַבָּה.
וַיְהִי כַּאֲשֶר כָּלוּ יְמֵי הָרָעָב וַיֵרָא ה’ שֵנִית אֶל יִצְחָק
וַיֹאמֶר לוֹ: קוּם צֵא מִן הַמָקוֹם הַזֶה וְשוּבָה אַרְצָה כְּנָעַן.
וַיָקָם יִצְחָק וַיָשָב חֶבְרוֹנָה הוּא וְכָל אֲשֶר לוֹ.

בָּעֵת הַהִיא שָלַח יִצְחָק אֶת יַעֲקֹב בְּנוֹ אֶל בֵּית
שֵם וָעֵבֶר לִלְמֹד מִפִּיהֶם אֶת תּוֹרַת ה', וַיְהִי שָם יַעֲקֹב
שְלֹשִים וּשְתַּיִם שָנָה; וְעֵשָׂו לֹא הָלַךְ שָמָה, כִּי הִתְאַוָה
לָצוּד צַיִד בַּשָׂדֶה כָּל הַיָמִים. וַיְהִי עֵשָׂו גִבּוֹר חַיִל
וְאִיש מְזִמוֹת. וַיְהִי מִיָמִים וַיֵלֶךְ אֶל שְׂדֵה שֵׂעִיר לָצוּד
צַיִד, כְּפַעַם בְּפַעַם, וַיֵשֶב שָם יָמִים וְאַרְבָּעָה חֳדָשִים.
וַיַרְא שָם עֵשָׂו בַּת אִיש כְּנַעֲנִי וּשְמָהּ יְהוּדִית בַּת בְּאֵרִי
בֶּן עֵפֶר מִמִשְפַּחַת חֵת בֶּן כְּנָעַן – וַיִקָחֶהָ לוֹ לְאִשָה,
בִּהְיוֹתוֹ בֶּן אַרְבָּעִים שָנָה, וַיְבִיאֶהָ חֶבְרוֹנָה עִיר מְגוּרֵי
אָבִיו וַיֵשְבוּ שָם.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51616