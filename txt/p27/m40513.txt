


	
	כפת תמרים
	




כַּפַּת תְּמָרִים


בכף מלכנו הקיסר האדיר החסיד


אֲלֶכְּסַנְדֶּר הַשֵּׁנִי


ירום ונשא וגבה מאד





לעת השלם לאנגליה לצרפת ולתורקיה

ויברך את עמו וארצו בשלום





מוגשת לו בכרוע על ברך ובנפול אפים ארצה

מאת העבד העברי

אברהם בער גטלבר






פִּתְחוּ שְׁעָרִים וְיָבֹֹא גוֹי־צַדִּיק שֹׁמֵר אֱמֻנִים:

יֵצֶר סָמוּךְ תִּצֹּר שָלוֹם כִּי בְךָ בָּטוּחַ:

בִּטְחוּ בַייָ עֲדֵי־עַד כִּי בְּיָהּ יְיָ צוּר עוֹלָמִים:



(ישעיה כ״ו, ב–ג–ד).





רָחַשׁ לִּבִּי דָּבָר טוֹב

אֹמֵר אָנִי מַעֲשַׂי לְמֶלֶךְ ־ ־



(תהלים מ"ה ב)




1.


בְּקוּם צָרִים, מִכָּל עֲבָרִים,

לְהַשְׁאוֹת עָרִים, גַּלִּים נִצִים;

עַמְךָ נְדָבוֹת, אֲלָפִים וּרְבָבוֹת,

הָלְכוּ לַקְּרָבוֹת בְּקֶשֶׁת וְחִצִים.




2.


אַשְׁרֵי עֲמָלוֹ, שֶׁחֶרֶב גּוֹרָלוֹ,

וְנָפַל חֶבְלוֹ, בִּצְבָא מִלְחֶמֶת;

בְּחִצִים וְקֶשֶׁת, וְכֹבַע נְחֹשֶׁת,

וְנָקָם תִּלְבֹּשֶׁת, וְחֶרֶב נֹקֶמֶת.




3.


מוּל אוֹיְבֵהוּ, נָשָׂא יָדֵהוּ,

וַיַרְאֵהוּ, פְּנֵי לֶהָבִים.

שִׁלֵּם נְדָרָיו, וַיַךְ צָרָיו,

לְעֵינֵי שָׂרָיו, עָלָיו נִצָּבִים.




4.


וְאִם מַכָּתוֹ, הָיְתָה נַחֲלָתוֹ,

וְכִפֶּר אַדְמָתוֹ, בְּדַם לְבָבוֹ;

אַשְׁרֵי חֶלְקוֹ, כִּי אֶל מַלְכּוֹ,

שִׁלֵּם חֻקּוֹ, וַייָ אֲהֵבוֹ.




5.


וַאֲנִי עָנִי, בֵּיתִי מִשְׁכָּנִי,

וּמֹשֵׁךְ אָנִי, בְּשֵׁבֶט סֹפֵר.

חֶלְקִי עָצְבִּי, לִבִּי חָת בִּי,

דּוֹמֶה לִצְבִי, אוֹ לָעֹפֶר.




6.


אַךְ מַלְכִּי אָהַבְתִּי, וְאַרְצִי חוֹבַבְתִּי,

נָקָם שָׁאַפְתִּי, מֵאוֹיֵב אַרְצֵנו;

זְרוֹעִי חָשַׂפְתִּי, עֵטִי הִנַפְתִּי



וְשִׁירָה כָּתַבְתִּי, נֶגֶד צָרֵינוּ1.




7.


וּבִלְשׁוֹנִי מִלָּה, בְּעַד מַלְכִּי תְּפִלָּה,

וּלְחֵילוֹ תְהִלָּה, תָּהֳלָּה לַצָּרִים.

וּבְשִׂמְחָה וְגִילָה, שָׁלַחְתִּי הַמְּגִלָּה,

לַעֲלוֹת בַּמְּסִלָּה, בְּיַד הַשָּׂרִים.




8.


וְבְיוֹם תּוֹכֵחָה, בִּגְוַע לִמְנוּחָה,

הַקֵּיסֶר אָבִיךָ, בְּחֵיק אֵל יָנוּחַ!

קֹדֵר הָלַכְתִּי, דִּמְעָה שָׁפַכְתִּי.



וּמִסְפֵּד עָרַכְתִּי, וָאֶכְתּוֹב עַל לוּחַ2.




9.


וַתַּגְדֵּל חַסְדֶּךָ, עִם עַבְדֶּךָ,

לָקַחַת בְּיָדֶיךָ, אֶת הַסֵּפֶר.

וַתְּחִי רוחִי, וָאַחֲלִיף כֹּחִי,

וְאָנֹכִי, עָפָר וָאֵפֶר.




10.


עַתָּה עֵת טוֹבָה, שָׁבְתָה מַדְהֵבָה,

וְסָרָה הָאֵיבָה וּבָא יוֹם מָנוֹחַ;

אוֹבִיל שַׁי לַמּוֹרָא, מִנְחָה טְהוֹרָה,



לְאֲפְּךָ קְטֹרָה, לְרֵיחַ נִיחוֹחַ3.




כַּפַּת תְּמָרִים




1.


מָה הַקּוֹל הַזֶּה אָנֹכִי שֹׁמֵעַ? –

לֹא קוֹל מִלְחָמָה וּתְרוּעַת קֹלֵעָ,

יִשְׂמַח כִּי חִצָּיו לְדֹלְקִים יִפְעָלוּ;

אַף לֹא קוֹל בֶּהָלָה, אֶנְקַת בֹּרֵחַ,

אוֹ פֹרֵשׂ כַַּפַּיִם וּמִתְיַפֵּחַ,

לֹא קוֹל הֲרוגִים בּדָּם יִתְגּוֹלָלוּ;

קוֹל מַַשַּׁק כּוֹסוֹת הוּא, יַיִן נִמְלָאוּ,

קוֹל שִׂמְחָה, קוֹל שָׂשׂוֹן, הֵידָד יִקְּרָאוּ!




2.


אַךְ לֹא שָׂפָה אַחַת שִׁירָה תַשְׁמִיעַ,

לֹא דְּבָרִים אֲחָדִים כָּל פֶּה יַבִּיעַ,

קוֹל שָׂפוֹת רַבּוֹת הֵן נַפְשִׁי שֹׁמָעַת:

שְׂפַת רוּסְיָה שְׂפַת אַרְצִי, אָהַבְתִּי סֶלָה,

נֹחַם וָיֶשַׁע לִי תָמִיד מִלֵּלָה,

בָּה נַחַת רָוִיתִי, לָמַדְתִּי דָעַת;

וּלְשׁוֹן צָרְפַת וּבְרִטַנְיָה אַקְשִׁיבָה.

מַה־זּוֹ הַשִּׂמְחָה אֶת־לִבָּם הִרְחִיבָה? –




3.


חָג לָעַמִים הַיּוֹם, שָׁלוֹם יָחֹגּוּ,

אֵיבָה וּמַשְׂטֵמָה אָחוֹר נָסֹגוּ,

קִנְאָה וָנָקָם עָבְרוּ, חָמְקוּ;

מִתָּפְתֶּה יָצָאוּ, אֶל חֵיקוֹ שָׁבוּ,

וַתִּרְגַּז הַשְׁאוֹל וּשְׂעִירִים נֶעֱצָבוּ,

רָאוּ נִבְהָלוּ, שִׁנֵּיהֶם חָרָקוּ:

כִּי פִתַּח אִישׁ חַרְבּוֹ מֵעַל הַיֶרֶךְ,

לֵאלֹהֵי הַשָּׁלוֹם תִּכְרַע כָּל בֶּרֶךְ.




4.


חֵיל צָרְפַת קוֹרֵא: “אֲלֶכְּסַנְדֶּר יֶחִי!”

יִלְחַץ אֵל שַַׁדַּי אֶת־רַגְלוֹ מִדֶּחִי!"

עֹנֶה אַחֲרֵיהוּ קוֹל צִבְאֹת אַנְגִלִיָּה.

"נַפֹּלֵאוֹן, וִקְטֹרְיָה הַגְּבֶרֶת,

יִחְיוּ בַשָּׁלוֹם!" שְׂפַת רוּסְיָה אֹמֶרֶת:

"וּקְרָב לֹא יִתְגָּרוּ עוֹד בָּרַסִּיָּה;

כִּי לַצַדִּיק בָּרִיב וּנְקִי כַפָּיִם

יִלָחֵם עִם אֹיְבָיו אֵל מִשָּׁמֳיִם."




5.


נָחָה שָׁקְטָה הָאָרֶץ מִמִּלְחֶמֶת,

וַתָּשָׁב אֶל תַּעֲרָהּ חֶרֶב נֹקֶמֶת,

וּשְאוֹל וַאֲבַדּוֹן אֶת־פִּיהֶם קָפָצוּ;

וּלְפָעֳלָם אִכָּרִים בֶּטַח יָצָאוּ,

וּבְרִנָּה אֲלֻמּוֹתֵיהֶם יִשָּׂאוּ,

נָהֲרוּ כָּל פָּנִים פָּארוּר קָבָצוּ.

הִפְלִיא הָאֵל חַסְדּוֹ, הִגְדִּיל תּוּשִׁיָּה,

צַהֲלִי וָרֹנִּי יֹשֶׁבֶת רַסִּיָּה.




6.


צַהֲלִי וָרֹנִי לֵאלהֵי שָׁמָיִם,

כִּרְעִי לוֹ בֶרֶךְ, הִשְתַּחֲוִי אַפָּיִם,

הוּּא מִמִּתְקוֹמְמִים לָךְ גֹּאֵֹל מוֹשִׁיעַ.

אִם בַּעבוּּר נַסּיֹתֵךְ יוֹכִיחֵךְ פַּעַם,

רַחֲמָיו לֹא יִכְלֶא בַּצָּרָה וּבְזַעַם,

וּבֶאֱשׁוּן חֹשֶׁךְ לָךְ שֶׁמֶשׁ יוֹפִיעַ,

וּבְכַּרְמוֹ תַּפְרִיחִי, גֶּפֶן פּוֹרִיָּה,

צַהֲלִי וָרֹנִי ישֶׁבֶת רַסְּיָּה!




7.


רֹנִי אֶל מַלְכֵּךְ מוֹלִיכֵךְ בַּדֶּרֶךְ,

אַפַיִם הִשִׁתַּחֲוִי, כִּרְעִי לוֹ בֶרֶךְ,

כַּנָּהָר שָׁלוֹם הוּא נָטָה אֵלַיִךְ.

נִטְפֵי דָמֵךְ סָפַר, דָּמֵךְ דָּמֵהוּ,

בָּךְ כָּל מַעְיָנָיו, אַתְּ חֹתַם לִבֵּהוּ,

בֹּאִי הִשְׁתַּחֲוִי, כִּי הוּא אֲדוֹנַיִךְ!

הוּאּ אֲדוֹנֵךְ, אֵלָיו נַפְשֵׁךְ דּוּמִיָּה,

צַהֲלִי וָרֹנִי ישֶׁבֶת רַסִּיָּה!




8.


בִּזְמוֹרַת זַיִת וּבְחֶרֶב וָקֶשֶׁת

דָרַךְ מַלְכֵּנוּ בַּיָּם וּבְיַבֶּשֶׁת,

דֹרֵשׁ לַשָּׁלוֹם וּמַכֶּה אֹיְבֵהוּ;

וּבְטֶרֶם הִסְגִּיר חַיָתָם לַשַּׁחַת,

הוֹד קוֹלוֹ הִשְׁמִיעַ בְּשׁוּבָה וָנַחַת,

וּלְשָׁלוֹם עוֹד קָרָא אֶל עַם חֶרְמֵהוּ4.

אַךְ טָפַשׁ כַּחֵלֶב לֵב אוֹיֵב אַרְצֵנוּ,

וּבְחֵמָה עַזָה הוּא בָא בִּגְבוּלֵנוּ.




9.


אוֹיֵב חָשׁ לַטֶּרֶף, זֵעֹם כַּשַּחַל,

זֶרֶם עַמִּים רַבִּים שֹׁטֵף כַּנַחַל,

שָׁטַף עָבַר עַל עַם שָֹׁקֵט בֹּטֵחַ;

וַיֹאמַר: "אַפְאֵיהֶם, זִכְרָם אַשְׁבִּיתָה,

כַּשְּׁאוֹל אֶבְלָעֵמוֹ וּשְׁמָם אַכְרִיתָה".

אַךְ אֵל עַם־חַסְדּוֹ חַנּוֹת לֹא שֹׁכֵחַ.

שָׁוְא שָׁקֵד אוֹיֵב, אֱלֹהִים לָךְ עֵזֶר!

וּכְמוֹ אָז כֵּן עָתָּה תִּשְׂאִי הַנֵּזֶר.




10.


גִּבּוֹרַיִךְ רוּסְיָה חֶרֶב יִשְׁלֹפו

וַחֲמִשָּׁה מֵהֵמָּה מֵאָה יִרְדֹּפוּ,

כִּי לַמֶּלֶךְ וּלְדָתָם יִלָּחֵמוּ;

עַל כֵּן בַּקְרָב תָּמִיד לַעֲשׂוֹת יַפְלִיאוּ,

כִּי קָרְבָּן אֶל אַרְצָם נַפְשָׁם יָבִיאוּ,

זֹאת כָּל־תִּקְוָתָם וּבְזֹאת יִנָּחֵמוֹ.

אוּלָם אֹהֲבֵי שָׁלוֹם מֵאָז הִנָּמוֹ,

שֶׁבֶת מֵרִיב מֵעוֹלָם תִּפְאַרְתָּמוֹ.




11.


לָחֶם שְְׁעָרִים עֵת עַם רוּסְיָה יֵרֵדוּ

הִנֵּה אוֹיְבֵיהֶם לִפְנֵיהֶם יֹאבֵדוּ,

כַּמּוֹץ מִגּוֹרֶן, כַּקַּשׁ לִפְנִי רוּחַ.

וּלְקֹרֵא אֶל שָׁלוֹם, שָׁלוֹם יַעֲנוּהוּ,

חַטָּאתוֹ יִסְלָחוּ, אַף לֹא יִשְׂטְמוּהוּ,

יָשִׂישׂ אִישׁ אִישׁ לָהֶם כּי בַשָּׁלום יָנוּחַ.

לָכֵן יִשְׁפּוֹת שָׁלוֹם לָהֶם מִמָּעַל

אֵל אֹהֵב הָעָם לֹא יִמְעַל בּוֹ מָעַל.




12.


גִבּוֹרֵי חַיִל בֵּאלֹהִים חָסָיוּ,

מִיַרְְכְּתֵי הָאָרֶץ שוּבוּ אֵתָיוּ!

הִנֵּה אַרְצְכֶם פָּרְשָׂה אֶזְרֹעוֹתֶיהָ;

חַבֵּק גִּבּוֹרֶיהָ נַפְשָׁהּ שׁוֹקֵקָה,

שִׁפְעַת בִּרְכָתָהּ עֲלֵיכֶם יוֹצֵקָה,

וַתִּפְתַּח לֶֶָכֶם אֶת־כָּל־אֹצְרוֹתֶיהָ.

בּאֹוּ אַחִים כָּל־צִבְאוֹת הַמַּעֲרֶכֶת,

שׁוּבוּ אֵתָיוּ אֶל אֶרֶץ מְבוֹרֶכֶת!




13.


לֹֹא כֻּלְּכֶם תָּשׁוּבוּ, רַבִּים נְִשְׁאָרוּ,

מֵאֶרֶץ הַחַיִּים בַּקְּרָב נִגְזָרוּ,

וּלְאַרְצָם וּמַלְכָּם נַפְשָׁם הִקְרִיבוּ;

אֶל גִּיל בָּאָרֶץ הַיּוֹם לֹא יִשְׂמָחוּ,

אוּלָם כַּמֵּת מִלֵּב הֵם לֹא נִשְׁכָּחוּ,

וּבְלֵב אֲחֵיהֶם יָד לָהֶם הֵצִיבוּ.

הֵן זִכְרָם לִבְרָכָה, לֹא יִשָּׁכֵחַ,

עַד דּוֹר הַָאַחֲרוֹן, עַד בִּלְתִּי יָרֵחַ!




14.


אֵל גֹּמֵל וּמְשַׁלֵּם, יֹשֵׁב שָׁמַיִם,

אַחֲרֵי מוֹת צַדִּיק עוֹד יִתֵּן לוֹ חַיִים,

פֹּה חַיֵי רֶגַע אַךְ שָׁם חַיֵי נֶצַח.

חַיֵי בָשָׂר הַמָּוֶת אַחֲרִית לָמוֹ,

הֲתָעִיף עֵינֶךָ בָמוֹ וְאֵינָמוֹ,

וּלְחַיֵי נֶפֶשׁ אֵין אָסוֹן וָרֶצַח.

וּבְצֵל שַׁדַּי שָם גַּם הֵם יִתְלוֹנָנוּ,

כֹּפֶר נַפְשֵׁנוּ אֶת נַפְשָׁם נָתָנוּ.




15.


נַחְנוּ בָאָרֶץ, בַּשָׁמַיִם הֵמָּה,

בְּתוֹדָה אֶת פְּנֵי אֱלֹהִים נְקַדֵּמָה,

מַשְׁבִּית מִלְחָמוֹת מִקֶּרֶב אַרְצֵנו;

שָׁלוֹם אֵין קֵץ יִשְׁפּוֹת לָנוּ וָיֶשַׁע,

הִנֵּה לֹא יָנוּחַ שֵׁבֶט הָרֶשַׁע

עַל גוֹרַל הַצַּדִּיק, נַַחֲלַת מַלְכֵּנוּ.

עוֹד יִרְאוּ יְשָׁרִים, יַעֲלֹזוּ יִשְׂמָחוּ,

רַב טוֹב וּבְרָכָה בְּאַרְצֵנוּ יִפְרָחוּ.




16.


יִפְרַח הָעֹֹשֶׂר יָצִיץ כַּחֲבַצֶּלֶת,

תִּפְרַח הַתִּקְוָה תָּצִיץ הַתּוֹחֶלֶת,

וּבֵרַךְ יְיָ כָּל מִשְׁלַח יָָדָיִם;

יִפְרוֹץ בָּאָרֶץ כָּל מִסְחָר וּמַרְכֹּלֶת,

וּתְהִי סְחַר גּוֹיִם בַּבָּר וּמַכֹּלֶת,

וּמָלְאָה הָאָרֶץ בִּרְכוֹת שָׁמַיִם.

וּמָלְאָה בִּרְכַת תְּהוֹם רֹבֶצֶת תָּחַת,

וְנָשְׂאָה פֶרִי, וְעָלְתָה נִצָּה כְּפֹרָחָת.




17.


יִפְרַח הַשָּׁלוֹם מִחוּץ וּמִבָּיִת,

יִבּוֹל רִיב, יַּשְׁלִיךְ נִצָתוֹ כַּזָיִּת,

קִנְאָה וְנָקָם יַחְמֹס בִּסְרוֹ כַּגֶּפֶן;

כָּל אָדָם יַחַד יִרְדּוֹף צֶדֶק צֶדֶק,

יָסִיר אֵיבָה מִלֵּב כִּמְשֻׂכַת חֶדֶק,

וַיְיָ בַּשָּׁלוֹם לֵב אֶל לֵב יֶפֶן.

וְיָשְׁבוּ עַמִּים רַבִּים שְׁלֵוִים מִפָּחַד,

בְּצֵל מֹשֵׁל צַדִּיק כְּשֶׁבֶת אַחִים יָחַד.




18.


גּם בֵּית יִשְׂרָאֵל, עַם אֹהֵב מַלְכֵּהוּ,

בֹּטֵחַ בְּטוּבוֹ וּבְחֶסֶד לִבֵּהוּ,

לָאֵל פֹּרֵשׂ כַּפָּיו, תּוֹדָה זֹבֵחַ.

שָׁלֹשׁ שָׁנִים, שְׁנוֹת מִלְחָמָה וָזָעַם,

כָּרֵע לְהִתְפַּלֵּל, וַיָּקָם הַפָּעַם

לִכְרוֹעַ שֵׁנִית לְהוֹדוֹת וּלְשַׁבֵּחַ;

וְדִמְעוֹת עֵינֵיהוּ, בַּתְּפִלָּה נִשְׁפָּכוּ,

אֶל דִּמְעוֹת שִׂמְחָה וּלְתוֹדָה נֶהְפָּכוּ.




19.


כִּי כְּכָל עַמֵּי הָאָרֶץ גַּם הֵמָּה

בִּימֵי נֶשֶׁק שָׁתוּ אֶת־כּוֹס הַחֵמָה,

רַבַּת שָׂבְעוּ לָהֶם הַשֵּׁאת וְהַשָּׁבֶר.

בְּאֵלֶּה אָכַל הָרָעָב כִּזְאֵב עֶרֶב,

אֵלֶּה בַּמִּלְחָמָה נָפְלוּ בַחֶרֶב,

וְעוֹד רַבִּים מֵאֵלֶּה אָכַל הַדָּבֶר.

לָכֵן אֶל גִּיל כָּעַמִּים גַּם הֵם יָגִילוּ,

וּלְרֹאשׁ מַלְכַּם בִּרְכָתָם שַׁי יוֹבִילוּ.




20.


וּלְפָנֶיךָ מַלְכֵּנוּ תְּחִינָּה נַפִּילָה,

כַּפַּת תְּמָרִים זוֹ קַחַת הוֹאִילָה!

קֹדֶשׁ הִיא לָנוּ מֵאָז עָם אֲנַחְנוּ;

בְּזֹאת נָבוֹא אֶל הַקֹּדֶשׁ בְּיוֹם חַנֵּנּוּ,

לְהוֹדוֹת וְלִשְׂמוֹחַ לִפְנֵי אֱלֹהֵינוּ,

כַּיּוֹם הַזֶּה בִּישׁוּעָתְךָ שָׂמַחְנוּ:

יַעַן בִּשְּׁלוֹמְךָ, אֲבִי כָל־הָאָרֶץ,

שָלוֹם לְּכֻלָּנוּ, אֵין צְוָחָה אֵין פֶּרֶץ.




21.


בְּצִדְקָתְךָ מַלְכֵּנוּ, כַּתָּמָר תַּפְרִיחַ,

וּבְכָל אֲשֶׁר תִּפְנֶה תַּשְׂכִּיל תַּצְלִיחַ,

וּלְךָ אוֹיְבֶיךָ מִסָּבִיב יָשְלָמוּ.

גַּם בְּקֶרֶב הָאָרֶץ, עַמֶּיךָ כֻּלָּמוֹ,

אִישׁ שׂנֵא אֶת־אָחִיו לֹא יִהְיֶה בָמוֹ.

יַכִּירוּ וְיֵדְעוּ כִּי הֶבֶל נִלְחָמוּ,

עַל דִּבְרֵי אֱמוּנָה, מֵאָבוֹת נָחָלוּ;

יֵלֶךְ אִישׁ בְּשֵׁם דָּתוֹ, רַק טוֹב יִפְעָלוּ! –




22.


כַּנּוֹצְרִי כַּיְּהוּדִי, לֶָהֶם חֻקָּה אַחַת

לִדְרֹשׁ שְׁלוֹם הָאָרֶץ, בְּשׁוּבָה וָנַחַת,

לִשְְמוֹעַ בְּקוֹל מִצְוַת הַמֶּלֶךְ וְשָׂרָיו,

לַעֲשׂוֹת צֶדֶק וּמִשְׁפָּט וּמֵישָׁרִים,

לֶאֱהוֹב אֶת־מַלְכָּם, קֶרֶן אַרְצוֹ לְהָרִים,

לָרִיב רִיבוֹ, לִהְיוֹת עֵזֶר מִצָרָיו;

וּלְחַסְדּוֹ וְטוּבוֹ כֻּלָּמוֹ יְיַחֵלוּ,

וּבְעַד הַצְלָחָתוֹ אֶל אֵל יִתְפַּלֵּלוּ.




23.


גַּם זֶרַע יַעֲקֹב, עֲבָדֶיךָ אֵלֶּה,

כַּפָּם יִפְרֹשׂוּ אֶל אֵל עֹשֵׂה פֶלֶא,

יַפְלִיא חֲסָדָיו אֶל בֵּיתְךָ עַד עוֹלָם.

וַייָ, שֹׁכֵן אֶת דַּכְָּא וּשְׁפַל רוּחַ,

שֹׁמֵֵעַ לֶעָנִי כִּי יִשְׁפּוֹךְ שִׁיחַ,

יַקְשִׁיב אֶל תְּפִלָּתָם וְיִשְׁמַע אֶת־קוֹלָם:

יִדָּמוּ אוֹיְבֶיךָ בַּחֹשֶׁךְ וַאֲפֵלָה,

וְיִכּוֹן כִּסְאֲךָ עַד עוֹלָם סֶלָה! –




תְּפִלָּה


יְיָ אֱלֹהִים וַאֲדֹנֵי הָאֲדֹנִים מַמְלִיךְ מְלָכִים
בְּתֵבֵל אַרְצָה לִרְעוֹת עַמִּים בְּשֵׁבֶט מִישׁוֹר: אַתָּה הוּא אֲשֶׁר
בָּחַרְתָּ לְפָנִים בְּזֶרַע יַעֲקֹב צֹאן מַרְעִיתֶךָ וַתּוֹפַע עֲלֵיהֶם
נְהָרָה לָדַעַת בָּאָרֶץ דַּרְכֶּךָ וֶאֱמוּנָתְךָ עַד שְׁחָקִִים:
וַהֲקִימוֹתָ לָהֶם רֹעֶה נֶאֱמָן אֶת־דָּוִד עַבְדְּךָ וַתִּשָּׁבַע לוֹ
אֲשֶׁר לֹא תַכְרִית אֶת־חַסְדְּךָ מֵעִם בֵּיתוֹ עַד עוֹלָם: גַּם כִּי
סָר יִשְׂרָאֵל מֵאַחֲרֶיךָ וַיֶאְשַׁם בַּבַּעַל לֹא מָאַסְתָּ וְלֹא
גָעַלְתָּ שֵׁבֶט נַחֲלָתֶךָ: וְזָכַרְתָּ אֶת־בְּרִיתְךָ דָּוִד לֹא סָר
ֵבֶט מִיהוּדָה וּמְחוֹקֵק מִבֵּין רַגְלָיו: וְיָצָא חֹטֶר מִגֶּזַע בֵּית הַלַּחְמִי וַיְהִי לְאוֹר עַמִּים הֹלֵךְ וָאוֹר עַד נְכוֹן
ַיּוֹם5): וְזֶרַע יִשְׂרָאֵל נָפְצוּ בָאֲרָצוֹת וַיֵלְכוּ שָׁחוֹחַ וּמוּעָָקָה בְמָתְנֵיהֶם: עַל צַוָּארֵיהֶם
נִרְדָּפוּ וַיִּהְיוּ לַחֲרָפוֹת וְדֵרָאוֹן לְכָל בָּשָׂר: אַף עֲלֵיהֶם
פָּקַחְתָּ עֵינֶיךָ וְזָכַרְתָּ אֶת־בְּרִיתְךָ אֶת־אֲבוֹתֵיהֶם וַתֵּט לֵב מְלָכִים עֲלֵיהֶם לְחָסֶד: בְּכָל
אַרְצוֹת הָעַמִּים אֲשֶׁר דְּבַר אֱלֹהִים וְדָתֵי הַחָכְמָה מַגִּיעִים
שָׁמָּה נוֹסְדוּ יָחַד רוֹזְנֵי אֶֶרֶץ לְהָסִיר חֶרְפָּּה מֵעַם
דוּמִים: גַּם בְּאַרְצֵנוּ הַבְּרוּכָה בָּאֲרָצוֹת אֶרֶץ רוּסְיָה מַעֲטִירָה כַּנָּה נָטְעָה יְמִינְךָ הָיְתָה לְגֶפֶן אַדֶּרֶת: בָּנֹה
נִיתָ לָךְ בַּיִת רָם־עָנָף6 וְחֹרֵשׁ מֵצַלַתָּרִים עֲנָפָיו כְּאֶרֶז בַּּלְּבָנוֹן וַיִיף בְּגִדְלוֹ בְּרֹב
דָּלִיּוֹתָיו וּבְצִלּוֹ יֵשְׁבוּ כָּל־גּוֹיִםַ רַַבִּים: וּבְתוֹכָם
גַּם הַגּוֹי הַזֶה עַם בְּנֵי יִשְׁרָאֵל סְּגוּלָתְךָ לְפָנִים אֲשֶׁר לֹא עָזַבְתָּ חַסְדְּךָ וַַאֲמִתְּךָ מִמֶּנּוּ גַּם
הַיּוֹֹם: וַתִּתְּנֵם לְרַחֲמִים לִפְנֵי מַלְכֵי הָאָרֶץ הַזֹאת
הַיְּשָׁרִים וְהַצַּדִּיקִים לָתֵת לָהֶם שֵׁם וּשְׁאֵרִית כַּיּוֹם הַזֶּה: וּמִנִּי דוֹר דּוֹר הִפְלִיאוּ חַסְדָּם עִם בֵּית יִשְׂרָאֵל
לָתֵת לָהֶם חֲנִינָה וְלֶהְיוֹת לָהֶם לְמִפְלָט בַּצָּר וּלְבֵית
מְצוּדוֹת מִפְּנֵי עָקַת אוֹיֵב.



אָנָּא יְיָ אֵל רַחוּם וְחַנּוּן הֱיֵה נָא אַתָּה
מַחֲסֶה וּמָעוֹז לַבַּיִת הַגָּדוֹל וְהַקָּדוֹשׁ הַזֶּה בֵּית
מַלְכֵּנוּ הַיָּשָׁר בַּמְּלָכִים: אֶת־מַלְָאָכֶיךָ תְּצַוֶּה לוֹ שָׁמְרוֹ מִסָּבִיב וּבְצֵל כְּנָפֶיךָ תַּסְתִּירֵהוּ מֵרִגְשַׁת
פֹּעֲלֵי אָוֶן: יְיָ אֱלֹהִים בַּרֵךְ נָא אֶת־אֲדוֹנֵינוּ הַקֵּיסֶר
אֲלֶכְּסַנְדֶּר נִקֹּלַיֶּוִיץ יָר’ה וְאִשְׁתּוֹ הַקִּיסְרִית
ַכְּבוּדָה מַרְיָה אֲלֶכְּסַנְדְּרָוְנָה וּבְנוֹ יוֹרֵשׁ עֶצֶר
נִקֹּלַי אֲלֶכְּסַנְדְּרָוִיץ וּבָנָיו וּבְנוֹתָיו וְכָל בֵּיתו הָרָם: תְּהִי נָא לוֹ אֲמִתְּךָ צִנָה וְסוֹחֵרָה כָּל דְּרָכָיו
תִּּרְצֶה וְאוֹיְבָיו תַּשְׁלִים אִתּוֹ וּבְכָל אֲשֶׁר יִפְנֶה
יַצְלִיחַ:



אֱלֹֹהִים צְבָאוֹת אֲשֶׁר בְּיָדְךָ לֵב מְלָכִים
כְּפַלְגֵי מַיִם וּלְכָל אֲשֶׁר תַּחְפֹּץ תַּטֶּנּוּּּ אִם לְשֵׁבֶט
וְאִם לַחָסֶד: בַּחֲרוֹת אַפְְּךָ עַל עַם אֶחָד וְעַל עֵדָה אַַחַת
בְְּיַד מְלָכֶיךָ אֲשֶׁר שַׂמְתָּ תַּחְתֶּיךָ אֱלֹהִים שֹׁפְטִים
בָּאָרֶץ תָּעִיר כָּל חֲמָתְךָ וְתִשְׁפֹּךְ עֲלֵיהֶם זַעְמֶךָ: וְגַם
אֶת־הָעָם הַהֹלֵךְ בִּדְרָכֶיךָ וְנָשָׂא חֵן וָחֶסֶד מִלְּפָנֶיךָ עַל יַד
מְלָכֶיךָ אֲשֶׁר שֵׁבֶט מַלְכוּתְךָ בְּיָדָם תַּרְאֶנוּ יְשׁוּעוֹת
פָּנֶיךָ וּגְבוּרַת יֶשַׁע יְמִינֶךָ: אָנָּא יְיָ תְּנֵנוּ הַיּוֹם לְחֵן
וּלְחֶסֶד וּלְרַחֲמִים בְּעֵינֵי אֲדוֹנֵינוּ הַקֵּיסָר לְהֵיטִיב
עִמָּנוּ כְּרוֹב חֲסָדָיו הַנֶּאֱמָנִים לַנְחוֹתֵנוּ בְּדֶרֶךְ טוֹבָה
דֶּרֶךְ חָכְמָה וּבִינָה דֶּרֶךְ מוּסָר וֶאֱמוּנָה וְיִרְאַת יְיָ
הַטְּהוֹרָה: יִפְקַח נָא עֵינָיו עָלֵינוּ לְחֻמְלָה וְיָאִיר פָּנָיו
אֵלֵינוּ וּבְאוֹר פְּנֵי מֶלֶךְ גַּם לַיְהוּדִים תְּהִי נָא
אוֹרָה:



וִיהִי רָצוֹן מִלְּפָנֶיךָ יְיָ אֱלֹהֵינוּ וְאֵלֹהֵי
אֲבוֹתֵינוּ שֶׁנָּשׁוּב לִשְׁמוֹר חֻקֶּיךָ וְחֻקֵּי הָאָרֶץ אֲשֶׁר
אֲנַחְנוּ חוֹסִים בְּצִלָּה: לִדְרוֹשׁ שְׁלוֹם הַמַּמְלָכָה הַכְּבוּדָה
וְלִמְסוֹר נַפְשֵׁנוּ עָלֶיהָ בְּאַהֲבָה: כַּכָּתוּב עַל יַד נְבִיאֶךָ
יִרְמְיָהוּ: וְדִרְשׁוּ אֶת־שְׁלוֹם הָעִיר אֲשֶׁר הִגְלֵיתִי אֶתְכֶם
שָָׁמָּה וְהִתְפַּלְּלוּ בַעֲדָהּ אֶל־יְיָ כִּי בִשְׁלוֹמָהּ יִהְיֶה
לָכֶם שָׁלוֹם:


אמן.






"שִׁיר הַכָּבוֹד לכבוד  אדונינו מלכנו וכו',ותפלה לאל חי
לעמוד לימין צדקו ועזר מצריו יהיה., נמסר למשגיח בית הספר מקאמעניץ
ביום 9 אגוסט 1854 ונשלח לקיעוו.  ↩



״מִסְפֵּד תַּמְרוּרִים וכו“ עלה לפעטערסבורג ליד הקיסר. ביום 19 יענואר 1856 הודיע
המיניסטער דער אויפקלערוג להקוראטאר בקיעוו שקבל הקיסר יר”ה את
השיר בחסד וברחמים, ביום 1 פעברואר הודיע זאת הקוראֵטאָר
להדירעקטאָר בזיטָאמיר וביום 6 הנ“ל הדיקעקטאָר
להמשגיח של ביה”ס אשר אני מורה שם בקאנסטנטין ישן, וביום 17 הנ"ל מסר
לי הידיעה ההיא כתובה וחתומה.–  ↩



השיר כַּפַּת תְּמָרִים מסרתי להמשגיח דביה“ס שלנו ביום 19 יוני 1856 ונשלח להדירעקטאר לזיטאמר ביום 23 הנ”ל ומשם עלה לקיעוו ללכת לפעטערסבורג.  ↩



מ“א כ‘, מ’ב רש”י  ↩



כמ“ש הרמב”ם ז“ל סוף הלכות מלכים (הביאו הגאון רי”ע
בקונטרס מתג לחמור מאמר רסן מתעה ריש צד ג‘ בהערה ושנוים
בדה[…]ים שם במאמר פתקא דכתב בה אמת ליעקב צד ח’ שורה
ט'.  ↩



ROMANOFF  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40513