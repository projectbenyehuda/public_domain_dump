


	
	מִסְפֵּד תַּמְרוּרִים
	



1.


נִקֹֹּלַי אֵינֶנּוּ! בַּשָּׁמַיִם יַרְגִּיעַ.

טֶרֶם בֹּקֶר אֵינֶנּוּ, טֶרֶם הִכְנִיעַ

צָר, בָּא בִּגְבוּלוֹ, לָשׂוּם שַׁמּוֹת בָּאָרֶץ.

כִּמְעַט הָדָה יָדוֹ עָלָיו וַיַּכֶּּנּוּ,

וּבְטֶרֶם בִּצַע מַעֲשֵׂהוּ אֵינֶנּוּ!

קָדַר הַשֶּׁמֶשׁ בַּצָּהֳרָיִם, בָּא הַקָּרֶץ.

כָּכָה בַּמַּר תִּבְכֶּה וּתְקוֹנֵן רַסִּיָה,

וַתִּרֶב בְּבַת רוּסְיָה תַּאֲנִיָּה וַאֲנִיָּה.




2.


נִקֹֹּלַי, זְרוֹעַ מֹשְׁלָה לּוֹ וְאַמִּיץ כֹּחַ,

לִקְרֹא לִשְׁבוּיִם דְּרוֹר לַאֲסוּרִים פְּקַח־קוֹחַ,

אֲשֶׁר יָדוֹ מְטִיל בַּרְזֶל וּרְצוֹנוֹ נְחֹשֶׁת,

עֹז לְפָנָיו יֵלֶךְ וַיַעַט גְּבוּרָה כַּבֶּגֶד,

חַתּוּ מִפָּנָיו צָרִים, חָלוּ בֹּגְדֵי בֶגֶד,

אֹיְבָיו כְּלִמָּה כִסָּתָה וַיִלבְּשׁוּ בֹשֶׁת,

הִנֵּה יוֹמוֹ בָא לָשׁוּב עֲפָרוֹ קָבֶר,

וְיוֹמֵנוּ בָא גַּם הוּא – קוֹנֵן עֲלֵי שֶׁבֶר.




3.


מִשְּׁמוּעָה רָעָה זֹאת יִמַּס לֵב הָאֶֶבֶן,

יֵאָכֵל לֵב הַנְּחֹשֶׁת כַּקַּשׁ וְכַתֶּבֶן,

עָשׂוּי לִבְלְי בְכוֹת יִשְׁפּוֹךְ דִמְעָה כַּנָּחַל;

אִלֵּם יִפְתַּח פִּיו, מוֹסְרוֹת לְשׁוֹנוֹ יְשַׁבֵּר,

וּלְשׁוֹן עִלֵּג תִּלְבַּשׁ עֹז וּתְמַהֵר דַּבֵּר,

וּמְצַפְצֵף כְּאוֹב מֵאָרֶץ יִשְׁאַג כַּשָּחַל:

הוֹי שֻׁדְדָה תִפְאַרְתֵּנוּ! קַצְנוּ בַחַיִּים!

נִקֹלַי אֵינֶנּוּ! עָלָה הַשָּׁמָיִם




4.


אַל תַּּגִּידוּ בְעֶנְגְלַנְדְּ, בְּצָרְפַת אַל תַּשְׁמִיעוּ,

פֶּן יִשְׂמְחוּ אֹֹֹיְֹֹבֵינוּ, מְשַׂנְאֵינוּ יָרִיעוּ:

"עַתָּה יִגְדַּל כֹֹּחֵנוּ, נַעֲשֶׂה אַף נַצְלִיחַ!

וּגְדֹלוֹת נַפְלִיא לַעֲשׂוֹת, גְּדֹלוֹת וּנְצוּרוֹת,

הָבָה נִשְׁפּוֹךְ סוֹלְלָה, נלְכֹּוד עָרִים בְּצוּרוֹת.

וּמִי שְׁאוֹן דָּכְיֵנוּ עַתָּה זֶה יַשְׁבִּיחַ?

כָּעֵת נַעֲשֶׂה חָיִל בַּיָּם וּבְיַבָּשֶׁת,

כִּי אֵין בַּעֲדֵנוּ מַעֲצָר לָבוֹא לָרָשֶׁת".




5.


"הֲלֹא גִבּוֹרִים נַחְנוּ כֻּלָּנוּ יָחַד?

הָאֶחָד אֵינֶנוּ, מִשְּׁמוֹ נִפְחֲדָה פָחַד –

הַנוֹרָא לְמַלְכֵי אֶרֶץ כָּלָה וַיֵלֶךְ,

אֵין עוֹד מֵשִׁית עָלֵינוּ אַכְפּוֹ וּזְרוֹעוֹ

בַּקְּרָב עוֹד לֹא נִירָא אֶת־צֵאתוֹ וּבוֹאוֹ,

נִקֹֹּלַי אֵינֶנוּ! וּמִי כָמֹהוּ מֶלֶך?

הֲלֹא כָּכָה יַגִּידוּ שְׂמֵחֵי רָעָתִי,

הָאֹמְרִים בִּלְבָבָם כִּי נָשְׁתָה גְבוּרָתִי.




6.


אַל תִּשְׂמְחִי אֹיַבְתִּי, גְּבוֹהָה אַל תְּדַּבֵּרִי,

כִּי לֹא בָא עוֹד שִמְשִׁי, עוֹד לֹא כָבָה נֵרִי.

מִגֶּזַע נִקֹּלַי הִנֵּה חֹטֶר יָצָא,

נֵצֶר מִשָׁרָשָׁיו אֲלֶכְּסַנְדֶּר פָּרָה,

נִקֹּלַי אֵינֶנוּ – אַךְ רוּחוֹ נִשְׁאָרָה!

עוֹד יָבוֹא יוֹמֵך, יוֹם תּוֹכֵחָה וּנְאָצָה,

עוֹד אוֹיֵב אַרְצֵנוּ הוּא יִדְכֶּה יָשֹׁחַ,

וִימִין אֲלֶכְּסַנְדֶּר נֶאְדָּרִי בַּכֹּחַ




7.


לָאֵיד זֶה קָרַנִּי אַל לָכֶן שָׂמֹחַ,

הַכּוֹתְכֶן שׁוֹק עַל יָרֵךְ עוֹד אַחֲלִיף כֹּחַ;

וַאֲנִי עֲלֵי מוֹת מַלְכִּי אַךְ אֶשָּא נֶהִי.

לֹא כִּי נָפַל לִבִּי, כִּי אָפְסָה תִקְוָתִי,

אֲבָל יַעַן נֶצַח שְׁמוּרָה לוֹ אַהֲבָתִי,

כִּי הִגְדִּיל לַעֲשׂוֹת וּלְמוֹפֵֵת לִבְנוֹ יֶהִי.

עַל כֵּן אֶחְגּוֹר שָׂק וְאָשִׂים עַל רֹאשִׁי אֵפֶר,

אֶשְׁפּוֹך מְרִי שִׂיחִי וְיֻחָקוּ מִלָּי בַּסֵּפֶר.




בְּרָכָה לְרֹאשׁ צַדִּיק: חִזָיּוֹן

1.


בִּשְׁנֵים עָשָׂר יוֹם לְחֹדֶשׁ שְׁנֵים עָשָׂר,

בִּשְׁנַת מִסְפֵּד תַּמְרוּרִים “אֵבֶל לְכָל בָּשָׂר”

אֶרְאֶלָּם צָעֲקוּ חוּצָה, מַלְאֲכֵי שָׁלוֹם בָּכוּ.

הִתְמוֹטְטוּ הַשָּׁמַיִם, פּוֹר הִתְפּוֹרָרוּ,

וּמַלְכֵי חֶסֶד בַּמָּרוֹם הִתְעוֹרָרוּ,

וּבִרְעָדָה לִקְרַאת נִקֹּלַי הָלָכוּ.



פֶּטֶר הַגָּדוֹל נֶאֶנַח, סָפַק כַּפָּיִם:



מַה־זֶה מִהַרְתָּ בְּנִי, עֲלוֹת הַשָׁמָיִם!




2.


גַּם פָּאוּל וַאֲלֶכְּסַנְדֶּר יָרְדוּ בַּבֶּכִי,

עַל אַדְמַת רַסִּיָה לְחַלְּצָהּ מִדֶּחִי.

אוֹיָה בְנִי! הוֹי אָחִי! חֲלִיפוֹת צָעָקוּ:

לִמְנוּחָה שַׁאְנַנָּה הֵן נִכְסוֹף נִכְסַפְתָּ,

אַךְ צֹאן מַרְעִיתְךָ לָמָּה זֶה עָזַבְתָּ?

מִי יְנַהֵל עַמֶּךָ עַל פִּי מִי יִשָּׁקוּ;

הֵן אַתָּה הָיִיתָ תִּפְאֶרֶת עֻזָמוֹ,

בְּךָ עָשׂוּ חָיִל וּבְךָ בָטְחוּ כֻּלָּמוֹ.




3.


עוֹדָם מְדַבְּרִים וְהִנֵּה רוּחַ גְּדוֹלָה וְחָזָק,

וְהַחַיּוֹת רָצוֹא וָשׁוֹב כְּמַרְאֵה הַבָּזָק,

וְאַחֲרי הָרַעַשׁ דְּמָמָה – וְקוֹל שַׁדַּי קָשָׁבוּ:

חִדְלוּּ לָכֶם גִּבּוֹרַי מִדְּאוֹג לְְרַסְּיָה!

לְבִלְתִּי אָסוֹן יִקְרֶנָּה עֵינִי צוֹפִיָּה.

לַשָּׁוְא מַלְכֵי אֶרֶץ נוֹסְדוּ הִתְיַצָּבוּ.

כִּי יָכֹסּוּ חַלְלֵיהֶם עַל נַַפְשָׁם יָחוּסוּ,

בְּשִׁבְעָה דְרָכִים בָּאוּ, וּבְשִׁבְעִים יָנוּסוּ.




4.


וּלְנִקֹּלַי אַל תְּעֹעֵרוּ זַעֲקַת שֶׁבֶר,

אַתֶּם יְדַעֲתֶּם כִּי לֹא תֵרֵד נַפְשׁוֹ קָבֶר.

שְׁלֹֹשִׁים שָׁנָה בְּמַלְכוּתוֹ חִזֵּּק הַבֶּדֶק,

כְּדַבְּרוֹ רְתֵת הִשְׁבִּיחַ שְׁאוֹן בֵּית הַמֶּרִי,

וַיִזְרַע לִצֳדָקָה, וַיַעַשׂ פֶּרִי.

וְהַיּוֹם הַזֶּה לְרַגְלָיו יִקְרָאֵהוּ צֶדֶק:

פְּרִי עֲמָלוֹ לִבְרָכָה אַחֲרָיו הִנִּיחַ,

וּבְחַצְרוֹתַי צַדִּיק כַּתָּמָר יַפְרִיחַ!




5.


גָּדוֹל אַתָּה פֶּטֶר, בִּי שַׂמְתָּ מַחֲסֶךָ,

פֶּטֶר מַיִם חַיִּים אַתָּה לְרַוּוֹת אַרְצֶךָ,

וּמֵאִתִּי עַד עוֹלָם נָשָׂאתָ בִרְכָתִי.

קַטֶּרִנָּה הַשֵׁנִית אַחֲרֶיךָ הֶחֱזִיקָה,

לָכֵן גַּם הִיא מֵאִתִּי רָצוֹן הֵפִיקָה,

וַתִּכַָּתֵב לְשֵׁם עוֹלָם הֲלֹא בְסִפְרָתִי.

וּשְׁנֵי חַיֵּי פָאוּל אִם אָמְנָם מָעָטוּ,

בְּדֶרֶךְ מִישׁוֹר הָלַךְ וַאֲשׁוּרָיו לֹֹא מָטוּ.




6.


וּמְאֹד הִגְדִּיל לַעֲשׂוֹת אֲלֶכְּסַנְדֶּר בְּרוּכִי,

הוֹד לוֹ נָתַתִּי, אָצַלְתִּיּ עַָלָָיו רוּחִי,

וּמִפָּנָיו גּוֹיִם עֲצוּמִים גֵּרָשְׁתִּי,

חִזַקְתִּי זְרוֹעוֹתָיו קַרְנוֹ הֲרִימוֹתִי,

וּלְאֻמִּים כַּבִּירִים כַּמּוֹץ הֲפִיצוֹתִי,

וּבְמַתְבֵּן בְּמוֹ מַדְּמֵנָה חֵיל צָרְפַת דָּשְׁתִּי.

כִָּכָה מֵעוֹלָם מַעֲשֵׂה יְדֵכֶם בֵּרָכְתִּי

וּלְשָׂשׂוֹן אֵבֶל לָכֶם הָפֹךְ הָפָכְתִּי.




7.


אִם אֶל כֻּלּכֶם פָּתַחְתִּי אֶת־בָּתֵּי נְכֹתִי,



לְנִקֹּלַי לְבַדּוֹ כָּל־בִּרְכוֹתַי הֲרִיקוֹתִי.

רוּחַ דַּעַת נָתַתִּי לוֹ, רוּחַ טָהֳרָה,

לִשְׁפּוֹט תֵּבֶל בְּצֶדֶק וּבְמֵישָׁרִים עַמִּים;

בּוֹ חָכְמָה וּצְדָקָה יַחְדָּו הָיוּ תַמִּים,

וּגְבוּרָה לְגָרֵשׁ מְשִׁיבֵי מִלְחָמָה שָׁעֲרָה;

אָב רַחוּם עַל כִּסְאוֹ, שַׁחַל בַּמִּלְחֶמֶת,

שָׁלוֹם בִּימִינוֹ, בִּשְׂמֹֹאל חֶרֶב נֹקֶמֶת.




8.


עַתָּה לִימִינִי יֵשֵׁב, יִשְׂבַּע פְּרִי מַעֲלָלָיו,

הֲסִירוֹתִי מִסֵּבֶל שִׁכְמוֹ, עֹל מֵעָלָיו,

וּבְנוֹ שַׂמְתִּי תַּחְתָּיו, אָשִׂים עָלָיו הוֹדוֹ.

לִבְחִירִי אֲלֶכְּסַנְדֶּר כָּרַתִּי בְרִיתִי,

כְּאָבִיו יִרְעֶה עֶדְרוֹ יְנַהֵל צֹאן מַרְעִיתִי,

יֶאֱהַב בָּנָיו כֻּלָּמוֹ בְּנַפְשׁוֹ וּבִמְאֹדוֹ.

אַף אֲנִי אֲהַבְתִּיו, מְשַׁחְתִּיו שֶׁמֶן שָׂשׂוֹן,

אֶשְׁמְרֵהוּ מִלֶּכֶד, בַּל יִקְרֶנּוּ אָסוֹן. –




9.


מַמְלִיךְ מְלָכִים כִּמְעַט כִּלָּה דְּבָרָיו אֵלֶּה,

וּמַלְאַךְ פָּנָיו קָרַב אֶל אֵל עֹשֵׂה פֶלֶא,

וּבְיָדוֹ הִקְרִיב בְּחִירוֹ, הוּכַן לַמֶּלֶךְ.

וּבֵן יַקִּיר זֶה כָּרַע נָפַל אַפָּיִם,

לִפְנֵי אֵל אֵלִים שַׁדַּי רֹכֵב שָׁמָיִם,

לְפָנָיו יִשְׁווּ תֹּמֵךְ שֵׁבֶט וּמַחֲזִיק בְּפֶלֶךְ.

וֵאלֹהִים אָמַר: קְרָא בְּנִי דִּבְרֵי הַשְּׁבוּעָה,

וְאָשִׂים בְּרֹאשְׁךָ כֶּתֶר מַלְכוּת, כֹּבַע יְשׁוּעָה




10.


זֹֹאת בְּרִיתִי אִתָּךְ, וּבְזֹאת אֶשָׂא פָנֶיךָ,

אַב הֲמוֹן גּוֹיִם אַתָּה, רַבִּים בָּנֶיךָ,

וְְרִחַמְתָּ אוֹתָם כְּרַחֵם אָב עַל בָּנִים.

לֹֹא תַטֶּה אָזְנֶךָ לְאִישׁ מַשְׁחִית וּמְחַבֵּל,

לֹא יִהְיֶה בְאַרְצְךָ עַם בֹּכֶה וּמִתְאַבֵּל,

וּמָחִיָת דִּמְעָה מֵעַל כָּל פָּנִים.

אוֹר וְשִׂמְחָה תִּזְרַע בְּאֶרֶץ רַחֲבַת יָדָיִם,

וּלְאוֹר לְךָ אֶהְיֶה, אֶשָּאֲךָ עַל כַּפָּיִם.




11.


וַיִּשָּׁבַע אֲלֶכְּסַנְדֶּר בְּחֵי הָעוֹלָם,

וַיָּרֹנוּ שַׂרְפֵי מַעַל, נָשְׂאוּ קוֹלָם,

וַיַעֲנוּ: יְחִי הַמֶּלֶךְ! לָנֶצַח יֶחִי!

מִיָם עַד אַפְסֵי אֶרֶץ רְחוֹקָה יְהִי מֹשֵׁל,

וּבְכֹֹל חֵילוֹ וְצִבְאוֹתָיו אַל יִהְיֶה כֹּשֵׁל,

שִנֵי מְשַׂנְאָיו יְשַׁבֵּר וְאֹיְבָיו יַכֶּה לֶחִי.

בְּיָמָיו צֶדֶק וְשָׁלוֹם כַּדֶּשֶׁא יִפְרָחוּ,

עַוְלָה תִּקְפָּץ פִּיּהָ וִישָׁרִים יִשְׂמָחוּ.




12.


אָז נִגְּשׁוּ הַכְּרוּבִים, נֹשְׂאֵי הַכֹּתָרֶת,

מִקְלַעַת כֹּכְבֵי מָרוֹם נֹצְצִים לְתִפְאָרֶת,

וְהָאֶבֶן הָרֹאשָׁה בָהּ – שֶׁמֶשׁ חֲדָשָׁה;

שֶׁמֶשׁ צְדָקָה הִיא וּמַרְפֵּא בִּכְנָפֶיהָ,

אוֹר וָחוֹם תִּפְרוֹשׂ מִסָּבִיב בַּעֲרִיפֶיהָ,

תָּאִיר לַדָּרִים בַּיָם וּבַיַּבָּשָׁה.

בְּחֻמָּהּ יִדְּעֲכוּ הַקֹּדְרִים מִנִּי קָרַח,

וְנָהֲרוּ אֶל טוֹב כִּי אוֹרָהּ עֲלֵיהֶם זָרַח.




13.


וּמַלְאֲכֵי שָׁלוֹם מִכָּל עֵבֶר וּפִנָּה

בָּאוּ עַל צִבְאוֹתָם, בְּקוֹל יְשׁוּעָה וְרִנָּה,

וַיִשְׁתַּחֲווּ וַיַעַמְדוּ אִישׁ עַל מְקוֹמוֹ.

וַיְהִי קֹלוֹת וּבְרָקִים וְאֵשׁ מִתְלַקָּחַת,

וַיִרְעֲשׁוּ הַסִּפִּים מֵעָל וּמִתָּחַת,

וַַיַָבֹא וַיִּתְיַצֵּב הַמֶּלֶךְ שְׁלֹמֹה.

כִּי כֹה מִשְׁפַּט מֶלֶךְ חָכָם לְעַמָּיו עֵזֶר,

עַל רֹאשׁוֹ מֵעָל שְׁלֹמֹה יָשִׂים הַנֶּזֶר.




14.


וּבְטֶרֶם שָׂם שְׁלֹמֹה אֶת־כֶּתֶר הַמְּלוּכָה.

עַל רֹאשׁ מֹשֵל רוּסְיָה הָאָרֶץ הַבְּרוּכָה,

בְּחָכְמָה פָּתַח פִּיהוּ, וַיַעַן וַיְדַבֵּר:

"בְּאַרְצוֹת מַלְכותְךָ, אָחִי, שָׁמָּה עַם מוּזָר,

הִנֵּה יֶשְׁנוֹ עַם אֶחָד מְפֹרָד וּמְפֻזָּר,

עָלֶיךָ עֵינֵי עַם זֶה, אֵלֶיךָ יְשַׁבֵּר.

הָעָם עַמִּי מִקֶּדֶם, לִי נָטָה שֶׁכֶם,

לְפָנִים עַם שָׁקֵט, כָּעֵת נֹדֵד לַלָּחֶם".




15.


"עַם מֵעוֹלָם הוּא, מֵאָז עֹמֵד לְנֵס עַמִּים,

לֹא כִלָּהוּ הַזְּמָן, לֹא שָׁטְפוּהוּ יַמִּים,

יִשְׂחַק לִשְׁאוֹן מוֹסְדֵי אֶרֶץ הָאֵיתָנִים;

כְּתָבוֹר בֶּהָרִים, כַּלְּבָנוֹן בַּיְעָרִים,

מֵרַעַשׁ לֹא יִירָא, לֹא יְכַלּוּהוּ צָרִים,

לֹא חָלַף מֵחֲלִיפוֹת, לֹא שִׁנּוּ בוֹ שָׁנִים.

יֶחְמְרוּ גַלֵּי הָעֵת, לֹא יֵחַת מִקּוֹלָם,

בֶּאֱמוּנָתוֹ הוּא חַי מֵעוֹלָם עַד עוֹלָם".




16.


"כֶּאֱמוּנָתוֹ בֵאלֹהָיו וְתוֹרַת אֲבוֹתָיו

הוּא נֶאֱמָן לַמֶּלֶךְ, הוּא שֹׁמֵר חֻקּוֹתָיו,

כִּי בִגְלוֹתוֹ מֵאַרְצוֹ אֵל כֵּן צִוָּהוּ;

לִדְרוֹשׁ אֶת־שְׁלוֹם הָאָרֶץ יִגְלֶה אֵלֶיהָ,

גַּם דָּמוֹ, אִם נִדְרָשׁ, יִשָּׁפֵךְ עָלֶיהָ,

כֹּה דִבֵּר אֱלֹהִים לָהֶם בְּיַד יִרְמְיָהוּ.

וּדְבַר אֱלֹהֵיהֶם עַד הֵנָּה שָׁמָרוּ,

לֹא פָשְׁעוּ, לֹא מָרוּ, וּבְרִית לֹא עָבָרוּ".




17.


"וּבְשָׁמְרָם יְשָׁנוֹת מֵאָז מֵאַרְצָם גָּלוּ,

הִנֵּה בְּאַחַת עַם זוּ יִבְעֲרוּ יִכְסָלוּ:

חֲדָשׁוֹת מוֹעִילוֹת יַרְחִיקוּ כַנֶּגַע.

כִּי כֹל לָהֶם קֹדֶשׁ מֵעִתִּים חָלָפוּ,

הֲטוֹבוֹת אִם רָעוֹת, בַּכּוּר לֹא צָרָפוּ,

כָּל דְָּבָר חָדָשׁ לָהֶם מִכְשׁוֹל וָפֶגַע1;

עַל כֵּן הָיוּ בָעַמִּים לְמָָשָׁל לִשְׁנִינָה,

וַיֹּאמְרוּ כֻּלָּמוֹ: לְעַם זוּ אֵין בִּינָה".




18.


"אֶחָד הָיָה אָבִיךָ, יָשָׁר בָּאָדָם,

וַיַרְא כִּי בְעַוְלָתָה לֹא שָׁלְחוּ אֶת־יָדָם,

וַיֵּט קַו בְּחָכְמָתוֹ לָסוּל לֶָהֶם דָּרֶךְ.

הִפְשִׁיטָם בִּגְדֵיהֶם וַיַחֲלִיף שִׂמְלוֹתָם,

וַיִפְדֵם מִסִּבְלוֹת אִוֶּלֶת אֲבוֹתָם,

הִיא הָאִוֶּלֶת אֲשֶׁר עָבְדָה בָּם בְּפָרֶךְ.

וַיַעַשׂ לָהֶם בָּתִּים לַמְּדֵם שָׁם סֵפֶר,

לָתֵת לָהֶם דַּעַת וּפְאֵר תַּחַת אֵפֶר".




19.


"גְּדֹלוֹת וְנוֹרָאוֹת אָבִיךָ הֲלֹא עָשָׂה,

גְּדוֹלָה גַּם זֹאת כִּי עַל עַם זוּ עֵינוֹ חָסָה.

וּבְהִכָּתֵב קוֹרוֹתָיו בְּדִבְרֵי הַיָּמִים

תִּכָּתֵב גַּם זֹאת אֶל דּוֹר אַחֲרוֹן מִשְׁמֶרֶת.

גִּבּוֹרִים לִגְבוּרוֹתָיו יִתְּנוּ תִפְאֶרֶת,

וּבְחָכְמָתוֹ לוֹ כָבוֹד יִנְחֲלוּ חֲכָמִים.

גְּבוּרוֹתָיו תִּזָכַרְנָה בְּאַרְצוֹת הַחַיִים,

וּבְחָכְמָה שָׂם קִִנּוֹ בֵּין כֹּכְבֵי שָמָיִם".




20.


"עַתָּה הִנְּךָ הֹלֵך אֶת־כִּסְאוֹ לָרֶשֶׁת,

וּלְהָכִין מַמְלַכְתְּךָ בַּיָם וּבְיַבֶּשֶׁת,

תִּפְרוֹץ צָפֹנָה נֶגְבָּה קֵדְמָה גַּם יָמָּה;

קָמֶיךָ תַּחְתֶּיךָ תַּכְרִיעַ תַּכְנִיעַ,

כָּל אֹיֵב וּמִתְנַקֵּם תַּשְׁבִּית תַּפְרִיעַ,

וְגֵרַשְׁתָּ מֵאַרְצְךָ כָּל רִיב וּמִלְחָמָה.

כָּל רָע וְכָל נֶגַע מִגְּבוּלֶךָ יִרְחָקוּ,

רַק צֶדֶק עִם שָׁלוֹם יִפָּגְשׁוּ יִשָּׁקוּ״.




21.


"וּבָאוּ עַמֶּיךָ לִכְרוֹעַ לְךָ בֶרֶךְ,

אַחֲרֶיךָ יֵלֵכוּ, תּוֹרֵמוֹ הַדֶּרֶךְ,

לַעֲשׂוֹת צֶדֶק וּמִשְׁפָּט וּמֵישָרִים;

וּבְתוֹכָם יִשְׁתַּחֲוֶה גַּם עַמִּי לְפָנֶיךָ,

הַצֹּאן הַזֶּה צֹאנְךָ וְהַבָּנִים בָּנֶיךָ,

בְּחֶסֶד וּבִצְדָקָה גַּם קַרְנָם נָא תָרִים!

לֹא יֵבוֹשׁ עַם יַעֲקֹב, לֹא פָנָיו יֶחֱוָרוּ,

כִּי רַחֲמֵי הַמֶּלֶךְ גַּם עָלָיו נִכְמָרוּ". –




22.


כָּכָה דִבֵּר שְׁלֹמֹה בְּאָזְּנֵי הַמֶּלֶךְ,

וְכִתְרוֹ שָׂם בְּרֹאשׁוֹ, וַיְבָרְכֵהוּ וַיֵלֶךְ.

וַאֲנִי נִצָּב בְּתוֹךְ הַבָּאִים בְּתַחְתִּית הַהֲדוֹם,

וָאֶשְׁתַּחֲוֶה לַמֶּלֶךְ וּכְנַף בִּגְדוֹ הֶחֱזַקְתִּי,

וּבְדִמְעוֹת גִּיל וְשִׂמְחָה אֶת־רַגְלָיו נָשַׁקְתִּי,

וָאוֹדֶה יָהּ כּי הֱבִיאַנִי עַד הֲלוֹם,

לַחֲזוֹת מֶלֶךְ בְּיָפְיוֹ, וְשִׂיאוֹ בַשָּׁמָיִם,

הִשְׁתַּחֲוֵיתִי, וָאֶפּוֹל אַרְצָה אַפָּיִם. –




חֲתִימָה

1.


אַדִּיר בִּשְׁמֵי מָרוֹם אֱלֹהֵי הַצְבָאוֹת,

וּמִמֶּנוּ לְכָל חַי לַחַיִּים תּוֹצָאוֹת,

לַשָּׂרָף בַּמָּרוֹם וּלרִמָּה מִתָּחַת;

וּמֶלֶךְ בָּאָרֶץ כֵּאלֹהִיםַ בַּשָּׁמַיִם,

רְצוֹנוֹ עַב מַלְקוֹשׁ ובְאוֹר פָּנָיו חַיִים.

גַּם אַחַד עֲבָדָיו לֹא יַעֲזוֹב לַשָּׁחַת,

וּבְאוֹרוֹ אוֹר יִרְאוּ כָּל מְשַׁחֲרֵי פָנֵיהוּ,

כִּי שֶׁמֶשׁ וּמָגֵן אֶל עַמָּיו הִנֵּהוּ.




2.


אֲדוֹנֵינוּ! מַלְכֵּנוּ אָבִינוּ! אָב מְרַחֵם!

הַמִּתְאַבְּלִים עַל מוֹת אָבִיךָ נָא נַחֵם!

וְלִתְפִלַּת מִשְׁתַּחֲוִים לְרַגְלֶיךָ הַקְשִׁיבָה!

בֵּין הֲמוֹן עַמִּים רַבִּים מְיַחֲלִיםַ לְחַסְדֶּךָ

בָּא לְהִשְׁתַּחֲווֹת לְפָנֶיךָ גַּם יַעֲקֹב עַבְדֶּךָ,

וִישַׁוֵעַ: שְׂשׂוֹן יִשְׁעֲךָ לָנוּ הָשִׁיבָה!

אֱלֹהִים, מַעֲשֵׂה יָדָיו מַגִּיד הָרָקִיעַ,

גַּם עַל רֶמֶשׂ בָּאֲדָמָה אוֹרוֹ יוֹפִיעַ.




3.


עַם גָּדוֹל בָּעַמִּים הָיִינוּ מִלְּפָנִים,

בְּרוּכֵי אֵל הָיִינוּ, נִקְרֵאנוּ לוֹ בָנִים,

נְבִיאֵינוּ חָזוּ וּמְלָכֵינוּ מָלָכוּ.

אֲבוֹתֵינוּ חָטְאוּ וּבְרִית אֵל הֵפֵרוּ,

אֱלִילִים עָבָדוּ, לַבַּעַל קִטֵּרוּ,

אֱלֹהִים עֲזָבָם, בַּגּוֹלָה הָלָכוּ.

וּבְכָל זֹאת גַּם שָׁמָּה יַד אֵל תַּנְחֵמוֹ.

וּבְעֵינֵי מַלְכֵי אֶרֶץ לְרַחֲמִים יִתְּנֵמוֹ.




4.


כִּי עַם זוּ בַגוֹלָה עוֹד יִזְכֹּר אֶת־מִרְיוֹ,

יֵדַע כִּי זֹרַע רוֹשׁ יֹאכַל אֶת־פִרְיוֹ,

עַַל כֵּן לִבּוֹ נֶאֱמָן עִם אֱלֹהִים וּמְשִׁיחוֹ.

בְּכָל נַפְשׁוֹ וְמְאֹדוֹ הוּא אוֹהֵב מַַלְכֵּהוּ,

וּבְגִיל יִשְׁפֹּךְ דָּמוֹ עַל מִזְבַּח אַרְצֵהוּ,

וּבְעַד שְׁלוֹמוֹ לִפְנֵי כֵס־יָהּ יִשְׁפֹּךְ שִׂיחוֹ.

לָכֵן מַלְכֵי אֶרֶץ גַּם אוֹתוֹ יָחֹנּוּ,

וְזֶרַע יִשְׂרָאֵל בֵּין זַרְעֵיהֶם יִכֹּנוּ.




5.


עַתָּה לִפְנֵי כִסְאֲךָ בֶּרֶךְ יִכְרָעוּ

זֶרַַע יִשְׂרָאֵל, וּתְפִלָּתָם יִשָּׂאוּ:

הֱיֵה מִשְׁעָן לָעָם עָלֶיךָ נִשְׁעָנִים!

כְּאָבִיךָ גַּם אָתָּה הֱיֵה לָנוּ כָּכָה,

וּפְרוֹשׂ עָלֵינוּ כַּנְפֵי חֶסֶד וּבְרָכָה,

חַסְדֵי אָבִיךָ נִקֹּלַי הַנֶּאֱמָנִים.

וּתְהִי לְךָ צִדְקָתְךָ סֹחֵרָה וְצִנָּה,

וְאֲנַחְנוּ נִשָּׂא בַעֲדְךָ תְּפִלָּה וְרִנָּה.




תְּפִלָּה


הַנֹּתֵן לַמְּלָכִים תְּשׁוּעָה וּמֶמְשָׁלָה,

וּלְעִתּוֹת בַּצָָרָה רֶוַח וְהַצָּלָה,

מַלְכוּתוֹ מַלְכוּת עוֹלָמִים,

הַפּוֹצֶה אֶת־דָּוִד מֵחֶרֶב רָעָה,

הַמַּצִילוֹ מִכָּל עָמָל וּתְלָאָה,

וַתַּבֵּט עֵינוֹ בַּקָּמִים,

הַנֹּתֵן דֶּרֶךְ בַּמְּצוּלָה,

וּבְמַיִם עַזִים מְסִלָּה;

הוּא יַצִיל מִכַּף מִתְקוֹמֵם,

וְיִשְׁמוֹר, וְיַעֲזוֹר וִירוֹמֵם,

וּלְמַעֲלָה יְגַדֵּל וִינַשֵּׂא,

וּבְסֹחֵרָה אֲמִתּוֹ יְכַסֶּה,

אֶת אֲדֹנֵינוּ הַקֵּיסֶר אֲלֶכְּסַנְדֶּר

נִקֹּלַיֶוִיץ יָרוּם הוֹדוֹ, וְאִשְׁתּוֹ

הַקִּיסְרִית הַכְּבודָה מַרְיָה

אֲלֶכְּסַנְדְּרָוְנָה, וּבְנוֹ יוֹרֵשׁ

עֶצֶר נִקֹּלַי אֲלֶכְּסַנְדְּרָוִיץ,

וּבָנָיו וּבְנוֹתָיו וְכָל בְּנֵי בֵיתוֹ הָרָם.

מֶלֶךְ הַמְּלָכִים

יִשְׁמְרֵהוּ,

וּלְנֶצַח נְצָחִים

יְחַיֵּהוּ,

מִכָּל יָגוֹן וְצָרָה

יַצִּילֵהוּ

וּבְדֶרֶךְ יְשָׁרָה

יַנְחֵהוּ.

תַּחַת רַגְלָיו יַדְבֵּר עַמִּים,

בַּיַּבָּשָׁה וּבַיַמִּים,

שׂוֹנְאָיו מִפָּנָיו יַבְרִיחַ,

וּבְכָל אֲשֶׁר יִפְנֶה יַצְלִיחַ!

אמן.







הרב החכם מוהרי“ב לעווינזאהן דבר הרבה מזה בספרו  הנכבד בית יהודה פרק קמ”ה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37793