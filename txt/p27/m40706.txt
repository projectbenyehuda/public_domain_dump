


	
	[ רִגְשַׁת נַפְשִׁי עַל מוֹת הַגְבִיר] (יח)
	




רִגְשַׁת נַפְשִׁי עַל מוֹת הַגְבִיר…

עוּפָה, רוּחַ עֹשֶׂה צֶדֶק,

עוּפָה, וּשְׁכוֹן שָׁמַיִם!

אֱכוֹל, מִפְּרִי עֵץ שָׁתַלְתָּ,

מִפְּרִי עֵץ הַחַיִים.





הִרְבֵּיתָ לְהֵיטִיב בְּאֶרֶץ זוּ,

הִרְבֵּיתָ לַעֲשׂוֹת מֵישָׁרִים;

לַדַּל מַחֲסֶה מֵרָעָב הָיִיתָ,

מַחֲסֶה בַצָר לִישָׁרִים.





מִנְּעוּרֶיךָ עֲשׂוֹת צֶדֶק הִסְכַּנְתָּ

וְעַד זִקְנָה וְשֵׂיבָה:

תֵּת לָרָעֵב אֲרוּחַת שֻׁלְחָנֶךָ,

הָשֵׁב נֶפֶשׁ רְעֵבָה.





שָׁמָּה אֶחֱזֶה יָתוֹם וְאַלְמָנָה

יְשַׁוְּעוּ וְעֹזֵר אָיִן,

בְּשִׁמְךָ יִקְרָאוּ, וּבְרוּחַ נְכֵאָה

דָמֹעַ תִּדְמַע עָיִן.





“תּוֹמֵךְ אָבַד!” דַלִים יְיֵלִילוּ:

“תּוֹמֵךְ לְעִתּוֹת בַּצָּרָה”

“אָבַד מִשְׁעַן לֶחֶם וּמַיִם”

“אָבְדָה כְסוּת בַּקָרָה.”





וְאַתָּה מְרֹמִים נִצָּב עִם שֶׁמֶשׁ

לִפְנֵי כֵס אֱלֹהֶיךָ;

תְּחַבֵּק זְרֹעוֹת צְבָא הַשָּׁמַיִם

וּמַלְאֲכֵי שָׁלוֹם אֹהֲבֶיךָ.





דִּמְעֵי גִיל תִּשְׁפֹּךְ כְּמַיִם,

בְּגוֹרַל נַחֲלָתְךָ שָׂמֵחַ;

כִּמְעַט שָׁכַחְתָּ בְּנֵי תְמוּתָה

בִּמְעוֹן אֱלֹהִים אֹרֵחַ.





פִּתְאֹם קוֹל נִדְכָּאִים יִשָׁמֵעַ,

קוֹל לֹא מוּזָר לְאָזְנֶיךָ;

תִּזְכֹּר יָמִים עָזַרְתָּ לָמוֹ,

תִּזְכֹּר אֵלֶּה צֹאנֶיךָ.





וְאֶגְלֵי דֶמַע מֵרַחֲמַי לֵבָב,

תַּפִּיל לְרַגְלֵי אֱלֹהִים.

וּבְרוּחַ קָדְשְׁךָ תּוֹשִׁיעַ נִדְכָּאִים,

עֲרוּמִים, רְעֵבִים וּצְמֵאִים.





פֹּה יָדֶיךָ הָיוּ אֲסוּרוֹת

לַעֲמוֹד תָּמִיד בְפָרֶץ,

שָׁם מַעְיְנֵי הַיְשׁוּעָה לְפָנֶיךָ

תִּשְׁאַב וְתַשְׁקֶה אָרֶץ.





אַשְׁרֵי הָאִישׁ, מַטַּע צְדָקָה

נָטַע פֹּה לְמִשְׁמָרֶת.

וְכִי יָבֹא עַל שְׂכָרוֹ שָׁמָה,

וּמָצָא גֶּפֶן אֲדָרֶת.





עוּפָה, רוּחַ עֹשֶׂה צֶדֶק,

עוּפָה, וּשְׁכוֹן שָׁמַיִם!

אֱכוֹל, מִפְּרִי עֵץ שָׁתַלְתָּ,

מִפְּרִי עֵץ הַחַיִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40706