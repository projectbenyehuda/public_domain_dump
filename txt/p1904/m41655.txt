


	
	[בְּיָדְךָ אַפְקִיד רוּחִי בְּשָׂרִי וְדָמִי כְאַחַת (סליחה)]
	




סְלִיחָה לְשַׁחֲרִית יוֹם הַכִּפּוּרִים

(– – – – – –)

בְּיָדְךָ אַפְקִיד רוּחִי / בְּשָׂרִי וְדָמִי כְאַחַת



כִּי מָה אֲנִי וּמֶה חַיַּי / פַּחַד וָפַח וָפָחַת



וְיוֹם רוּחִי לְךָ יִקְרָא / וְרָגְזָה שְׁאוֹל מִתָּחַת



וַאֲסַפְתּוֹ בִצְרוֹרְךָ / צְרוֹר חַיִּים וְנָחַת

וִיחִי-עוֹד לָנֶצַח / לֹא יִרְאֶה הַשָּׁחַת.



נִשְׁמַת-רוּחַ חַיִּים / יוֹם נָפַחְתָּ וְהָיָה



מִצּוּר חַיִּים חֲצַבְתָּהּ / וּמַקֶּבֶת בּוֹר נְקִיָּה



וַתַּבֵּט אֵלֶיהָ / וְהִנָּהּ עֵרֹם וְעֶרְיָה



וַתַּלְבֵּשׁ עוֹר וּבָשָׂר / לִהְיוֹת לְנֶפֶשׁ חַיָּה



וַתְּצַוֶּה עָלֶיהָ / נְטוֹת מִדַּרְכֵי גְוִיָּה



לְמַעַן תָּסוּר מִשְּׁאוֹל / מַטָּה לְדַרְכֵי עֲלִיָּה

וַתְּלַמְּדֶהָ לָקַחַת / מוּסַר אֱמֶת וְתוֹכָחַת.



יֵשׁ מֵאַיִן גָּלְמִי / יוֹם הִמְצֵאתָ וְאִם סָר



הִלְבַּשְׁתָּ וְסוֹכַכְתָּ / גִּידִים וְעֶצֶם וּבָשָׂר



מְרֻקָּם בְּצֶלֶם אֱלֹהִים / לְכָל-מַעֲשֶׁיךָ הֱיוֹת שָׂר



וַתְּצַו עָלָיו חֻקִּים / וּמִצְוֹת, שֵׂכֶל וּמוּסָר



לְבַל-יֵט יָמִין וּשְׂמֹאל / וּמִנְּתִיבָם אַל-יָסָר



וְחַי בָהֶם לְעוֹלָם / וּכְבוֹדוֹ לֹא יֶחְסָר

יַחְשׂךְ מִנִּי-שָׁחַת / נַפְשׁוֹ וְהִיא כְּפֹרָחַת.



מֵאָז חֻבְּרוּ יַחְדָּו / נַפְשִׁי וּגְוִיָּתִי



יַחַד נוֹסְדוּ לָסוּר / מִנְּתִיבוֹת עֲלִיָּתִי



לָלֶכֶת נְתִיב תַּאֳווֹת / כִּבְהֶמְתִּי וְחַיָּתִי



וְהָיָה דָשֵׁן וְשָׁמֵן / מַרְעִיתִי בְּצִיָּתִי



וָאֶשְׁכַּח אֵל עוֹשַׂי / שָׁלֵו מִדֵּי הֱיוֹתִי



וְלֹא עָלְתָה עַל-לִבִּי / רֵאשִׁיתִי וְאַחֲרִיתִי

מְשׁוּבָתִי נִצַּחַת / צָרַעַת פֹּרָחַת.



נֶפֶשׁ כָּל-חַי בְּיָדְךָ / וְאִם הִיא כְלוּאָה בְמַאֲסַר



גֹּלֶם נִבְזֶה וְנִשְׁחַת / דַּעַת וְשֵׂכֶל חָסָר



וְאִם-עֲוֹנוֹת תִּשְׁמָר-יָהּ / וּכְפִשְׁעֵיהֶם תִּסָּר



מִי יַעֲמֹד לְפָנֶיךָ / אִם נָגִיד וְאִם טִפְסָר



אָנָּא לְמַעַן שְמֶךָ / סְלַח אֱלֹהֵי הַמּוּסָר



הֲלֹא הֵן מַעֲשֵׂה יָדֶיךָ / הַנֶּפֶשׁ וְהַבָּשָׂר

וּבְשׁוּבָה וָנַחַת / פְּדֵם מֵרֶדֶת שָׁחַת.



חֲטָאַי בְּפִי אֶתְוַדֶּה / וּבְלִבִּי אֶנָּחֵם



זְדוֹנִי כִּי עָשָׂה-לִי / אֲשֶׁר לֹא יַעֲשֶׂה לוֹחֵם



קְרָא-נָא לְהַנְעִים חַיַּי / בְּשֶׁקֶט וְשַׁאֲנָן לְהַנְחֵם



כָּל-עוֹד נִשְׁמָתִי בִּי / תִּזְכֹּר בְּרֹגֶז רַחֵם



וּבְשָׂרִי וְעַצְמוֹתַי / כַּדֶּשֶׁא הַפְרִיחֵם



וְאֶשְׂבְּעָה תְמוּנָתֶךָ / כַּהֲקִיצוֹתִי תְשִּׂיחֵם

שָׁלוֹם שָׁלוֹם וְנַחַת / אַל-תַּעֲרֹץ וְאַל-תֵּחָת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41655