


	
	[בַּת אֵל שְׂפַת עִבְרִית ]
	







וזה כשנתים ימים אשר גמרתי את השירים האלה, ועוד לא ערבתי
את לבי להוציאם לאור, כי ידעתי את מך ערכי, ומעולם לא נסיתי לעלות על במתי
המשוררים, עד כי הפצירו בי רֵעַי ומיודעַי, ונעניתי להם עתה, אולי יקנאו בי
חברי, כי ימצאו השירים האלה חן בעיניהם, וישובו אל לשון אבותם, ויספה פליטת
שפת עברית הנשארת שורש למטה, ועשתה פרי למעלה, ואחרי כן ישפוך ה' את רוחו
על כל בשר, על בחורים וזקנים יחדו, ונבאו הזקנים והבחורים חזיונות
יראו.

ותהי עלי רוח שיר ואען ואמר:






בַּת אֵל שְׂפַת עִבְרִית מִמָּרוֹם חֻצָּבָה

שַׁלְהֶבֶת יָהּ בָּה אֵל מֵאָז הוֹפִיעַ

לִפְנֵי גְבָעוֹת לִימִין עֶלְיוֹן נִצָּבָה

בָּה הִגִּיד מַעֲשָׂיו פְּעֻלָּתו הוֹדִיעַ

וְכַאֲשֶׁר אֱלֹהִים חַיִּים יְיָ אֵל דַּעַת

כֵּן מְקוֹרָהּ מְקוֹר חַיִּים לָנֶצַח נוֹבַעַת:





וְאֵשׁ דָּת מֵאָז חֲקוּקָה בְּמִלֶּיהָ

הֲלֹא כֹה דְבָרָהּ כְּאֵשׁ נֹגַה וּכְשַׁלְהֶבֶת

תָּעִיר וְתָאִיר אֶת־נֶפֶשׁ בְּעָלֶיהָ

לְהַשְׂכִּיל לְבָבָם בַּדָּת מֵאֵל חֻצֶּבֶת

וְכַאֲשֶׁר חֻקֵּי הַר סִינַי עַד לֹא יָמוּשׁוּ

כֵּן הִיא לֹא תָמוּשׁ עוֹד אֲמָרֶיהָ יָפוּשׁוּ:





הִנֵּה לֹא תָנוּם וְלֹא תִישָׁן בַּת עֵבֶר

שְׁנוֹת דּוֹר וָדוֹר תָּמִיד חֲדָשׁוֹת תַּצְמִיחַ

שֵׂאתָהּ עַד שָׁמַיִם שָׁם תַּעֲלֶה אֵבֶר

הִיא בְּבֵית־אֵל בְּחַצְרוֹת אֱלֹהֵינוּ תַּפְרִיחַ

וְכַאֲשֶׁר לֹא יִכְלֶה אֱנוֹש לָאֵל לָצוּק לַחַשׁ

כֵּן הִיא לֹא תִכְלֶה וְתִדַּל וְיָקום בָּה כַּחַשׁ:





וּמִזֶּרַע יַעֲקֹב גִּזְעָהּ צָמֵח

וַתִּיף בְּגָדְלָהּ וַתְּהִי לְגֶפֶן אַדֶּרֶת

וְדָָלִיּוֹתֶיהָ אֶל־לְאוֹמִים תְּשַׁלֵּחַ

וְגַם הֵם אָכְלוּ אֶת־פִּרְיָהּ פְּרִי תִפְאֶרֶת

וְכַאֲשֶׂר יַעֲמֹד יַעֲקֹב עַד בִּלְתִּי שָׁמָיִם

כֵּן יַעֲמֹד פִּרְיָהּ לָעַד לְתַאֲוַת עֵינָיִם








בערלין בירח טבת שנת תר“ב לפ”ק





המחבר.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47107