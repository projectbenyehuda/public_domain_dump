


	
	[עַל־הָרֵי בְשָׂמִים אָרַח לְחַבְּרֵנִי שָׁם רֵעִי (עזרת)]
	



[חי ברוֹמָא באמצע המאה הי"ב]





עֶזְרַת לְיוֹם רִאשׁוֹן שֶׁל פֶּסַח




עַל-הָרֵי בְשָׂמִים אָרַח לְחַבְּרֵנִי שָׁם רֵעִי



בָּם לִרְעוֹתִי וּלְהַרְבִּיצִי רוֹעִי



רֹגֶז חֲמָתוֹ וְאַפּוֹ עוֹד מִלְּהַשְׁמִיעִי



הַחֲזֵק קַשְׁתִּי וְאַמֵּץ כֹּחַ זְרוֹעִי



מְנַהֲלִי מִבָּמֳתֵי-יָם לְהַצִּילִי לְפָדְעִי



הֵחִישׁ “הִנֵּה הִנָּם” מְבַשְּׂרִי לְהוֹדִיעִי



מַלְכֵּךְ יָבוֹא לָךְ צוּר מוֹשִׁיעִי



כִּי הוּא מָגִנִּי וְקֶרֶן יִשְׁעִי יְיָ סַלְעִי.



אֶל-הַר הַמֹּר וְדִבְרָתוֹ עַל-לִבֵּךְ לְמַלֵּא רְצוֹנֵךְ



נְדוּדָה עֲגוּמָה בְּלִי עַד יְגוֹנֵךְ



הִנֵּה שַׂמְתִּי כַּדְכֹד שִׁמְשֹׁתַיִךְ וּפִנֵּךְ



אָז תִּשְׂמַח בְּתוּלָה בִּמְחוֹלַת נִגּוּנֵךְ



זֵר עֲטֶרֶת תִּפְאֶרֶת בְּרֹאשֵׁךְ לְמָגִנֵּךְ



רִיב אָרִיב רִיבֵךְ מִלּוֹקְחֵי עִזְּבוֹנֵךְ



חָגִּי חַגַּיִךְ שַׁלְּמִי נְדָרַיִךְ בַּהֲמוֹנֵךְ



בָּאתִי לְגַנִּי כִּי הִגִּיעַ זְמַנֵּךְ עוֹד אֶבְנֵךְ.



עַל-הֶהָרִים רַגְלֵי מְבַשֵּׂר לְהַשְׁמִיעַ לִפְזוּרִים



רָנּוּ לְיַעֲקֹב שִׂמְחָה וְהַשְׁמִיעוּ לַאֲסוּרִים



בָּא הַיּוֹם הִגִּיעַ עֵת זְמִירִים



יָרֹנּוּ ישְׁבֵי סֶלַע וּמֵרֹאשׁ הָרִים



מִתְּהוֹמוֹת הָאָרֶץ לְהַעֲלָם וּלְנַעֲרָם מֵעֲפָרִים



תִּרְוֶה חַרְבְּךָ מִדָּם וּמֵחֵלֶב אַבִּירִים



יֶחְרְדוּ הָאִיִּין מִקּוֹל זַעֲקַת שׁוֹפָרִים



הֻמְסְכוּ גַם הֵמָּה מִמִּשְׁתֵּה שְׁמָרִים



חָנוֹן תָּחֹן לְקוֹל זוֹעֲקִים וְעוֹתְרִים



זְקוּקֶיךָ הֲבִיאֵם לְבֵיתְךָ וּלְוִיִּים מְשׁוֹרֲרִים





[שִׁירָה חֲדָשָׁה].







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38421