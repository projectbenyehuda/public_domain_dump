


	
	[הגורל מפקד]
	




הַגּוֹרָל מְפַקֵּד וַהֲרֵינִי טוֹעֵן.



(שִׁיר-שַׁחלָה, וַחֲרוּז- הַמְּלָאי).



כַּדּוּרֵי-הַמִּלִּים אֱלֹהִים יְכַוֵּן:



יִפְּלוּ חֲלָלִים: צוֹרֲרָי.

אִם לָהֶם נִצָּחוֹן וּכְתֹם הַשָּׁנָה



תִּרקַב גּוּפָתִי בֶּחָזִית,



יְהִי-נָא שִׁירִי כִּפצָצָה יְשָׁנָה



הַקָּמָה לִתחִיָּה-לְהָמִית!

וְיַמוּת הָאוֹיֵב הַדּוֹרֵךְ בְּדִיצָה,



בְּגָאוֹן שָׁר שִׁירֵי-נִצָּחוֹן.



וּמֹחוֹ יִשָּׁפֵךְ מַרַקָּה מְחוּצָה



עַל אַדמַת יִשׁמָעֵאל בְּצִיּוֹן.

שבט תרצ"ד







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6226