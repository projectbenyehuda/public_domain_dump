


	
	[ככוכבי השמים]
	



[ככוכבי השמים] / אברהם שטרן (“יאיר”)




וְהִרְבֵּיתִי אֶת-זַרְעֲךָ כְּכוֹכְבֵי הַשָּׁמַיִם.



כּכוֹכְבֵי-הַשָּׁמַיִם זָרַע…צָרַי.



וְזַרעִי כֶּעָפָר…לְרַגלָם.



כַּעֲדַת חֲזִירִים אֶת גְּוִיּוֹת בְּנוֹתַי



נִאֲרוּ בְּתַזנוּת-פִּגּוּלָם.


  


בְּצֹאַת-אָלָתָם נִאֲצוּ אֲרוּרִים



גְּוִילֵי תוֹרָתִי הַקְּדוֹשָׁה.



תּוֹך מְעֵי-אִמָּהוֹת בֻּתְּקוּ עֻבָּרִים,



רִטְּשׁוּם בְּחַרבָּם הַקָּשָה.


  


וְאַתָּה אֱלֹהִים, כַּאלֹהִים אֲחֵרִים:



לְךָ אָזנַיִם וְלֹא תַאֲזִין;



עֵינַיִם לְךָ – לֹא תִראֶה יִסּוֹרִים;



פֶּה לְךָ – לְדַבֵּר לֹא תָהִין.


  


מַה תִּדֹּם, אֵל נוֹרָא וְאָיֹם? הֲתִירָא



כִּי יַשׁחִית פֵּאוֹתֶיךָ עָרֵל?



וְיָאֹר אוֹתְךָ, אֵל טָהוֹר? מְצֹרָע



בִּקדוֹשׁ יִשׂרָאֵל יִתעַלֵּל?


  


וְאַתָּה תִתפַּלֵּשׁ בְּאַשׁפּוֹת, חֲפוּי-רֹאשׁ,



וְתָלֹק מוֹק חֶלאַת-הַגּוֹיִים?



תְּיַבֵּב: "דַּם-בָּנַי מִיֶּדכֶם לֹא אֶדרֹשׁ,



אַךְ תְּנוּ לִי אֶתנַן-הַחַיִּים?"


  


הִתנַעֵר מֵעָפָר, לְבַש עֹז, אֵין-אוֹנִים,



אֱלֹהֵי-הַגָּלוּת הַגַּלמוּד.



צֵא לְלחֹם עַל חֵרוּת בִּצבָאוֹת אַלמוֹנִים



לְנַצֵּחַ עִמָּם אוֹ לָמוּת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4373