


	
	[לבי חולה באהבת מולדת]
	




לִבִּי חוֹלֶה בְּאַהֲבַת-מוֹלֶדֶת.



דָּמִי- מָרעָל בְּמַשׂטַמַת-אוֹיֵב.



תָּמִיד אֲנִי שׂוֹנֵא – אֲנִי אוֹהֵב:



שִׂנאָה מֵאַהֲבָה אֵינָהּ נִפרֶדֶת;

וְעַד עוֹלָם תּוֹסִיף הִיא בִּי לִחיוֹת



(גֵּם עֵת תָּכרַח נַפשִׂי שְׁאוֹלָה רֶדֶת):



עַזָּה כַּמָּוֶת אַהֲבַת-מוֹלֶדֶת;



שִׂנאַת-אוֹיֵב – עַזָּה מִמֶּנוּ עוֹד.

רַק פִּתרוֹן אֶחָד יֵשׁ: נִצָּחוֹן!



אוֹבֵד אוֹיֵב – שִׂנאָה אֵלָיו אוֹבֶדֶת;



יֹאבַד אוֹיֵב – חָפשִׁית תְּהִי מוֹלֶדֶת;

יֹאבַד אוֹיֵב – אֵל בְּצִיּוֹן יִשׁכֹּן!



עִם אֱלֹהִים אוֹ עִם שָׂטָן אֶכרֹת



בְּרִית-חַיִּים וָמָוֶת. עֵת לִשׂרוֹת!



תרצ"ד






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5903