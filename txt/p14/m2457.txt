


	
	[מזוודות כבדות]
	




מִזוָדוֹת כְּבֵדוֹת, מִזוָדוֹת יְקָרוֹת,



כְּבֵדוֹת כַּבַּרזֶל, יְקָרוֹת כַּזָּהָב.



מְלֵאוֹת אֶקדָּחִים, כַּדּוּרִים מְלֵאוֹת.



כְּלֵי-קֹדֶשׁ לָעָם, לְנָקָם וְלַקְּרָב.


  


מִמַּברִיחַ הַמֶּכֶס, נוֹאֵף וְרַמַּאי;



מֵחַיָּל שֶׁשָּׁכַר וּמָכַר כַּדּוּרָיו;



מִקָּצִין שֶׁמָּעַל בְּאֵמוּן בַּחֲשַׁאי;



כְּלֵי-הַקֹּדֶשׁ נִקנֶה בַּעֲפַר-הַזָּהָב.


  


הַזָּהָב? פְּרוּטוֹת שֶׁנִּקווּ קַו לְקַו.



פְּרוּטוֹת שֶׁחָסַך בְּלִי חָשָׂך וְתָרַם



שְׂכִיר-יוֹם וְאֶביוֹן, אִישׁ עָמָל שֶׁרָעַב,



שֶקָּנָה אֶקדָּחוֹ וְלַחמוֹ לֹא טָעַם.


  


הוֹי, שָׂרֵי-יְהוּדָה, קִיא חֶלאַת-יִשׁמָעֵאל!



נִבלַתכֶם בְּצִיּוֹן וְלִבְּכֶם בַּנֵּכָר.



עַל אַדמַת אֱלֹהַי, בִּדבִיר קֹדֶשׁ אֵל



תִּזבְּחוּ לְשֵׂעִיר וְתִזנוּ אֶל קֵדָר.


  


הוֹי, בְּקַר-יִשׂרָאֵל, מַעֲלֵי-הַגֵּרָה!



רֻטֲפַשׁ בְּשַׂרכֶם עַל אֵבוּס בַּמַּרבֵּק;



שַׁאֲנָן מִרבַּצכֶם בְּסוּחַת-גְּדֵרָה.



כַּזְּאֵב הָרָעֵב יְזַנֵּק עֲמָלֵק.


  


נִשׂתָּעֵר. וְכָאֹהֶל בַּסַּעַר – קֵדָר.



פַּלָּצוּת בַּמִּדבָּר, אֲחוּז רַעַד – שֵׂעִיר.



נְלַהֵט בַּעֲרָב כְּלַפִּיד בְּעָמִיר.



יַאֲדִים הַבַּרזֶל וְיַרעִים דִּינַמִיט



עַד נַכרִית לְפִי חֶרֶב שָׂרִיד וּפָלִיט,



עַד מִתַּחַת שָׁמֵינוּ נִמחֶה זֵכֶר-צָר.


  


מִזוָדוֹת עֹז וְהוֹד, מִזוָדוֹת קְדוֹשׁוֹת,



שַׁי בַּרזֶל לַלּוֹחֵם וּבִרכַּת אֱלֹהָיו,



אֶקדָּחִים, רִמּוֹנִים וְרוֹבִים גְּדוּשׁוֹת.


  


דּוֹם! הָמָּה כָעוּגָב הַתּוֹתָח בַּעֲרָב.



שׁוּר! מָשִׁיחַ עוֹלֶה בְּצִבאוֹת גִּבּוֹרָיו.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2457