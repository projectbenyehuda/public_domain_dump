


	
	[הים הבריק: הזהיב- הסמיק]
	




הַיָּם הִברִיק: הִזהִיב-הִסמִיק



בְּזִיו חַמָּה פּוֹנָה.



עֵת לֵיל נֵרוֹ יַדלִיק, אַפלִיג



לִקרַאת הַסַּכָּנָה.

רוֹעֵשׁ, גּוֹעֵשׁ, גּוֹלֵשׁ הַיָּם



בְּצֶלַע אֳנִיָּה.



נִטרֶפֶת חִישׁ בְּיַם הַדָּם



הַשֶּׁמֶשׁ – אֳנִי יָהּ.

כְּגֶשֶׁר פָּז וְיַהֲלֹם



נָטָה שַׁדַּי מֵרוֹם



עַל מֵי הַיָּם. כִּנְוֵה חֲלוֹם



מֵעַל הֶמיַת תְּהוֹם,

שָׁלַו הַלֵּב. יִרעַם הַיָּם,



תֵּהוֹם סוּפַת שִׂנאָה.



אַקשִׁיחַ גֵּו, אֶשָּׂא רֹאשׁ רָם



לִקרַאת הַסַּכָּנָה.

אַברִיחַ מָוֶת וְחֻרבָּן



לִלחֹם וּלְהַכרִית.



קוֹלט, מאַוּזֶר, אַסטרַא וְנַגַּן



בְּכֶרֶס הַדּוּגִית.

אַברִיחַ: שׁוּב גְּבוּל אַשִּׂיג.



אֶגדּשׁ. אָרִיק. אֶסַּע.



וְשּׁוּב אֶחזֹר וְשׁוּב אַפלִיג



לִקרַאת הַסַּכָּנָה.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6357