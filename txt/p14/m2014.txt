


	
	[כאש השמש במרום]
	




כְּאֵשׁ-הַשֶּׁמֶשׁ בַּמָּרוֹם,



כְּשֶׁלֶג צֵל נָמֵס.



יָקֵד הַיּוֹם, חָנַק הַחֹם,



וְהַחַמסִין חוֹמֵס.

שָׁרָב אָרוּר יִצרֹב, יִצרֹר



הָעֹרֶף, הַצַּוָּאר.



כְּאֵפֶר חַם עָפָר אָפוֹר



בְּמַעֲלֵה-הָהָר.

שָׁם עַל הָהָר רוֹעֵשׁ בְּרוֹשׁ



וְשֶׁמֶשׁ שָׁם קָרִיר.



זְקֹף הַגֵּו, הָרֵם הָרֹאשׁ,



תֵּן קוֹלְךָ בְּשִׁיר!

הִנֵּה אוֹרוֹת אַלפֵי-בָּתִּים



כְּכוֹכְבֵי-מָרוֹם,



שֶׁנָּפְלוּ מִשְּׁחָקִים



לִתהוֹם גֵּיא-בֶן-הִנֹּם.

פִּרחֵי-זָהָב מִתנוֹצְצִים



בַּעֲרוֹגוֹת-גִּנָּה-



בִּרחוֹבוֹת עִיר-אֱלֹהִים,



עִיר בָּה דָּוִד חָנָה.

טַוַּס-זָהָב עַל בַּד-בְּרוֹשׁ



יָרֵחַ הַמַּזהִיר.



זְקֹף הַגֵּו, הָרֵם הָרֹאשׁ,



תֵּן קוֹלְךָ בְּשִׁיר!

שבט תרצ"ה







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2014