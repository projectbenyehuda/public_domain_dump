


	
	עַל הַר גָּבוֹהַּ
	




עַל הַר גָּבוֹהַּ בֵּין מִדבָּר וָיָם,

בֵּין יְשִׁימוֹן בְּרֵאשׁית לְדוּמִיַּת הַנֵּצַח,

בְּעִיר-הָאֱלֹהִים בָּנָה לוֹ עַם-עוֹלָם

מִקדַּשׁ אֱמֶת שֶׁלֹּא יָמוּט לָנֶצַח.

וְקֹדֶשׁ-קָדָשִׁים שֶׁל הַמִּקדָּשׁ –

תּוֹרָה-שַׁלהֶבֶת-יָהּ כְּנֵּר תָּמִיד

צַלמָוֶת הַגָּלוּת תָּפִיץ בְּאוֹר חָדָשׁ,

תּוֹבִיל אֶל אֶרֶץ הֶעָבָר וְהֶעָתִיד.

וּבשׁוּב ד' אֶת שִׁיבַת צִיּוֹן

כְּעַמּוּד אֵשׁ תָּאִיר הַמִּכלָלָה,

וּרבָבוֹת תִּשׁאַבְנָה בְּשָׂשׂוֹן

מִמַּעיָן הַמִּתגַּבֵּר שֶׁל הַתְּחִיָּה.

וּתבַשֵּׂר הַמִּכלָלָה מֵעַל הָהָר

דְּבַר אֱלֹהִים חַיִּים לְעַם הַנְּבִיאִים,

שֶׁבְּמִדבַּר גּוֹלָה תָּמִיד כִּסנֶה בָּעָר

וְלֹא אֻכַּל בְּאֵשׁ הַיִסּוּרִים.

וְהָיְתָה הַמִּכלָלָה מִשׁכַּן שְׁכִינָה,

בֵּית-הַיּוֹצֵר לְרוּחַ הָאֻמָּה,

בּוֹ יִוָּצְרוּ בִּימֵי הַגְּאֻלָּה

פֻּלחַן הַדְּרוֹר וְדַת הַיצִירָה.

וְתִתגַּשֵּׁם בְּעֶזרַת הַשֵּׁם וּבִמהֵרָה

הַנְּבוּאָה אֲשֶׁר שָׁמַע מִפִּי שָׁמַיִם

בֶּן-אָמוֹץ כִּי מִצִּיּוֹן תֵּצֵא תּוֹרָה

וּדבַר ד' מִירוּשָׁלַיִם.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5578