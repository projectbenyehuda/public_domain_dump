


	
	[הרי את מקודשת לי מולדת]
	



הוֹי, רוּסְיָה שֶׁלי! רַעיָתִי..

בלוק


הֲרֵי אַתּ מְקֻדֶּשֶׁת לִי, מוֹלֶדֶת,



כְּדַת מֹשֶׁה וְיִשׂרָאֵל.



שִׁפחָה שַׁחָה, כּוֹרַעַת וְאוֹבֶדֶת,



אֲנִי לָך בַּעַל וְגוֹאֵל.


  


וְרָחֲקוּ מִמֵּך מְבַלְּעַיִך



בְּחַיַּי. וּבְמוֹתִי



אֲנִי - רֹאשִׁי אָלִין בְּחֵיק הָרָיִך;



אתּ-בְּדָמַי לָעַד תִּחיִי.


  


וְלִקרָאתֵך מַלכָּה, לִבִּי חָרַד עֵת



תִּפאַרתֵּך פִּי יְמַלֵּל.



הֲרֵי אַתּ מְקֻּדֶּשֶׁת לִי, מוֹלֶדֶת,



כְּדַת מֹשֶה וְיִשׂרָאֵל!


  

סיון תרצ"ד






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4698