


	
	[אש העי תלהט]
	




אֵשׁ-הָעַי תְּלַהֵט אוּד פָּנֵינוּ



וְעֵינֵנוּ כְּשֶׁמֶש-גִּבעוֹן.



כְּכַנפֵי-נְשָׁרִים צֵל-דִּגלֵנוּ



יַחֲרִיד תֵּן-עֲרָב בְּצִיּוֹן.

וּמִמַּעַל יָנוּחוּ שָׁמֵינוּ



עַל רָאשֵׁינוּ- כְּכַף-אֱלֹהִים.



וְנִשַּׁק לְעַפרוֹת-אַדמָתֵנוּ



וְנִבכֶּה מִשָּׂשׂוֹן כִּילָדִים.

יוֹם יָבוֹא: יִזָּרֶה עֲפָרֵנוּ



לְכָל רוּחַ בִּצַחִיחַ-דּוֹרוֹת.



אַך עַמֵּנוּ שָׁתוּל עַל דָּמֵנוּ



אֶל רֹם-יָהּ יְשַׁלַּח הוֹד פֹּארוֹת.

כְּכַפּוֹת-תְּמָרִים כַּפּוֹתֵינוּ,



בְּקַרנֵי הַשָֹּמַיִם נֹאחַז;



"אֵל קַנָּא וְנוֹקֵם, קֵח חַיֵּינוּ,



אַך עֲשֵׂה רְצוֹנֵנוּ כִּי עָז".
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4049