


	
	[ושוב ירעימו בתזמורת]
	




וְשׁוּב יַרעִימוּ בְּתִזמֹרֶת



תֻּפֵּי-בַּרזֶל – הַגַּלגַּלִּים.



בְּמַעַרבֹּלֶת-הַסְּחַרחֹרֶת,



יָמִים יָצֹלּוֹ הֲמוּלִים.

זִיק-פָּז יִזרֶה קַטָּר קוֹדֵחַ



כְּזֶרַע-אֵשׁ בִּשׂדֵה-לֵילוֹת;



וְיִתַּמֵּר אָבָק פּוֹרֵחַ



בַּתַּחֲנוֹת הָאֲבֵלוֹת.

שִׁבעִים לָשׁוֹן שׁוּב תְּצַלצֵלנָה



כְּלַעַז מַטבְּעוֹת-נֵכָר.



וּמְבַקֵּר יָעֵף כְּצֵל נָע



יִרטֹן עוֹין, זָעֵף וָסָר.

אָנוּם קָפוּל, אָקוּם פָּרוּעַ,



הַגֵּו גִּדֵּם, מָעוּך הַלֵּב.



וְשׁוּב אָנוּם: אָנוּד-אָנוּעַ



בְּיֵרכְּתֵי חֲלוֹם חָרֵב.

אֶפֹּל, אֶזחַל בְּחוֹל מָלוּחַ



מֻכֵּה שָׁרָב אַגָּדָתִי,



עַד כִּי אֶגהַר כָּל עוֹד בִּי רוּחַ



עַל סַף מִדבַּר-מוֹלַדתִּי.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4933