


	
	[כְּאָבִי שֶׁיִּשָּׂא בְּיִראָה אֶת תִּיקוֹ]
	



לְאָבִי ז"ל




כְּאָבִי שֶׁיִּשָּׂא בְּיִראָה אֶת תִּיקוֹ

עִם טַלִּית בְּשַׁבָּת אֶל בֵּית-תְּפִלָּתוֹ,

כֵּן אֶשָּׂא בְּתִיקִי אֶקדָּחִים קְדוֹשִׁים

לְ“עַרבִּית”-הַבַּרזֶל – עִם מִניַן–חֲדָשִׁים.

כְּאִמִּי שֶׁתַּדלִיק עֶרֶב-חַג הַנֵּרוֹת

כֵּן אַדלִיק מְנוֹרָה לְנוֹרָא-תְהִלּוֹת.

כְּרַבִּי שֶׁהוֹרַנִי לִקרֹא בַּתּוֹרָה

אֲלַמֵּד חֲנִיכַי: “תְּפֹס שֶׁק!” “בֶּרֶך כְּרָע!”

כִּי יֵשׁ דַּת-גְּאֻלָּה – דַּת מִלחֶמֶת-שִׁחרוּר.

הַמּוֹדֶה בָּהּ - בָּרוּך; הַכּוֹפֵר בָּהּ - אָרוּר.


  

תרצ"ה






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4563