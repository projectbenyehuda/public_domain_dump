


	
	[חל טומאה וצלמות בעיר העתיקה]
	



[חל טומאה וצלמות בעיר העתיקה] / אברהם שטרן (“יאיר”)


חֹל-טֻמאָה וְצַלמָוֶת בְּעִיר עַתִּיקָה.



קֹדֶשׁ, טֹהַר וָזֹהַר בָּרוֹם.



הֶחָצֵר כַּבְּאֵר בְּמִדבָּר עֲמֻקָּה,



שָׁמַיִם מִמַּעַל תְּהוֹם.

וְעוֹשֶׂה לְהָטָיו לֵיל-סְתָיו כְּרַב מָג,



אוֹר-יָרֵחַ פָּרֹכֶת-זָהָב,



וַאֲנִי הַשֹּוֹמֵר מִתהַלֵּך אַט בַּגַּג



וְסוֹעֶרֶת נַפשִׁי אֱלֵי קְרָב.

מַה יִטמֹן בְּחֻבּוֹ, מַה יֵּלֵד יוֹם-מָחָר?



הַאֶגבַּר אוֹ יוּכַל לִי שָׂטָן?



אֱלֹהֵי וְעַמִּי! לֹא אֶטֹּשׁ הַמִּשׁמָר;



בִּי נִשׁבַּעְתִּי: הֲרֵינִי מוּכָן.

תרצ"ד







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4233