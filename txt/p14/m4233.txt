


	
	[חֹל-טֻמאָה וְצַלמָוֶת בְּעִיר עַתִּיקָה]
	




חֹל-טֻמאָה וְצַלמָוֶת בְּעִיר עַתִּיקָה.

קֹדֶשׁ, טֹהַר וָזֹהַר בָּרוֹם.

הֶחָצֵר כַּבְּאֵר בְּמִדבָּר עֲמֻקָּה,

שָׁמַיִם מִמַּעַל תְּהוֹם.

וְעוֹשֶׂה לְהָטָיו לֵיל-סְתָיו כְּרַב מָג,

אוֹר-יָרֵחַ פָּרֹכֶת-זָהָב,

וַאֲנִי הַשֹּוֹמֵר מִתהַלֵּך אַט בַּגַּג

וְסוֹעֶרֶת נַפשִׁי אֱלֵי קְרָב.

מַה יִטמֹן בְּחֻבּוֹ, מַה יֵּלֵד יוֹם-מָחָר?

הַאֶגבַּר אוֹ יוּכַל לִי שָׂטָן?

אֱלֹהֵי וְעַמִּי! לֹא אֶטֹּשׁ הַמִּשׁמָר;

בִּי נִשׁבַּעְתִּי: הֲרֵינִי מוּכָן.


  

תרצ"ד






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4233