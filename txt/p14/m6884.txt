


	
	שִׂמחַת-תּוֹרָה
	




שֻׁלחָן חִגֵּר בְּבֵית־כְּנֵסֶת

יְהִי הַלַּילָה מִטָּתִי,

הַסְּגָן שׁוֹמֵר עַל הַמִּרפֶּסֶת

וּמֵחֲצוֹת שׁוֹמֵר אֲנִי.

מִטָּה הִצַּעתִּי: שַׂק פָּרוּעַ.

בָּבָא קַמָּא לִמרַאֲשׁוֹת.

נִצָּב הַמָּאוּזֶר עַל יְצוּעַ,

מַלאַך־בַּרזֶל נוֹצֵר מִשֹּׁד.

בְּעַד סוֹרַג רִיסֵי־עֵינַיִם,

אַסִּיר־חֲלוֹם כְּיַעֲקֹב,

אֶראֶה: כְּמַלאֲכֵי שָׁמַיִם

הַחֲסִידִים. קְלָף צָּהֹב –

זָקָן חָלוּד. גַּבָּם שָׁחוֹחַ,

עֲטוּר־פַּרוָה רֹאשָׁם הָרָם.

וְטוֹב לִבָּם בְּבוֹא לִשׂמֹחַ

לִכבוֹד יוֹם־טוֹב בְּסוֹד בּוֹרְאָם.

תָּמִיד שׁוֹנוֹת הֶן דְּרָכֵינוּ:

אַתֶּם לַכֹּתֶל נוֹהֲרִים

בֶּחָג; אֲבָל מְחוֹז־חֶפצֵנוּ

הִיא הַבִּקעָה בְּחֵיק־הָרִים.

בָּהּ שְׁמָמָה יְקוּם נוֹגֶשֶׂת,

שָׁם נְקַבֵּל פְּנֵי־שַׁבָּת

וְנִתפַּלֵּל בְּבֵית־כְּנֶסֶת

בְּלֵב־הָרִים. אֶקדָּח בַּיָּד.

עַתָּה אָתוּ לְבֵית־כְּנֶסֶת

בֶּן־יַעֲקֹב כְּבֶן־עֵשָׂו.

אֶתכֶם שִׂמחַת־תּוֹרָה כּוֹנֶסֶת,

אוֹתָנוּ אַף שִׂמחַת־קְרָב.

בְּהַקָּפוֹת נֵצֵא כֻּלָּנוּ,

יָגֵל יָשִׁישׁ, יָשׂישׂ אָבֵל,

רִקדוּ אַתֶּם, נִרקֹד גַּם אָנוּ,

נַרקִיד בְּאוֹן מְלֹא תֵבֵל.

וְטוֹפְפוֹת כַּתֹּף רַגלַיִם,

פִּיּוֹת שָׁרִים כַּחֲלִילִים,

אֶל אֱלֹהֵי־יְרוּשָׁלַיִם

בְּשִׁיר־מָחוֹל מִתפַּלְּלִים.

וְיִתחוֹלֵל מָחוֹל כְּסַעַר,

יָחוּל הַבַּיִת כְּסִירָה,

יָנוּד כְּתֹרֶן סַף־הַשַּׁעַר,

פָּרֹכֶת כְּמִפרָשׂ יִפרַע.

אֲבָל לְאַט לֵאוּת גּוֹבֶרֶת,

לָעָה הַשִּׁיר, לָהוּ קוֹלוֹת,

אַט מִתפּוֹרֶרֶת הַשַּׁרשֶׁרֶת,

אַט־אַט כָּלִים הַמְּחֹלוֹת.

שָׁחוּ גַּבִּים, רָפוּ יָדַיִם,

פָּנִים חָפוּ, דָּהוּ קִירוֹת.

כָּהוּ נֵרוֹת, כָּבוּ עֵינַיִם,

שַׁבָּת בַּלֵב. מְשׂוֹשׂ אוֹרוֹת.

דּוֹעֵך לִפנֵי אֲרוֹן הַקֹּדֶשׁ

אוֹר פְּתִילָה אַחֲרוֹנָה,

בִּיוֵן־חֻלִּין נִטמָא צִיץ־קֹדֶשׁ,

נִסתַּלְּקָה הַשְּׁכִינָה.

נָלוּן, אֶחָי. הַלַּילָה לָנוּ.

יוֹם־לְמַלאַך־הַחַבָּלָה.

נֵלֵך לִקרַאת קְרָב כֻּלָּנוּ,

פְּנֵי גוֹרָל נְקַבְּלָה.


  

כג בתשרי תרצ"ד






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6884