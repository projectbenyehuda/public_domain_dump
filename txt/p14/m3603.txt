


	
	טיול
	



טִיוּל / אברהם שטרן (“יאיר”)

1. בַּבֹּקֶר


בִּשְׁמֵי-הַשַּׁבָּת יְשֵׁנִים כּוֹכָבִים,



יְשֵׁנִים צִללֵי בְּקָעוֹת.



נָמָה עוֹד הַשֶֹּמֶשׁ, וְאָנוּ קָמִים:



תְּפִלַּת-שַׁחֲרִית בַּשָּׂדוֹת.


  


מִתפַּלֵּל הַכְּבִישׁ בְּטָלִּית-הָאָבָק,



וְהָהָר- בְּטַלִּית-עֲרָפֶל.



הִתפַּלֵּלְנָה “מַה-טֹּבוּ”, טָפוֹף וְהַלֵּל,



הָרַגלַיִם, בְּצַעַד-בַּרזֶל!


  

2. בַּדֶּרֶך


בֵּין הַיַּרדֵּן וְהַר-צִיּוֹן



חוֹמֵס חַמסִין חוֹלוֹת צָיוֹן,





עָצוּם וָרָם חוֹלֵשׁ רַב-הָר,



שׁוֹמֵר-הַסַּף לְשַׂר-מִדבָּר.


  


מִשׁעוֹל אֵין-סוֹף תָּלוּל וָצָר,



בְּלֵב שָׁמַיִם רֹאשׁ הָהָר.


 


וְאוֹר-חַמָּה – זָהָב רֻתַּך –



נִתַּך אֶל פֶּה וְחֵך חָרַך.


 


בְּפֶה חָרֵב, מָלֵא אָבָק,



לְחֵך סָדוּק לָשׁוֹן תִּדבַּק.


 


יִצרֹב גָּרוֹן חֲרוֹן-שָׁרָב,



תַּרמִיל כְּהַר יִרבַּץ עַל גָּב.


  


מִגַּב הָרִים מִתגּוֹדְדִים



נִפשֹׁט אֶל גַּיא כְּשׁוֹדְדִים.





כְּחֹד סַכִּין בְּלֵב-הַצָּר



נִתקַע יָתֵד בְּגֵו-הָהָר.




3. בַּמִּדבָּר

                        בָּרוּךְ ה' צוּרִי,

                        הַמְלַמֵּד יָדַי לַקְרָב,

                        אֶצְבְּעוֹתַי לַמִּלחָמָה.

                        תהלים קמ"ד


מַה-טֹּבוּ אֹהָלֶיךָ, יַעֲקֹב,



מִשְׁכְּנוֹתֶיךָ, יִשׂרָאֵל!



חוֹנֶה בְּאֶרֶץ יִשׁמָעֵאל



חֵיל-גְּאֻלָּה: כְּבָר הַקְּרָב קָרוֹב.





בָּרוּךְ הַמְלַמֵּד יָדַי לַקְּרָב,



אֶצְבְּעוֹתַי לַמִּלחָמָה,



דָּשׁ גּוֹי בַּחֲרוּצוּת-חֵמָה.



אַשׁרֵי הָעָם שֶׁכָּכָה אֱלֹהָיו!


 


אַדמַת-כְּנַעַן, אֶרֶץ-הַחִתִּי!



בִּימֵי בִּן-נוּן רָדוּ עִברִים



בָּך, נִינֵהֶם עַתָּה בָּאִים


 


שׁוּב לִכָבשֵׁך, וְאַתּ לָהֶם תִּהיִי.



אַדמַת נָכרִי, זָבַת זֵעָה וָדָם-



מְכוֹרָה מֵאָז וְעַד עוֹלָם.


  

4. בַּחֲזָרָה


נֶשֶׁך רַך, כְּיִצחָק עַל מִזבַּח הַר עָקוּד



וְכָאֵשׁ לְעֹלָה שֶׁמֶשׁ עַז



מְהַבהֵב רֹאשׁ בְּרוֹשׁ בְּתַנּוּר נוּר כָּאוּד,



מַאֲכֶלֶת שַׁדַּי – חֲזִיז פָּז.





צֵל עָב קַל עַל גַּב תֵּל – טַלִּית שְׂרַף-אֶל.



וַיִּשָּׂא אַברָהָם אֶת עֵינָיו



וַיַּרא: הִנֵּה אַיִל אֲפֹר-עֲרָפֶל



נֶאֱחַז בַּסְּבַך בְּקַרנָיו.


  


הַשָּׁרָב בְּשָׂרֵנוּ עָקַץ כְּעַקרָב,



נְעָלֵינוּ בָּלוֹת, עֲפֹרוֹת,



הַתַּרמִיל עַל הַגַּב מִתעַלֵּף בָּרָעָב;



מְפַרזַל שִׁיר בִּרכַּיִם כּוֹשְׁלוֹת.


  


הִנֵּה יְרוּשָׁלַיִם – עֲמֹד: פְּטוּרִים!



נֵעָלֵם בְּסִמטוֹת אֲבֵלוֹת,



יִכָּרֵת שִׁיר חֶדוָה מִפִּיוֹת בַּחוּרִים



וּבַלֵּב תְּפִלַּת-תְּפִלּוֹת:





אֱלֹהִים הַמַּדלִיק בַּמָּרוֹם כּוֹכָבִים-



נֵרוֹת-פָּז - וְעוֹשֶׂה הַבדָּלָה!



מִבָּתֵּי-הַכְּנֶסֶת בָּנֶיךָ שָׁבִים,



מְלַוִּים הַשַּׁבָּת לַגּוֹלָה.


  


מַדלִיקִים הַנֵּרוֹת, נוֹטְלִים הַכּוֹסוֹת:



"אַשׁרֵי אִישׁ הַבּוֹטֵחַ בְּךָ,



אֲדֹנָי צְבָאוֹת! אֶשָּׂא כּוֹס-יְשוּעוֹת,



וְאֶקרָא, אֲדֹנָי, בְּשִׁמךָ!" - - -


  


גַּם אֲנַחְנוּ שָׁבִים מֵעַרבִּית-הַשִּׁחרוּר.



אַט שָׁלוּ עַפעַפֵּי-הַחַמָּה,



עַד שַׁקַּמנוּ תַּרגֵּל תַּרגִּילֵי-הַפִּזּוּר



וְיָרֹה בְּמִדבַּר-דְּמָמָה.


  


הֵן יָדַענוּ מֵאָז: לֹא מִכּוֹס יְשׁוּעוֹת,



כִּי מִכּוֹס-תַּרעֵלָה יֵשׁתּ הָעָם.



וּתְהִי מְכוֹרָה כְּגוֹלָה בְּיוֹם-שֹׁד,



בּוֹ לַטֶּבַח יוּבַל צֹאן-אָדָם.


 


וּבָעִיר לֹא יָשִׁיר עוֹד פַּטִּישׁ-בַּנָּאִים.



וּבַנִּיר לֹא יָשִׂישׂ עוֹד מַעדֵּר.



לְבֵית-הָעוֹלָם תִּהיֶה עִיר-אֱלֹהִים



וְכָל בַּיִת – לְקֶבֶר קוֹדֵר.


  


וְיַסִּיעוּ מֵתִים בִּמכוֹנִית-הַמַּשָּׂא



חֶרֶשׁ, חֶרֶשׁ לְהַר-הַזֵּיתִים.



וְתִתפֹּר כְּלָיָה בִּמכוֹנַת-יְרִיָּה



תַּכרִיכִים לְמֵאוֹת אֲחֵרִים.


  


יַאֲדִימוּ פִּרחֵי-הַשָּׁקֵד הַלְּבָנִים



בְּתוֹך נַחֲלֵי-אַרגָּמָן;



וְתִפרַחנָה בְּטִיט-הַחוּצוֹת כִּפרָחִים



גֻּלגְּלוֹת תִּינוֹקוֹת-בֵּית רַבָּן.


  


אָז נֵצֵא לִשׂדֵה-מָוֶת זָרֹעַ בְּדָם



וּבְדֶמַע מַלכוּת-יִשׂרָאֵל.



צָרִים נְגָרֵם. חֵילָם וּכְבוֹדָם



יִתֵּן בְּיָדֵנוּ גוֹאֵל.


 


כִּי "כָל גּוֹי לְפָנֶיךָ יֵשֵׁב פְּרָזוֹת.



מִמִּצרַיִם עַד שַׁעַר אֲרַם-



נַהֲרַיִם תִּירַשׁ אֶת הָאָרֶץ הַזֹּאת",



כֹּה אָמַר אֱלֹהִים לְאַברָם.


  


לְמַכֵּה מְלָכִים בְּרִית-עַד אֵל הֵקִים.



וּצְבָא הַמָּרוֹם לָהּ שׂוֹהֵד.



כְּתַנּוּר-הֶעָּשָׁן עֲרָפֶל-עֲמָקִים.



כַּלַּפִּיד הַיָּרֵחַ לוֹהֵט.


  


אֱלֹהִים, הוֹצִיאֵנוּ מֵעֵמֶק-עָכוֹר



אַחֲרִית-אֱמֹרִי לְהַכרִית;



וּבִבתֹר מֵץ גּוּפֵנוּ בַּחֶרֶב, זְכֹר:



בֵּין הַבְּתָרִים הַבְּרִית.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3603