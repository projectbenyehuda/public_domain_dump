


	
	לָאִמָּהוֹת שֶׁלָּנוּ
	



(“יאיר”)


בְּגוֹלָה עֲרַלָה, קִלְּלָהּ זַעַם-אֵל,



בָּה דָּמִים בְּדָמִים נָגְעוּ יוֹם וָלֵיל;



בְּצִיּוֹן, בָּה פָּגַע וְשִׁגַּל יִשׁמָעֵאל;


  


חוֹלַת- חֲרָדָה, שְׁדוּפַת-יְגוֹנָהּ



תִּצמָא נֶפֶשׁ אֵם עִברִיָּה אֶל בְּנָהּ.


  


…נוֹחֶה פְּלִיטִים לְצִיּוֹן בְּלֶב-יָם



מַברִיחַ בַּסְּפָר הַבַּרזֶל לְיוֹם-דָּם.



דּוֹרֵך בַּחוּרָיו בַּמַּחתֶּרֶת לַקְּרָב:



לָכֹף רֹאשׁ-אֱדוֹם וְלִטרֹף צֹאן-עֲרָב.



בַּיוֹם לֹא רֶגַע וּבַלֵּיל לֹא נָפַשׁ:



כַּצֵּל יַהֲלֹך אַחֲרָיו הַבַּלָּשׁ.


  


לוֹקֵה-הֶעָקֵב וַחֲרוּך-הַבָּשָׂר,



תָּלוּי-בְּיָדָיו, מְעוּך-אֶשֶׁך נֶחקָר;



נִקרָא הַכּוּשִׁי כַּלָתוֹ לְשַׁגֵּל.



שׁוֹתֵק. בַּחוֹקֵר הֶעָרֵל מְהָתֵל.



צוֹפֶה לְמַלכוּת בַּחֲצַר-מַטָּרָה.



עוֹלֶה לַגַּרדֹּם בְּרִנַּת-גְּבוּרָה



וְשֶׁמֶשׁ צִיּוֹן לְרֹאשׁוֹ עֲטָרָה.



מֵמִית הַמַּלשִׁין: אָח בְּיַד-מִשׁטָרָה



הִסגִּיר. שָׁת מוֹקֵשׁ – וְדָשִׁים עֲרָבִים



גֵּווֹ בְּבַרזֶל – כַּעֲמִיר-הַדָּמִים.



מַרכִּיב הָרִמּוֹן: בְּיָדָיו יִתפּוֹצֵץ,



דָּמוֹ יְעַלַּע, עַצמוֹתָיו יְרוֹצֵץ.


  


בְּאֶרֶץ-צַלמָוֶת טֻמאָה וְכָפָן;



בְּצִיּוֹן, הַפּוֹשֶׁטֶת צַוָּאר לַתַֹליָן;



טִיט- דָּמָה. צֹאן – עַמָּה. וּמָנוֹן – נְגִידָה



וְחֶסֶד-אֱדוֹם לוֹ אֶתנַן-בְּגִידָה;



בְּרֶטֶט תִּקרָא אֵם אִגֶּרֶת-בְּנָהּ.


  


"שָׁלוֹם לָך! שְׂאִי לִי עֲוֹן דּוּמִיָּה.



"חָטָאתִי. יָדַעתִּי כִּי אַתּ בּוֹכִיָּה;



"כָּלוּ עֵינַיִך עִם שַׁחַר, עִם נָשָׁף,



"יוֹם-יוֹם בְּדֵי-רִיק: אֵין קוֹל וְאֵין קֶשֶׁב.



"שָׁלוֹם לֹא אֶשׁאַל. הֵן יָדוֹעַ אֵדַע:



"תִּשּׁרִי לֶחֶם-עֹנִי בְּמֵי-לַעֲנָה.



"אַךְ סוֹד אֲגַלֶּה לָך: קִוִּיתִי מְאֹד



"לְפֶתַע בְּפֶתַח-הַבַּיִת עֲמֹד.


  


"נֵחַד אָז דּוּמָם כְּדִמדּוּם-הַכִּירַיִם.



"נֵשֵׁב יָד בְּיָד בְּתוּגַת בֵּין-עַרבַּיִם.



"דֶּבאֵך אֲחַמֵּם וְאָאִיר צוּקוֹתַיִך.



"אֶמחֶה בְּמוֹ-פִי הַדִּמעָה מֵעֵינַיִך.



"רֹאשִׁי – כְּמִפרָשׂ הַתָּפוּחַ בָּרוּחַ-



"אַשׁכִּין בְּמִפרַץ-חֵיק. פָּרוּעַ אָנוּחַ.


  


"וְאַתּ, הֵן אָבִית כִּי אֵלַיִך אָבוֹא?



"כִּכְמֹהַּ מֹשֶׁה בְּפִסגַּת הַר-נְבוֹ,



"יִכמַהּ לָך לִבִּי, וְאָתּא לֹא אוּכַל,



"וּמַר לִי מְאֹד, גַּם נַפשֵׁך תֶּאֱבַל.



"אַך אַל נָא, הוֹי אַל נָא, אִמִּי הוֹרָתִי.



"סוּפַת-הַדָּמִים סוֹף תָּסוּף כַּחֲלוֹם,



"תָּבוֹאִי הֲלוֹם, וּבְצֵל-קוֹרָתִי



“תֹּאכְלִי פַּת-כָּבוֹד וְתִשׁתִּי מֵי-שָׁלוֹם”.


  


הָאוֹת נְמוֹגָה. הַכְּתָב מְטֻשׁטָשׁ.



מַה פֵּשֶׁר דָּבָר? אִם הַנֵּר כִּי עָשַׁשׁ?



אִם הָאוֹר כִּי קָלַשׁ? הַצֵּל כִּי קָרַשׁ?



עָשַׁן נֵר קָטֹן, וַיִשׂרוּ חֲבוּקִים



אוֹרוֹת-אֶראֶלִים, צְלָלִים-מְצוּקִים.



אָחֲזוּ בְּלֵב-אֵם. נִצְּחוּ מְצוּקִים.


  


עֵינַיִם עָלַף עֲרָפָל…דְּמָמָה.



אַט אַט עֲלֵי לֶחִי נוֹשֶׁרֶת דִּמעָה,



בּוֹעֶרֶת כָּאֵשׁ הַקָּרבָּן לִחֲכָה;



נוֹהֶרֶת בְּקֶמֶט – עֲרוּץ הַבָּכָא;



בַּלָּט עַל אִגֶּרֶת נִגֶּרֶת. כָּבָה.


  


דּוֹבֶרֶת הָאֵם עַל בְּנָהּ – יְהָבָהּ,



נָעוֹת שְׂפָתֶיהָ, קוֹלָהּ לֹא נִשמָע,



וּפִיהָ דוֹמִעַ הֲמִית-לְבָבָהּ.


  


"בְּנִי, בֵּן יַקִּיר לִי, מַתַּת-אֱלֹהַי.



"הָמָה בְמֵעַי הוּא וְחַי בְּדָמַי.



"מִיּוֹם בּוֹ הִבכַּרתִּי בְעֶצֶב בְּנִי



"לֵילִי לוֹ נָדַרתִּי, הִזַּרתִּי יוֹמִי:



"לֵיל עֶרֶץ מָנוֹחַ, יוֹם כֶּבֶד-מָצוֹק.



"תַּכלִית אַהֲבָה אֲהַבתִּיו לִבלִי-חֹק.



"מִיּוֹם בְּעֵינָיו-עֲיָנוֹת הַשְּׂחוֹק



"כְּדַג-פָּז שְׁבִיב חַי נִצַּת וְנָמוֹג,



"נִדמֵיתִי – הָיִיתִי צִלּוֹ וְהַדוֹ:



"צָחַק וְצָחַקתִּי, בָּכִיתִי בִּכיוֹ.



"בְּפִי הֶגֶה-פִיו, גִּמגּוּמוֹ הָעִלֵּג,



"כְּלַהַג-הַפֶּלֶג בָּהָר מְדַלֵּג.



"בִּצחִיחַ-חַיַּי, עַל אַשׁפּוֹת-דַּלּוּתִי



"זָרַח וּפָרַח הוּא כְּפֶרַח פֶּלאי.



"הִרחִיב לְבָבוֹת וְעֵינַיִם הִרהִיב.



בֵּיתִי שָׂם לְגַן-אֱלֹהִים לִי סָבִיב



"זְרוּחַ שַׁלוָה. וּכְזִיו-הָאָבִיב



"מָחָה שְׂחוֹקוֹ עָב שָׁמַי כִּי הֵעִיב.



"מִבְּאֵר הָעִתִּים – הַגַּלגַּל כִּי נָסֹב –



"דָּלִיתִי יוֹם-יוֹם גַּם מָשׂוֹשׂ גַּם מַכאוֹב.



"בַּלֵּיל, כִּי נָתַן אֵל נוּמָה לְעֵינַי,



"חָלַמתִּי חֲזוֹן-נְכָדַי וְנִינַי.


  


"יָמִים נִקווּ אֶל שְׁנִים. הוּא גָבַר,



"לִבּוֹ בּוֹ שָׁנָה וְרוּחוֹ בּוֹ נָמַר,



"בַּרזֶל שָׂם עָרפּוֹ וּמִצחוֹ – חַלָּמִישׁ.



"בַּנֶּשֶׁף בּוֹשֵׁשׁ וְאַשׁמֹרֶת הוֹבִישׁ.



"בַּבַּיִת יֵשֵׁב לוֹ בָּדָד וְיִדֹּם,



"וְאִם שְׁאִילתִּיו לְעִתִּים לְשָׁלוֹם



"חָרָה בִּי אַפּוֹ וְעָנָה בִּי סָרָה.



"הָיוּ לוֹ אָבִיו וְאִמּוֹ לְזָרָא.



"כְּמֵי הַשִּׁלֹחַ לְאַט-וּבַלָּט –



"בְּרֶפֶשׁ-הַנֶּפֶשׁ שָׁרַץ הַחֲשָׁד:



"אִשָּׁה…הוּא נִכלָם…וְלִבּוֹ נוֹקְפוֹ…



"סוֹדוֹ לֹא פִּלַשׁתִּי. כָּמוּס עִמָּדוֹ…


  


"אַך פַּעַם דִּבֶּר וַיִּתֹּץ חֲלוֹמִי,



"הִגלַנִי לָנֶצַח מֵעֵדֶן-אָשׁרִי.



"מַלכוּת-קַנָּאִים. צְבָאוֹת. קְרָבוֹת.



"פָּנָיו לְהָבִים. דְּבָרָיו חֲרָבוֹת.



"נִצָּב לִקרָאתִי כִּכרוּב-אֱלֹהִים



"לִשׁמֹר אֶת הַדֶּרֶך לְעֵץ-הַחַיִּים


  


"עַל אֵם לֹא חָמַל. פְּנֵי-אָב לֹא נָשָׂא.



"שָׁבַק אֶת בֵּיתוֹ וַיֵּלֶך וַיִּסַּע.



"מִבַּיִת לוֹעֵז בַּנֵּכָר לֹא חָזַר.

"עַתָּה, כִּי תִקַּח אָזנִי שֶׁמֶץ-דָּבָר,



"חֲלוֹם-בַּלָּהוֹת אֶחֱלֹם בְּהָקִיץ:


  


"כָּאֶבֶן יָצֹל בִּמצוּלוֹת-יַם-עָרִיץ.



"יִמַּק בַּצִּינוֹק מְרֻתָּק בַּזִּקִּים



"כְּאוּד לְחוּם-רֶשֶׁף בְּיַד-מְצִיקִים,



"חַיִּים שְׂרָפֻהוּ, כִּבָּה אֵשׁ-הַדָּם.



"כָּרוֹת בְּמוֹקֵשׁ שֶׁבָּרַק הוּא נָדַם,



"חֵרֵשׁ וּשְׁכוֹל אֲבָרִים – בּוּל-אָדָם.



"עֲרוּף הַמַּפרֶקֶת בְּיַד-הַתַּליָן,



"קָרבָּן בְּכַף-קַיִן – מַשׂטִין וְקַבְּרָן.



"טוֹמֵן הַמּוֹקֵשׁ – וְחֶלאַת פְּלִשׁתִּים



"תָּלוּשׁ לְחֻמוֹ – כִּבְצֵק-הַדָּמִים.


  


בַּגּוֹלָה, הַבּוֹעֶרֶת בָּאֵשׁ כַּלַּפִּיד;



בְּצִיּוֹן, עָדְתָה לִקְרָבוֹת-בְּרֵאשִׁית,



הַנָּקָם כָּרְדִיד, וְהַחֶבֶל – רָבִיד;


  


“שִׁבעָה” תֵּשֵׁב אֵם אֲבֵלָה, בֵּן תַּספִּיד;



כַּשַּׂק תִּלבַּשׁ עֹנִי, רֹאשָׁה אֵפֶר-פִּיד.


  


עוֹטֶה כָּל הַבַּיִת טַלִּית אֲפֵלָה.



בַּלָּט נִתכַּנְּסוּ צְלָלִים לָמִּניָן.



דּוֹבֵב גֵּשֶׁם דַּל וְדוֹלֵף תְּפִלָּה.



וְרוּחַ מַספִּיד בְּ“קַדִּישׁ” בַּר-מִינָן.


  


מִיתוֹת דִין – אַרבַּע; מְדוֹרֵי-גֵיהִנּוֹם



שִׁבעָה: נִנעֲצוּ בִּבשָׂרוֹ יוֹם בְּיּוֹם



שִׁנֵּי תַן-עֲרָב, צִפָּרנֵי נֵץ-אֳדוֹם.


  


אָבַד בֵּן יָקָר, זֶה נְוֵה-שְׂשׂוֹנָהּ,



מַחמַד זְקֻנֶיהָ, מַחמַל אַלמוֹנָה.



חָרַב וְעָקָר עוֹלָמָהּ כְּמִּדבָּר.



לִבָּהּ – נַעֲצוּץ וְאֵידָהּ כְּדַרדָּר.



כְּאֵגֶל-הַטַּל בּוֹ הַדֶּמַע הַמָּר.


  


קַנּוֹא וְנוֹטֵר דֶּמַע אֵם אַחֲרוֹן,



בּרוּך-הַשּׂנאָה וּקְדוֹשׁ-הֶחָרוֹן.


  


כְּלַהַב יַכוֶה יַד-תַּליָן בְּצִיּוֹן.



יָצֹל כָּעוֹפֶרֶת בְּלֵב-הַמַּלשִׁין.



יִצֹּק תַּרעֵלָה בְּקֻבַּעַת-קָצִין.



יִקֹּב הַר-חוֹמוֹת וּבַרזֶל-שְׁעָרִים.



כְּשֶׁן-חֲלוּדָה יְכַרסֵם אֲסוּרִים.



יָאִיר כַּכּוֹכָב בְּלֶב-יָם נְתִיב-עָם,



שָׁבִים מִשִּׁבעִים גָּלֻיּוֹת לִגבוּלָם.



כְּדָם בְּפִי חֶרֶב-שַׁדַּי, אוֹר יָהֵל



עַל כֶּתֶר-דָּוִד בְּמַלכוּת-יִשׂרָאֵל.


  


דֶּמַע-אֵם, עַל בְּנָהּ הֶעָקוּד תְּקוֹנֵן,



בְּקִצפּוֹ יִקֹּם אֵל, בְּחַסְדּוֹ יְחוֹנֵן:



וְשָׂרָה יַעֲקֹב עִם אָדָם וְעִם אֵל,



עַל אֱדוֹם וַעֲרָב יַחֲלֹש יִשׁרָאֵל,



וְרַגלוֹ עַל צַוַּאר-מְלָכִים וּפַחוֹת.


  


בֵּין שְׁלֹשֶׁת יַמִּים וּשְׁנֵי נְהָרוֹת



מִצרַיִם – מַסָּד וְאַשּׁוּר – טְפָחוֹת;



מַלכוּת בֵּית-דָּוִד בְּדָמִים יְכוֹנֵן



וְאָמַר כָּל הָעָם:



אָמֵן וְאָמֵן!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7209