


	
	[אם החיים את]
	



לַאֲחוֹתֵנוּ בַּשׁוּרָה




אֵם הַחַיִּים אַתּ, אֵם הַמָּוֵת.

אַתּ אַהֲבָה וְאַתּ שִׂנאָה.

בְּיוֹם-קְרָב, בְּלֵיל-צַלמָוֶת

אִתָּנוּ אַתּ בַּסַּכָּנָה.

גָּבַר אוֹיֵב – חַרְבֵּך גָּבָרָה,

אַתּ יְהוּדִית, יָעֵל, שָׂרָה.

שָׁוא יַד-תַּליָן גַּוָהּ יִסָּרָה,

בְּכַדּוּרָהּ סוֹדָהּ נוֹרָה.

חָיֹה הַשׂכִּילִי כּבַת-נִילִי,

לָחֹם ומוּת מוֹת-גְּבוּרָה.

נָבָל חַבָּל חָלָל הַפִּילִי

כְּהוֹלוֹפֶרנֶשׂ וְסִיסְרָא.

לְתַחֲנוּן, דִּמְעָה – אֵין שַׁחַר,

בְּנִּקמָתֵךְ הַתַּנחוּמִים.

בָּרוּךְ חָרוֹן, כְּשָׁלַח יַך עָר,

וַאֲרוּרִים הָרַחֲמִים.

אִם לַחַיִים וְאִם לַמָּוֶת

אִתָּנוּ אַתּ לְאֵל קַנָּא.

שְּׂאִי שָׁלוֹם בְּלֵיל-קְרָב, עֵת

חַרבּוֹ יָרִיק מִנְּדָנָהּ.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7010