


	
	[למתפלש תמיד ברפש]
	



[למתפלש תמיד ברפש] / אברהם שטרן (“יאיר”)

  

א


לַמִּתפַּלֵּשׁ תָּמִיד בָּרֶפֶשׁ,



לַמִּתפַּתֵּל בְּחִיל-כְּאֵב,



רַק אֱמוּנָה אַחַת בַּנֶפֶשׁ,



רַק שְׁאִיפָה אַחַת בַּלֵּב.


  


שְׁכַח הַכֹּל! הָיָה? אֵינֶנּוּ!



הַכֹּל כָּלָה וָמֵת אֶתמוֹל.



שְׁכַח הַכֹּל וּבוֹא אֵלֵינוּ



לִחיוֹת, לִלחֹם, לִבנוֹת, לִגאֹל.



לִחיוֹת: לִהיוֹת אֶחָד מֵאֵלֶּה



הַחַיָּלִים הָאַלמוֹנִים,



שֶׁבְּחָזִית, מַחתֶּרֶת, כֶּלֶא



עִיֵּי עַמָּם מְכוֹנְנִים.


  


לִלחֹם: לִשׂטֹם, לִנקֹם, לִפרֹעַ



וְלִצמִיתוּת מֵץ לְהַצמִית,



כִּי לַכּוֹבֵשׁ צִוָּה אֱלוֹהַּ



זְכוּת לָמוּת וּלְהָמִית.


  


לִבנוֹת מִלִּבנֵי-גוּפֵנוּ



בְּמֶלֶט שַׁחַק עֲצָמוֹת,



הַמְעֹרָב בְּדַם לִבֵּנוּ,



מַלכוּת הַכֹּחַ וְהַהוֹד.


  


לִגאֹל גֵּר, בֵּן חוֹרֵג לַיּשָּׁר,



וַאֲסוּפִי אֻמּוֹת-עוֹלָם,



לָתֵת לוֹ פַּת, פְּדוּת וָעֹשֶׁר,



מוֹלֶדֶת וְחַיֵּי-הָעָם.


  


מִיוֵן-גָּלוּת, מִשְּׁחִין בֵּית-סֹהַר,



מִדֹּמֶן חֲזִירֵי-גוֹיִים,



לְטַהֲרוֹ, לָתֵת לוֹ תֹּאַר-



אָדָם בְּצֶלֶם-אֱלֹהִים.


 


בָּאִשׁ, בַּמַּיִם – זֶה אַלפַּיִם



שָׁנָה בְּשַׁחַת-הַגָּלוּת.



אֶלַת-הָאֵל. מֵאוֹר-שָׁמַיִם



וּמֵחַיִּים תִּמתַּק חֵרוּת.


  


לַשַּׁח. תּוֹרַת חֵרוּת בְּחֶרֶט-



בַּרזֶל עַל לֵב גּוֹרָל חָרַת.



בַּחֲרָבוֹת נַחצֹב מַחתֶּרֶת



בְּצוּר-הַמְּכוֹרָה. יִירַט


  


הַדֶּרֶך וְתִכשַׁל הַבֶּרֶך,



עֱזוּז רָצוֹן – כְּדִינָמִיט.



יִמעַל עָמִית – הַלֵּב אַל יֵרַך;



“מוּת שַׂט בַּסַּיִף” דִּין-עַמִּי.


 

ב


יֵשׁ גְּבוּרָה שֶׁבְּמִלחֶמֶת-



שִׁחרוּר. הִיא קֹדֶשׁ-קֳדָשִׁים.



נֶעֱלָמָה וְנֶאֱלָמֶת



כְּרַחַשׁ שֶׂבֶר חֲרִישִׁי.


  


צוֹרֶרֶת לְמִרזַח-תִּפאֶרֶת.



בְּדוּמִיָּה, בְּאֵין-רוֹאִים,



כְּאֵשׁ-הַמֶּרֶד בַּמַּחתֶּרֶת,



זוֹהֶרֶת נֹכַח אֱלֹהִים.


  


גַּם בַּצִּינֹק לֹא יְכַבּוּהָ



בְּדָם וָדֶמַע תַּליָנִים.



הִיא צוּר-מָעֹז לַדַּך, מַבּוּעַ-



הַתְּשׁוּעָה לְאֵין-אוֹנִים.


  


וְיוֹם יָבוֹא בִּירוּשָׁלַיֶם,



עִיר-נְבִיאִים וּבִריוֹנִים,



אֵשׁ – כְּכוֹכָב מִן הַשָּׁמַיִם, -



תִּגַּהּ עַל קֶבֶר-אַלמוֹנִים.


  

ג


לֹא זֶה אָחִי, אֲשֶׁר מֵרֶחֶם-



אִמִּי יָצָא, שַׁדָּהּ יָנַק.



בֶּן-בְּרִיתִי שְׁכֶם אֶל שְׁכֶם



בְּאוֹן עִם צַר לִי נֶאֱבַק


  


וּמִתפַּלֵּל בִּסחִי-הַכֶּלֶא



לְבוֹא גוֹאֵל, וּמְיַחֵל



בְּלֵיל אוֹר-אֵל לְיוֹם-הַפֶּלֶא



וְחַי וָמֵת עַל יִשׂרָאֵל.


  

ד


לְקָרבְּנוֹת-חִנָּם אֵין חֵקֶר,



הָעָם כֻּלּוֹ עַל הַגַּרדֹּם.



שָׁוא יְשַׁוַּע נְבִיא-הַשֶּׁקֶר:



“שָׁלוֹם, שָׁלוֹם”. וְאֵין שָׁלוֹם.


  


יָבוֹא שָׁלוֹם. מִי יְשׁוּרֶנוּ?



כְּתֹם מִלחֶמֶת-הַמִּצוָה.



בָּה נְפַלֵּל: “וֵתֶחֱזֶינָה”



בְּרֹן רִמּוֹן, בִּצבֹא צָבָא.


  


וּנְבָרֵך “שֶׁהֶחֱיָנוּ”



בְּיוֹם קְרָב בּוֹ לֹא נָחֹן.



כִּי אָנוּ עַד עוֹלָם נִשׁבַּענוּ:



“הַמָּוֶת אוֹ הַנִּצָּחוֹן!”


  


וְנִצָּחוֹן יָבוֹא. יִשַּׁח עָר,



יִבלָה עָרפּוֹ בְּעֹל-עַבדוּת,



בְּדָם וָאֵשׁ עֲלוֹת הַשַּׁחַר,



תָּנֵץ כַּשֶּׁמֶשׁ הַפְּדוּת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6746