


	
	פִּיוּט לְיוֹם הַפְּדוּת
	




צַהֲלִי וָרֹנִּי, יוֹשֶׁבֶת-צִיּוֹן,



רֹנִּי, פַּס הַיֵאוּשׁ וְנָס הַיָגוֹן.


  


עֵת יָשִׁיר הַזָּמִיר, עֵת יָנֵץ הָרִמּוֹן,



עֵת יָנִירוּ הַנִּיר בַּשָּׂדוֹת בְּצִיּוֹן.


  


מִמִּזרָח, מַעֲרָב, מִדָּרוֹם וְצָפוֹן



פְּדוּיֵי-אֲדֹנָי יְשׁוּבוּן לְצִיּוֹן.


  


וְהָפַך אֲדֹנָי אֶת אֶבלָם לְשָׂשׂוֹן,



עֲבָדִים בַּנֵּכָר – אֲדוֹנִים בְּצִיּוֹן.


  


הַנָּשִׁים וְהַטַּף יִרקְדוּ בְּשָׂשׂוֹן,



יִרקְדוּ לְבָנוֹן וְשִׂריוֹן כִּבנֵי-צֹאן.


  


מִתֵּל-חַי בַּגָּלִיל עַד עֵין-חַי בַּשָּׁרוֹן,



מִפַּלגֵי הַיַּרקוֹן, מִסִּינַי עַד חֶרמוֹן,


  


מִיאוֹר עַד פְּרָת וְעַד יָם אַחֲרוֹן,



תְּרוּעָה תִשָּׁמַע, תְּרוּעַת-נִצָּחוֹן;


  


צַהֲלִי וָרֹנִּי, יוֹשֶׁבֶת-צִיּוֹן,



בָּנַיִך אֵלַיִך שָׁבִים בְּשָׂשׂוֹן.


  


וְיָגִיל הַגָּלִיל וְיָשִׂישׁ הַשָּׁרוֹן



וְתִצהַל יְהוּדָה, וְהַנֶּגֶב יָרֹן.


  


צַהֲלִי וָרֹנִּי, יוֹשֶׁבֶת-צִיּוֹן.


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6548