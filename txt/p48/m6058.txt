


	
	התורה
	




מִלֶּהָבָה אַחַת רִבְבוֹת נֵרוֹת יִדְלָקוּ

מִבְּלִי תֵת בְּשַׁלְהַבְתָּהּ חֶסְרוֹן וּמִגְרָעַת

כֵּן מֵחָכְמַת הֶחָכָם רַבִּים יִינָקוּ

לֹא תִתְבַּלַע חָכְמָתוֹ, עוֹד כְּמַעְיָן נוֹבַעַת

רִבְבוֹת שׁוֹתִים מִמַּעְיָן אֶחָד יִשְׁתָּיוּן

הֲלֹא מֵימָיו בַּל יְכַזֵּבוּ, אַךְ עוֹד יִרְבָּיוּן

כֵּן הַתּוֹרָה תִּרְבֶּה וְתִפְרוֹץ כִּפְלַיִם

אִם מִבְּאֵרָהּ רַבִּים יִשְׁאֲבוּ מַיִם.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6058