


	
	אל מורי
	




אוֹתְךָ מוֹרִי הֶאֱמַרְתִּי



בְּלֵב וָנֶפֶשׁ אֲהַבְתִּיךָ



בָּךְ מֵאֶלֶף בָּחַרְתִּי



וּבִלְבָבִי צְפַנְתִּיךָ


  


בּוֹ שַׁאֲנָן תִּשְׁכָּן סֶלָה



אַךְ בְּאַהֲבָתִי בוֹטֵחַ



עֲדֵי אָבֹא אֹהֱלָה



לָרְפָאִים אֶסָּפֵחַ


  


אֶסַּק אֶל אֱלֹהֵי אָבִי



אֶל שַׁדַּי אַמִּיץ כֹּחַ



הֲלֹא אָז חֵלֶף לְבָבִי



בְּנַפְשִׁי תִּמְצָא מָנוֹחַ


  


כִּי חָכְמָה מִבּוֹרֶךָ



הֵן שָׁאַבְתִּי כְּמוֹ מַיִם



לָכֵן לֹא אֶשְׁכָּחֶךָ



גַּם כִּי אֶסַּק שָׁמַיִם.


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8328