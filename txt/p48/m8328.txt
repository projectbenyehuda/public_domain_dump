


	
	אל מורי
	



אל מורי / טוביה הכהן


אוֹתְךָ מוֹרִי הֶאֱמַרְתִּי



בְּלֵב וָנֶפֶשׁ אֲהַבְתִּיךָ



בָּךְ מֵאֶלֶף בָּחַרְתִּי



וּבִלְבָבִי צְפַנְתִּיךָ

בּוֹ שַׁאֲנָן תִּשְׁכָּן סֶלָה



אַךְ בְּאַהֲבָתִי בוֹטֵחַ



עֲדֵי אָבֹא אֹהֱלָה



לָרְפָאִים אֶסָּפֵחַ

אֶסַּק אֶל אֱלֹהֵי אָבִי



אֶל שַׁדַּי אַמִּיץ כֹּחַ



הֲלֹא אָז חֵלֶף לְבָבִי



בְּנַפְשִׁי תִּמְצָא מָנוֹחַ

כִּי חָכְמָה מִבּוֹרֶךָ



הֵן שָׁאַבְתִּי כְּמוֹ מַיִם



לָכֵן לֹא אֶשְׁכָּחֶךָ



גַּם כִּי אֶסַּק שָׁמַיִם.

לדף הראשי של
פרויקט בן-יהודה







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8328