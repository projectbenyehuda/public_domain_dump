


	
	הרחק מהמסלה
	




שָׁוְא חָכְמַת חֲכָמִים בִּינַת נְבוֹנִים



אִם אַחַר שְׁרִירוּת לִבָּם הֵם פּוֹנִים



כְּמוֹ לַעֲצֹר בְּעַד כְּסִילִים שֵׁבֶט לְגֵו



כֵּן הַחָכְמָה רֶסֶן לְיֵצֶר הַלֵּב


  


תַּעֲזֹב הָרֶסֶן תִּרְבֶּינָה צָרוֹתֶיךָ



תּוֹסִיף מַכְאוֹב וְנָהַמְתָּ בְאַחֲרִיתֶךָ



שׁוֹלָל תֵּלֵךְ אֳרָחוֹת עֲקַלְקַלּוֹת



בְּלִי לִתְקֹן הַמְּעֻוָּת הַחֶסְרוֹן לְמַלֹּאת


  


רְאֵה הָאִישׁ אֲשֶׁר בְּחָכְמָתוֹ הִתְהַלֵּל



אֵיךְ מַר יִבְכֶּה עַתָּה יוֹמוֹ יְקַלֵּל



פָּנָיו קִבְּצוּ פָארוּר רוּחוֹ נְכֵאָה



נַפְשׁוֹ מָרָה לוֹ, עִצָּבוֹן מְלֵאָה


  


קֹדֵר יִתְהַלֵּךְ חָשַׁךְ מִשְּׁחוֹר תָּאֳרוֹ



פָּנָה יָפְיוֹ כָּל פְּאֵרוֹ וַהֲדָרוֹ



נָפְלוּ פָּנָיו מִשְׁחַת מֵאִישׁ מַרְאֵהוּ



עַל פָּנָיו תַּחֲלֹף וְלֹא תַכִּירֵהוּ


  


חָשְׁכוּ עֵינָיו אוֹר עֲלֵיהֶן לֹא נָגַהּ



בִּלָּה בְשָׂרוֹ וַיִּדַּל וְעוֹרוֹ רָגַע



אֵין דָּם בְּעוֹרְקָיו וְאֵין שִׁקּוּי בְּעַצְמוֹתָיו



גֶּבֶר אֵין אֱיָל כָּשְׁלוּ כֹחוֹתָיו


  


לֹא יִרְאֶה בְעֵינָיו אָזְנָיו אֲטוּמוֹת



בְּפִיו אֵין שִׁנַּיִם שְׂפָתָיו עֲקוּמוֹת



בִּרְכָּיו כָּשָׁלוּ, רָפוּ יָדָיו



דַּלְיוּ שׁוֹקָיו מוּעָקָה בְּמָתְנָיו


  


קָרְחָה בְרֹאשׁוֹ אֵין שֵׂעָר בְּקָרַחְתּוֹ



וְיֶתֶר הַפְּלֵטָה אֲשֶׁר בְּגַבַּחְתּוֹ



הִלְבִּינוּ, לְשֵׂעָר לָבָן נֶהְפָּכוּ



וּרְגָעִים, גַּם הֵם מִמְּקוֹמָם נִדְעָכוּ


  


כָּחַשׁ בְּשָׂרוֹ גַּם יָבְשׁוּ עַצְמוֹתָיו



רָקָב בְּקִרְבּוֹ רַבּוּ חַבּוּרוֹתָיו



לְקוֹל עָלֶה נִדָּף יֶחֱרַד כֻּלּוֹ



כְּמוֹ שְׂעִירִים וְשֵׁדִים יְרַקְּדוּ לְמֻלוֹ


  


רַע וָמָר מַצָּבוֹ וּמַעֲמָדוֹ



לַעֲמֹד הָכֵן אֵין לְאֵל יָדוֹ



בִּכְבֵדוּת יִתְהַלֵּךְ רַגְלוֹ בָּצֵקָה



לַשָּׁוְא יִשָּׂאֶהָ, לָאָרֶץ דָּבֵקָה


  


רַךְ בְּשָׁנִים אֵיךְ זָקַנְתָּ בְלֹא עֵת



עוֹדְךָ בַחַיִּים נֶחְשַׁבְתָּ כְּמֵת



אַיֵּה גְבוּרָתְךָ כְּתוֹעֲפֹת רְאֵם



יְפִי עֵינֶיךָ וְחֵן שְׂפָתֶיךָ אֵיפֹה הֵם?


  


אָכֵן בְּבֵית נָשִׁים אוֹתָם עָזַבְתָּ



שָׁם לְהִשְׁתַּעֲשֵׁעַ נִכְסֹף נִכְסַפְתָּ



בֵּין יְפֵה-פִיּוֹת מוֹשָׁב לָךְ בָּחַרְתָּ



מִבְחַר יָמֶיךָ לָהֶן מִגַּרְתָּ


  


הֵן מָצוּ שָׁתוּ דָמְךָ כַּעֲלוּקָה



לָהֶן תֶּן תּוֹדָה עַל כָּל צָרָה וְצוּקָה



הֵן בְּחַרְבֹנֵי קַיִץ הָפְכוּ לְשַׁדֶּךָ



בָּזְזוּ חֵילֶךָ וַתִּלְבַּשׁ קְלָלָה כְּמַדֶּךָ


  


בָּאתָ בִּיוֵן מְצוּלָה בַּפַּח רַגְלֶךָ



שׁוּב לֹא תוּכַל שָׂךְ בַּסִּירִים דַּרְכֶּךָ



דֶּרֶךְ תְּסַלֵּף מַעְגַּל יָשָׁר תְּעַוֵּת



כִּתְמְךָ בְּנֶתֶר וּבֹרִית לֹא תְכַבֵּס


  


וְשָׁוְא תִּנָּחֵם עַל אֲשֶׁר עָשִׂיתָ



כִּי הַרְחֵק מֵהַמְּסִלָּה נָטִיתָ.



זֶה חֵלֶק שֹׁכְחֵי אֵל זֵדִים אֲרוּרִים



הֵם יִזְרְעוּ לַעֲנָה וְיִשְׁתּוּ תַּמְרוּרִים


  


גָּדְלוּ פְשָׁעֶיךָ לַחֲטֹא הִרְבֵּיתָ



בְּמוֹ אֵשׁ הָלַכְתָּ לָכֵן נִכְוֵיתָ



כּוֹס שָׁתִיתָ עַל שְׂפָתוֹ נֹפֶת



אוּלָם בְּתוֹכוֹ רַעַל מַר כְּתֹפֶת.


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2796