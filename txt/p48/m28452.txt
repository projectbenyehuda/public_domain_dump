


	
	לעת זקנה
	



1


אִם כָּל יְמֵי נְעוּרַי קֹדֵר הָלַכְתִּי

לֹא נָפְלוּ פָנַי גַּם לֹא בָּכִיתִי

כִּי אוֹתְךָ שַׁדַּי לְנֶגְדִּי שִׁוִיתִי

בְּךָ שַׂמְתִּי כִּסְלִי וּבְךָ בָּטָחְתִּי




2


חָלְפוּ יְמֵי נְעוּרַי תְּשׁוּעָה רָחָקָה

חָשַׁךְ הַשֶּׁמֶשׁ חָשְׁכוּ הַמְּאוֹרוֹת

עִנְבֵי רוֹשׁ שָׁתִיתִי אַשְׁכְּלוֹת מְרֹרוֹת

בָּאתִי בַמְצוּדָה, בְּמָתְנַי מוּעָקָה.




3


אָז אָמַרְתִּי לְעֵת עֶרֶב יִהְיֶה אוֹר

וּבְחֶשְׁכַת לַיִל שֶׁמֶשׁ תּוֹפִיעַ

הוֹד קַרְנֶיהָ בַּאֲפֵלָה תַּצִּיעַ

וּבְבוֹא הַסְּתָיו יִשָּמַע קוֹל הַתּוֹר.




4


אוּלָם אִם בְּיוֹם, חֹשֶׁךְ וַאֲפֵלָה

חָשְׁכָה הַשֶּׁמֶש נָגְהָהּ אָסָפָה

מַה זֶּה הַתִּקְוָה מִלֵּיל נִשְקָפָה?

וְאֵיךְ לְעֵת זִקְנָה תּוֹחִיל הַמְשַׁכֵּלָה?




5


אוּלָם לַשָּׁוְא אֶשְׁפּוֹט עַל הַחֵפֶץ כֻּלּוֹ

אִם אֲנִי אַךְ הַחֲצִי הָאַחַת רָאִיתִי

הַנַּעֲשָׁה תַחַת הַשֶּׁמֶשׁ פֹּה חָזִיתִי

אַךְ מַה מִּמַּעַל לוֹ? לֹא בָאתִי בִּגְבוּלוֹ.




6


עַד אָבֹא אֶל מִקְדְּשֵׁי אֵל אָז אָבִינָה

כִּי גַם הַצָּרוֹת וְהַתְּלָאוֹת טוֹבוֹת הֵנָּה

לְמַעַן טַהֵר נַפְשֵׁנוּ אוֹתָהּ לַהֲכִינָהּ

לְקַבֵּל שָׁם שֶׁפַע בְּלִי מַשְׂטִין וּמַשְׂטִינָה.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28452