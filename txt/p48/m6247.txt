


	
	הגיון לבי
	




שַׁדַּי אֵל אֱלֹהֵי אָבִי

שׁוֹכֵן אַתָּה בְּחַדְרֵי לְבָבִי

רִגְשׁוֹתַי אַתָּה יוֹדֵעַ

אַף אִם אֶעֱמוֹד בִּדְמָמָה

כְּצֹאן טִבְחָה וְשֶׂה נֶאֱלָמָה

מַחְשְׁבוֹתַי אַתָּה שׁוֹמֵעַ

אָרְחִי וְרִבְעִי שִׁבְתִּי וְקוּמִי

יָשְׁרִי וְרִשְׁעִי מַעֲלִי וְתֻמִּי

הֲלֹא מִמְּךָ לֹא נֶעְלָמוּ

מָה אֶזְעַק וַאֲשַׁוֵּעַ

לִפְנֵי אֱלֹהִים יוֹדֵעַ

מַחֲשָׁבוֹת בְּסֵתֶר רֻקָּמוּ

אוּלָם אַךְ אֶשָּׂא כַפַּיִם

אֶל שַׂדַּי שׁוֹכֵן שָׁמַיִם

וְעֵינִי תִבְכֶּה תִּזַל דְּמָעוֹת

אַתָּה אַל תַּעְלֵם אָזְנֶךָ

מֵרִבְבוֹת אַנְחוֹת עַבְדֶּךָ

אַף גַּם אִם שְׂפָתָיו רַק נָעוֹת.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6247