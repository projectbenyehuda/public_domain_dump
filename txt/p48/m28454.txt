


	
	לב משחת
	




בַּבִּיר מָצְאָה בִינַת אָדָם וְתַחְבּוּלוֹתָיו

אֲרוּכָה לְמַכְאוֹבוֹ רִפְאוּת לְכָל תַּחֲלוּאוֹתָיו

לְהַמְעִיט הַיִּתְרוֹן, הַחֶסְרוֹן לְהִמָּנוֹת

הַמְּעֻוָּת לִתְקֹן, הֶהָרוּס לְהִבָּנוֹת

גַּם אִם שֵׁן אָדָם יִפּוֹל יַעֲמִיד אַחֵר תַּחְתָּיו

בֵּין אֲחֵרִים לֹא נִכַּר כְּתֹאֲמִים הֵם יַחְדָּו

גַּם חֹסֶר יָדַיִם וְרַגְלַיִם עֵינַיִם וְאָזְנַיִם

גַּם הֵם יִתְחַלְפוּ כְּמוֹ אַפַּיִם וְשׁוֹקַיִם

אוּלָם חֲסַר לֵב לְמַכָּתוֹ אֵין רְפוּאָה

תַּחֲלִיפֵהוּ בְלֵב? הֲלֹא אֵין לֵב בִּגְוִיָּה

אוֹ אִם לֵב אֶבֶן לוֹ גַּם אֵשׁ לֹא תִמְסֶנוּ

אֶבֶן הוּא, גַּם עִקֵּשׁ דֶּרֶךְ מִדַּרְכּוֹ לֹא תַטֶּנוּ

הֵן לֵב מָשְׁחָת מָשְׁחָתוֹ בוֹ לֹא תִרְפָּאֶנוּ

צָרַעַת מַמְאֶרֶת הוּא בְּטוֹב לֹא תְמִירֶנּוּ













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28454