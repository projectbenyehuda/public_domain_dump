


	
	האדם והבעתו האמנותית
	







המלה מקרבת.

כדי להתקרב אל מי שהוא, אם לא בראִיה או בדִבּוּר, − הרי המלה הכתובה אף היא מוסיפה דבר מה.

המלה מגשרת.

מלים מנַסות לגשוֹר גשר־מה בין אנשים, בין עולמות – זה כֹּחן של מלים.

המוּסיקה בנגוּדיה

שוֹנה היא המוסיקה, ובכל דרכיה נפלאה. כל דבר היא מתארת
ומַראה. המוסיקה יוצרת נִגוּדִים: עצובה היא וּשׂמחה, משקיטה
ומלהיבה.





הספרוּת

הספרות היא פרי התפתחות הדוּר ואינה יכולה להעלוֹת מה שהדור לא נתן עדין.

לשם מה אדם קורא ספר?

אדם קורא ספר כדי שׁישַׁתּף עצמו בחיי זולתו. נעים להשתתף
בפרשוֹת חיים רחוֹקות וזרוֹת ולחיוֹתן. אין זה מחייב להרגיש ולחשוֹב כמו
הגבור: לפעמים חולק אתה עליו, לפעמים נָד לו, אך אתה משתתף בפתרון
בעיותיו.





על הספר הטוב

יש ספרים שחבַל לגמור אותם, כי לפתע – אחרי שגומרים אותם – מתרוקן משהו מסביב.

קריאת שירה

שיר מוֹצא חן רק אחרי שקוראים אותו פעמים אחדות.

כמובן, שיר שמהרגע הראשון לא ימצא חן בעיניך – לא, אבל שיר שמוצא חן – ככל שׁתַרבה לקראוֹ כן יגדל חִנו.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32569