


	
	לִי נִשְׁאֵר חֲלִיל הַשִּׁיר
	




לִי נִשְׁאַר חֲלִיל הַשִּׁיר

הַנֶּחְמָד, הַקָּטָן;

הוּא בּוֹכֶה בִּימוֹת־סַגְרִיר

עַל הַכָּר, עַל הַגָּן,

וְעָגוּם, אָבֵל הַצְּלִיל,

כִּי לִבִּי נִתְרוֹקֵן

מִן הַכְּאֵב וּמִן הַגִּיל,

כִּי לִבִּי הוּא זָקֵן.





לְאַרְבַּע רוּחוֹת פָּרְחוּ

הֲזָיוֹת נְעוּרָיו;

נִמְלְטוּ וְנִשְׁכְּחוּ

גַּם שִׁירָיו, גַּם שִׁירָיו!

יְתוֹמִים וַאֲבֵלִים

הֵם תּוֹעִים בָּעוֹלָם,

בִּלְבָבוֹת אֲחֵרִים

מְבַקְשִׁים מִפְלָטָם…





הָהּ, שִׁמְעוּ לְקוֹל חָלִיל

הַבּוֹכֶה עַל הַלֵּב

שֶׁנּוֹתַר לוֹ רַק הַצְּלִיל

הַיָּתוֹם, הֶעָצֵב!









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43374