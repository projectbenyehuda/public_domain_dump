


	
	[נַפְשִׁי אָבְדָה וְאֵינֶנָּה] [נוסח 'כוס קטנה']
	




נַפְשִׁי אָבְדָה וְאֵינֶנָּה,

וְעָלֶיהָ – גַּעְגּוּעַי…

לֹא אֵדַע אֵיפֹה אֶמְצָאֶנָּה –

הֲבַיַּעַר אִם בַּגַּיְא?





הֲלֹא הִיא נִלְכְּדָה בְרֶשֶׁת

הַסְּבָכִים בְּמוֹרַד הָהָר?

הֲלֹא הִיא רוֹעֶדֶת, לוֹחֶשֶׁת

בְּמֵרוּץ מֵי הַנָּהָר?…





הַיּוֹם לַיַּעַר הָלַכְתִּי

לְחַפֵּשׂ אֶת נִשְׁמָתִי,

וְהִנֵּה – אֶת דְּרָכָיו שָׁכַחְתִּי

וְשָׁכַחְתִּי אֶת שִׁירָתִי.





וּמֵעִיק עָלַי הַצַּעַר,

וְהַשֶּׁמֶשׁ לֹא מְאִירָה…

אֵיפֹה טָמַנְתָּ, הַיַּעַר,

אֶת נַפְשִׁי הַצְּעִירָה?




מוסקבה, תרפ"ג.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43458