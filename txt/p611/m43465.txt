


	
	עַרְבִּית [נוסח 'כוס קטנה']
	




אַט מְצַלְצֵל פַּעֲמוֹן־הָעַרְבִּית.

חֶרֶשׁ עוֹנֶה לוֹ בַּיַּעַר הַהֵד:

תַּחַת הָאֹרֶן רֹאשׁוֹ מְנַדְנֵד

פֶּרַח־הַפַּעֲמוֹנִית.





כְּחוֹל־הָעֵינַיִם, נוּגֶה וְחוֹלֵם,

הוּא לֹא יָזוּז בִּשְׁרַב־צָהֲרַיִם;

הוּא מִתְעוֹרֵר עִם רוּחוֹת בֵּין־עַרְבָּיִם

עֵת מְצַלְצֵל פַּעֲמוֹן־הָעַרְבִּית.





עוֹד לוֹהֲטִים עַנְנֵי־מַעֲרָב,

אַךְ בַּחֹרְשָׁה צְלִיל־הַכֶּסֶף עוֹבֵר:

תַּם יוֹם־הַקַּיִץ… עֵת לְזַמֵּר

שִׁיר אַגָּדַת־הָעַרְבִּית.





קוֹל־פַּעֲמוֹן אֶת הַלַּיְלָה מַכְנִיס.

אֶת הַשָּׁלוֹם לֹא יַפְרִיעַ אָדָם.

חַג לוֹ לַיַּעַר, – וְטֶרֶם נִרְדַּם

הוּא מְזַמֵּר אֶת שִׁירַת־הָעַרְבִּית.




מוסקבה, תרפ"ג.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43465