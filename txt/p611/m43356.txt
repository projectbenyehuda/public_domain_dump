


	
	נַפְשִׁי אָבְדָה [נוסח 'שירים']
	




נַפְשִׁי אָבְדָה וְאֵינֶנָּה,

וְעָלֶיהָ גַּעְגּוּעַי.

לֹא אֵדַע, אַיֵּה אֶמְצָאֶנָּה:

הֲבַיַּעַר אִם בַּגַּיְא?

הֲלֹא הִיא נִלְכְּדָה בְּרֶשֶׁת

הַסְּבָכִים בְּמוֹרַד הָהָר;

הֲלֹא הִיא רוֹעֶדֶת, לוֹחֶשֶׁת

בְּזֶרֶם מֵי הַנָּהָר…





הַיּוֹם אֶל הַיַּעַר הָלַכְתִּי

לְחַפֵּשׁ אֶת נִשְׁמָתִי,

וְהִנֵּה – אֶת דְּרָכָיו שָׁכַחְתִּי,

וְשָׁכַחְתִּי גַם שִׁירָתִי.

וּבַלֵּב הוֹמֶה הַצַּעַר,

וְהַשֶּׁמֶשׁ אֵינָהּ מְאִירָה.

אַיֵּה טָמַנְתָּ, הַיַּעַר,

אֶת נַפְשִׁי הַצְּעִירָה?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43356