


	
	בַּעֲלוֹת הַשַּׁחַר [נוסח 'שירים']
	




בַּעֲלוֹת הַשַּׁחַר נִגַּשְׁתִּי

אֶל חַלּוֹנִי.

אַךְ בִּנְשִׁיבַת הָרוּחַ הִרְגַּשְׁתִּי,

וַאֲנִי – לֹא אֲנִי.





בַּיַּעַר, בְּמִסְגֶּרֶת הַיֶּרֶק,

גַּרְגְּרִים אֲדֻמִּים.

רְצוּעַת־הַשַּׁחַר בּוֹעֶרֶת

בַּדִּמְדּוּמִים.





עוֹד יֶשְׁנָהּ לֶהָבָה חֲבוּיָה

מִתַּחַת לְאֵפֶר שָׁנִים;

עוֹד יָפָה מַחֲרֹזֶת יָמַי, הַתְּלוּיָה

עַל חוּט־הַשָּׁנִי.





עוֹד בַּיַּעַר רַגְלִי צוֹעֶדֶת

עַל־פְּנֵי דֶרֶךְ יְרֻקָּה,

וּבְכָל אֵגֶל־טַל רוֹעֶדֶת

נִשְׁמָתִי – קְדֻשַּׁת נְשִׁיקָה.





וְהָרוּחַ בְּפָנַי נוֹגַעַת

נְגִיעָה קַלָּה…

מַה טּוֹב, מַה טּוֹב לָדַעַת,

כִּי הַשֶּׁמֶשׁ עָלָה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43377