


	
	שִׁירִי קָצָר
	




שִׁירִי קָצָר. עָנָן עַל־פְּנֵי שָׁמַיִם,

הָרוּחַ בֵּין עָלִים – קַלָּה, שַׁאֲנַנָּה,

מִשְׂחַק אוֹרוֹת וָצֵל בְּשֶׁמֶשׁ־צָהֳרַיִם…

וְכָךְ הָיָה לִפְנֵי עֶשְׂרִים שָׁנָה.





וְקַל שִׁירִי. לָאֹזֶן הַקַּשֶּׁבֶת –

סוֹדוֹת וּרְמָזִים, לַנֶּפֶשׁ – הֲבָנָה,

וּפֵרוּשָׁם אֶחָד: אוֹתְךָ אֲנִי אוֹהֶבֶת…

וְכָךְ הָיָה לִפְנֵי עֶשְׂרִים שָׁנָה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43410