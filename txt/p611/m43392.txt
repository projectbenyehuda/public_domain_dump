


	
	כִּנְטוֹת הַיּוֹם
	




כִּנְטוֹת הַיּוֹם בָּעֶרֶב,

נִמְשֶׁכֶת דֶּרֶךְ־פָּז

עַל־פְּנֵי הַיָּם, לְעֵבֶר

מֶרְחַק חֲלוֹם וָרָז.





אָז קֶטַע שִׁיר וָזֶמֶר

צָנוּע וּמָתוּן

אֵלַי מַגִּיעַ חֶרֶשׁ

מֵאֶרֶץ אַוַּלּוּן.





"הָאָרֶץ הִיא נֶחְמֶדֶת,

יוֹמָהּ כֻּלּוֹ שַׁבָּת;

לְכָל לֵבָב – מוֹלֶדֶת

מִכָּל צָרָה – מִפְלָט"…





נַפְשִׁי כֻּלָּהּ עוֹרֶגֶת

לְאֶרֶץ תִּקְווֹת־שָׁוְא,

עֵת נִפְתָּחִים לְרֶגַע

שַׁעֲרֵי הַמַּעֲרָב,

וְדֶרֶךְ־פָּז נִמְשֶׁכֶת

רָחוֹק עַל־פְּנֵי הַיָּם,

וְגָז נִגּוּן־הַשֶּׁקֶט

בַּשַּׁחַק הַנִּרְדָּם…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43392