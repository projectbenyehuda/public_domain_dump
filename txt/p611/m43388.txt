


	
	עַל גַּג אָדֹם
	




עַל גַּג אָדֹם יוֹנָה יוֹשֶׁבֶת,

יוֹנַת הָאַהֲבָה.

הָרוּחַ מִן הַיָּם נוֹשֶׁבֶת,

קַלָּה וְשׁוֹבֵבָה.





בְּעוֹד שָׁעָה תִּשְׁקֹט הָרוּחַ,

תִּישַׁן יוֹנָה בַּקֵּן.

אֶזְכֹּר: יָדוּעַ וּבָטוּחַ,

כָּעֵת לִבִּי – זָקֵן.





כָּעֵת מַה טּוֹב לִבְכּוֹת בַּסֵּתֶר

עַל יוֹם מִן הֶעָבָר,

עַל כְּתֹבֶת־יָד בְּדַף הַסֵּפֶר,

וְאַף עַל לֹא דָבָר…





יוֹנַת לִבִּי, הַתּוֹר הִגִּיעַ

גַּם לָךְ לְהֵרָדֵם.

כָּבָה הַזֹּהַר בָּרָקִיעַ,

הָעֶרֶב מִתְקַדֵּם.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43388