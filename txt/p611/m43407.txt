


	
	עַל חוֹף הַנְּיֶמַן
	




מִמֶּרְחַקִּים, מֵעֵבֶר גְּבוּל, הַמַּיִם

בָּאִים הֲלוֹם, כְּבֵדִים וְזוֹחֲלִים.

הֶעֶצֶב רַב בְּאֵפֶר הַשָּׁמַיִם,

יָגוֹן שָׁקֵט – בְּשֶׁטֶף הַגַּלִּים.





דַּרְכָּם – לַיָּם, לְהִשְׁתַּפֵּךְ אֶל שֶׁטַח

גַּלָּיו הָאֵיתָנִים, לְהֵאָבֵד.

דַּרְכִּי אֲנִי – לְאָן?… הֵן שׁוּב עַל־יַד הַפֶּתַח,

בְּאֵין בּוֹ עֹז לִדְפֹּק, לִבִּי עוֹמֵד.





לַשָּׁוְא נַפְשִׁי עַל פִּזְמוֹנָהּ חוֹזֶרֶת:

“הַגַּל הַזֶּה עָבַר עַל־יַד בֵּיתוֹ”…

נָמוּךְ קוֹלָהּ; דְּמָמָה בִּשְׁמֵי־עוֹפֶרֶת.

שָׁכַחְתִּי אֶת הַכֹּל, וְגַם אוֹתוֹ.




קובנה










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43407