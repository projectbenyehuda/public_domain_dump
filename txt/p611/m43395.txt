


	
	עַל חוֹף יָם כִּנֶּרֶת
	




חֶרֶשׁ, חֶרֶשׁ מִתְלַחֲשִׁים הַמַּיִם;

יָם כִּנֶּרֶת נָח בְּשֶׁקֶט־עַד.

בַּת־שְׁחָפִים עָבְרָה צְחוֹרַת כְּנָפַיִם,

רֶגַע – צֵל חָלַף עַל־פְּנֵי הַמַּיִם,

רֶגַע – צְלִיל הַשִּׁיר בַּלֵּב רָעַד.





כִּרְאִי שֶׁל כֶּסֶף בְּמִסְגֶּרֶת

הֶהָרִים הַמִּתְנַשְּׂאִים סָבִיב,

מוּל הַשַּׁחַק מַבִּיטָה כִּנֶּרֶת

וּבְלַחַשׁ־מַיִם מְסַפֶּרֶת

עַל סוֹדוֹת־עוֹלָם – וְאֵין מַקְשִׁיב.





לֹא, לֹא כָּאן אָשִׁיר! הַאִם אַפְרִיעַ

אֶת יְפַת־הַשֶּׁקֶט מִשְּׁנָתָהּ?

כָּאן אֵשֵׁב בֵּין יָם וּבֵין רָקִיעַ,

וַאֲדַמֶּה, כִּי גַם הַקֵּץ הִגִּיעַ,

כִּי מָצְאָה נַפְשִׁי מוֹלַדְתָּהּ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43395