


	
	מֶרְחַק כָּל תֵּבֵל
	




מֶרְחַק כָּל תֵּבֵל – בֵּינִי וּבֵין דּוֹד לְבָבִי.

דַּרְכּוֹ נֶאֶבְדָה לְלֹא־זֵכֶר בֵּין סְבַךְ הַדְּרָכִים.

אַבִּיטָה לִצְבָא הַשָּׁמַיִם – וְאֵין כּוֹכָבִי.

אֶל גַּן זִכְרוֹנִי אֶכָּנֵס – שָׁם נָבְלוּ הַפְּרָחִים.





אֶקְרָא לְרוּחוֹת הַשָּׁמַיִם: אַיֵּה אֲהוּבִי,

אַיֵּה שִׁירָתוֹ מְלֵאַת־גִּיל, מְלֵאַת עֹנֶג וּצְחוֹק?

וְאַקְשִׁיבָה רַב־קֶשֶׁב: הַאִם יִשָּׁמַע מֵרָחוֹק

צְלִיל דַּק, בְּשׂוֹרָה מְנַחֶמֶת מִדּוֹד לְבָבִי?..





בְּסֵתֶר הַלַּיְלָה אֶלְחַשׁ אֶת הַשֵּׁם הַנִּפְלָא,

אֶחְקֹר אֶת לִבִּי: הַאִם יִתְעוֹרֵר בּוֹ הַהֵד,

הַאִם תַּעֲנֶה שִׁירָתוֹ לָרְמִיזָה הַקַּלָּה,

וּבְקֶרֶב הַלַּיְלָה יִפְרַח חֲלוֹמִי הַבּוֹדֵד?..




– אֵין זֵכֶר… וְאַף־עַל־פִּי־כֵן – לא הוּעַם כּוֹכָבִי,


טֶרֶם נִתְּקוּ הַנִּימִים שֶׁל כִּנּוֹר־הַפְּלָאִים,

הַפֶּרַח עוֹדֶנּוּ שׁוֹמֵר אֶת רֵיחוֹ הַנָּעִים;

וְרַק לְבָבִי לֹא יָחוּשׁ… כִּי נָבַל לְבָבִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43340