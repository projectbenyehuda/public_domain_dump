


	
	לזכר ח. נ. ביאליק ז"ל
	




כְּשׁוֹמֵר נֶאֱמָן, שׁוֹקֵט וְגָדוֹל,

עַל גְּבוּלוֹת אַרְצֵנוּ, אֶרֶץ־הַחוֹל,

מַקִּיף מִתְרַפֵּק הַיָּם.

– מַה גְּדוֹלָה הַתּוּגָה וּמָרָה הַקִּנְאָה!

כִּי הַיָּם לֹא יִיבַשׁ לְעוֹלָם…





הַלַּיְלָה בָּא, וּבְתוֹךְ הַשְּׁחוֹר

פִּזֵּר אֶת כּוֹכְבֵי־הָאוֹר.

הַבֵּט: אוֹר אֶחָד וְשׁוֹקֵט לְכֻלָּם, –

וְיָדַעְתָּ, כִּי אָמְנָם מָרָה הַקִּנְאָה:

כִּי אוֹרָם לֹא יִדְעַךְ לְעוֹלָם!





סֵפֶר יֵשׁ בְּיָדִי. דַפִּים צְהֻבִּים

מֵרֹב שָׁנִים, כְּתָמִים מְרֻבִּים,

וְשִׁירִים – קוֹל לֵב שֶׁנָּדָם.

אַל תִּפְתַּח אֶת הַסֵּפֶר: מָרָה הַקִּנְאָה –

רַק הַשִּׁיר לֹא יָמוּת לְעוֹלָם!..





כָּאן – דִּמְעַת־סֵתֶר, כָּאן – רֶטֶט הַלֵּב,

שֶׁל קוֹרֵא נֶעֶלָם, קוֹרֵא וְאוֹהֵב, –

וְהַכֹּל, הַכֹּל חִנָּם!

עוֹד יִצְחַק הַיָּם, יִפְרַח הַכּוֹכָב,

בְּסֵפֶר בָּלֶה עוֹד יַצְהִיב הַדָּף…

הָאִישׁ לֹא יָקוּם לְעוֹלָם.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43411