


	
	שַׁלֶּכֶת [נוסח 'כוס קטנה']
	




שַלֶכֶת… כִּמְטַר־זָהָב הֶעָלִים

נוֹפְלִים עַל הָאֲדָמָה.

כָּל הַיּוֹם הֵם נוֹפְלִים, נוֹפְלִים,

מִסְתּוֹבְבִים בִּדְמָמָה…

לָמָּה תָמוּת כָּל הַתִּפְאֶרֶת

שֶׁל חַיִּים יְרוֹקִים?

לָמָּה נַפְשִׁי לְרַבִּים נִקְשֶׁרֶת –

וְכֻלָּם, כֻּלָּם רְחוֹקִים?

מְשָׁכוּנִי עֵינַיִם, קוֹלוֹת לִבְּבוּנִי, –

עוֹד מְעַט וְאֵהָב…

רוּחַ עָבְרָה – כֻּלָּם עֲזָבוּנִי,

כִּנְפֹל הֶעָלִים בַּסְּתָו…

וְעוֹד אֶחָד לַדֶּרֶךְ בֵּרַכְתִּי –

וּשְׂפָתַי דּוֹמְמוֹת לְפָנָיו;

לֹא בָכִיתִי גַם לֹא נֶאֱנַחְתִּי,

וְרַק לִבִּי כָאָב.

בְּדַרְכֵי הַמֶּרְחָב לֹא עָלַי לָלֶכֶת!

לָמָּה, נַפְשִׁי, תֶּחֶרְדִי?

בֵּין צִלְלֵי הֶעָבָר, בֵּין עֲלֵי הַשַּׁלֶּכֶת

אֶשָּׁאֵר לְבַדִּי, לְבַדִּי…




מוסקבה, תרפ"ג.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43459