


	
	לִפְנֵי הַפְּרִידָה
	




אָרֹךְ הָעֶרֶב וְשָׁקֵט.

לְאַט, לְאַט הוֹלְכִים אֲנַחְנוּ.

מִי הָאָשֵׁם, כִּי לְלֹא־עֵת

אָהַבְנוּ, לְלֹא־עֵת שָׂמַחְנוּ?





שָׁחוֹר הָעֶרֶב וְעָצוּב,

וְעֶצֶב זֶה מִזְּמַן יָדוּעַ:

בִּרְכַּת־פְּרִידָה שֶׁל לֵב עָלוּב,

שְׁתִיקַת־פְּרִידָה שֶׁל לֵב צָנוּעַ.





חֲלוֹם – וֶאֱמוּנָה רַבָּה,

וְלָהּ הַנֶּפֶשׁ דֹּם נִכְנַעַת:

עוֹד נִתְרָאֶה, אֲנִי יוֹדַעַת.



… מָחָר – אוֹ בָּעוֹלָם הַבָּא?




גרודנה










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43402