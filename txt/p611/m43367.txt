


	
	נִרְאֵית לִי עִיר נִדַּחַת
	




נִרְאֵית לִי עִיר נִדַּחַת.

עָלֶיהָ הָעֶרֶב דּוֹמֵם,

וְהַבַּיִת שֶׁבּוֹ נוֹלַדְתִּי

עוֹמֵד בָּרְחוֹב הַשּׁוֹמֵם…

גַּם אָז הָעֵצִים הֶחֱרִישׁוּ,

הֶעָלִים נָשְׁרוּ לְאַט,

הָעֶרֶב בִּשְׁמֵי הַבְּדֹלַח

הִדְלִיק כּוֹכְבֵי־הַשַּׁבָּת.





וְרָחוֹק – יָשַׁב לוֹ נַעַר

עַל סֵפֶר יָשָׁן־נוֹשָׁן

וְלָמַד בְּנִגּוּן הַקֶּדֶם

בְּבֵית־מִדְרָשׁ יָשָׁן;

וְהִגִּיעַ נִגּוּן־הָעֶצֶב

אֶל הָעִיר הָרְחוֹקָה.

וְהָיָה לְשִׁיר־הָעֶרֶשׂ

שֶׁל שְׁנָתִי הַמְּתוּקָה.





יָשַׁנְתִּי וְלֹא שָׁמַעְתִּי…

הַבַּיִת כֻּלּוֹ שָׁקַט,

וְכוֹכְבֵי־הַבְּדֹלַח בֵּרְכוּנִי

בִּשְׁלוֹם עַרְבֵי־שַׁבָּת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43367