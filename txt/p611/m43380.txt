


	
	וְהָיָה דִמְיוֹנִי לִמְצִיאוּת [נוסח 'שירים']
	




וְהָיָה דִמְיוֹנִי לִמְצִיאוּת,

וּבֵינֵינוּ – יַמִּים רוֹעֲשִׁים,

וּבַלַּיְלָה זוֹרְחִים – אֵין מִסְפָּר –

עַל רֹאשִׁי כּוֹכָבִים חֲדָשִׁים.





מָה אַגִּיד? כָּךְ הָיָה רְצוֹנִי.

מֵעוֹלָם לֹא נָטַעְתִּי פְּרָחִים,

לֹא גִדַּלְתִּי דָבָר מֵעוֹלָם

חוּץ מִכֶּם, חֲלוֹמוֹת נִשְׁכָּחִים!





אִם הַפַּעַם שָׁגָה גוֹרָלִי

וְנָגַעְתִּי בְּסוֹד הַחֲלוֹם, –

הַאוֹשִׁיטָה יָדִי – לְחַלֵּל,

לְהָרִיק אֶת הָאֹשֶׁר עַד תֹּם?





וְכִי מַה בַּפָּסוּק הַיָּפֶה:

“אוֹהֲבִים – וְאֵינָם נִפְגָּשִׁים”?.

שׁוּב – הַלַּיְלָה. וְזֵכֶר צוֹרֵב.

וּבֵינֵינוּ – יַמִּים רוֹעֲשִׁים.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43380