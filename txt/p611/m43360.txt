


	
	גַּם אוֹתוֹ לֹא יָדַעְתִּי [נוסח 'שירים']
	




גַּם אוֹתוֹ לֹא יָדַעְתִּי.

בְּעֵינָיו הַזַּכּוֹת

מֵעוֹלָם לֹא נָגַעְתִּי

בִּנְשִׁיקוֹת.





הַקּוֹל שֶׁהִגִּיעַ

עַד תְּהוֹמֵי נַפְשִׁי –

בְּאָזְנַי לֹא הִשְׁמִיעַ

דְּבַר־חִבָּה חֲרִישִׁי.





אַךְ דִּבְרֵי־חֹל דִּבַּרְנוּ;

אֵין עַל מָה לַחֲלֹם…

בַּדִּמְדּוּמִים עָבַרְנוּ,

וְלֹא נִדְלַק הַיּוֹם.





אוֹמְרִים: “הוּא לֹא יִשְׁכָּחֵנִי”…

מָה אָשִׁיב וּמָה אֹמַר?

– הֵן גַּם לֹא יִזְכְּרֵנִי,

כִּי לֹא הָיָה דָבָר.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43360