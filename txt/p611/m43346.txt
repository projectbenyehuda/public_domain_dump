


	
	שִׁיר הַבֹּקֶר
	




בַּשָּׁמַיִם גִּיל וּצְחוֹק,

אוֹר־הַבֹּקֶר מָתוֹק,

בָּא צִלְצוּל־פַּעֲמוֹנִים

מִן הַכְּפָר הָרָחוֹק.





כְּסוּת אֵדִים כְּחַלְחַלִּים

בַּמֶּרְחָק… כְּגַלִּים,

גַּלֵּי יַם תַּעֲלוּמוֹת,

לְעֵינַי מִתְגַּלִּים,





לִי – הַיָּם, וְלִי סִירָה,

כֹּה קַלָּה, מְהִירָה;

תִּשָּׂאֵנִי לַמֶּרְחָק

עַל גַּלֵי הַשִּׁירָה.





וּמֵעֵבֶר לַיַּמִּים

הֵיכְלֵי־אוֹר קָמִים;

שָׁם אֵרֵד וְאֶכָּנֵס

אֶל קִרְיַת הַקְּסָמִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43346