


	
	[וְהָיָה דִמְיוֹנִי לִמְצִיאוּת] [נוסח 'כוס קטנה']
	




וְהָיָה דִמְיוֹנִי לִמְצִיאוּת,

וּבֵינֵינוּ – יַמִּים רוֹעֲשִׁים,

וּבַלַּיְלָה זוֹרְחִים – אֵין מִסְפָּר –

על רֹאשִׁי כוֹכָבִים חֲדָשִׁים.





מָה אֹמַר? – כָּךְ הָיָה רְצוֹנִי.

מֵעוֹלָם לֹא נָטַעְתִּי פְּרָחִים,

לֹא גִדַּלְתִּי דָבָר מֵעוֹלָם, –

חוּץ מִכֶּם, חֲלוֹמוֹת נִשְׁכָּחִים!





אם שָׁגָה גּוֹרָלִי הַפַּעַם,

וְנָגַעְתִּי בְסוֹד חֲלוֹמִי, –

הַאוֹשִׁיטָה יָדִי לְחַלֵּל,

לְהַחֲרִיב אַגָּדַת עוֹלָמִי?





וְכִי מַה בַּפִּתְגָּם הַיָּפֶה:

“אוֹהֲבִים וְאֵינָם נִפְגָשִׁים”?



………..



– שׁוּב הַלַּיְלָה. וְזֵכֶר צוֹרֵב.

וּבֵינֵינוּ – יַמִּים רוֹעֲשִׁים…




תל־אביב ל“ג בעמר תרפ”ה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43473