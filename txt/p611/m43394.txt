


	
	בַּחֻרְשָׁה
	




לְרֶגַע נִתַּן לִי לָנוּחַ

בַּדֶּרֶךְ רַבַּת־הַנְּדוּדִים,

לִשְׁמֹעַ אֶת לַחַשׁ הָרוּחַ

בֵּין עֲנָפִים מוּרָדִים;

וְאֵין אֶת נַפְשִׁי לָדַעַת,

אִם הָעֵצִים לִי זָרִים:

דִּמְמַת שִׂיחָתָם הַמַּרְגַּעַת –

הִיא קוֹל מִמּוֹלֶדֶת־סְתָרִים.





אֵין שֶׁקֶט גָּדוֹל מִן הָרֶטֶט

הַבִּלְתִּי־פּוֹסֵק שֶׁל עָלִים.

פֹּה כָּל מַחֲשָׁבָה שׁוֹקֶטֶת

וְכָל יִסּוּרִים קַלִּים.

אָפוֹר הַמֶּרְחָק, וּמִלְּמַעְלָה

אָפוֹר גַּם שַׁחַק־הַסְּתָו;

וְכָל לַחַשׁ־עָלֶה – נֶחָמָה לִי,

בְּרָכָה – כָּל תְּנוּעַת־עָנָף.




חדרה










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43394