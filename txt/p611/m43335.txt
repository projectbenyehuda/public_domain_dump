


	
	מַה קְּטַנִּים הָיוּ
	




מַה קְּטַנִּים הָיוּ הַדְּבָרִים:

אוֹר הַשֶּׁמֶשׁ בִּתְכֵלֶת שָׁמַיִם,

אַרְגְּמַן הַסְּתָו בְּצַמְּרוֹת הַיְּעָרִים,

רוּחַ־חֹפֶשׁ עַל־פְּנֵי הַמַּיִם,

מֶרְחֲבֵי הַשָּׂדוֹת הַמֻּשְׁלָגִים

בְּדִמְמַת־נֵצַח, בְּשֶׁקֶט הַמָּוֶת,

בְּתוֹר הָאָבִיב – רִנַּת הַפְּלָגִים,

רֶטֶט חַיֵּי אַלְמָוֶת…





לֹבֶן וּתְכֵלֶת וְטָהֳרַת זָהָב –

כָּל שִׁירַת חַיַּי בָּהֶם רָעֲדָה

וְהִתְדַּפְּקָה אֶל נַפְשִׁי, אַךְ לַשָׁוְא:

כִּי נַפְשִׁי הַיְגֵעָה לַמֶּרְחַקִּים חָרְדָה…





וְרַק כָּאן, בֵּין חוֹמוֹת הַבִּירָה,

הוֹקִיר לִבִּי אֶת אֲשֶׁר עָזַבְתִּי;

כִּי צַר הַמָּקוֹם, וְנַפְשִׁי מַה קָּרָה,

וְתַמּוּ הַשִּׁירִים שֶׁכֹּה אָהַבְתִּי!





הַיָּמִים הָהֵם עָבְרוּ כִּצְלָלִים,

וְאָשְׁרָם הַקָּטָן נִגְזַל מִמֶּנִּי.

וַחֲלוֹמוֹת־הַשָּׁוְא, חֲלוֹמוֹתַי הַגְּדוֹלִים, –

עוֹדָם לְפָנַי, וּצְמֵאָה עוֹדֶנִּי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43335