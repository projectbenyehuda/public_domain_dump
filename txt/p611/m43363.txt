


	
	בַּדֶּרֶךְ [נוסח 'שירים']
	




הֶמְיָה עֲגוּמָה וְדַקָּה

בֵּין חוּטֵי־טֶלֶגְרַף הוֹמָה.

הַיּוֹם הַדֶּרֶךְ כֹּה אֲרֻכָּה,

תֵּבֵל כֹּה שׁוֹמֵמָה!





הַשָּׁמַיִם כֻּסּוּ עָבִים,

לא זֹהַר וְלֹא חֶדְוָה.

בְּמוֹרַד הַגִּבְעָה מִתְעַצְּבִים עֲשָׂבִים,

כְּסוּת־אָבָק עֲלֵיהֶם, כְּבֵדָה וְעָבָה.





הָאֹפֶק – כֻּלּוֹ עֲרָפֶל,

רוֹעֵד, רוֹמֵז, מְהַבְהֵב.

וְהוֹמֶה, מְזַמְזֵם שִׁעֲמוּם הַבַּרְזֶל

אֶת פִּזְמוֹנוֹ הֶעָיֵף.





לִקְרַאת מִי יָצָאתִי הַיּוֹם?

אֵין עוֹבֵר בַּדֶּרֶךְ, אֵין שָׁב.

יָדִי קוֹטֶפֶת פֶּרַח אָדֹם,

וּשְׂפָתַי לוֹחֲשׁוֹת “לַשָׁוְא”…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43363