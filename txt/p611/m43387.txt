


	
	מִי יִתֵּן
	




יוֹם נוֹלַד, תַּם הַיּוֹם, וְלִבִּי – בְּשָׁלוֹם,

לֹא יֵלֵךְ לְחַפֵּשֹ אֲבֵדָה;

וּבַלַּיְלָה שָׁמַיִם עָלַי – דְּבִיר־חֲלוֹם,

וְכוֹכְבֵי־אַגָּדָה.





וְרַק רַחַשׁ עוֹלֶה מֵרוּחוֹת מְזַמְּרִים,

מִן הַיָּם הַנִּשְׁקָף אֶל בֵּיתִי.

הֵם חוֹזְרִים אַחֲרַי וְחוֹזְרִים וְאוֹמְרִים:

“מִי יִתֵּן וְהָיִיתָ אִתִּי”!





מַה יָּדוּעַ לָהֶם עַל סוֹדוֹת זִכְרוֹנִי,

וּמֵאַיִן יָדוּעַ לָהֶם,

כִּי נִקְשַׁרְנוּ לַנֵּצַח, אַתָּה וַאֲנִי,

בִּקְדֻשָּׁה לְלֹא שֵׁם?





כִּי שׁוֹמֶרֶת יָדִי אוֹת שְׂפָתֶיךָ מֵאָז,

נְשִׁיקַת־אַהֲבָה יְחִידָה;

כִּי גָוְעָה שִׁירָתִי עִם הָעֶרֶב הַגָּז

בְּמֶרְחָק הַפְּרִידָה…





וַאֲנִי בְּשָׁלוֹם, וּבֵיתִי כֹּה דוֹמֵם,

וְאִלֶּמֶת שְׂפָתִי.

רַק לִבִּי – לָרוּחוֹת, וְחוֹזֵר אַחֲרֵיהֶם:

“מִי יִתֵּן וְהָיִיתָ אִתִּי”!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43387