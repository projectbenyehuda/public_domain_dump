


	
	[גַם אוֹתְךָ לֹא יָדַעְתִּי] [נוסח 'כוס קטנה']
	




גַם אוֹתְךָ לֹא יָדַעְתִּי,

לְעֵינֶיךָ הַזַּכּוֹת

אַף פַּעַם לֹא נָגַעְתִּי

בִנְשִׁיקוֹת.





הַקּוֹל הַמַּגִּיעַ

עַד תְּהוֹם־נַפְשִׁי

בְּאָזְנַי לֹא הִשְׁמִיעַ

דְּבַר־חִבָּה חֲרִישִׁי.





רַק דִּבְרֵי־חוֹל דִּבַּרְנוּ, –

אֵין עַל מָה לַחֲלוֹם.

בַּדִּמְדּוּמִים עָבַרְנוּ,

וְלֹא נִדְלַק הַיּוֹם.





אוֹמְרִים שֶׁלֹּא תִּשְׁכָּחֵנִי…

וְלִי – מַה לֵאמֹר?

גַּם לֹא תִזְכְּרֵנִי, –

כִּי אֵין מַה לִזְכּוֹר.




מוסקבה, תרפ"ג










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43460