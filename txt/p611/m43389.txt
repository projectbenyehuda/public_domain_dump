


	
	הִנֵּה יוֹמִי
	




הִנֵּה יוֹמִי – בָּרוּר, פָּתוּחַ,

בֵּין יוֹם־אֶתְמוֹל וְיוֹם־מָחָר.

מָה עוֹד לְךָ, לִבִּי? – לָנוּחַ

נָעִים בָּאוֹר הַמְאֻחָר…





אַךְ לֹא! נַפְשִׁי כֻּלָּהּ נִרְגֶּשֶׁת,

וּמָה אָבַד לָהּ, לֹא תֵּדַע.

בְּכָל דָּבָר הִיא מְבַקֶּשֶׁת

פִּתְרוֹן לְסוֹד הָאֲבֵדָה.





מַה הוּא? מִכְתָּב נִשְׁכָּח בַּדֹּאַר,

אוֹ דְמוּת פָּנִים, אוֹ רֵיחַ דַּק

שֶׁל פֶּרַח, שֶׁבִּימֵי הַנֹּעַר

הֻנַּח בְּסֵפֶר מְאֻבָּק?





– הַיּוֹם בָּהִיר – חֻלְיַת שַׁלְשֶׁלֶת

בֵּין יוֹם־עָבָר וְיוֹם־עָתִיד;

רַק קוֹל הַנֶּפֶשׁ הַסּוֹבֶלֶת

לוֹחֵשׁ עַל סוֹד אֲבֵדָתִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43389