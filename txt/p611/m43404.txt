


	
	חֶרְמֵשׁ־זָהָב
	




חֶרְמֵשׁ־זָהָב בִּשְֹדֵי־הַכֶּסֶף –

עָלָה יְרֵחַ־הָאָבִיב.

לְסוֹד קוֹלוֹ, לְלַחַשׁ־קֶסֶם

בְּהַכְנָעָה לְבִּי מַקְשִׁיב.





"כָּל־כַּךְ מַהֵר הַכֹּל שָׁכַחַתְּ,

צָלְלָה נַפְשֵׁךְ בִּתְהוֹם הַחֹל,

וְרַק בַּת־צְחוֹק אַחַת נִשְׁלַחַת –

אַחַת, רָפָה – לְיוֹם־אֶתְמוֹל?"





– אָכֵן צָדַקְתָּ, נְבִיא־הַשֶּׁקֶר!

בַּלַּיְלָה מֵי־אָבִיב שָׁטְפוּ,

וְשׁוּב לְסוֹד בּוֹאָם אֵין חֵקֶר,

וְאֵין יוֹדֵעַ, לְאָן חָלְפוּ.





וְשׁוּב עַל רֶשֶׁת גַּן־הָעֶרֶב

עָלִיתָ – סֵמֶל הָאָבִיב;

וְעוֹד נִשָּׂא הַלֵּב בַּזֶּרֶם,

תּוֹעֶה וָשָׁר, לְלֹא נָתִיב…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43404