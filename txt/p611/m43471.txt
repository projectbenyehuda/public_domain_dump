


	
	נוֹשָׁנוֹת (מעין רומנס)
	




הַמֵּיתָרִים שָׁרִים, קוֹבְלִים…

לִבִּי, מָה אַתָּה חָפֵץ?

יָשָׁן הַפִּזְמוֹן: הַפְּרָחִים נוֹבְלִים,

הַיָּמִים יָעוּפוּ כַּחֵץ.





הָאִילָן הוּא יָרוֹק, עַל כָּל בַּד וָבַד

מְהַבְהֶבֶת שַׁלְהֶבֶת הַנֵּר.

עוֹד מְעַט – וַחֲלוֹם־יַלְדוּת נֶחְמָד –

עם עֲשַׁן־הַנֵּרוֹת יִתְפַּזֵּר.





וְהַלֵּב טוֹעֵן: הַאִם הוּא אָשֵׁם

כִּי קוֹבְלִים הַמֵּיתָרִים,

כִּי לְסֵתֶר חֶפְצוֹ אֵין תַּכְלִית, אֵין שֵׁם,

כִּי חַיִּים גַּם הַקְּבָרִים?





עַל קֶבֶר אִמִּי, עַל קֶבֶר יַלְדוּת

הַשֶׁלֶג יִמַּס עִם אָבִיב.

וְהֵם אוֹמְרִים – גַּם אֲנִי אָמוּת…

מַה בְּכָךְ, אִילָנִי הֶחָבִיב?




מוסקבה, תרפ"ג.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43471