


	
	לְכֻלְכֶם
	




אִם הָיְתָה זֹאת שִׂנְאָה גְלוּיָה

אֲדִישׁוּת מִתְנַכֶּרֶת סְתָם,

אַשְׁלָיַת אַהֲבָה בְּדוּיָה, –

לֹא אֵדַע כָּעֵת לְעוֹלָם.





פְּסַק־הַדִּין בְּתָקְפּוֹ עוֹמֵד:

לְעוֹלָם לֹא דָבָר בָּרוּר!

רַק דִּמְיוֹן עֲרִירִי נוֹדֵד

וְדוֹפֵק עַל פֶּתַח סָגוּר.





לַמֶּרְחָק הִשְׂתָּרְעוּ יָמִים,

לָאֵין־סוֹף הִצְטָרְפוּ לֵילוֹת.

מַה יּוֹעִיל כָּעֵת – לְהָקִים

זִכְרוֹנוֹת וְהֵדֵי־קוֹלוֹת?





אֵין אָשָׁם וְאֵין נֶאְשָׁם,

אֵין יוֹדֵעַ וְאֵין פּוֹתֵר.

על לוּחוֹת זִכְרוֹנִי נִרְשַׁם

רַק “דִּמִּיתִי”, וְלֹא יוֹתֵר.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43397