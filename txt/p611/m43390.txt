


	
	הַשֶּׁמֶשׁ
	




הַשֶּׁמֶשׁ – פֶּרַח שֶׁל זָהָב.

בְּגַן־הַתְּכֵלֶת הוּא פּוֹרֵחַ.

אֵלָיו הָעֵץ זְרוֹעוֹת שׁוֹלֵחַ

וְשִׁיר־צִפּוֹר נִשָּׂא אֵלָיו.





הַיּוֹם נִמְשָׁךְ – וְאֵין מִפְלָט

מֵעֹל קַרְנֵי הַצָּהֳרַיִם.

בְּנֹגַהּ תְּכֵלֶת, בַּשָּׁמַיִם

צֵל הַחֲלוֹם חָלַף־אָבַד…





תֵּן לִי יָדְךָ. אַל תִּצְטַעֵר.

עָבְרוּ חַיִּים – עָבַר חֲלוֹם.

כְּפֶרַח־אֵשׁ יִפְרַח הַיּוֹם

בְּגַן־הַתְּכֵלֶת הַבּוֹעֵר.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43390