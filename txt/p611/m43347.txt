


	
	גָּזוּ אוֹרוֹת
	




גָּזוּ אוֹרוֹת הַשָּׁמַיִם,

נִשְׁתַּתְּקוּ הָרוּחוֹת.

הָעֶרֶב – כְּזֶרֶם הַמַּיִם

בְּמַעְיַן־מְנוּחוֹת.





שְׂדוֹת הַתְּבוּאָה הֶעֱמִיקוּ

בְּאֵדֵי־עֲרָבִים;

דֹּם הַשָּׁמַיִם הִדְלִיקוּ

נִיצוֹצוֹת – כּוֹכָבִים.





יַחַד נֵצֵא מִבֵּיתֵנוּ

וְנַרְחִיקָה נְדֹד

בֵּין שִׁבֳּלֵי אַדְמָתֵנוּ,

וְשָׁם נַעֲמֹד –





מְקוֹם עַד הָאֹפֶק וָהָלְאָה –

מֶרְחָבִים בְּלִי־קֵץ.

שְׁלוֹם הַשָּׁמַיִם מִלְּמַעְלָה

וְכוֹכָב מְנַצְנֵץ.





שָׁם נַעֲמֹד, וְנַפְשֵׁנוּ

נַעֲלָה, עֲדִינָה…

הַס! – עָבְרָה עַל רָאשֵׁינוּ

כְּנַף הַשְּׁכִינָה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43347