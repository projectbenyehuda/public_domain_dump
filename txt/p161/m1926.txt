


	
	[יוצאת חופשית עולך נשבר]
	




יֹצֵאת חָפְשִׁית עֻלֵּךְ נִשְׁבָּר



יָצָא שֵׁם לָךְ עַל כָּל מַעֲבָר



בְּעֵבֶר יַרְדֵּן בַּעֲדֵךְ יְדֻבָּר



מִי זֹאת עֹלָה מִן הַמִּדְבָּר

הֹלְכָה עַל פִּי אֲדֹנָי וְחֹנָה



שֹׁכְנָה תַּחַת עַנְנֵי שְׁכִינָה



תִּימרוֹת בְּשָׂמָהּ עֹלוֹת מְעוֹנָה



מְקֻטֶּרֶת מֹר וּלְבוֹנָה

וְהִנֵּה רֶכֶב מַלְכָּהּ וְגֹאֲלָהּ



יוֹרֵד לְסִינַי מְרוֹם זְבֻלָהּ



ְוחֵיל מַלְאָכִים חֹפְפִים לְחֵילָהּ



שִׁשִּׁים גִּבּוֹרִים סָבִיב לָהּ

דִּגְלָהּ נִשָּׂא וְיָדָהּ רָמָה



כְּתַבְנִית מִשְׁכָּן יוֹם הוּקָמָה



ְוכֲֹהֵני אֲדֹנָי נִצְּבוּ כְחוֹמָה



אֲחֻזֵי חֶרֶב מְלֻמְּדֵי מִלְחָמָה

הִתְנַהֲלִי אַט דְּגוּלָה בִשְׁמוֹ



עַד תַּגִּיעִי אֶל אוּלָמוֹ



אֶל אַפִּרְיוֹן מִקְדָּשׁ הֲדוֹמוֹ



עָשָׂה לוֹ הַמֶּלֶךְ שְׁלֹמֹה.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1926