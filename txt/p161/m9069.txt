


	
	[יזרח מאור עליון על ראשך חתן]
	




יִזְרַח מְאוֹר עֶלְיוֹן עַל-רֹאשְׁךָ חָתָן



תִּרְאֶה שְׁנוֹת חַיִים בִּזְכוּת בְּרִית אֵיתָן

הוֹדְךָ צְלַח רְכַב וּשְׂמַח בְּבַת נָדִיב



קוּמָה כְּגִבּוֹר שִׂים מוֹשָׁבְךָ אֵיתָן

וּמְקוֹרְךָ בָרוּךְ וֶחְיֵה וְתוֹסִיף חֵן



תַּעְטֶה מְאוֹר כָּבוֹד תִּשְׁכֹּן בְּגַן בִּיתָן

דּוֹדִי בְּלֵב יַעְלַת חֵן אַהֲבָה עַזָּה



בָּךְ, לֹא יְכַבּוּהָ מֵימֵי נְהַר אֵיתָן

הָאֵל יְצַו חַסְדּוֹ לָכֶם וְיַשְׁמַע תּוֹךְ



עָרֵי יְהוּדָה קוֹל כַּלָּה וְקוֹל חָתָן.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/9069