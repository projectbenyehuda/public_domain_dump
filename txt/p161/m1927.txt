


	
	תשואות חן חן
	




תְּשֻׁאוֹת חֵן חֵן לְאֶבֶן הָרֹאשָׁה, בַּת שִׁיר בְּבַת עַיִן חֲרוּשָׁה,



לַהֶבֶת שַׁלְהֶבֶת, מֵהַר אֱלֹהִים מְחֻצֶּבֶת,



שִׁיר בְּנֹפֶת צוּף מְסוּכָה, מִכָּל אֶבֶן יְשָׁרָה לָהּ מְסֻכָה,



רְקִיעַ סִפְרָהּ מְרֻקָּע, וּמִשְּׁחוֹר טוּרָהּ שַׁחַר יְבֻקַּע,



בָּרָה כַּחַמָּה, אֲשֶׁר לָהּ הָרִקְמָה,



פָּנֶיהָ מַאְפֵּלְיָה, וְעֵינֶיהָ שַׁלְהֶבֶתְיָה,



אַיֶּלֶת הַשַּׁחַר שְׁלוּחָה, בְּכָל רֹאשׁ בְּשָׂמִים רְקוּחָה,



אֲפָפַתְנִי בַעֲשַׁן בְּשָׂמֶיהָ, וְכִסַּתְנִי בַאֲבַק סַמֶּיהָ,



וָאֶשְׁתַּעֲשַׁע בְּטוּרֵי חֲרֻזֶיהָ, וּבִפְטוּרֵי צִצֶּיהָ,



וְלֹא אָצַלְתִּי מֵעֵינַי, כָּל אֲשֶׁר שָׁאֲלוּ רַעְיוֹנַי,



הִתַּרְתִּי לוּלְאוֹת מַדֶּיהָ, וָאֶרְוֶה דוֹדִים בְּדַדֶּיהָ,



כְּנַף רְנָנִים מְנֹפֶפֶת, וְנִשְׁמַת מֹר עָלַי מְרַחֶפֶת,



וּבַעֲבוּר תְּשׁוּבָה הִבְהִילָה, וָאֹמַר חָלִילָה,



לְאַט לִי בְּלֵבָב תָּמֵהַּ, יָרֵא מֵהָשִׁיב וּמִתְמַהְמֵהַּ,



וְאַף כִּי מַחֲשַׁבְתִּי מִתְעַסֶּקֶת, וּלְכַמָּה דְבָרִים מִתְחַלֶּקֶת,



וְעַל זֶה אַפִּיל תְּחִנָּתִי, לָתֵת בְּכַף זְכוּת מְשׁוּגָתִי,



וֵאלֹהִים יוֹדֵעַ מַה נִּפְלָאָה אַהֲבַת יְדִידִי וּמָה עֲצֻמָה תַאֲוָתִי,



לִרְאוֹת פָּנָיו תַּאֲוָה בְלִבִּי כָאֵשׁ בֹּעֶרֶת, וּבְעַצְמוֹתַי נֶעֱצֶרֶת,



וְגִנַּת דּוֹדָיו אֲצוּלָה, עַל פַּלְגֵי אֲהָבִים שְׁתוּלָה,



לִרְגָעִים בְּדוֹדַי אַשְׁקֶנָּה, לַיְלָה וָיוֹם אֶצֳּרֶנָּה,



וְעֵינַי אַפְקִיד עָלֶיהָ, פֶּן יִפָּקֵד עָלֶהָ,



עַד יֵעָרֶה עָלֵינוּ רוּחַ מִמָּרוֹם לְהַתְאִים נְפָשׁוֹת נִכְסָפוֹת, וּלְרַפֵּא לְבָבוֹת נְגוּפוֹת,



וְאִם נָא מָצָאתִי חֵן בְּעֵינֵי יְדִידִי, וְלָקַחְתָּ מִנְחָתִי מִיָּדִי,



וְאַל אֶהְיֶה כְאָשֵׁם בְּעֵינָיו כִּי כָתַבְתִּי בְחִפָּזוֹן, וְרַעְיוֹנַי לֹא מָצְאוּ חָזוֹן.



וְהָאֱלֹהִים יַעֲנֶה שְׁלוֹם יְדִידִי וְיַקִּירִי



אָמֵן.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1927