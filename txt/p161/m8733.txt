


	
	[יורדי תהומים מנשוא אמיך]
	




יוֹרְדֵי תְהֹמִים מִנְּשׂוֹא אֵמֶיךָ



הַלְעוֹלָמִים יִסְבְּלוּ זַעְמֶךָ



שׁוּר מִמְּרוֹמִים נֶאָצוֹת שְׁמֶךָ



וּפְנֵה בְרַחֲמִים מִמְּעוֹן שָׁמֶיךָ



אַיֵּה קִנְאָתְךָ וְגֹדֶל רַחֲמֶיךָ



גֹּאֲלֵנוּ מֵעוֹלָם שְׁמֶךָ

הַרְאֵה גְבוּרָה תְּהִי לְעֵד וּלְאוֹת



וְהָחִישׁ יְשׁוּעָה לְסֹבְלֵי תְלָאוֹת



וְשָׂא נֵס לְכַנֵּס נְפֻצִים בַּפֵּאוֹת



וְכִימֵי מִצְרַיִם הַרְאֵם נִפְלָאוֹת



וְנֶצַח לְמַשֻּׁאוֹת הָרֵם פְּעָמֶיךָ

וּגְהֵה מְזוֹר לֵב נֹחֲלֵי חֹק וּבִין



וַחֲטָאֵיהֶם כַּשֶּׁלֶג הַלְבִּין



וְגוֹי בְּךָ לֹא יַאֲמִין וּפִלְאֲךָ לֹא יָבִין



עֲשֵׂה לָהֶם כְּמִדְיָן כְּסִיסְרָא כְיָבִין



וּבְרֹב גְּאוֹנְךָ תַּהֲרֹס קָמֶיךָ

דְּרוֹר יֶשַׁע קְרָא לַאֲסִיר כֶּלֶא



וּטְבוּעֵי יָם מְצוּקוֹת מִתְּהֹמִים הַעֲלֵה



וְצֶדֶק נוֹרָאוֹת לְעֵינֵיהֶם תְּגַלֵּה



כְּיוֹם נֶגֶד אֲבוֹתָם עָשׂיתָ פֶלֶא



מִנֹּף נָחִיתָ כַצֹּאן עַמֶּךָ.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8733