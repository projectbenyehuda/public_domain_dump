


	
	[זה רוחך צד מערב רקוח]
	




זֶה רוּחֲךָ צַד מַעֲרָב רָקוּחַ



הַנֵּרְדְּ בִּכְנָפָיו וְהַתַּפּוּחַ



מֵאוֹצְרוֹת הָרֹכְלִים מוֹצָאֲךָ



כִּי אֵינְךָ מֵאוֹצְרוֹת הָרוּחַ



כַּנְפֵי דְּרוֹר תָּנִיף וַתִּקְרָא לִי דְרוֹר



וּכְמָר-דְּרוֹר מִן הַצְּרוֹר לָקוּחַ



מַה-נִּכְסְפוּ לָךְ עָם אֲשֶׁר בִּגְלָלְךָ



רָכְבוּ בְגַב יָם עֲלֵי גַּב-לוּחַ



אַל נָא תְרַפֶּה יָדְךָ מִן הָאֳנִי



כִּי יַחֲנֶה הַיּוֹם וְכִי יָפוּחַ



וּרְקַע תְּהוֹם וּקְרַע לְבַב יַמִּים, וְגַע



אֶל הַרְרֵי קֹדֶשׁ וְשָׁם תָּנוּחַ



וּגְעַר בְּקָדִים הַמְסָעֵר יָם עֲדֵי



יָשִׂים לְבַב הַיָּם כְּסִיר נָפוּחַ



מַה יַעֲשֶׂה אָסוּר בְּיַד הַצּוּר אֲשֶׁר



פַּעַם יְהִי עָצוּר וְעֵת שָׁלוּחַ



אַךְ סוֹד שְׁאֵלָתִי בְּיַד מָרוֹם, וְהוּא



יוֹצֵר מְרוֹם הָרִים וּבוֹרֵא רוּחַ.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8747