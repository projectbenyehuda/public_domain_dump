


	
	נַמְתָּ וְנִרְדַּמְתָּ
	



1


נַמְתָּ וְנִרְדַּמְתָּ וְחָרֵד קַמְתָּ –

מָה הַחֲלוֹם הַזֶּה אֲשֶׁר חָלָמְתָּ?

אוּלַי חֲלוֹמְךָ הֶרְאֲךָ שְׂנַאֲךָ

כִּי דַל וְכִי שָׁפֵל, וְאַתָּה רָמְתָּ?

אִמְרוּ לְבֶן־הָגָר: אֱסֹף יַד גַּאֲוָה2

מִבֶּן־גְּבִרְתֶּךָ אֲשֶׁר זָעָמְתָּ3.

שָׁפָל רְאִיתִיךָ וְשׁוֹמֵם בַּחֲלוֹם,

אוּלַי בְּהָקִיץ כֵּן כְּבָר שָׁמָמְתָּ4?

וּשְׁנַת תְּתַ"ץ תֻּתַּץ לְךָ כָּל־גַּאְוָה,

תֵּבוֹשׁ וְתֶחְפַּר מֵאֲשֶׁר זָמָמְתָּ5.

הַאַתְּ אֲשֶׁר נִקְרָא שְׁמָךְ פֶּרֶא אֱנוֹשׁ6?

מַה־כָּבְדָה יָדְךָ וּמֶה עָצָמְתָּ7!

הַאַתְּ מְקֹרָא פֻּם מְמַלֵּל רַבְרְבָן8,

וַאֲשֶׁר בְּקַדִּישֵׁי זְבֻל נִלְחָמְתָּ9?

הַאַתְּ חֲסַף טִינָא בְּרַגְלֵי פַרְזְלָא10,

בָּאַחֲרִית בָּאתָ וְהִתְרוֹמָמְתָּ?

אוּלַי נְגָפְךָ אֵל בְּאַבְנָא דִּי־מְחָת

צַלְמָא11, וְשִׁלַּם לָךְ אֲשֶׁר הִקְדָּמְתָּ12!







המשורר מספר שראה בחלומו את מפלת מלכות ישמעאל שתהיה בשנת ד' אלפים
תת"ץ.  ↩



בן־הגר: ישמעאל בן הגר. אסף יד גאוה וכו': הסר את ידך המורמה
בגאוה על ישראל  ↩



מבן גברתך: מיצחק בן שרה. זעמת: כעסת עליו.  ↩



כן: כמו שראיתי בחלום.  ↩



תחפר: כמו תבוש. מאשר זממת: זממת
מזמה על ישראל.  ↩



פרא אנוש: כמו שכתוב והוא יהיה פרא אדם.  ↩



כבדה
ידך: על ישראל. עצמת: חזקת.  ↩



פם ממלל רברבן: פה מדבר גדולות.  ↩



בקדישי זבל: קדושי ההיכל. וכן נזכר בדניאל שבאחרית הימים לפני בוא
משיח תקום מלכות כזו, הרביעית לשלשה שקדמוה.  ↩



חסף טינא: חרש חמר.
פרזלא: ברזל, כך מתארת המלכות הרביעית. גם זה נזכר בדניאל.  ↩



אבנה
די מחת צלמא: האבן שהכתה את הצלם. נזכר בדניאל שאבן תבוא ותכה את
הצלם, שבו מתאר דניאל את ארבעת המלכויות.  ↩



אשר הקדמת: אשר עשית קדם
רעה יגמל לך עכשיו.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18591