


	
	[נאום אסף ביום אסף חרוזיו]
	




נְאֻם אָסָף בְּיוֹם אָסַף חֲרוּזָיו



וְנָשָׂא עַל נְשִׂיא לֵוִי חֲרוּזָיו



הֲתַעֲרוֹךְ לַלְּבָנוֹן נַעֲצוּצִים



לְאַחֲר שֶׁעֲמָמוּךָ אֲרָזָיו



וְגִנְזֵי סֹחֲרִים תַּעֲרוֹך לְפָנָיו



וְהַמֶּלֶךְ הֱבִיאָהוּ גְנָזָיו



תְּבַקֶּשׁ לְךָ גְּדוֹלוֹת, אֶל תְּבַקֵּשׁ



לְהַגִּיעַ בְּקָנֶיךָ שְׁחוּזָיו



גְּבִיר אָחַז לְבָבוֹת לַאֲחֻזָּה



שְׂמַח לִבִּי וְאַתָּה מֵאֲחוּזָיו



גְּבִיר גָּבַר וּבָזַז הַחֲמוּדוֹת



וְהָיוּ כָל כְּלֵי חֶמְדָּה בְּזוּזָיו



וְקָנָה כָל יְקָר בִּיְקָר אֲהָבָיו



וְכָל רֵעַ בְּדוֹדָיו לֹא בְּזוּזָיו



אֲשֶׁר לוּ יִשְׁאֲלוּ מֶנוּ קְרָבָיו



וְדַם לִבּוֹ, יְהָבָהוּ לְמַזָּיו



וְאַף כִּי יִשְׁאֲלוּ גֶּשֶׁם נְדָבוֹת



הֲיִמָּנַע, וְהוּא עוֹשֶׂה חֲזִיזָיו



וְנַפְשׁוֹ יָדְעָה רֶמֶז לְבָבוֹת



וְנִלְאוּ הַלְּבָבוֹת מֵרְמָזָיו



וְיָדַע מִתְּמוֹלוֹ מָחֳרָתוֹ



וְגִלָה מַחֲבוֹאֵי יָם וְרָזָיו



וְרָץ גַּלְגַּל וְהוּא הוֹלֵךְ לְאִטּוֹ



וְנָצַח בַּעֲצֵלָיו אֶת זְרִיזָיו



וְלוּ יָצָא לְמִלְחֶמֶת זְמַנּוֹ



בְּחֶרֶב, נִכְנְעוּ לוֹ כָּל עֱזוּזָיו



אֲבָל נִלְחַם בְּמַטֶּה אוֹ בְּשֵׁבֶט



עֲדֵי נָקַב בְּמַטָּיו רֹאשׁ פְּרָזָיו



אֲהָהּ מַה אֶעֱשֶׂה לּוֹ כִּי כְנַעַן



מְחוֹז חֶפְצִי וּמִצְרַיִם מְחוֹזָיו



אֱמֹר לִנְדוֹד וְיִרֶף מִקְּרָבוֹ



וְאַל יַשְׁלֵט עֲלֵי נַפְשִׁי רְגָזָיו



וּמוֹקֵד אַהֲבָה יַשְׁקִיט לְהָבָיו



וְאוּלַי יִתְּנוּ פוּגָה מְחָזָיו.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8948