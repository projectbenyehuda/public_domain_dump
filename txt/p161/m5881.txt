


	
	[הוד והדר שים חבלו]
	




הוֹד וְהָדָר שִׂים חֶבְלוֹ וְיִשָּׁמַע בְּכֹל אֲשֶׁר יֵצֵא



בָּרֵךְ אֲדֹנָי חֵילוֹ וּפֹעַל יָדָיו תִּרְצֶה

לֵילוֹת וְיָמִים יַעֲבִיד



וְעֻלּוֹ עַל זְמָן יַכְבִּיד



וּמִשְׂרָה עַל גְרוֹנוֹ כִּרְבִיד



וְרִישׁ מִפְּנֵי הוֹן יַאֲבִיד

וְלִתְכוּנָה אֵין קֵצֶה וּפֹעַל יָדָיו תִּרְצֶה

וְיִתְעַנֵּג כָּל יְמֵי עֵילוֹם



בְּרַעְיָה כְּגִזְרַת יַהֲלוֹם



וְכָל צָר יֻדַּד כַּחֲלוֹם



וְהוּא עַל מְקוֹמוֹ יָבֹא בְשָׁלוֹם

וְכָל הָעָם מִקָּצֶה וּפֹעַל יָדָיו תִּרְצֶה

יִלְעַג עַל כָּל מְקַנֵּא



כִּי כָל רָעָה אֵלָיו לֹא תְאֻנֶּה



וּזְמַן חָרְפּוֹ לֹא יְשֻׁנֶּה



וּכְעֶבֶד עוֹלָם אוֹתוֹ יַעֲנֶה

מֵעִ מְּ ךָ לֹא אֵצֵא וּפֹעַל יָדָיו תִּרְצֶה

חֲבֵרִים זֹאת הַמְּנוּחָה



זֶה הַיּוֹם נָגִילָה וְנִשְׂמְחָה



קָרְבוּ יְמֵי הַשִּׂמְחָה



וּתְנוּ צִיץ לַאֲנָחָה

כִּי נָצֹא תֵּצֵא וּפֹעַל יָדָיו תִּרְצֶה.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5881