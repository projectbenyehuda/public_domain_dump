


	
	[ידוע תדע פני צאנך בעת רצון]
	




יָדֹעַ תֵּדַע פְּנֵי צֹאנְךָ בְּעֵת רָצוֹן



יוֹם אֲשֶׁר עַל יְדֵי מוֹנֶה עוֹד תַּעֲבֹרְנָה הַצֹּאן

הֲמוֹנִים הֲמוֹנִים כְּאֶחָד



הַיּוֹם קְרָאָם רֹב פָּחַד



וּלְזִכְרוֹ קִימָם נִכְחָד



פֶּן עֲוֹנֵיהֶם יֵאָסְפוּ יָחַד

וּדְפָקוּם יוֹם אֶחָד



וָמֵתוּ כָּל הַצֹּאן

וּבְךָ יִצְדְּקוּ זֶרַע אֶפְרַיִם



בַּעֲלוֹתָם בְּכַף מֹאזְנָיִם



בְּשֶׁכְּבָר בָּאוּ בָאֵשׁ וּבַמַּיִם



וְלָקְחוּ מִיָּדְךָ כִּפְלָיִם

וְאֵשׁ נָפְלָה מִן הַשָּׁמַיִם



וַתִּבְעַר בַּצֹּאן

דָֹּחֹה תִדְחֶה מְשׁוּגָה



וּתְחַיֵּה בָּשְׁמֵי עֲרוּגָה



וְתִתֵּן לְדִמְעָה פוּגָה



בַּהֲפִיצְךָ עֲנָן דְּאָגָה

וְתִרְעֶה אֶת צֹאן הַהֲרֵגָה



כִּי אֵין מִרְעֶה לַצֹּאן

הַדְרָתְךָ תְּשׁוֹבֵב לְאוּלָמִי



וּלְאַחַי תִּקְרָא עַמִּי



וְתִבְצֹר עֹלֲלוֹת כַּרְמִי



הֵם שְׁאָר עֵדֶר לְאֻמִּי

כִּי לִפְנֵי מִי וְעַל מִי



נָטַשְׁתָּ מְעַט הַצֹּאן

חַדֵּשׁ לִי כַּנֶּשֶׁר נֹעַר



וִישׁוּעָתִי כְּלַפִּיד יִבְעָר



וְאִם הָיָה רֵאשִׁיתִי מִצְעָר



אַחֲרִיתִי בְּצָרַי אֶגְעָר

כְּאַרְיֵה בְּבַהֲמוֹת יַעַר



כִּכְפִיר בְּעֶדְרֵי צֹאן.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/9125