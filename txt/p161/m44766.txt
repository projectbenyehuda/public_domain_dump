


	
	על אדם בגנותו אותו
	




דְּחוּהוּ וְיֵלֵךְ בְּחָשְׁכּוֹ

וְאַל תִּגְמְלוּהוּ כְדַרְכּוֹ

לְהוֹסִיף מְרוֹרוֹת עֲלֵי אִישׁ

מְרוֹרַת פְּתָנִים בְּחִכּוֹ

וּמַה‑תִּזְעֲמוּ אֶל זְעוּם אֵל

וְאַיֵּה קְלָלָה כְּעֶרְכּוֹ

וּמַה יָחֳרַם הוּא וְהִנֵּה

חֲרָמוֹת לְרָחְבּוֹ וְאָרְכּוֹ

טְמֵא שֵׁם וְרַב הַמְּהוּמָה

מְאַסֵּף דְּבָרִים בְּהָפְכּוֹ

חֲבֵרָיו לְכוּדִים בְּחֶרְמוֹ

וְעוֹזְרָיו הֲרוּגִים בְּנִסְכּוֹ

מְתֵי אָהֳלוֹ יִקְּבוּהוּ

וְאָרְחוֹ וְרִבְעוֹ וְסֻכּוֹ

אֱנוֹשׁ דּוֹר אֲבוֹתָיו יְקַלֵל

וְאֶת שֵׁם אֳלֹהָיו וּמַלְכּוֹ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44766