


	
	[ימינך השיבות ונטה ימינו צר]
	




יְמִינְךָ הֱשִׁיבוֹתָ וְנָטָה יְמִינוֹ צָר



הֲמָאֹס מְאַסְתָּנוּ וְאִם יָדְךָ תִקְצָר

הֲלֹא יָדְךָ תָעֹז וְתָרוּם יְמִינֶךָ



וְתַשְׁקִיט וְתַרְשִׁיעַ וְאֵין עִמְּךָ מַעְצָר

לָמָּה בְעָלוּנוּ אֲדֹנִים וְאַתְּ חֶלְקִי



וְעַם יַעֲבֹד יוֹצֵר הֲיוּכַל עֲבֹד נוֹצָר

דְּגוּלָה בְּשֵׁם קָדְשָׁךְ בְּעֵת צָר וְעֵת מֶרְחָב



וְאֵיךְ פַּעֲמָהּ יִמְעַד וְאֵיךְ צַעֲדָהּ יֵצָר

הֲבֵאתָהּ יְמֵי עוֹלָם בְּמוּסַר בְּרִית אַהְבָה



וְגַם הִיא יְמֵי עוֹלָם לְהַחֲזִיק בְּךָ תִּפְצָר.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8722