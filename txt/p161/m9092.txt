


	
	[כוכב שלח אורהו מה תסתירהו]
	




כּוֹכָב שָׁלַח אוֹרֵהוּ מַה תַּסְתִּירַהוּ



מְהֵרָה קוּם מְשָׁחֵהוּ לְנָגִיד כִּי זֶה הוּא

מֵהַר הַמּוֹר הוֹפִיעַ מְבַשֵּׂר מַשְׁמִיעַ



מֵהַר גָּבֹהַּ יָרִיעַ וְיֵצֵא לְהוֹשִׁיעַ



יַזְהִיר כְּזֹהַר הָרָקִיעַ וְתוֹרָה יוֹדִיעַ



שֹׁאֲלִים מִי זֶה וְאֵי זֶה הוּא הֲשִׁיבֵם הִנֵּה הוּא

עֹבְדֵי עֲבֹדַת מִקְדָּשַׁי וְקָדְשֵׁי קָדָשָׁי



סֹעֲדֵי כִּסֵּא בֵּן יִשַׁי וּמִבְחַר שָׁלִישָׁי



לֹמְדֵי דָת מִדְרָשַׁי וְרִכְבִּי וּפָרָשָׁי



שֹׁמֵר תּוֹרָה אַשְׁרֵהוּ מַה טּוֹב פִּרְיֵהוּ

בַּנוּי מִגְדַּל רִאשׁוֹנִים לְדֹרוֹת אַחֲרֹנִים



וְנָטוּי עַל רֹאש אֵיתָנִים הוֹד הַנִּיצָּנִים



רָצוּי וּבָרוּךְ מִבָּנִים נֶטַע נַעֲמָנִים



נָטַע פָּרַח מַטֵּהוּ וְצָלַח מַעֲשֵׂהוּ

פֶּלֶא יוֹעֵץ אֵל גִבּוֹר אֲבִי עַד שַׂר שָׁלוֹם



לִטְלֵה חָלָב עַד יַעֲבוֹר בִּבְרִית אַל עֵילוֹם



הַפְלֵא רְפֻאוֹת מִתֹּם וּבוֹר וְתָשֵׂם לוֹ שָׁלוֹם



וּדְבָרְךָ יִרְפָּאֵהוּ וְרוּחֲךָ תַנְחֵהוּ








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/9092