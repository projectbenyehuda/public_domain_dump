


	
	צִיּוֹן
	



1


צִיּוֹן הֲלֹא תִשְׁאֲלִי לִשְׁלוֹם אֲסִירָיִךְ2

דֹרְשֵׁי שְׁלוֹמֵךְ3 וְהֵם יֶתֶר עֲדָרָיִךְ4

מִיָּם וּמִזְרָח וּמִצָּפוֹן וְתֵימָן שְׁלוֹם

רָחוֹק וְקָרוֹב שְׂאִי מִכֹּל עֲבָרָיִךְ

וּשְׁלוֹם אֲסִיר תַּאֲוָה5 נוֹתֵן דְּמָעָיו כְּטַל־

חֶרְמוֹן וְנִכְסַף לְרִדְתָּם עַל־הֲרָרָיִךְ

לִבְכּוֹת עֱנוּתֵךְ6 אֲנִי תַנִּים וְעֵת אֶחֱלֹם

שִׁיבַת שְׁבוּתֵךְ אֲנִי כִנּוֹר לְשִׁירָיִךְ

לִבִּי לְבֵית אֵל וְלִפְנִיאֵל מְאֹד יֶהֱמֶה

וּלְמַחֲנַיִם7 וְכֹל פִּגְעֵי טְהוֹרָיִךְ8

שָׁם הַשְּׁכִינָה שְׁכֵנָה לָךְ9 וְהַיּוֹצְרֵךְ

פָּתַח לְמוּל שַׁעֲרֵי שַׁחַק שְׁעָרָיִךְ10

וּכְבוֹד אֲדֹנָי לְבַד הָיָה מְאוֹרֵךְ וְאֵין

שֶׁמֶשׁ וְסַהַר וְכוֹכָבִים מְאִירָיִךְ

אֶבְחַר לְנַפְשִׁי לְהִשְׁתַּפֵּךְ בְּמָקוֹם אֲשֶׁר

רוּחַ אֱלֹהִים שְׁפוּכָה11 עַל־בְּחִירָיִךְ

אַתְּ בֵּית מְלוּכָה וְאַתְּ כִּסֵּא אֲדֹנָי וְאִם

יָשְׁבוּ עֲבָדִים עֲלֵי כִסְאוֹת גְּבִירָיִךְ12

מִי־יִתְּנֵנִי מְשׁוֹטֵט בַּמְּקוֹמוֹת אֲשֶׁר

נִגְלוּ אֱלֹהִים לְחֹזַיִךְ וְצִירָיִךְ

מִי יַעֲשֶׂה־לִי כְנָפַיִם וְאַרְחִיק נְדֹד

אָנִיד לְבִתְרֵי לְבָבִי בֵּין בְּתָרָיִךְ13

אֶפֹּל לְאַפַּי עֲלֵי אַרְצֵךְ וְאֶרְצֶה אֲבָ־

נַיִךְ מְאֹד וַאֲחוֹנֵן אֶת־עֲפָרָיִךְ

אַף כִּי בְעָמְדִי14 עֲלֵי קִבְרוֹת אֲבוֹתַי וְאֶשְׁ־

תּוֹמֵם בְּחֶבְרוֹן עֲלֵי מִבְחַר קְבָרָיִךְ

אֶעְבֹר בְּיַעְרֵךְ וְכַרְמִלֵּךְ15 וְאֶעְמֹד בְּגִלְ־

עָדֵךְ וְאֶשְׁתּוֹמְמָה אֶל הַר עֲבָרָיִךְ

הַר הָעֲבָרִים וְהֹר הָהָר אֲשֶׁר־שָׁם שְׁנֵי

אוֹרִים גְּדוֹלִים מְאִירַיִךְ וּמוֹרַיִךְ

חַיֵּי נְשָׁמוֹת16 אֲוֵיר אַרְצֵךְ וּמִמָּר־דְּרוֹר

אַבְקַת עֲפָרֵךְ וְנֹפֶת צוּף נְהָרָיִךְ

יִנְעַם לְנַפְשִׁי הֲלוֹךְ עָרֹם וְיָחֵף17 עֲלֵי

חָרְבוֹת שְׁמָמָה אֲשֶׁר הָיוּ דְבִירָיִךְ

בִּמְקוֹם אֲרוֹנֵךְ אֲשֶׁר נִגְנַז18 וּבִמְקוֹם כְּרוּ־

בַיִךְ אֲשֶׁר שָׁכְנוּ חַדְרֵי חֲדָרָיִךְ

אָגֹז וְאַשְׁלִיךְ פְּאֵר נִזְרִי19 וְאֶקֹּב20 זְמָן

חִלֵּל בְּאֶרֶץ טְמֵאָה אֶת־נְזִירָיִךְ

אֵיךְ יֶעֱרַב לִי אֲכֹל וּשְׁתוֹת בְּעֵת אֶחֱזֶה

כִּי יִסְחֲבוּ הַכְּלָבִים אֶת־כְּפִירָיִךְ

אוֹ אֵיךְ מְאוֹר יוֹם יְהִי מָתוֹק לְעֵינַי בְּעוֹד

אֶרְאֶה בְּפִי עֹרְבִים פִּגְרֵי נְשָׁרָיִךְ

כּוֹס הַיְגוֹנִים21 לְאַט הַרְפִּי מְעַט כִּי כְבָר

מָלְאוּ כְסָלַי וְנַפְשִׁי מַמְּרוֹרָיִךְ

עֵת אֶזְכְּרָה אָהֳלָה22 אֶשְׁתֶּה חֲמָתֵךְ וְאֶזְ־

כֹּר אָהֳלִיבָה וְאֶמְצֶה אֶת־שְׁמָרָיִךְ23

צִיּוֹן כְּלִילַת יֹפִי אַהְבָה וְחֵן תִּקְשְׁרִי

מֵאָז24 וּבָךְ נִקְשְׁרוּ נַפְשׁוֹת חֲבֵרָיִךְ25

הֵם הַשְּׂמֵחִים לְשַׁלְוָתֵךְ וְהַכֹּאֲבִים

עַל־שֹּׁמֲמוּתֵךְ וּבֹכִים עַל־שְׁבָרָיִךְ

מִבּוֹר שְׁבִי שֹׁאֲפִים נֶגְדֵּךְ וּמִשְׁתַּחֲוִים26

אִישׁ מִמְּקוֹמוֹ אֱלֵי נֹכַח שְׁעָרָיִךְ

עֶדְרֵי הֲמוֹנֵךְ27 אֲשֶׁר גָּלוּ וְהִתְפַּזְרוּ

מֵהַר לְגִבְעָה וְלֹא שָׁכְחוּ גְדֵרָיִךְ28

הַמַּחֲזִיקִים בְּשׁוּלַיִךְ וּמִתְאַמְּצִים

לַעְלוֹת וְלֶאֱחֹז בְּסַנְסִנֵּי תְמָרָיִךְ29

שִׁנְעָר וּפַתְרוֹס30 הֲיַעַרְכוּךְ בְּגָדְלָם31 וְאִם

הֶבְלָם32 יְדַמּוּ לְתֻמַּיִךְ וְאוּרָיִךְ

אֶל־מִי יְדַמּוּ מְשִׁיחַיִךְ וְאֶל־מִי נְבִי־

אַיִךְ וְאֶל־מִי לְוִיַיִךְ וְשָׂרָיִךְ

יִשְׁנֶה33 וְיַחְלֹף כְּלִיל34 כָּל־מַמְלְכוֹת הָאֱלִיל

חָסְנֵךְ35 לְעוֹלָם לְדוֹר וָדוֹר נְזָרָיִךְ

אִוֵּךְ לְמוֹשָׁב אֱלֹהַיִךְ וְאַשְׁרֵי אֱנוֹשׁ

יִבְחַר יְקָרֵב וְיִשְׁכֹּן בַּחֲצֵרָיִךְ

אַשְׁרֵי מְחַכֶּה וְיַגִּיעַ וְיִרְאֶה עֲלוֹת

אוֹרֵךְ וְיִבָּקְעוּ עָלָיו שְׁחָרָיִךְ36

לִרְאוֹת בְּטוֹבַת בְּחִירָיִךְ וְלַעְלֹז בְּשִׂמְ־

חָתֵךְ בְּשׁוּבֵךְ אֱלֵי קִדְמַת נְעוּרָיִךְ







שיר זה חבר המשורר בשבתו עוד בגלות, והוא מדבר לציון הרחוקה מתוך
געגועים רבים.  ↩



אסיריך: קשורים אליך, ושבויים בארצות אחרות.  ↩



דורשי שלומך: הלא תשאלי לשלומם כשם שהם דורשים שלומך.  ↩



יתר עדריך: מה שנותר ונשאר מן העדרים שנטרפו בשני זאבים.  ↩



אסיר־תאוה: המתאוה מאד	וכאלו הוא שבוי בידי התאוה.  ↩



ענותך: עניך ושפלותך.  ↩



לבית אל ולפניאל ומחנים. שם ראה יעקב אלהים ומלאכים.  ↩



פגעי טהוריך: אשר שם פגעו הטהורים החסידים והצדיקים במלאכי אלהים.  ↩



שכנה: שם שׂמה השכינה 	משכנה בגללך, כמו ושכנתי בתוכם.  ↩



למול שערי וכו' כנגד בית המקדש הם שערי השמים. בית מקדש שלמטה, מכון כלפי ביהמ"ק של מעלה.  ↩



שפוכה: 	שׁוֹרה.  ↩



ואם ישבו: אף על פי שיושבים עבדים (בני הגר) על כסאות מלכי בית דוד, בירושלם.  ↩



אניד לבתרי לבבי וכו': אעשה שבתרי לבבי ינודו בין בתרי הריך.  ↩



אף כי בעמדי: ביחוד בעמדי.  ↩



יערך וכרמלך: יער וכרמל נזכרים יחד בתנ"ך.  ↩



חיי נשמות וכו' מדבר על האויר העפר והמים.  ↩



ערום ויחף: הנזירים מאמות העולם היו נודרים לעלות לרגל ערומים או 	לובשים בגד אחד מיוחד או הולכים יחפים וכדומה. לחביבות מקום עליתם לרגל, וכן אומר כאן המשורר.  ↩



ארונך אשר נגנז: לפי האגדה נבלע במקומו ולא נפל בידי אויב.  ↩



פאר־נזרי וכו': שער ראשי מתוך אבל ויגון.  ↩



ואקב: ואקלל.  ↩



כוס היגונים וכו': כאלו הוא שותה כוס מלא יגון ומרירות, והוא מבקש לנוח מעצבו ויגונו.  ↩



אהלה: שומרון, אהליבה
יהודה. וכן הם מכנים בנביאים.  ↩



חמתך ושמריך: של כוס היגונים.  ↩



תקשרי מאז: תאחדי ותחברי גם אהבה וגם חן.  ↩



חבריך: ידידיך. או “חבר” במובן התלמודי היינו חכם וזהיר במצוות.  ↩



שואפים נגדך ומשתחוים וכ"ו: בתפלה פונים למול ירושלם.  ↩



עדרי המונך: עדרי עמך.  ↩



גדריך: גדרות הצאן. ופה הוא מכון גם לגדרי וסיגי המצוות.  ↩



סנסני תמריך: אשכלות התמר.  ↩



שנער ופתרוס: בבל ומצרים.  ↩



בגדלם: אם כי הם גדולים 	היוכלו להשתוות אליך.  ↩



הבלם: אליליהם.  ↩



ישנה: כמו יחלף, יעבר.  ↩



כּליל: לגמרי.  ↩



חסנך: עֻזַך.  ↩



ויבקעו עליו שחריך: השחר יעלה
עליו.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18580