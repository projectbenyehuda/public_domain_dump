


	
	הֲבָא מַבּוּל
	



1


הֲבָא מַבּוּל וְשָׂם תֵּבֵל חֳרָבָה2,

וְאֵין לִרְאוֹת פְּנֵי אֶרֶץ חֲרֵבָה3,

וְאֵין אָדָם וְאֵין חַיָּה וְאֵין עוֹף?

הֲסָף הַכֹּל וְשָׁכְנוּ מַעֲצֵבָה4?

וּבִרְאוֹת הָר וְשׁוּחָה לִי מְנוּחָה5,

וְאֶרֶץ הָעֲרָבָה לִי עֲרֵבָה.

וְאַשְׁגִּיחַ לְכָל־עֵבֶר וְאֵין כֹּל,

אֲבָל מַיִם וְשָׁמַיִם וְתֵבָה.

וְלִוְיָתָן בְּהַרְתִּיחוֹ מְצוּלָה –

וְאֶחְשֹׁב כִּי תְהוֹם יַחְשֹׁב לְשֵׂיבָה6

וְלֵב הַיָּם יְכַחֵשׁ בָּאֳנִיָּה,

כְּאִלּוּ הִיא בְּיַד הַיָּם גְּנֵבָה7.

וְיָם יִזְעַף וְנַפְשִׁי תַעֲלֹז 8 כִּי

אֱלֵי מִקְדַּשׁ אֱלֹהֶיהָ קְרֵבָה:







שיר על הים.  ↩



הבא מבול: המשורר אינו רואה עוד היבשה ושואל הבא מבול חרבה:
חרבן  ↩



חרבה: יבשה.  ↩



הסף: התם מעצבה: ביגון, מליצה עפ“י ישעיה
פ”ג פסוק י"א שם ושכנו מעצבה.  ↩



ובראות הר וכו': כשאני רואה אפילו הר ואפילו שׁוחה, בור עמוק אני שמח ולבי נח.  ↩



ולויתן: התנין הגדול.
מצולה: תהום. לשּיבה: מפני הגלים המכים קצף הדומים לתלתלי שבה.
והקצף עולה על־ידי זה שלויתן מרתיח את המצולה.  ↩



ולב הים וכו': הים
מכסה את האניה וכאלו בולע אותה אל תוך לבו ומכחש לאמר, לא לקחתי מאומה,
כאלו היתה בידו גנבה.  ↩



וים יזעף וכו': בשעה שהים זועף תעלז נפשי.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18587