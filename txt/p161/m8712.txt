


	
	[מה תספרו לפני דודי או מה תזכירו]
	




מַה תְּסַפְּרוּ לִפְנֵי דוֹדִי אוֹ מַה תַּזְכִּירוּ



אִם תְּעוֹרְרוּ אֶת הָאַהֲבָה אוֹ אִם תָּעִירוּ

יַעֲלֶה בְאָזְנָיו קוֹל בָּנָיו אֱמוּנֵי נֶאֱמָנָיו



הַגְּרוּשִׁים מֵאַרְמוֹנָיו וּמֵעַל שֻלְחָנָיו



אִם יְבַקְשוּ בִּלְתִּי פָנָיו וּבִלְתִּי מִשְׁכָּנָיו

בַּמְּרוֹמִים הִנֵּה עֵדִי אִם זָר הֶאֱמִירוּ



אִם בְּתַעְתֻּעֵי מַעֲצֵבָה כְּבוֹדָם הֵמִירוּ

הֶאֱרִיךְ לְשָׁנִים נִמְשָׁכוֹת וְעִתּוֹת נִשְׁכָּחוֹת



קֵץ פְּדוּת לְעֵינַיִם בּוֹכוֹת וְלִבּוֹת נֶאֱנָחוֹת



אֵיךְ תְּהִי גְּבֶרֶת מַמְלָכוֹת אֲסִירָה לִשְׁפָחוֹת

אַחֲרֵי אֲשֶׁר בִּכְבוֹד הוֹדִי מְלָכִים הִכְתִּירוּ



הָעֲבָדִים עָלַי אֵיבָה בְּשָׂפָה יַפְטִירוּ

דַּבְּרוּ עַל לֵב קִרְיָתִי וְקִרְאוּ אֵלֶיהָ



הִנְנִי אֲאָרֵשׂ רַעְיָתִי בְּתוֹךְ הֵיכָלֶיהָ



חֵן וְהוֹד אֲשַוֶּה לִוְיָתִי וְנִלְווּ אֵלֶיהָ

שֹׁמְרֵי הֲלִיכוֹת בֵּית הוֹדִי בְּקָדְשִׁי יָשִירוּ



עַל עֲבֹדַת צֹבְאֵי צָבָא קְטֹרֶת יַקֻטִירוּ

הַעֲלוּ לְבָנֶיהָ זִכְרוֹן בְּרִית רִאשׁוֹנֶיהָ



וְאָצַלְתִּי לְדוֹר אַחֲרוֹן שְׁמוּרָה לְבָנֶיהָ



אַהֲבַת יְשֵׁנֵי חֶבְרוֹן בְּרִית לֹא אֲשַנֶּהָ

הֵם נְבִיאַי עֹמְדֵי סוֹדִי דְּרָכַי הִכִּירוּ



אַחֲרֵיהֶם אַהֲבָה רַבָּה לְזַרְעָם הִשְאִירוּ.

לשני הימים האחרונים של פסח







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8712