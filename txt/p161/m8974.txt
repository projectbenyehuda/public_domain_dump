


	
	[יביאון דברים מעטי חסדים]
	




יְבִיאוּן דְּבָרִים מְעַטֵּי חֲסָדִים



יְלָדִים בְּשֶׁבַח אֲבִיהֶם לְמֵדִים



הֲלִיכַת הֲדֹמוֹ לְשַׁחֵר דְּבִירוֹ



יְבֹאוּן לְפָנָיו מְלֵאֵי פְחָדִים



וְיֵרְעוּן בְּקֹצֶר לְשׁוֹנָם בְּהוֹדוֹ



וְלָכֵן בְּפִיהֶם יְקָרוֹ מְעִידִים



דְוֻיִם לְחֶטְאָם עֲדֵי יַד אֲדֹנָם



סְלִיחָה יְצַפּוּ כְּעֵינֵי עֲבָדִים



הֲגִיגִי תְקַבֵּל אֱלֹהַי בְּעַד סוֹד



יְשָׁרִים מְאֹד אֶל דְּבָרְךָ חֲרֵדִים



בְּעוֹד הַנְּשָׁמוֹת בְּקִרְבָּם עֲצֻרוֹת



לְשִׁמְךָ בְּתוֹדָה מְבָרְכִים וּמוֹדִים.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8974