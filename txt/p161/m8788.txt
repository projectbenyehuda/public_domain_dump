


	
	[נשמת ידידים פליטת זרע איתני]
	




נִשְׁמַת יְדִידִים פְּלֵיטַת זֶרַע אֵיתָנַי



תְּיַחֶדְךָ יוֹם קִדַּמְתִּי לָאֵל בְּעַד רְנָנָי



יֶעֱרַב עָלָיו שִׂיחִי אָנֹכִי אֶשְׂמַח בַּאדֹנָי

נִשְׁמַת הֹגֵי צִדְקוֹת אֲדֹנָי וּמְבָרְכִים שְׁמוֹ



תְּהַדֶּרְךָ הָאֵל הָעֹשֶׂה שָׁלוֹם בִּמְרוֹמוֹ



הוֹד וְהָדָר לְפָנָיו עֹז וְחֶדְוָה בִּמְקוֹמוֹ

נִשְׁמַת וְנֶפֶשׁ עַבְדְּךָ תַּחֲנוּנָיו לְךָ יִרֶב



תְּוַעֶדְךָ וְיוֹחִיל תַּנְחוּמִים בְּצִלְּךָ לְהִתְקָרֵב



וְסֻכָּה תִּהְיֶה לְצֵל יוֹמָם מֵחֹרֶב

נִשְׁמַת דַּכָּא וּשְׁפַל רוּחַ נַפְשׁוֹ בְּךָ חָסָיָה



תְּדַגֶּלְךָ דָּגוּל עֲטַרְתַּנִי בִּכְלִיל תּוּשִׁיָּה



דִּשַׁנְתָּ בַשֶּׁמֶן רֹאשִי כּוֹסִי רְוָיָה

נִשְׁמַת הַנִּקְרָאִים בְּשֵׁם יַעֲקֹב בְּאַרְצוֹת שִׁבְיָם



תְּהוֹדְךָ הֵם הַמִּתְחַנְּנִים לָאֵל לְרַפֵּא חָלְיָם



אֹמְרִים וְאִלּוּ פִינוּ מָלֵא שִׁירָה כַּיָּם.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8788