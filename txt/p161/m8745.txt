


	
	[קראו עלי בנות ומשפחות]
	




קִרְאוּ עֲלֵי בָנוֹת וּמִשְׁפָּחוֹת



שָׁלוֹם, וְעַל אַחִים וְעַל אֲחוֹת



מֵאֵת אֲסִיר תִּקְוָה אֲשֶׁר נִקְנַה



לַיָּם, וְשָׂם רוּחוֹ בְּיַד רוּחוֹת



דָּחוּי בְּיַד מַעְרָב לְיַד מִזְרָח



זֶה יַעֲבוֹר לַנְחוֹת וְזֶה לִדְחוֹת



בֵּינוֹ וּבֵין מָוֶת כְפֶשַׂע, אַךְ



בֵּינוֹ וּבֵינָיו מַעֲבֵה לוּחוֹת



קָבוּר בְּחַיָּיו בַּאֲרוֹן עֵץ, לֹא



קַרְקָע וְלֹא אַרְבַּע וְלֹא פָחוֹת



יוֹשֵׁב וְאֵין לַעֲמֹד עֲלֵי רַגְלָיו



שׁוֹכֵב וְאֵין רַגְלָיו מְשֻׁלָּחוֹת



חוֹלֶה וַיִירָא מִפְּנֵי גוֹיִם



גַּם מִפְּנֵי לִסְטִים וּמֵרוּחוֹת



חֹבֵל וּמַלָּח כָּל בְּנֵי פִרְחָח



הֵם הַסְּגָנִים שָׁם וְהַפַּחוֹת



לֹא לַחֲכָמִים שֵׁם וְגַם לֹא חֵן



לַיּוֹדְעִים, רַק יוֹדְעִים לִשְׁחוֹ



יִתְעַצְּבוּ רֶגַע לְזֹאת פָּנַי



אֵיךְ יַעֲלֹז הַלֵּב וְהַטּוּחוֹת



עַד אֶשְׁפְּכָה נַפְשִׁי בְּחֵיק הָאֵל



נֹכַח מְקוֹם אָרוֹן וּמִזְבָּחוֹת



אֶגְמֹל לְאֵל גּוֹמֵל לְחַיָּבִים



טוֹבוֹת, בּטוּב שִׁירוֹת וְתִשְבָּחוֹת.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8745