


	
	[ויש בת שיר כבת עין חקקה]
	




וְיֵשׁ בַּת שִׁיר כְּבַת עַיִן חֲקֻקָה



וּבִיצֻקַּת סְגוֹר הַלֵּב יְצֻקָּה



מְגִלָּה הֶגְלְתָה נַפְשִׁי בְּעשֶׁק



אֲהָהּ נַפְשִׁי הֲלֹא אַתְּ הָעֲשׁוּקָה



חֲרוּזִים חִלְּקוּךְ כֻּלָּם כְּשָׁלָל



וְעַל כָּל אוֹת וְאוֹת אַתְּ נֶחֱלָקָה



גְּבֶרֶת חִנְּנָה קוֹלָהּ כְּשִׁפְחָה



וְאֶל עַבְדָּהּ אֲמָרִים הֶחֱלִיקָה



צְרוּפָה צֵרְפוּהָ רַעֲיוֹנִים



בְּמַצְרֵף לֵב וְגַם בַּעְלִיל זְקוּקָה



בְּעֻזָּהּ יוֹם קְרָב חֶרֶב מְרִיקָה



וְכֵן יוֹם תַּעֲנוּג נֹפֶת מְרִיקָה



אֲנִי לִמְשׁוֹךְ רְצוֹנָה אַחֲזִיק בָּהּ



וְהִיא לִמְשׁוֹךְ לְבָבִי מַחֲזִיקָה



וְלֵיל כַּיּוֹם לְאוֹרֶיהָ מְאִירָה



וְנֹפֶת צוּף לְיוֹנְקֶיהָ מְנִיקָה



וְכָל עַיִן תְּאַו מֶנָּה רְאִיָּה



וְכָל פֶּה יֶאֱהַב מֶנָּה נְשִׁיקָה



וְאָזְנִי עֵת פְּתַחְתִּיהָ מְקַנְאָה



בְּבַת עֵינִי וְיָדִי עֵת שְׁתִיקָה



בְּיַעַן חָלְקוּ כָבוֹד שְׁתֵּיהֶן



וְהִיא טֶרֶם קְרֹאת בּוּקָה מְבוּקָה



וְתִתְחַנֵּן לְפִי לֵאמֹר קְרָא נָא



עֲדֵי אֶשְׁמָע וְלָךְ תִּהְיֶה צְדָקָה



וְהֵן הַשִּׁיר כְּמַרְצֵעַ וְאָזְנִי



בְּדֶלֶת אַהֲבַת שֹׁלְחוֹ דְּבֵקָה



רְצָעַנִי בְּחַדּוּדֵי אֲמָרָיו



וְהָעְבַּדְתִּי בְעֹז וּבְיָד חֲזָקָה



וְלָכֵן הֵן אֲנִי עֶבֶד לְשִׁירָה



בְּדֹלַח לַעֲנָקִים הֶעֱנִיקָה



וְלָךְ הַשַּׂר יְהוֹסֵף כִּי שְׁלַחְתָּהּ



לְטוּשָׁה אַךְ לֶלָחֵם לֹא מְרוּקָה



אֲבָל בָּאָה כְּבָרָק אַחֲרָיו עָב



עֲלֵי חֶלְקַת אֲהָבִים הִיא יְצֻקָה



חֲיֵה וֶהְיֵה בְּפִי כָל חַי בְּרָכָה



תְּהִי בִּפְנֵי זְמָן תָּמִיד חֲקֻקָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5216