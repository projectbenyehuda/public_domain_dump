


	
	[מֵאָז מְעוֹן הָאַהֲבָה]
	




מֵאָז מְעוֹן הָאַהֲבָה הָיִיתָ –



חָנוּ אֲהָבַי בַּאֲשֶׁר חָנִיתָ.



תּוֹכְחוֹת מְרִיבַי עָרְבוּ לִי עַל שְׁמֶךָ,



עָזְבַם – יְעַנּוּ אֶת‑אֲשֶׁר עִנִּיתָ.



לָמְדוּ חֲרוֹנְךָ אוֹיְבַי – וָאֹהֲבֵם



כִּי רָדְפוּ חָלָל אֲשֶׁר הִכִּיתָ.



מִיּוֹם בְּזִיתַנִי בְּזִיתִינִי אֲנִי,



כִּי לֹא אֲכַבֵּד אֶת‑אֲשֶׁר בָּזִיתָ –



עַד יַעֲבָר‑זַעַם וְתִשְׁלַח עוֹד פְּדוּת



אֶל‑נַחֲלָתְךָ זֹאת אֲשֶׁר פָּדִיתָ.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6460