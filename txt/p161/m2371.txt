


	
	יונת רחוקים נדדה יערה
	



יוֹנַת רְחוֹקִים נָדֲדָה יַעֲרָה




יוֹנַת רְחוֹקִים נָדֲדָה יַעֲרָה



כָּשְׁלָה וְלֹא יָכְלָה לְהִתְנַעֲרָה.



הִתְעוֹפֲפָה, הִתְנוֹפֲפָה, חוֹפֲפָה



סָבִיב לְדוֹדָהּ סוֹחֲרָה סוֹעֲרָה,



וַתַּחֲשֹׁב אֶלֶף לְקֵץ מוֹעֲדָהּ –



אַךְ חָפְרָה מִכָּל אֲשֶׁר שָׁעֲרָה.



דּוֹדָהּ – אֲשֶׁר עִנָּהּ בְּאֹרֶךְ נְדוֹד



שָׁנִים, וְנַפְשָׁהּ אֶל שְׁאוֹל הֶעֱרָה –



הֵן אָמְרָה “לֹא אֶזְכְּרָה עוֹד שְׁמוֹ!”



וַיְהִי בְתוֹךְ לִבָּהּ כְּאֵשׁ בּוֹעֲרָה.



לָמָּה כְאוֹיֵב תִּהְיֶה לָהּ? וְהִיא



פִּיהָ לְמַלְקוֹשׁ יָשְׁעֲךָ פָּעֲרָה,



וַתַּאֲמִין נַפְשָׁהּ וְלֹא נוֹאֲשָׁה –



אִם כָּבְדָה בִשְׁמוֹ וְאִם צָעֲרָה.



יָבוֹא אֱלֹהֵינוּ וְאַל יֶחֱרַשׁ ­–



עַל כָּל‑­סְבִיבָיו אֵשׁ מְאֹד נִשְׂעֲרָה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2371