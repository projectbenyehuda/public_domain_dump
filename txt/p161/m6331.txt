


	
	איך אחריך אמצאה מרגוע
	



[אֵיךְ אַחֲרֶיךָ אֶמְצְאָה מַרְגּוֹעַ] / ר' יהודה הלוי




אֵיךְ אַחֲרֶיךָ אֶמְצְאָה מַרְגּוֹעַ?



תָּנַע וְהַלֵּב עִמְּךָ יִנּוֹעַ.



לוּלֵי לְבָבוֹת יִחֲלוּ יוֹם שׁוּבְךָ,



אָז יוֹם פְּרִידָה תַּמְנוּ לִגְוֹעַ.



הֵן הַרֲרֵי בֶתֶר יְעִידּון, כִּי מְטַר



שַׁחַק מְאֹד כִּילַי וְדִמְעִי – שׁוֹעַ.



נֵר מַעֲרָבִי! שׁוּב לְמַעֲרָבָךְ, הֱיֵה



חוֹתָם עֲלֵי כָל‑לֵב וְכָל‑אֶזְרוֹעַ,



שָׂפָה בְרוּרָה, מַה לְךָ אֶל עִלְּגִים



אוֹ מַה לְטַל חֶרְמוֹן אֱלֵי גִלְבּוֹעַ?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6331