


	
	[פְּלִשְׁתִּים נֶאֱסָפִים]
	




פְּלִשְׁתִּים נֶאֱסָפִים / וַאֲדוֹמִים שׁוֹסִים,

אֵלֶּה בָרֶכֶב / וְאֵלֶּה בַסּוּסִים ­–

וַאֲנַחְנוּ שִׁמְךָ / לְמִגְדַּל עֹז נָשִׂים:

הֵפְלֵה חֲסָדֶיךָ, / מוֹשִׁיעַ חוֹסִים!

חוֹסִים הִבְטַחְתֶּם / יוֹם אֲשֶׁר יִסַּרְתֶּם,

כִּי אָז לֹא מְאַסְתֶּם / וְעַתָּה לֹא נְעַלְתֶּם.

נוֹשְׂאֵי עֹל קָמִים / וְמוֹרָאָם וְחִתָּם

מְדַבְּרִים עַל לִבָּם / אַנְשֵׁי מִלְחַמְתָּם:

רַבִּים אֲשֶׁר אִתָּ‑ / נוּ מֵאֲשֶׁר אוֹתָם –

רַחֲמֶיךָ רַבִּים / כַּמַּיִם לַיָּם מְכַסִּים.

צוֹרֲרִים נִלְחָמִים / כְּפָרִיצֵי חַיּוֹת,

אַלּוּפֵי אֱלִיפַז / עִם אֵילֵי נְבָיוֹת –

וְנִבְהֲלוּ בֵינֵיהֶם / צְעִירֵי הַשֵּׂיוֹת

וְאֵיך יִשְלַם עֵדֶר / יְנַהֲגוּהוּ אֲרָיוֹת?

הֲלֹא בְּפִלְאֵי מַעֲשִׂים, / בִּגְבוּרוֹת וְנִסִּים!

נְתָנוּם עֲוֹנֵיהֶם / בִּידֵי מְעַנֵּיהֶם,

וְאֵין לָהֶם מַעֲשִׂים / לְבָד בְּרִית קַדְמוֹנֵיהֶם

וְלָשֵׂאת עֵת צָרָה / לְאֵל אֶת‑עֵינֵיהֶם,

כְּעֵינֵי הָעֲבָדִים / אֶל יַד אֲדוֹנֵיהֶם –

דַּלִּים וְנִמְאָסִים / בִּידֵי שָׂרֵי מִסִּים.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8085