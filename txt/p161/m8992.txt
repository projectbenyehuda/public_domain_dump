


	
	[ידעתני בטרם תצרני]
	




יְדַעְתַּנִי בְּטֶרֶם תִּצְּרֵנִי



וְכָל עוֹד רוּחֲךָ בִי תִּצְּרֵנִי



הֲיֶשׁ לִי מַעֲמָד אִם תֶּהְדְּפֵנִי



וְאִם לִי מַהֲלָךְ אִם תַּעְצְרֵנִי



וּמָה אֹמַר וּמַחְשָׁבִי בְיָדְךָ



וּמָה אוּכַל עֲשֹׂה עַד תַּעְזְרֵנִי



דְּרַשְׁתִּיךָ בְּעֵת רָצוֹן עֲנֵנִי



וְכַצִּנָּה רְצוֹנְךָ תַּעְטְרֵנִי



הֲקִימֵנִי לְשַׁחֵר אֶת דְּבִירְךָ



וְאֶת שִׁמְךָ לְבָרֵךְ עוֹרֲרֵנִי.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8992