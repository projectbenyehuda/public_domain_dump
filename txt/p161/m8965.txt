


	
	[יצאה לקדמך כלה לך כלתה]
	




יָצְאָה לְקַדֶּמְךָ כַּלָּה לְךָ כָלְתָה



מִיּוֹם אֲשֶׁר לֹא חִלְּתָה קָדְשְׁךָ חָלְתָה



הִשְתּוֹמֲמָה מִדֵּי עֲלֹתָהּ לְהַר קֹדֶשׁ



כִּי רָאֲתָה זָרִים עָלוּ וְלֹא עָלְתָה



וַתַּעֲמֹד רָחוֹק מִשְׁתַּחֲוָה נֹכַח



הֵיכָלְךָ מִכָּל מָקוֹם אֲשֶׁר גָּלְתָה



דִּבְרֵי תְחִנָּתָהּ שָׁלְחָה לְךָ מִנְחָה



לִבָּהּ וְעֵינֶיהָ מוּל כִּסְאֲךָ תָּלְתָה



הַשְׁקֵף וְהַאְזִינָה וּשְׁמַע לְשַׁוְעָתָהּ



קֹרְאָה בְּמַר לִבָּהּ וְנַפְשָׁהּ אֲשֶׁר כָּלְתָה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8965