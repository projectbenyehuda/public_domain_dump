


	
	[נשמת ידידי עליון שוכני ציון]
	




נִשְׁמַת יְדִידֵי עֶלְיוֹן שֹׁכְנֵי צָיוֹן



תְּיַחֶדְךָ ישֵׁב חֶבְיוֹן וּמַקְשִׁיב אֶבְיוֹן



יִמְלֹךְ אֲדֹנָי לְעוֹלָם אֱלֹהַיִךְ צִיּוֹן

נִשְׁמַת הֲלוּמַת אֵימָיו מְיַחֶלֶת רַחֲמָיו



תְּהַדֶּרְךָ הַמַּרְגִיז מְרוֹמָיו יוֹם דִּין יְקוּמָיו



הַמְשֵׁל וָפַחַד עִמּוֹ עשֶׂה שָׁלוֹם בִּמְרוֹמָיו

נִשְׁמַת וְלִבּוֹת וּלְשֹׁנוֹת מְחַדְּשוֹת רְנָנוֹת



תְּוַעֶדְךָ וְרִאשֹׁנוֹת וְאַחֲרֹנוֹת אֲשֶׁר אִתְּךָ צְפוּנוֹת



וַיֹּאמֶר לְהָבִיא אֶת סֵפֶר הַזִּכְרֹנוֹת

נִשְׁמַת דַּל בְּךָ מַפְגִיעַ יוֹם תַּצְדִּיק וְתַרְשִׁיעַ



תְּדַגֶּלְךָ דֹּבֵר בְּהָרִיעַ אֱלֹהַ לִי לְמוֹשִיעַ



דַּלֹּתִי וְלִי יְהוֹשִׁיעַ

נִשְׁמַת הֲמוֹנֵי תְמֵהָי אֲסֻפֵי כְמֵהָי



תְּהוֹדְךָ הַמְאַמֵּץ לֹהָי יוֹם קְרֹא רֹהָי



הֲשִׁבֵנִי וְאָשוּבָה כִּי אַתָּה אֲדֹנָי אֱלֹהָי

נִשְׁמַת פֹּעֲלֵי רְצוֹנְךָ בְּכָל מַאֲוַיָּם



תְּפָאֶרְךָ פֹּעֵל יְשׁוּעוֹת אֵל חַי וְקַיָּם



אֹמְרִים וְאִלּוּ פִינוּ מָלֵא שִׁירָה כַּיָּם.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8786