


	
	[ישן וליבו ער]
	




יָשֵׁן וְלִבּוֹ עֵר



בֹּעֵר וּמִשְׂתָּעֵר



צֵא נָא וְהִנָּעֵר



וּלְכָה בְּאוֹר פָּנַי

קוּמָה צְלַח וּרְכַב



דָּרַךְ לְךָ כּוֹכָב



וַאֲשֶׁר בְּבוֹר שָׁכַב



עָלָה לְרֹאשׁ סִינַי

אַל תַעֲלֹז נַפְשָׁם



הָאֹמְרִים תֶּאְשַׁם



צִיּוֹן וְהִנֵּה שָׁם



לִבִּי וְשֵׁם עֵינַי

אֵגָּל וְאֶסָּתֵר



אֶקְצֹף וְאֵעָתֵר



מִי יַחֲמֹל יוֹתֵר



מִנִּי עֲלֵי בָנָי.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8995