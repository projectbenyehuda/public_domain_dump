


	
	[אומרה ביום רבו חילי מה תשתוחחי נפשי ותהמי עלי]
	




אוֹמְרָה בְּיוֹם רַבּוּ חִילַי מַה תִּשְׁתּוֹחַחִי נַפְשִׁי וַתָּהֳמִי עָלָי

הִיא בְּמַר תְּשִׁיבֵינִי מָעַן



כִּי אֲנִי שְׂבֵעָה רֹאשׁ וְלָעַן



אֶצְעֲקָה וְאָפַס לִי מִשְׁעָן



נֵהְרְסוּ אֻלָּמִים אַלְלָי נֶחְשְׂפוּ עַל פָּנַי שׁוּלָי



וְקָם חִילִי

וַאֲנִי לְבִזָּה וּלְשַׁמָּה



מַאֲכָל בְּפִי צָרַי שׂוּמָה



נִמְשְׁכָה יְשׁוּעָתִי כַּמָּה



נֶעְדְּרוּ וְתַמּוּ מַכְלוּלָי עִוְתוּ בְּנֵי זָר מַסְלוּלָי



וְסָר גִילִי

דֹּאֲבָה חֲבִי כִמְעַט וּדְעִי



כִּי בְּבוֹא מְשִׁיחֵךְ תִּוָּשְׁעִי



גַּם לְעִיר אֲשֶׁר הוּשָתָה עִי



אֲשׁוֹבֲבָה כְּקֶדֶם מַקְהֵלָי וְאֹחֲזֵךְ עֵת שׁוּבֵךְ אֵלָי



וְתִהְיִי לִי







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/9095