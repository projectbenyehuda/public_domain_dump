


	
	[יין אהבים ויין שפת שני]
	




יֵין אֲהָבִים וְיֵין שְׂפַת שָׁנִי



בָּם כְּאֵב נֶעֱקָר



שָׁלְחוּ מִפְּאַת צְבִי בָּשְׂמִי



חֻצְּבוּ מִיקָר

שִׂים תְּעָלָה לְךָ בְּדַם עֵנָב



שָׂם לְלִבְּךָ צֳרִי



זָהֳרוֹ מִפְּנֵי צְבִי גֻנַּב



עֵת נְתָן בָּם חֳרִי



נִשְׁקְפוּ מִבְּעַד לְחִי אֶשְׁנָב



שָׁאֳגוֹ כַּאֲרִי

אֶשְׁכְּחָה כָּל כְּאֵב וְסָר אוֹנִי



עֵת לְבוֹש מֵהֲדַּר



אֶצְבְּעוֹתָיו לְרוֹם בְּעֵת שׂוּמִי



עֵין בְּדֹלַח וְדָר

בַּעֲלֵי דִין וְיֹדְעֵי רַהַב



בִּי יְגוֹנִי לְבָד



רַחֲמוּנִי אֲנִי אֲסִיר אַהַב



לַכְּאֵב נֶעֱבָד



הַמְעֻנֶּה בְאֵשׁ וּבְלַהַב



הַנְּדֹד נֶאֱבָד

אֵיךְ עֲלֵי אַהֲבָה תְּרִיבוּנִי



זָד לְבָבִי וְסָר



לָהּ וְעֹל נָתְנָה עֲלֵי שִׁכְמִי



וַאֲנִי נֶאֱסָר

רַב לְנַפְשִׁי בְּטוֹב לְהִתְחַתֵּן



יוֹם רְאוֹתְךָ וְרָב



לַמְבַשֵׂר בְּבֹאֲךָ אֶתֵּן



כָּל יְקָר נֶעֱרָב



אִם לְבָבִי לְךָ אֲנִי נֹתֵן



יֶהֱנֶה יֶעֱרַב

בַּיְפִי אֵין לְךָ צְבִי שֵׁנִי



אַתְּ אֲדוֹן כֹּל וְשַׂר



הַמְּאוֹרִים וְאִם תְּהִי עִמִּי



אַל תְּהִי נָד וְסָר

שַׁאֲלוּ נָא בְּעַד צְבִי כֹחַ



שַׁאֲלוּ חֹבְלִים



שַׁאֲלוּ רֹכְבִים עֲלֵי לוּחַ



אִם לְיָם סֹבְלִים



בַּעֲדוֹ לֵב וּבַעֲדוֹ רוּחַ



זֶה לְזֶה שֹׁאֲלִים

תדרי אל חק אן כנת תמר עני



ואקתנע באלנטר



לא תחאמל עלי אן תבוס פמי



לא יבאס אלקמר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2993