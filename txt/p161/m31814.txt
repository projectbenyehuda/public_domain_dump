


	
	דּוֹד בַּחֲלוֹם נָטָה
	



ליצחק ומשה בני עזרא






דּוֹד בַּחֲלוֹם נָטָה / לָלוּן בְּחֵיק עָפְרָה –

מַה נָּעֲמָה מִטָּה / לוֹ הַחֲלוֹם פָּתְרָה.





נַפְשִׁי פְּדוּת שֵׁנָה / אָרְכוּ חֲבָלֶיהָ

וַיְקָרְבוּ יוֹנָה / רָחְקוּ גְבוּלֶיהָ,

מוֹפֵת וְאוֹת נָתְנָה / מִקְצָת פְּעָלֶיהָ –

מִלֶּחֱיָהּ שָׂחְטָה / לִי כּוֹס מְשַׁכֵּרָה,

דַּר מַעֲנֶה לָקְטָה, / מֶנְהוּ עֲנָק קָשְׁרָה.





מַה לַּזְּמָן יַפְרִיד / בֵּינִי וּבֵין חֶפְצִי?

אִם אֶעֱלֶה יוֹרִיד – / עַד יַחֲטִיא חִצִּי.

מִזְרָח לְיָם יַחְרִיד / הֵן מַעֲרָב אַרְצִי.

אִם הַזְּמָן יֶחְטָא / עָלַי וְאֵין עֶזְרָה –

אֶבְרַח וְאִמָּלְטָה / לִשְׁנֵי בְנֵי עֶזְרָא.





שֵׁם הַגְּבִיר יִצְחָק / צוּף אֶטְעֲמָה בִּשְׁמוֹ,

מָלְאוּ קְצוֹת שַׁחַק / מִתִּמְרוֹת בָּשְׂמוֹ.

סֵפֶר יְקָר הוּחַק / עַל פִּיו וְחוֹתָמוֹ



בֶּן־עֵט וּבֶן־מִבְטָא / הַהוֹד וְהַמִּשְׂרָה,



חֶרֶב בְּפִיו לוּטָה / עֵד לָהּ בְּפִי תַחְרָא.





מֹשֶׁה, הֲיִנָּשֶׁה / מִפִּי וְרַעְיוֹנָי?

אוֹ אֵיךְ אֱהִי מַחְשֶׁה / עַל נֹד מְאוֹר עֵינָי?

בּוֹשֵׁשׁ מְאֹד מֹשֶׁה; / נָא שַׁאֲלוּ סִינָי:

שָׁם אָהֳלוֹ נָטָה? אוֹ מִסְּנֶה נִקְרָא

יוֹם סוּת נְדוֹד עָטָה / מֶה מַר וּמַה נּוֹרָא?





עֵינֵי בְנוֹת מַעְרָב / אֶל פַּאֲתֵי מִזְרָח,

לִרְאוֹת גְּבִיר וָרָב / וּכְרוּב תְּמוֹל בָּרַח,

קוֹרְאוֹת בְּשִׁיר יֶעְרָב / אֶל עוֹבְרֵי אֹרַח:



״חַבִּיבִּי קַד אַכְ׳טַא; / מַן חַבַס אלבַּדְרַא



עַנִּי? לַקַד אַבְּטַא / וַאַשְׁגַלַ אלסֻּרַא״.



(״אהובי החטיא (דרכו); / מי הסתיר הירח



ממני? אכן התמהמה / והעיק אף הכאיב מסע־הלילה (המתארך של האהוב אֵלַי)״.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31814