


	
	[עזוב לראות אשר יהיה והיה]
	




עֲזוֹב לִרְאוֹת אֲשֶׁר יִהְיֶה וְהָיָה



וְקַח לָךְ מֵאֲשֶׁר תִּרְאֶה רְאִיָּה



צְבִי יָצוּד בְּעֵינָיו הָאֲרָיוֹת



תְּצוּדֶנּוּ בְעֵינֵיהָ צְבִיָּה



בְּעַיִן אִם תְּמִיתֶנּוּ וְיָמוּת



וְשָׂפָה אִם תְּחַיֵהוּ וְחָיָה



שְׁנֵי אַבְנֵי יְקָר הֵמָּה וְהָאֵל



אֲסָפָם לִהְיוֹת אֶבֶן שְׁתִיָּה



מְאוֹרֵי אוֹר בְּאֶרֶץ מַאֲפֵלְיָה



וְנַהֲרֵי נַחֲלֵי עֵדֶן בְּצִיָּה



יְקָר נִתְלָה בְּכָבוֹד מִין בְּמִינוֹ



כְּהִתָּלוֹת כְּהֻנָּה בַלְוִיָּה.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/9035