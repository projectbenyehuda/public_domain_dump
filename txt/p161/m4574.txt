


	
	[אֲשֶׁר שָׂמְךָ סְגֻלָּה לַסְּגֻלָּה]
	



(לר' יהודה אל סגלת)




אֲשֶׁר שָׂמְךָ סְגֻלָּה לַסְּגֻלָּה

יְשִׂימְךָ עוֹד תְּהִלָּה לַתְּהִלָּה

עֲדֵי יִתְהַלְלוּ בָךְ מַהֲלָלִים

בְּחֶבְרָתְךָ לְתוֹרָתְךָ גְדֻלָּה

בְּעֵינֵי אֵל מְאֹד נַפְשְׁךְ יְקָרָה

וְאִם הָיְתָה בְעֵינֶיךָ נְקַלָּה

יְהִי כָפְרָהּ בְּכֶסֶף הַשְּׁקָלִים

שְׁלַחְתָּם כַּעֲדִי חָתָן לְכַלָּה

מְעֻטָּרִים מְפֹאָרִים כְּתַבְנִית

גְּלִיל זָהָב בְּתַרְשִׁישִׁים מְמֻלָּא

יְדִידוּתְךָ וְלֹא כֶסֶף וְזָהָב

יְדִידוּתְךָ בְּכֶסֶף לֹא תְסֻלָּא

תְּהִי מִנְחָתְךָ רִאשׁוֹן לְצִיּוֹן

בְּיַד בִּנְךָ יְהוּדָה בַתְּחִלָּה.


  

אחרי שלחו לו שקל הקדש.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4574