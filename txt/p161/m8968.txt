


	
	[לערוך שיר באנו ונועם צור לחזות]
	




לַעֲרֹךְ שִׁיר בָּאנוּ וְנֹעַם צוּר לַחֲזוֹת



אֲשֶׁר עָשָׂה לָנוּ אֶת הַנֶּפֶשׁ הַזֹּאת

יְדֵי מַחֲשָׁב קָצְרוּ מִלְּהַשִּׁיג פִּלְאוֹ



וּמִנִּי יִבָּצְרוּ מִגְדְּלֵי רוּם שִׂיאוֹ



וּמַחְשְׁבוֹתַי יֵצְרוּ בָּם לְבָבִי מְצָאוֹ



בְּנֵר נְשָׁמוֹת נוֹצְרוּ מִפְּנִינֵי כִסְאוֹ



בְּזָהֳרוֹ נֶאֱחָזוֹת וְלַעֲלוֹת נֶחְפָּזוֹת

הִנְנִי וִיצֻרַי צֵל וּבָאָה שִׁמְשִׁי



וְהֵן חַטֹּאת נְעוּרַי חִיְּבוּ אֶת רֹאשִׁי



וְיִצְרִי רֹאשׁ צָרַי לִי כְּנָחָשׁ מַשִּׂיא



וְאָגוּר יוֹם מְגוּרַי יוֹם תְּמָאֵן נַפְשִׁי



לָלֶכֶת אַחֲרַי אֶל הָאָרֶץ הַזֹּאת

וּמַה לְּאֵל יִתְאוֹנֵן אִישׁ מְלֵא בּוּז וָרִישׁ



אַךְ כְּדָל יִתְחַנֵּן אַךְ כְּדַךְ יְהִי דֹּרֵשׁ



לְאַט לְנַפְשִׁי וְחוֹנֵן לְאַט פֶּן אִוָּרֵשׁ



בְּצִלְּךָ אֶתְלוֹנֵן וְיוֹם חַסְדְּךָ תּוֹרֵשׁ



גָּרֵשׁ אַל תְּגָרֵשׁ הָאָמָה הַזֹּאת

דָּרְשָׁה לַחֲזוֹתְךָ נֶפֶשׁ בֶּן אֲמָתֶךָ



וְאִם לֹא רָאַתְךָ רָאֲתָה זוּלָתֶךָ



אַךְ תֶחֱזֶה אוֹתְךָ בְּמוֹפֶתְךָ וְאוֹתְךָ



זְכֹר זֹאת שִׁפְחָתְךָ עִם בְּנוֹת בְּרִיתְךָ



אֲשֶׁר בְּיָדֶךָ גְנוּזוֹת וְנָעָמְךָ חֹזוֹת

הַעֲלֵה אוֹר שָׁקַע בִּנְעִמוֹת יְמִינְךָ



דַּי לְעָנָן תָּקַע אָהֳלוֹ לַחֲרוֹנְךָ



עֲנַן חַטָּאת נִרְקַע בֵּינִי וּבֵינְךָ



וְלֵיל חֲרוֹנְךָ בַּקַע בְּאוֹר כּוֹכְבֵי רְצוֹנְךָ



וְהַבֵּט מִמְּעוֹנְךָ וּפְקֹד גֶּפֶן זֹאת.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8968