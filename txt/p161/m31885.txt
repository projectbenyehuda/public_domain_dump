


	
	כָּל עַצְמוֹתַי תֹּאמַרְנָה
	




כָּל עַצְמוֹתַי / תֹּאמַרְנָה: יְיָ,

מִי כָמוֹךָ?





יִצְרִי וִיצוּרַי / מִמָּךְ הָיוּ,

יוֹדוּ אֵבָרַי / כִּי בָךְ חָיוּ,

וּבְמִנְחַת שִׁירַי / לָךְ יֶאְתָיוּ.

וּתְרוּמוֹתַי, / תּוֹדוֹת הֶגְיוֹנַי,

הִקְדִּימוּךָ.





הֵן נִשְׁמַת אַפִּי / מִיָּדֶךָ

וּמְאוֹר עַפְעַפַּי / מֵהוֹדֶךָ,

וַעֲצַת שַׂרְעַפַּי / מִסּוֹדֶךָ,

וּמְזִמּוֹתַי / תָּמִיד מוּל פָּנַי

אוֹת שָׂמוּךָ.





וּבְעֵת שֶׁאֲהָבַי / יִקְרָאוּךָ –

לִבִּי וּקְרָבַי / יִמְצָאוּךָ,

אַךְ לֹא מַחְשָׁבַי / יִשָּׂאוּךָ,

וַחֲלוֹמוֹתַי / וּשְׂעִיף רַעְיוֹנַי

לֹא דִמּוּךָ.





דֶּגֶל הֵקַמְתָּ / לִקְדוֹשֶׁךָ,

גַּם נֵס הֵרַמְתָּ / לִמְבַקְשֶׁיךָ,

כִּי לֹא נֶעְלַמְתָּ / מִדּוֹרְשֶׁיךָ –

אַךְ אַשְׁמוֹתַי / מִנֶּגֶד עֵינַי

הֶעְלִימוּךָ.





הִנֵּה רָאִיתָ / מַשְׂכִּיּוֹתַי

מִיּוֹם בָּנִיתָ / אֶת אָשְׁיוֹתָי,

כִּי אַתְּ קָנִיתָ / אֶת כִּלְיוֹתַי –

תַּעְלוּמוֹתַי / וּסְתוּם חֶבְיוֹנַי

לֹא עֲמָמוּךָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31885