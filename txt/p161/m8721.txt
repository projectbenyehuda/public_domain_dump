


	
	[יונתי לילה רחובות סבבה]
	




יוֹנָתִי לַיְלָה רְחֹבוֹת סָבֲבָה



הֹלֶכֶת לְבַקֵּשׁ אֶת שֶׁאָהֲבָה

הַרְפֵּה לָהּ תִּתֵּן בִּבְכִי קוֹלָהּ



כּי מַחֲלָהּ עָצַם כְּעֹצֶם מַעֲלָהּ



סָפְרָה לָהּ אֶלֶף וְלֹא סָר עֻלָּהּ

רַבָּתִי עָם כִּשְׁכוּלָה יָשְׁבָה



מַהְפֶּכֶת קֵץ אַחֲרֵי קֵץ חִשְּׁבָה

דָּמִיתִי לִקְאַת מִדְבָּר נוֹדֵד



הָיִיתִי צִפּוֹר עַל גַּג בּוֹדֵד



בָּכִיתִי כִּי בִבְכִי אֶתְנוֹדֵד

דִּמְעָתִי מִלֶּחְיִי לֹא חָרְבָה



נִשְׁפֶּכֶת עַל עִירְךָ כִּי חָרְבָה

הִתְנֶחָם לֵבָב דְּאָגוֹת שָׁבְרוּ



עֵת יֵחַם בִּזְכֹר זְמַנִּים עָבְרוּ



מִי יִלְחַם עִם מִשְׁפְּטֵי אֵל גָּבְרוּ

תִּקְוָתִי מֵאִתְּךָ לֹא נִכְזְבָה



נִמְשֶׁכֶת וּבְרִיתְךָ לֹא כָזְבָה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8721