


	
	[אמיץ אמץ אמונים וחוננם]
	




אַמִּיץ אַמֵּץ אֱמוּנִים וְחוֹנְנֵם



וְנִשְׁמַת שַׁדַּי תְּבִינֵם

יוֹם צַר לָהֶם יֶאֱרוֹב



וְתִפְנֶה שִׁמְשָׁם לַעֲרוֹב



אֹתָם לְטוֹבָה תַעֲקוֹב



וּבְצֵל יָדְךָ תִּצְפְּנֵם

הַצֵּל יְדִידִים נִקְדְּשׁוּ



וְאֹתְךָ יוֹם יוֹם יִדְרְשׁוּ



מַלְאֲכֵי שָׁלוֹם יִפְגְּשׁוּ



לְחֵן בְּעֵינֶיךָ תִּתְּנֵם

וְאֹיְבָם כָּלִיל יַחֲלֹף



כְּחָצִיר טֶרֶם יִשְׁלֹף



וְאֵידָם יַעֲבֹר וְיִדְלֹף



וּבֶטַח בָּדָד תְּשַׁכְּנֵם

דְּשֵׁנִים בְּבֵיתְךָ יִהְיוּ



כָּל עוֹד יָמִים יִחְיוּ



וְחֵילָם וְעָשְׁרָם יִרְבְּיוּ



וּבְרַב טוּבְךָ תְּעַדְּנֵם

הֵמָּה לְמַעְלָה יַעֲלוּ



וְעַמִּים תַּחְתָּם יִפְּלוּ



וּבְכָל מִשְׁאָל יִשְׁאֲלוּ



טֶרֶם קָרְאוּ תַּעֲנֵם.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/9137