


	
	קִרְאוּ עֲלֵי בָנוֹת
	



1


קִרְאוּ עֲלֵי בָנוֹת וּמִשְׁפָּחוֹת2

שָׁלוֹם וְעַל־אַחִים וְעַל אָחוֹת,

מֵאֵת אֲסִיר תִּקְוָה אֲשֶׁר נִקְנָה3

לַיָּם וְשָׂם רוּחוֹ בְּיַד רוּחוֹת.

דָּחוּי בְּיַד מַעְרָב לְיַד מִזְרָח,

זֶה יַעֲבֹר לַנְחוֹת וְזֶה לִדְחוֹת4.

בֵּינוֹ וּבֵין מָוֶת כְּפֶשַׂע, אַךְ

בֵּינוֹ וּבֵינָיו מַעֲבֵה לוּחוֹת5.

קָבוּר בְּחַיָּיו בַּאֲרוֹן עֵץ לֹא

קַרְקָע וְלֹא אַרְבַּע וְלֹא פָחוֹת6.

יוֹשֵׁב וְאֵין לַעְמֹד עֲלֵי רַגְלָיו,

שֹׁכֵב וְאֵין רַגְלָיו מְשֻׁלָּחוֹת.

חוֹלֶה וְיָרֵא מִפְּנֵי גוֹיִם,

גַּם מִפְּנֵי לִסְטִים7 וּמֵרוּחוֹת.

חֹבֵל וּמַלָּח כָּל־בְּנֵי פִרְחָח

הֵם הַסְּגָנִים שָׁם וְהַפַּחוֹת8.

לֹא לַחֲכָמִים שֵׁם וְגַם לֹא חֵן

לַיֹּדְעִים, רַק יֹדְעִים לִשְׂחוֹת9.

יִתְעַצְּבוּ רֶגַע לְזֹאת פָּנַי;

אֵיךְ יַעֲלֹז הַלֵּב וְהַטֻּחוֹת10,

עַד אֶשְׁפְּכָה נַפְשִׁי בְחֵיק הָאֵל

נֹכַח מְקוֹם אָרוֹן וּמִזְבָּחוֹת.

אֶגְמֹל לְאֵל גֹּמֵל לְחַיָּבִים11

טוֹבוֹת, בְּטוּב שִׁירוֹת וְתִשְׁבָּחוֹת.







השיר הזה מתאר את הנסיעה על הים.  ↩



קראו עלי וכו': מסרו שלום לבנות, לבתו היחידה, ולכל המשפחה.  ↩



אסיר תקוה: המקוה. נקנה נמסר.  ↩



זה: רוח מערב נושב לנחות את האניה למחוז חפצה. וזה: רוח מזרח דוחה אותה ומשיבה אחור.  ↩



אך בינו וביניו וכו': בינו ובין המות רק מעבה לוחות: של האניה.  ↩



לא קרקע וכו': הוא קבור בארון של עץ ואין לו לא קרקע ולא ארבע אמות שיש
לכל מת ואפילו לא פחות מזה.  ↩



גם מפני לסטים: שהיו מתנפלים על האניות שודדים ובוזזים ושובים את הנוסעים ומוכרים אותם לעבדים.  ↩



חובל ומלח וכו' הסגנים השרים והפחות הם באניה החובל והמלח וכל בני פרחח, אנשים לא חשובים.  ↩



רק ליודעים לשׁחות: יש שֵם וחֵן באניה.  ↩



הטחות: הקרב והכליות.  ↩



אגמל לאל וכו' אשלם לאלהים העושה טוב לחיבים, לאנשים שהם חיבים לו, בשירי היותר טובים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18586