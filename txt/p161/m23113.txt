


	
	מוחוך
	



[225]


מִי יִתְּנֵנִיוּ / עֶבֶד אֶלוֹהַ עוֹשְׂנִי,



וְרַחֲקָנִי / כָּל דּוֹד וְהוּא יַקְרִיבֵנִי!



יוֹצְרִי וְרוֹעִי, / נַפְשִׁי וְגֵוִי קָנִיתָ,



בַּנְתָּ לְרֵעִי / וּמַחְשְׁבוֹתַי רָאִיתָ,



5 אָרְחִי וְרִבְעִי / וְכָל דְּרָכֵי זֵרִיתָ.



אִם תַּעְזְרֵנִי - / מִי זֶה אֲשֶׁר
יַכְשִׁילֵנִי!



אוֹ תַּעַצְרֵנִי - מִי בִלְתְּךָ יַתִּירֵנִי?



הָמוּ קְרָבַי / לִהְיוֹת קְרוֹבִים אֵלֶיךָ,



אוּלָם עֲצָבִי / יְרַחֲקוּם מֵעָלֶיךְ,



10 יַטוּ נְתִיבִי / מֵעַל נְתִיב מַעְגְּלֵיךָ,



יָהּ, לַמְדֵנִי / בַּאְמִתְּךָ הַדְרִיכֵנִי,



וּלְאַט נְחֵנִי / בַדִּין, וְאַל תַּרְשִׁיעֵנִי!



וַאֲנִי בְעֶדְנָה / לַעֲשׂוֹת רְצוֹנְךְ
מִתְרַפֶּה,



אַף כִּי בְזִקְנָה – / מַה זֶה אֵיחֵל
וַתאְצַפֶּה?



15 אֵל, נָא רְפָא נָא, / כִּי עִמָּךְ, אֵל,
הַמַּרְפֵא.



יוֹם תִּתְּשֵׁנִי / זִקְנָה, וְכֹחִי יִנְשֵׁנִי,



אַל תִּטְשֵׁנִי, / צוּרִי, וְאַל תַּעַזְבֵנִי!



דַּכָּא וְאֻמְלָל / אֲשֶׁב, וְחָרֵד לִרְגָעִי,



עָרֹם וְשׁוֹלָלוּ / אֵלֵךְ בְּהַבְלֵי
תַעְתּוּעַי,



20 וַאֲנִי מְחוֹלָל / מֵרֹב חֲטָאֵי וּפְשָׁעַי,



בֵּינְךָ וּבֵינִי / עָוֹן אֲשֶׁר יַבְדִּילֵנִי,



וַיַּחְשְׁכֵנִי / לִרְאוֹת בְּאוֹרֶךְ עֵינִי!





הַטֶה לְבָבִי / לַעֲבֹד עֲבוֹדַת מַלְכוּתְךָ,



וּמַחֲשָׁבִי / טַהֵר, לְדֵעָה אֱלֹהוּתְךָ,



25 וּבְעֵת כְּאֵבִי / אַל נָא תְאַחֵר
רִפְאוּתְךָ,



אֵלִי, עֲנֵנִי, / אַל תֶּחֱשֶׁה וּתְעַנְנֵי,



שֵׁנִית קְנֵנִי / וְאָמַר לְעַבְדָּךְ: הִנֵּנִי!




[ 225]

מוחרך בצורת שיר אזור. - משקלו:


- ں - -/- - ں - - - - -


חתימת השם: יהודה.


עבד אלוה - עיין את התיאור המפורט של חיי “עובד” (עבד
ה') ב“כוזרי” ג, א ואילך, וגם בשיר הבא. 2. וירחקני - כל ידיד בשר ודם יוכל להרחיקני, אם רק האל יקרבני. 3. קנית (תה' קלט, יג) - בראת. 4. לרעי (תה' קלט, ב) – לרעיוני. 5. ורבעי (תה' קלט, ג) - ורבצי; זרית (שם) - מדדת. 8.
קרבי (תה' קג, א) - מעי. 9. עצבי (תהי קלט, כך, ועיין ישי סג, י) - הרהורי הרעים, או: צרותי וטרדותי. 12. ולאט - ובנחת. 13. בעדנה (בר' יח, יב) - כשכוח נעורי בי. 16. תתשני (תה' ט, ז) תחריבני; ינשני - ישכחני (יעזבני). 18. לרגעי (יחזי כו, טז) - לכל רגעי, תמיד. 19. ושולל (מיכה א, ח) - בידים ריקות, בלי מעשים טובים; בהבלי - בגלל הבלי. 20. מחולל - פגום. 22. ויחשכני - וימנע ממני שעיני תראה באורך, השווה את הדימוי בישעיה נט, ב. 23. מלכותך - כעבד לפני רבו, 24, ומחשבי - ומחשבתי (מלשון הפייטנים); אלהותך - שווא נע
נוסף. 26. ותענני - ותייסרני. 27. שנית (עיין יש' יא, יא) – כפי שכבר פדיתני פעם מעבדות מצרים וקניתני לעבד; הנני - במקרא משיבים במלה זו בני האדם לפנייתו של אלהים.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/23113