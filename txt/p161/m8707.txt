


	
	[ימי חורפי זכרתים בצוקתי]
	




יְמֵי חָרְפִּי זְכַרְתִּים בְּצוּקָתִי



וְעַל אַכְפִּי אֲמָרֵר בְּצַעֲקָתִי



לְנַשֵּׁק פִּי יְדִידִי תְּשׁוּקָתִי

הֲיָשׁוּב לִי אוֹ לָעַד עֲזָבַנִי



וּמִיּוֹם סָר חוֹלַת אַהֲבָה אָנִי

הֲמֵאִתּוֹ רָעָה כָלְתָה אֵלָי



אֲשֶׁר קַשְׁתּוֹ דְּרוּכָה בְּחֵץ עָלָי



אֲנִי בִתּוֹ מָתַי אֶעֱדֶה כֵלָי

כְּסוּת אֶבְלִי מִיָּפְיִי הֱמִירָנִי



וְלִבִּי סָר כְּנֵר חֵץ מְצָאָנִי

וְאָנֹכִי בְּכָל עֵת מְיַחֶלֶת



דְּבָרוֹ כִּי עוֹד אָשׁוּב לְמֶמְשֶׁלֶת



וְאִם בִּבְכִי בַּת-עֵינִי מְגוֹלֶלֶת

הֲלֹא לִכְלֵי רְנָנִים יְשִׁיבֵנִי



וְיַעְמִיד שָׂר תַּחַת צָר הֲדִמָּנִי

דְּרָכַי לוּ יִכּוֹנוּ פְנֵי דוֹדִי



אֲשֶׁר כָּלוּ עֵינַי לוֹ בְּיוֹם אֵידִי



וְעַם גָּלוּ יְשִׁיבֵם לְבֵית סוֹדִי

עֲשֹׂה יַפְלִיא כְּאָז יוֹם גְּאָלָנִי



וְעָלַי שָׂר וְעֶבֶד קְרָאָנִי

הֲלֹא אִם נָס צִלּוֹ מֵעֲלֵי רֹאשִׁי



יְהִי עוֹד נָס וּבוֹ תַעֲלֹז נַפְשִׁי



בְּעוֹד שִׁנַּס [אֶת] מָתְנָיו בְּהַר קָדְשִׁי

פְּאֵר דִּגְלִי הֵרִים כִּי זְכָרָנִי



וְאֵלַי סָר עַתָּה יֶאֱהָבַנִי








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8707