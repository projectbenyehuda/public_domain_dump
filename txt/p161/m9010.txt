


	
	[אם הנדוד מכל שכם שכמי]
	




אִם הַנְּדֹד מִכָּל שְׁכֶם שִׁכְמִי



אַטֶּה אֱלֵי עֹל סֻבֳּלוֹ שִׁכְמִי



אִם עוֹד בְּיַלְדֵי הַזְּמָן אֶבְטַח



תִּשְׁכַּל בְּחֶרֶב הַזְּמָן אִמִּי



עַל מִי חֲמַס נַפְשִׁי וְרִיבוֹתַי



וּלְמִי תְלֻנּוֹתַי וְלִפְנֵי מִי



אַגִּישׁ עֲצֻמוֹת לַעֲצוּם עַיִן



עָצְמַת יְגוֹנָיו עִצְּמָה עַצְמִי



לוּ הַזְּמָן יֶחְכַּם וְיֵדַע כִּי



אֶפְחַד לְמָחָר מִבְּעוֹד יוֹמִי



לֹא בָא לְהַבְרוֹתִי מְעַט נֹפֶת



לַהְפֹּךְ לְלַעְנָה אַחֲרָיו לַחְמִי



חֵי רַב יְהוּדָה נִשְׁבְּעָה נַפְשִׁי



אִם אֶעֱזֹב תֻּמִּי עֲדֵי תֻמִּי



לָעַד לְבַל אֶבְטַח בְּיַלְדֵי יוֹם



יוֹם נָעֲמוּ לִי גֵרְמוּ גַרְמִי



אֵיךְ אֶסְעֲדָה לִבִּי בְּשׁוּר מִכְתָּב



חָקוּק עֲלֵי לִבִּי כְּחוֹתָמִי



אִם הַקְּסָמִים יַחֲיוּן לִבּוֹת



הוּא הַכְּתָב הָיָה לְבַד קִסְמִי



כִּי בָא וְהֵבִיא רַעֲבוֹן נַפְשִׁי



נֹפֶת וְצוּף מָסַךְ בְּמַטְעַמִּי



בּוֹ נָעֲמוּ אָזְנַי וְנִרְצָעוּ



עַל כֵּן אֲנִי עֶבֶד לְעוֹלָמִי



זֵכֶר יְהוּדָה יַחֲרִיד לִבִּי



אַל תִּקְרְאוּ עוֹד אֹהֲבַי בִּשְׁמִי



שֵׁכָר לְאֹבֵד בַּעֲדוֹ הָבוּ



נוּדוּ לְבַת עֵינִי בְּבַת כַּרְמִי



אוּלַי בְּרִשְׁתָּהּ אֶתְפְּשָׂה יָגוֹן



אֶגְבַּר וְאִנָּקֵם בְּאִישׁ חֶרְמִי



אֶרְוֶה בְּיֵין אַהְבַת כְּרוּב מִמְשַׁח



מָסַךְ בְּנֹדוֹ בַּבְּכִי דָמִי



יִתְקַדְּרוּ שָׁמַי בְּצַוֹּתִי



הוֹלֵךְ בְּמַר שִׂיחִי וּבִשְׁלוֹמִי



נֹשֵׂא שְׁלוֹמוֹתַי נְהַג וָלֵךְ



פֶּן יַעֲצָרְכָה מֵהֲלֹךְ גִּשְׁמִי



זֵכֶר כְּרוּב לֵב הֶעֱלָה עִמּוֹ



וִיקוֹד עֲזָבוֹ יוֹם נְדֹד עִמִּי



אוּלַי בְּשָׂמָיו יִזְּלוּ עַל אִישׁ



תָּמִיד בְּפִיו תֵּן רֵיחֲךָ בָּשְׂמִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/9010