


	
	יַם סוּף וְסִינַי
	



מאורה. חתימה: יהודה






יַם סוּף וְסִינַי, לַמְּדוּנִי / אֹרַח יְדִידִי יֶאֱרָח,

אֶתְנַהֲלָה עַד בֵּית אֲדֹנִי, / אֶשְׁכַּב בְּחֵיק אָדוֹם וְצָח.





הַר הָאֱלֹהִים, אֶל נְבִיאִי – / אֶשְׁאַל – הֲנִגְלָה בַסְּנֶה?

אֶרֶץ הֲדוֹם רַגְלִי וְכִסְאִי / אֶעְבֹר – וְאֵין מִי יַעֲנֶה.

אוּלַי בְּמַאֲסָרִי וְכִלְאִי / אוּלַי בְּקִרְבִּי יַחֲנֶה?

עַד שֶׁמְּצָאתִיו תּוֹךְ מְעוֹנִי / חָנָה כְּרֵעַ לִי כְּאָח –

עָבַר וְנָס כָּל עִצְּבוֹנִי / חָלַף יְגוֹן לֵב נֶאֱנָח.





וּלְמַחֲלִי אֶמְצָא אֲרוּכָה / כִּי יַעְצְרֵנִי בַּשְּׁבִי.

לֹא אֶשְׁאֲלָה אֶת הַמְּלוּכָה, / לֹא נַחֲלַת אֶרֶץ צְבִי –

רַק אַהֲבַת חֶסֶד מְשׁוּכָה / אֵלַי, וְחֶבְרַת אוֹהֲבִי!

צוּף אַהֲבָתוֹ עַל לְשׁוֹנִי / יוֹם רַד גְּאוֹן לִבִּי וְשָׁח,

הוּא הָעֲנָק עַל צַוְּארוֹנִי – / מָה אֶחְמֹד נֶזֶם וְחָח?





דּוֹדִי, אֲשֶׁר מֵאָז יְדַעְתִּיו, / לוֹ רַעֲיוֹנַי נִכְסְפוּ,

אוֹיְבַי, לְאַהֲבָה שֶׁאֲהַבְתִּיו, / אוֹתִי בְּאֵיבָה יֶהְדְּפוּ.

תִּשְׁכַּח יְמִינִי אִם שְׁכַחְתִּיו / יוֹם בּוֹ יְגוֹנַי יָסְפוּ!

עַל אַהֲבָתוֹ יִשְׂטְנוּנִי / וַיִּתְּנוּ רַגְלַי בְּפָח,

דַּי כִּי לְאוֹיֵב יַחְשְׁבוּנִי / אַף כִּי לְנִתְעָב נֶאֱלָח.





הֵיכָל וּבֵית מִקְדָּשׁ תְּכוֹנֵן, / אָבִי וְתִמְנֶה עֶדְרְךָ,

וּלְיַעֲלָה קוֹלָהּ תְּחַנֵּן / תַּקְשִׁיב וְתָקִים נִדְרְךָ,

יוֹנָה בְּפִי פַחַת תְּקַנֵּן / תָבִיא בְּסֵתֶר חֶדְרְךָ.

חַדֵּשׁ כְּיוֹם מוֹעֵד שְׂשׂוֹנִי /וַהְדָרְךָ, דּוֹדִי, צְלָח!

תָּשׁוּב כְּאָז אֶל בֵּית מְלוֹנִי /בִּכְבוֹדְךָ עָלַי זְרָח.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31883