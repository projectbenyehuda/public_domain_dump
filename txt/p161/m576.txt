


	
	לא מתמול פיות שחוק נמלאו (ליוסף (אבו עמר) בן ברון)
	



לא מתמול פיות שחוק נמלאו (ליוסף (אבו עמר) בן ברון) / ר' יהודה הלוי

ליוסף (אבוּ עמר) בן ברון


לֹא מִתְּמוֹל פִּיּוֹת שְׂחוֹק נִמְלָאוּ



עַד כִּי בְךָ יוֹסֵף לְבָבוֹת גָּאוּ



בָּאוּ חֲרוּזִים לֹא קְרָאָם רַעְיוֹן



נִקְרֹה בְפִי נִקְרוּ וְלֹא נִקְרָאוּ



לֹא נִמְנְעוּ מִבֹּא בְרֶסֶן מִשְׁקְלֵי



הַשִּׁיר אֲבָל שָׁמְעוּ שְׁמָךְ וָבָאוּ



לֹא פִי יְהַלֶּלְךָ אֲבָל כִּי אֶכְתְּבָה



מִפִּי חֲסָדֶיךָ אֲשֶׁר יִקְרָאוּ



נָדִיב אֲשֶׁר נָתְנוּ פְּעָלָיו אֶל שְׁמוֹ



כַּנְפֵי נְשָׁרִים בַּמְּרוֹמִים דָּאוּ



ישֶׁר וְתֹם צָמְחוּ וְשָׂמְחוּ כִּי עֲלֵי



נַחַל עֲדָנָיו עֲנְפְּהֶם יִשָּׂאוּ



חָפֵץ לְהַסְתִּיר אֶת יְקָר זִכְרוֹ וְאֵיךְ



נִסָּיו בְּרֹאשׁ כָּל הָר וְלֹא יֵרָאוּ



אֵיךְ תִּמְרוֹת מֹר יַעֲלִים גֶּבֶר וְהֵן



נָגְעוּ קְצוֹת שַׁחַק הֲיִתְחַבָּאוּ



הֵא לָךְ מְעַט זִמְרַת זְמִירוֹתַי אֲשֶׁר



יִלְאוּ לְהַגִּיד בַּעֲדָךְ מָה רָאוּ



גַּם נֶחְפְּזוּ לָצֵאת בְּעֵת רָאוּ בְרַק



אוֹרְךָ וְלִקְרַאת חַסְדְּךָ יָצָאוּ.

לדף הראשי של
פרויקט בן-יהודה







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/576