


	
	[יוֹמָם וָלַיִל לְאֵל עֶלְיוֹן] (פִּזְמוֹן)
	



Ganso Josef

[נולד בפֵּרוּגָ’ה במחצית הראשונה של המאה הי"ז, חי בעיר בְּרוּסָה בארץ תוגרמה ונפטר בירושלים]





פִּזְמוֹן


יוֹמָם וָלַיִל לְאֵל עֶלְיוֹן / אָקוּם לְהוֹדוֹת



אָבוֹאָה אֶל־מִשְׁכְּנוֹתָיו / לִי מַה־יְּדִידוֹת



אֲגַדֵּל וַאֲהַלֵּל שְׁמוֹ / בְּשִׁיר יְדִידוֹת





מִזִּמְרַת שִׁיר הֶגְיוֹנַי / לוֹ אֲשַׁלֵּם תּוֹדוֹת.





וַאֲנִי עָנִי וְכוֹאֵב / יַעֲלֹז לִבִּי



וּבְשִׁירִי אֲהוֹדֶנּוּ / כָּל־עוֹד רוּחִי בִי



אֲרַנֵּן לוֹ לַבֹּקֶר / כִּי יִהְיֶה מִשְׂגַּבִּי





וּבְיוֹם צַר לִי יִהְיֶה / מָעוֹז לְבֵית מְצוּדוֹת.





סְבִיבוֹתָיו אֲסוֹבֲבָה / וּמְעוֹן כְּבוֹדוֹ



בְּמוֹ־פִי אֵלָיו אֶתְחַנֵּן / אֶשְׁאֲלָה חַסְדּוֹ



כִּי חִישׁ עָרֵי יְהוּדָה / יִבְנֶה לְזֶרַע עַבְדּוֹ



אוֹהֲבֵי שְׁמוֹ, וְיִשְׁכֹּן / עָרִים נִכְחָדוֹת.





פְּנֵי אֱלֹהַי אֲבַקֵּשׁ / אֵלָיו אוֹחִילָה



אֲחַלֶּה פָנָיו כָּל־הַיּוֹם / עַל־הַגְּאֻלָּה



כִּי שָׁתִיתִי קֻבַּעַת / כּוֹס יֵין הַתַּרְעֵלָה



אֶשְׁאֲלָה מֶנּוּ כִּי יִשְׁלַח / לִי אִישׁ חֲמוּדוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40760