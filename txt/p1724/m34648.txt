


	
	נטפים
	



שירים מאת מ. טמקין.

“נטפים”. “שירים נבחרים”. רסיסי שירה חרישית, צנועה,
שתחילתם וסופם תפילה: שיר־“תפילה” בפתיחה ושיר־“תפילה” בסיוּם. ספר
ה“נטפים”.





המשורר – חרוד יחרד לבו על בת־שירתו, בת־שירה של
“פייטן־נזיר” בעל “נימי נפש נידחת” – ובשלומה הוא מתפלל על “מולדות
הרחוקה”:


אִם לֹא אוּכַל עוֹד הֵאָרֵג בְּרִקְמָתֵךְ

אֶפֹּל נָא כְּשִׁבֹּלֶת רֵיקָה וְחִוֶּרֶת

בְּזִיו שַׁדְמָתֵךְ הַנּוֹהֶרֶת…




ככה תחרד תפילתו הראשונה, תפילת הפתיחה.

ברם, חרדת חינם היא החרדה הזאת. כי שירתו של טמקין – עם
היותה, כעדוּת המשורר עצמו, שירת “מזמר נודד אפור המדים” – יכלה בכל זאת
ל“התרקם בארג”.

להתרקם, עד כדי ספוג לתוכה צער “ההולכים שחוח וקורסים דום” “בתוך העיר המאובקה והנכאה”:


רַק שָׁם עַל מִדְרָכָה, בְקֶרֶן הַמְּבוֹאִים,

קוֹרְסִים דֹּם כְּתֵפַיִם כְּקֻפַּת־שַׂקִּים בְּלוֹאִים.

אוֹתָם אֹהַב וַאֲרַחֵם עַד לִדְמָעוֹת

אִתָּם אֵלֵךְ שָׁחוֹש תַּחַת הַמַּשָּׂאוֹת.




המשורר – אם אלה הם, אשר בהם בחר ללוות אותם בדרכם, דרך המכאובים והדמעות –

יש להצטרף בכל לב לתפילת הסיום שלו:


מַנְגִּינוֹתַי לֹא דָבַק בָּהֶן מֵאֳשֶׁר לֹא לִי,

אַל נָא יָפוּצוּ כְצִפֳּרִים מָחֳרָדוֹת בֶּחָלָל הָרֵיק –




אל־נא יפוצו!










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34648