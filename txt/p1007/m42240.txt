


	
	[הַיָּם שָׁקַט, גַּלָּיו בִּמְרוּצַת־נַחַת]
	



– – – –   – – – =   – – –

– – – –   – – –


הַיָּם שָׁקַט, גַּלָּיו בִּמְרוּצַת־נַחַת

הָרוּחַ צַח עַל־כַּנְפֵי נֵס יָפוּחַ

וּסְפִינָה בִרְוָחָה כָּעוֹף פּוֹרָחַת

וּלְיַרְכָתָהּ חוֹבֵל יִישַׁן יָנוּחַ.





אַךְ פֶּתַע יָם יֵהֹם כִּשְׁאוֹל מִתַּחַת

יַרְחִיב נַפְשׁוֹ יַבַּע כַּדּוּד נָפוּחַ

תַּחַת רַגְלָיו חוֹבֵל יִרְאֶה הַשָּׁחַת

וּבְסוּפָה וּסְעָרָה סוֹעָה הָרוּחַ.





חָכְמָתוֹ תִּתְבַּלָּע נַפְשׁוֹ רַב תֵּלֶא

יַטִּיל כֵּלָיו יָסִיר נֵס יִכְרֹת תֹּרֶן

וַיַּגִּיעַ אֶל־חַף מִדֶּרֶךְ פֶּלֶא.





מֻצָּל, אַךְ אֵיךְ מֻצָּל? כַּנָּס מִפָּחַד

כְּאוּד מֵאֵשׁ כַּמֹּץ מִסַּעַר גֹּרֶן,

עָיֵף כּוֹשֵׁל יִשֹּׁם יִשְׁאַף גַּם־יָחַד





מוֹרָשֵׁי לִבּוֹ יָחַד,

מֵאָן יָבוֹא עֶזְרוֹ נֵּהָה אֶל־שֶׁבֶר,

תִּקְוָה אֶל־אַחְרִיתוֹ אַחְרִית אֶל־שֵׂבֶר.





כֵּן אָנֹכִי הַגֶּבֶר:

לִקְשֵׁי לִמְרִירֵי יוֹם עַתָּה צוֹרֵחַ

מִשֹּׁד מִקֶּטֶב בַּת עַמִּי בוֹרֵחַ.

(1789)









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42240