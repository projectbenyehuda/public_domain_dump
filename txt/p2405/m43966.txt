


	
	שְׁבִיבֵי אֵשׁ
	



סימן: ששון בן אליהו בן משה הלוי ח׳זק א׳מץ.






שְׁבִיבֵי אֵשׁ תְּשׁוּקָתְךָ

בְּתוֹךְ לִבִּי הִנָּם יוֹקְדִים

נִגְרְשָׁה מִמָּךְ יוֹנָתְךָ

וְהָיוּ בָנֶיהָ נוֹדְדִים.





שִׁלַּחְתִּיךְ מִמְּכוֹן שִׁבְתִּי

לִהְיוֹת נוֹדֶדֶת נֶעְזֶבֶת

וַתִּשְׁמְרִי אֶת בְּרִיתִי

וּלְתוֹרָתִי מְחַבֶּבֶת.





וְעַד אָן אֶהְיֶה כְבוּשָׁה

תַּחַת יַד מֶלֶךְ וְשָׂרִים

הָאוֹמְרִים לִי אַתְּ גְּרוּשָׁה

הִסְתַּפְּחִי אֶל אֲחֵרִים.





נִשְׁבַּעְתִּי וָאֲקַיֵּמָה

לְהַצִּילֵךְ מִיַּד צָרִים

אֲנִי גִבּוֹר אִישׁ מִלְחָמָה

וּמַלְכוּתִי לְדוֹר דּוֹרִים.





בְּכָל לִבִּי זֶה יָדַעְתִּי

כִּי בְעֹז יָדְךָ תִּפְדֵּנִי

וְאוּלָם אֶשְׁאֲלָה: עִתִּי

מָתַי יִהְיֶה, הוֹדִיעֵנִי!





נְעִימוֹת נֶצַח אַשְׂבִּיעֵךְ

וְחִישׁ יָבוֹא מַהֵר קִצֵּךְ

וְהִתְרַפְּאִי מִנִּגְעֵךְ

וְאָז תָּשׁוּבִי לְאַרְצֵךְ.





אֶשְׁאָלְךָ וְהוֹדִיעֵנִי

לָמָּה זֶה מִמֶּנִּי תֶחְדַּל

הֲלָנֶצַח תַּעַזְבֵנִי

וּכְבוֹדִי יִשְׁפַּל וְיִדַּל.





לְשׁוֹאֲלִי אָשִׁיב דָּבָר

שׁוּבִי אֵלַי וְאָשׁוּבָה

כִּי לֹא אֶבְזֶה לְלֵב נִשְׁבָּר

וְחִישׁ לְצִיּוֹן אֵיטִיבָה.





יְעִידוּן בִּי יוֹשְׁבֵי תֵבֵל

הִנֵּה עַם לְבָדָד יִשְׁכֹּן

לֹא יֵלֵךְ אַחְרֵי הַהֶבֶל

וְלִקְרַאת אֱלֹהָיו יִכּוֹן.





הֲלֹא זֶה הַדָּבָר תֵּדְעִי

בִּהְיוֹתֵךְ בְּיַד אוֹיַבְתֵּךְ

לֹא מְאַסְתִּיךְ, רַק תִּשְׁמְעִי

בְּקוֹלִי, כַּאְשֶׁר צִוִּיתִיךְ.





וְאִם מָאֹס מְאַסְתַּנִי

קָצַפְתָּ עָלַי עַד מְאֹד

הַגְדֵּל חַסְדָּךְ הֲשִׁיבֵנִי

וְלֹא אָשׁוּב לְכִסְלָה עוֹד.





בְּרִית עוֹלָם לָךְ כָּרַתִּי

גְּאֻלַּת עוֹלָם אֶגְאָלֵךְ

וְהִצַּלְתִּי וְלָקַחְתִּי

וְעָלַיִךְ אַמְלִיךְ מֶלֶךְ.





נְתַתַּנִי לְמַעְבִידִי

מְכַרְתַּנִי בְיַד שׂוֹנְאַי

לָקְחוּ מֶנִּי מַחֲמַדִּי

וְהָלְכוּ בַּשְּׁבִי בָנָי.





מַה לָּךְ עָלַי תִּתְאוֹנְנִי

הֲלֹא נִמְכַּרְתְּ בַּעֲווֹנֵךְ

וְעַתָּה שׁוּבִי הִנְנִי

אָשִׁיב שִׁבְיֵךְ אֶל מְעוֹנֵךְ.





שִׂפְתֵי קָמַי יִלְעֲגוּ לִי

הִנֵּה דוֹדֵךְ חָמַק עָבַר

הַעוֹד תִּקְוָה מַה תּוֹחִילִי

הֵן עָבְרוּ שָׁנִים אֵין מִסְפָּר.





הֵיטַבְתְּ חַסְדֵּךְ בְּיַחֲלֵךְ

הִתְגַּבְּרִי יֶאְמַץ לִבֵּךְ

תֶּחֱזִי הֲדַר גּוֹאֲלֵךְ

כַּאֲשֶׁר יִשְׁכֹּן בְּקִרְבֵּךְ.





הָשְׁבַּרְתִּי מִיּוֹם נָדַדְתִּי

מֵעִיר שָׁלֵם וְהַר צִיּוֹן

הִנֵּה פְלָאִים יָרַדְתִּי

בְּאֵין עֵרֶךְ וְאֵין דִּמְיוֹן.





לֹא לָנֶצַח אֲנִי אָרִיב

וְלֹא לְעוֹלָמִים אֶטֹּר

מְעוֹנוֹת תַּנִּינִים אַחְרִיב

אֶשְׁלַח מָדוֹן מַיִם אֶפְטֹר.





וְאֶשָּׂא אֶל גּוֹיִם יָדִי

וְאֶל עַמִּים אָרִים נִסִּי

אֲשַׁסְּעֵם כְּמוֹ גְּדִי

דַּם מוֹנַיִךְ כַּעֲסִיסִי.





יְבִיאוּן בְּתֹף בָּנַיִךְ

וּבְנוֹתַיִךְ תִּנָּשֶׂאנָה

הָיוּ מְלָכִים אוֹמְנַיִךְ

הַשָּׂרוֹת תִּשְׁתַּחֲוֶינָה.





חִזְקִי, אִמְצִי וּפֶה פְּצִי

לַעֲרֹךְ שִׁירָה וּתְהִלָּה

בְּבוֹא דוֹד אֲשֶׁר תַּחְפֹּצִי

בְּחֵן וּבְחֶסֶד וּבְחֶמְלָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43966