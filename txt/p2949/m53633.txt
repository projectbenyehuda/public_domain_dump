


	
	הַמַּחֲזֶה
	






הַמַּחֲזֶה יֵצֵא מִמְּקוֹר חֲתוּלָתוֹ,

וּבְעַפְעַפֵּי “הַשַּׁחַר” יִבָּחֵן:

מִי יִתֵּן, וְתֹאַר וְתַכְלִית יְסוֹדָתוֹ

בְּעֵינֵי הַמְּבַקֵּר הַנָּאוֹר יִתָּכֵן!




מאת

חנה בלומע בת רש"ל סאלץ

מווילנא










1



שְׁנֵי מַרְאוֹת בַּמַּחֲזֶה רָאִיתִי

הֲמוֹן עַם רַב סְבִיבָם נָהָרוּ,

גַּם אֹזֶן קַשֶּׁבֶת נָטִיתִי

וָאַקְשִׁיב אֶת אֲשֶׁר נִדְבָּרוּ;





2



וְכֵן פִּתְאוֹם הִקְשַׁבְתִּי קוֹל הֲמוּלָה

וָאֵרֶא מֶרְכָּבָה יְקָרָה,

בֶּחָרוּץ וָכֶסֶף הִיא כְלוּלָה,

הִיא תִמְשֹׁךְ כָּל־עַיִן בְּזָהֳרָהּ;





3



הִיא תֶהֱמֶה, הִיא תַעֲבֹר בִּמְרוּצָה,

פְּנֵי מְנַהֲלָהּ לֹא הִכַּרְתִּי אָז,

רַק אַדַּרְתּוֹ בְזָהָב מְשֻׁבָּצָה

וְיָדָיו מְפַזְּרוֹת כֶּסֶף וּפָז.





4



וּמַחֲנֶה רַבָּה סָבִיב תָּרוּץ,

כָּל עֵין אָדָם מְפִיצָה חֵמָה,

כָּל זְרוֹעַ נְטוּיָה לִקְרַאת חָרוּץ,

בְּכָל פָּנִים בּוּז שׁוֹד וָאֵימָה;





5



זֶה פּוֹחֵז, זֶה יִרְהַב, זֶה מְפַחֵד,

מַדְחֶה רֵעוֹ – יָעֹז בְּהַוָּתוֹ

רְפֵה אוֹן יְגֹרָשׁ, הוֹן תָּם יִלָּכֵד,

וְהֶעָרִיץ יַשִּׂיג מַטָּרָתוֹ.





6



אִם אָזְלַת יָדוֹ לְהַשִּׂיג כָּסֶף,

יִתְקַע אֶל – תָּם וְהוֹנוֹ יַחְטֹף,

אוֹ יֶאֱרַב לְרֵעוֹ בְעַרְפְּלֵי נָשֶׁף,

וְאָז גַּם קַו חַיָּתוֹ יִקְטֹף;





7



בְּחֶרֶב שְׁלוּפָה יִצְעַד לְמֶרְכָּבָה,

הוּא לֹא יִשָּׂא פְּנֵי אָח וְחָבִיב,

יִדְחֶה וְיִטְרֹף, וְיַעֲשֹׁק בְּיָד רְחָבָה,

וְכָל הָעָם כּוֹרְעִים לוֹ מִסָּבִיב;





8



בָּמַת כָּבוֹד יַעֲלֶה, וְיַרְבֶּה תְפִלָּה,

וְיִשְׁפֹּךְ בּוּז עַל עָוֹן פְּלִילִי,

וַעֲשׁוּקָיו יִזְעֲקוּ, יְסַלְּדוּ בְחִילָה,

וְיָדָיו נוֹטְפוֹת דָּם חַכְלִילִי!! –





9



רַק תַּהֲפּוּכוֹת פֹּה תִשְׂתָּרֵעַ:

שָׁם הוֹלֵךְ אִישׁ וְכָפוּף רֹאשׁוֹ,

פָּנָיו דַּלִּים, אֵין לוֹ שׁוּם רֵעַ,

לַחְמוֹ נִקּוּד, בָּלוּי לְבוּשׁוֹ;





10



בַּלָּאט הוּא יְלַקֵּט בֵּין אוֹפַנִּים,

יָרִים כָּל פְּרוּטָה וַאֲגֻרָה,

יַפְשִׁיט מְעִיל דַּל, יְבַלַּע הוֹן קְצִינִים,

מֵכִין לְנוֹשָיו אַחֲרִית מָרָה,





11



וְהוֹן רַב בְּשַׂקּוֹ הַנִּרְקָב נִמְצָא,

מַה לּוֹ וּלְזֹאת אִם שְׁמוֹ יְחֻלָּל,

אִם כְּנוֹשֵׁךְ וְכֵלַי יִרְוֶה שִׁמְצָה?

הֵן דַּי לוֹ, כִי בְעָשְׁרוֹ מְהֻלָּל!





12



שָׁם הָלְאָה תָשִׂיחַ וְתָרִיעַ

לַהֲקַת עֲלָמִים, שׁוֹחֲרֵי חָכְמָה,

אִמְרֵי שֶׁפֶר לְשׁוֹנָם תַּבִּיעַ,

בְּנִיבָם יַחְקְרוּ עִמְקֵי מְזִמָּה;





13



בְּרֶגֶשׁ יָרִימוּ דֶגֶל חָכְמָה,

מְשַׁבְּחִים חֻקֵּי אֱמֶת וָחֹפֶשׁ,

וְעַל כָּל תַּחְבּוּלוֹת שֶׁקֶר וְעָרְמָה –

הֵם יַבִּיטוּ בִשְׁאָט נָפֶשׁ.





14



וּבְכֵן עוֹד יְנַהֲלֵם אוֹר הַדַּעַת,

וְצִדְקָתָם מִתְקַיֶּמֶת,

וְהֵם כֻּלָּם עוֹשִׂים אֲגֻדָּה אַחַת –

לְבָעֵר הָרָע וְלִסְמוֹךְ הָאֱמֶת;





15



אַךְ פִּתְאוֹם נָשְׂאוּ אֶת עֵינֵיהֶם

וַיִּרְאוּ מֶרְכָּבָה זְהוּבָה,

וּמְהוּמָה הִתְלַקְּחָה בֵינֵיהֶם,

וּפַס אַחֲוָתָם הַנְּדִיבָה.





16



מִקֶּסֶם זָהָב וְיִפְעָתָהּ

נִפְעֲמָה בָּם דַּעְתָּם הַנָּאוָה,

גַּם טַהֲרַת לִבּוֹתָם נִשְׁבָּתָה,

וְקִנְאָה פָּרְצָה כְאֵשׁ לֶהָבָה.





17



הִנֵּה נִשְׁכְּחוּ גַם אֲמָרִים צְרוּפִים

לִתְהִלַּת אֱמֶת וּלְטוֹב אַחֵימוֹ,

עַמּוּדֵי צִדְקָם הֵן רוֹפָפִים,

וּמִלְחֶמֶת פָּז תִּשְׁטְפֵמוֹ.





18



בְּעַד שֶׁקֶל כֶּסֶף כְּבָר הֵמִירוּ

אֶת־אֲמִתַּת דְּבָרָם וְרֹם כְּבוֹדָם,

וּבְעַד שֶׁקֶל כֶּסֶף בּוֹר יִכְרוּ

גַּם לְרֵעֵיהֶם וְאַנְשֵׁי סוֹדָם!





19



וּבְכֵן כֻּלָּם מְשֻׁעְבָּדִים לְכֶתֶם,

הוּא יְחַלֵּק מִשְׂרָה וָעֹשֶר,

הוּא יִלְכֹּד נְפָשׁוֹת בְּמַרְאֵה קֶסֶם,

יְשָׁרֵשׁ רִגְשֵׁי אֱמֶת וָיֹשֶר:





20



הֵן אֶגְלֵי דָם וּפַלְגֵי דְמָעוֹת

אֶת־נַחְלַת עֲשִׁירִים יַרְטִיבוּ,

וְעַל יְסוֹדֵי שֶׁקֶר, שׁוֹד וְרַמָּאוֹת

רֻבָּם הֵיכְלֵי שֵׁן הִצִּיבוּ;





21



שַׁאֲגַת זְדוֹנִים, אֶנְקַת אֻמְלָלִים

לֵב כָּל שׁוֹמֵע יַכְאִיבוּ

פְּעֻלַּת כֶּסֶף, וְרֹעַ מַעֲלָלִים

לֵב כָּל־הַמַּבִּיט יַעֲצִיבוּ!





22



וַאֲנִי בְּשַׁעֲרוּרִיָּה אֶתְבּוֹנֵן,

וְעוֹד תַּכְלִית מְבוּכָה לִי כְמוּסָה,

אַךְ פִּתְאוֹם קוֹל רַךְ וּמִתְחַנֵּן,

קָרָא: פְּנוּ הֵנָּה, בְּנֵי תְמוּתָה!





23



וָאֵרֶא פִּתְאוֹם חָזוּת נְעִימָה,

לְפָנַי: מֶרְכָּבָה נִפְלָאָה,

הִיא תְרַחֵף וְתֵדֶא עַל־פְּנֵי אֲדָמָה,

וְעֶרְכָּהּ לֹא בְכֶתֶם מְסֻלָּאָה.





24



לֹא כֶסֶף, וְלֹא זָהָב יְעַטְּרֶנָּה,

הִיא לֹא תַעֲשִׁיר אֶת מְבַקְּשֶׁיהָ,

רַק טַהֲרַת קֹדֶשׁ תַכְתִּירֶנָּה,

וְאוֹר עֵדֶן תָּפִיץ סְבִיבֶיהָ.





25



פְּנֵי מְנַהֲלָהּ לֹא נֶעֶטְפוּ בְמַסְוֶה,

עֵינָיו מְפִיקוֹת אוֹר בַּר לֵבָב,

פָּנָיו מְעִידִים דַּעְתּוֹ הַשָּׁוֶה,

וְכָאֵלֶּה יְמַלֵּל בְּחֵן שְׂפָתָיו:





26



"פְּנוּ אֵלַי בְּנֵי תְמוּתָה! אֱמֶת הוּא שְׁמִי,

עַל דִּבְרָתִי יְאֻמָּן גָּבֶר,

כִּי מִמְּקוֹר זַךְ יִזַּל צוּף נְאוּמִי,

בְּדַרְכִּי אֵין עִקְּשׁוּת וָשָׁבֶר;





27



מַטְמוּנֵי דַעַת נִגְלוּ לְפָנָי,

עַד מֶחְקְרֵי דִין אַעֲמִיק לִקְחִי,

רָזֵי אֵל לֹא נֶעֶלְמוּ מֵעֵינָי,

וְכָל הַטֶּבַע מַגִּיד שִׁבְחִי,





28



הֵן רוּחַ שְׁקֵטָה וְדֵעָה יְשָׁרָה,

אַשְׁפִּיעַ מֵעָל לִמְבַקְּשַׁי,

נֶחָמָתִי תְחַזְּקֵם גַּם בְּיוֹם עֶבְרָה,

גְּאוֹן צִדְקָם תְּשַׁבֵּר עֹז מְכַחְשַׁי!





29



אַל תִּשְׁעוּ לְקוֹל שֶׁקֶר וּבַדָּיו,

הָבוּ נָא אֶחֱזוּ בַאֲשׁוּרָי

וּמְסִלַּת צֶדֶק לִדְרֹךְ יַחְדָּו,

וְרוֹם וְנַחַת תַּשִּׂיגוּ בְעֶזְרָי"!!





30



וַתִּדֹּם אֱמֶת, תַּם נִיב שְׂפָתֶיהָ.

אַךְ הָהּ! כְּקוֹל קוֹרֵא בַמִּדְבָּר,

כֵּן נֶאֱבַד מִבְחַר דִּבְרוֹתֶיהָ,

כִּי בְשׁוֹט פָּז מַטֵּה אֱמֶת נִשְׁבָּר!





31



הָהּ! כִּי לַהַב כֶּסֶף וּתְשׁוּקַת

זָהָב תְּעַוֵּר עֵינֵי כָּל אִישׁ,

וְאוֹר אֱמֶת לֹא יַגִּיהַּ אֶת־חֶשְׁכַּת

עוֹלָם, וְעִקְּשׁוּת צָעִיר וְיָשִׁישׁ!





32



נַעֲוֵיתִי מִשְּׁמוֹעַ קוֹל הַב, הַב,

רַעַם נֶשֶׁךְ, וְהֶמְיַת חוֹטֵף,

נִבְהַלְתִּי מֵרְאוֹת מִשְׂרַת רַהַב,

וְלִבִּי פָג, וְרוּחִי הִתְעַטֵּף.





33



פִּתְאוֹם קָם הַסַּעַר לִדְמָמָה.

הַחֶרֶב שָׁבָה אֶל – נְדָנָהּ,

וַעֲיֵפִים מֵעֲמַל הַמִּלְחָמָה.

נָפְלוּ (כָּל חַי) בְּחַבְלֵי שֵׁנָה.





34



אֶת נָגְהָהּ כְּבָר אָסְפָה הַחַמָּה,

תֵּבֵל נָחָה בְּצֵל מַחֲשַׁכִּים,

הַלְּבָנָה הוֹפִיעָה מִמְּרוֹמָהּ,

וְכוֹכָבִים נָגְהוּ בַּשְּׁחָקִים.





35



וְהִנֵּה, פִּתְאוֹם קוֹל אָיוֹם וְנוֹרָא

הִשְׁבִּית אֶת – דּוּמִיַּת שַׁלְוָה,

וָאַבִּיט מֵרָחוֹק וָאֵרָא

מַרְאֵה פָּז, הַקּוֹרֵא בְּגַאֲוָה:





36



יִחְיֶה שָׂטָן! הֶאָח, פְּנֵי שַׁחַת!

הָרִיעוּ וּתְנוּ לִי שֶׁבַח!

כִּי אַשְׂכִּיל לָצוּד נְפָשׁוֹת בַּפַּחַת,

וְאַפְלִיא לְגָרוֹת רִיב וָטֶבַח!





37



אַךְ אוֹצִיא מֶרְכַּבְתִּי בַּשָּׁעַר,

אַךְ אוֹשִׁיט יָדִי מְלֵאָה פָּז,

וְכֹל יֶהֱמֶה לִקְרָאתִי בַסָּעַר!

וְחֵרֵשׁ וְאִלֵּם אֵלַי יֶחְפָּז!





38



לְהַשְׁפִּיל קֶרֶן אִישׁ זָמַמְתִּי!

וּמִי יָפֵר אֵת מַחְשַׁבְתִּי?

עוֹד מְעַט וּמַטָּרָתִי הִשַּׂגְתִּי!

עוֹד מְעַט וְגֵאוּת אִישׁ הֵסַרְתִּי!





39



עוֹד מְעַט וְאֵין מוֹתַר אִישׁ מִבְּהֵמָה:

הֵן כְּפֶרֶא יִרְבַּץ עַל טַרְפּוֹ,

וְרַק אֵבוּסָהּ תֵּדַע הַבְּהֵמָה,

כֵּן מְגַמַּת כָּל אִישׁ רַק בְּכַסְפּוֹ.





40



לָכֵן בְּכַבְלֵי פָּז אֶאֱסוֹר רְצוֹן אִישׁ,

בְּחֶזְיוֹנוֹת שָׁוְא אַתְעֶה שִׂכְלוֹ,

נִדְבַת רוּחוֹ בַּר לְבָבוֹ אָמִישׁ,

וְאָז גִּיל וְנָקָם אֶלְבּוֹשׁ בְּנָפְלוֹ!





41



שִׂישׂוּ נָא אֵיפוֹא כָּל מוֹרְדֵי אוֹר!

אִבְלִי חֶמְלָה! צְדָקָה סִפְדִי!

כִּי נְאוֹת שַׁלְוָה וּתְמִימוּת אֶעֱקֹר!

וְאֶרֶץ תִּרְגַּז תַּחַת יָדִי!!





42



פֹּה כָּלוּ דִבְרֵי קָשׁוֹת וְסָרָה,

אֲשֶׁר הִרְעִים בְּרַעַשׁ מַרְאֵה פָז.

וַיַּעַן מַרְאֵה אֱמֶת, וַיִּקְרָא:

"הָה אַיֵּה סָר הוֹדִי מֵאָז?





43



הֵן בְּגָבְהֵי שָׁמַיִם גָּדַלְתִּי,

וְנָגְהֵי אוֹר קֹדֶשׁ כִּתְּרוּנִי,

רוּחַ טָהוֹר וְעֵדֶן שָׁאַפְתִּי,

וְנֵזֶר הוֹד וְהָדָר עִטְּרוּנִי!





44



עַל שַׂרֵי מַעְלָה אֵל רוֹמְמָנִי,

צִבְאוֹת אֵל סָרוּ לְמִשְׁמַעְתִּי,

גַּם לְיוֹעֵץ פֶּלֶא אֵל הֲקִימָנִי,

וְדֵעוֹת נֶאֱמָנוֹת הוֹדָעְתִּי,





45



אַךְ פִּתְאוֹם לָרֶדֶת צֻוֵּיתִי,

וּלְאֶרֶץ שְׁפֵלָה שֻׁלַּחְתִּי,

לְהַטִּיף שָׁם זַךְ לִקְחִי נִקְרֵאתִי,

וָאָחִישׁ אֶל – מְחוֹז מִשְׁמַרְתִּי;





46



אַךְ אוֹיָה, כִּי בְּבוּז וְשִׂנְאָה גְלוּיָה

יָצָא הָעוֹלָם לִקְרָאתִי,

פָּז וְשֶׁקֶר יָשׂוֹרוּ בְּכָל קִרְיָה,

וְאֵין נֹטֶה אֹזֶן לְאִמְרָתִי;





47



וְכֵן אַלְפֵי שָׁנִים אָנוּד בְּדוּדָה,

וְאֶשְׂבַּע תַּמְרוּרִים בֶּחָלֶד;

תַּעֲתוּעֵי אִישׂ אֶחֱזֶה בִּרְעָדָה,

בּוּז אֶנְחוֹל מִשָּׂב וְיָלֶד;





48



בְּרֹאשִׁי אָנוּד לְתֵבֵל נִבְעָרָה,

כִּי כְמוֹ גָמוּל יִשְׂחַק בָּאֵשׁ

וְיֶאֱסֹף בְּחָפְנָיו לַהֶבֶת מְדוּרָה

כֵּן בְּפָז אִישׁ יָגִיל וְיִנָּקֵשׁ





49



שְׁעֵה אֵיפוֹא, אֵל, שְׁמַע נָא לְקוֹל שַׁוְעִי:

אוֹ הַעֲלֵנִי שָׁמַיְמָה חִישׁ,

אוֹ תַקְשִׁיב נָא, תֵּבֵל, לְצוּף נִיבִי

וּמֹצָא פִי יִשְׁמֹר נָא אִישׁ!





50



כֵּן דִּבְּרָה אֱמֶת בְּתוּגָה וָכָעַס,

וְהִנֵּה מִסִּתְרֵי רָקִיעַ

נִשְׁמַע קוֹל חָזָק, וְקוֹרֵא: הַס הַס!

וְהֶמְיַת הַמַּרְאוֹת הִשְׁקִיעַ.





51



וַיּוֹסֶף הַקּוֹל לְדַבֵּר בְּשָׁאוֹן:

"חִזְקִי אֱמֶת, עוֹד רוֹמְמוּת תַּשִּׂיגִי,

עוֹד יִקָּפֵד חוֹג כָּזָב וְגָאוֹן,

וְאַתָּה “פָּז” שְׁמַע, בִּינָה הֲגִיגִי.





52



"לִכְלֵי זַעַם נִבְחַרְתָּ בְּיַד אֵל,

כִּי בְּכוּר זָהָב לְאֻמִּים יִצְרֹפוּ,

וְאַךְ מִמְּשׁוּבָתָהּ תָּשׁוּב תֵּבֵל,

וְעֹז וְגֵא פָז בְּסוּפָה יַחְלוֹפוּ.





53



הַבְלִיגִי, אֵיפוֹא אֱמֶת תַּמָּתִי,

כַּתְּרִי זְעֵיר, וְתָקוּם מֶמְשַׁלְתֵּךְ,

עֶרְכֵּךְ יָבִין עַמִּי סְגוּלָתִי,

וְעוֹד תַּעֲדִי נֵזֶר תִּפְאַרְתֵּךְ!





54



עוֹד יָרוּם קֶרֶן אֻמְלָל וְנִדָּח!

עוֹד תָּרֹן הָאֱמֶת וּתְמִימוּת!

עוֹד אוֹר צֶדֶק יָהֵל וְלֹא יִדְעָךְ!

וְחֶלֶד תַּגִּיעַ רוֹם שְׁלֵמוּת!!…




התפרסם ב“הוספה להשחר”, חוברת שמינית תרמ"ב, עמ' 1–10






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53633