


	
	לָאֲהוּבָה בְּיוֹם־הַמִּלְחָמָה
	




הַיּוֹם, אָחוֹת, יוֹם מִלְחַמְתֵּנוּ,

וַאֲנִי רָחוֹק מִכָּאן,

הֲלֹא תָחֹגִּי פְּגִישָׁתֵנוּ

בְּמִטְבָּחֵנוּ הַקָּטָן –

זֶה הַמָּקוֹם אֲשֶׁר בְּחַרְתִּיהוּ.

מִזְגִי יֵינֵךְ מְלֹא־הַכּוֹסִית

וְדִמִּית: אֲנִי, אֲנִי הוּא

הַיּוֹשֵׁב אִתָּךְ, כְּתָמִיד.





הַאֲמִינִי, יוֹם יָבוֹא עוֹד –

טוֹב יִהְיֶה! אַבְטִיחַ לָךְ.

אָז אֲחַבְּקֵךְ מְאֹד מְאֹד,

וְהַכֹּל אַשְׁכִּיחַ לָךְ!





וּכְשֶׁנּוֹבְחִים פִּיּוֹת הַבְּרֶנִים

וְיוֹרְקוֹת הַמַּרְגֵּמוֹת,

מַחֲשַׁבְתִּי אָז תַּעֲבִירֵנִי

אֵלַיִךְ, רֵעָה וְאָחוֹת,

וְאָז אֵדַע: לַקְּרָב יֵשׁ טַעַם,

– אַף כִּי הַמְּחִיר יָקָר מְאֹד –

כְּדֵי שֶׁיּוֹם יָבוֹא אֵי־פַעַם,

נוּכַל לִנְשֹׁם פֹּה וְלִחְיוֹת.





אֶתְמוֹל לִפְעֻלָּה יָצָאנוּ

עַד לְמִשְׁמֶרֶת רִאשׁוֹנָה;

הַיּוֹם שָׁקַטְנוּ וְרָגַעְנוּ –

וּמַכְסִיפָה הַלְּבָנָה.

אֶת פְּגִישָׁתִי בָךְ אָז זָכַרְתִּי,

וְשִׂמְלָתֵךְ הַיְרֻקָּה…

הַלַּיְלָה טוֹב לִי – כֹּה אָמַרְתִּי,

כִּי אַתְּ קְרוֹבָה לִי, הָרְחוֹקָה.





וְאִם תָּבֹא בַּלֵּב עַצֶּבֶת –

רֹאשֵׁךְ זִקְפִי, חַזְּקִי הַלֵּב.

כִּי אֵלַיִךְ, הָאוֹהֶבֶת,

יֵהוֹם חָזֶה אֲשֶׁר אוֹהֵב…

וְאִם שְׁנָתֵךְ עִתִּים נוֹדֶדֶת,

פַּזְּמִי שִׁירִי זֶה הַקָּטָן

וְתִשְׁמְעִי מִזְמוֹר־מוֹלֶדֶת

בְּצַעֲדִי עַל הַמִּפְתָּן…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54402