


	
	מַעְפִּילִים
	




עָמוּם הַיָּם, יָרֹק־כֵּהֶה,

עוֹטֶה בְּלוֹאִים שֶׁל קֶצֶף;

נִסְעָר הוּא וּמָרָה סוֹעֶה,

מֵטִיל דָּכְיוֹ בְּחֶצֶף.





בֵּין גַּעַשׁ־רַעַשׁ שֶׁל תְּהוֹם,

בְּמֶרְקָחָה רוֹתַחַת,

יִשְׂרֶה מִפְרָשׂ בּוֹדֵד יָתוֹם

עִם מַלְאֲכֵי הַשַּׁחַת.





חַרְטוֹם חוֹתֵר, פּוֹלֵחַ גָּל,

עוֹלֶה וְשׁוּב שׁוֹקֵעַ,

אֶל יָם אָפֵל יוֹרֵק אֶל עָל

צְחוֹקוֹ מוּל פְּנֵי יָגֵעַ.





אֲבָל מַה כֹּחַ יָם אַכְזָר

וּמִשְׁבָּרִים שְׁחֹורִים

בִּפְנֵי בָּנִים מִן הַנֵּכָר

חוֹתְרִים אֶל בֵּית־הוֹרִים?!




מקוה־ישראל, 28.3.46






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54510