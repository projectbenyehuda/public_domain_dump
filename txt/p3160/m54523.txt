


	
	בְּאוֹתוֹ יוֹם
	




רָצִיתִי קְצָת שֵׁנִית עַצְמִי הֱיוֹת,

פְּקֻדָּה קְצָת לֹא לִשְׁמֹעַ וּגְעָרָה,

וּקְצָת לִשְׁקֹעַ בְּעַצְבוּת שֶׁל עֶרֶב

וְלַחֲלֹם עַל תַּלְתַּלֵּי־נַעֲרָה.





הַרְחֵק קְצָת מִן הַבְּרֶן וּמִן הַטּוֹמִי

אֶרְצֶה לִשְׁכַּב חָשׂוּף כֵּן לָרוּחוֹת,

מִבַּעַד לְסֶדֶק עֵינִי הַנֶּעֱצֶמֶת

לַחֲזוֹת בְּנֹעַם שַׁדְמוֹת־יָהּ בְּרוּכוֹת.





מָתַי תִּזְרַח שִׁמְשׁוֹ שֶׁל אוֹתוֹ יוֹם,

וּבָא הַקֵּץ לְזוֹ שְׁפִיכַת־דָּמִים,

שָׁלוֹם אֹמַר לַסְּטֶן וְגַם לַטּוֹמִי

וְאֶפָּרֵד מֵהֶם עַד עוֹלָמִים.





אָז יַלְדָּתִי קְטַנָּה תִּצְטַחֶק־לָהּ,

תִּרְצֶה לִשְׁמֹעַ קְצָת עַל הַ“שּׁוּרָה”,

אָז אֲחַיֵּךְ שָׁלֵו וְאֶעֱנֶה:

שְׁבִי, קְטַנְטַנָּה, שִׁמְעִי מַעֲשֵׂי־גְּבוּרָה – – –




דליה, 26.1.48






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54523