


	
	הָלְאָה, כְּנִיעָה
	




אִם חֹד־חֲנִיתוֹ שַׂר־יֵאוּשׁ מְדַכֵּא

בְּאֹפֶל הַלֵּיל יִנְעַץ בְּלִבְּךָ

וְנֹגַהּ יָרֵחַ חִוֵּר־שַׁחְפָנִי

יַעֲטֹף צִלְלֵי יְגוֹנִים נַפְשְׁךָ –

פַּחַד, יֵאוּשׁ וּזְוָעָה נוֹרָאָה

כְּאֶרֶס־אֶפְעֶה יִזְחֲלוּ בְּדָמְךָ,

וּשְׁמֵי עֲרָפֶל דְּחוּסֵי־חֲרָדָה

בְּצַעַד אִלֵּם יִצְנְחוּ עַל רֹאשְׁךָ –

דַּע, אִם תָּכֹף אֶת גַּבְּךָ, תִּכָּנַע,

כְּקָנֶה תִּטָּרֵף בְּרוּחוֹת־סְעָרָה.

וְאַתָּה הֵן צָעִיר וְחָפֵץ אֱמוּנָה,

נוֹשֵׂא לַמֶּרְחָב אֶת מְלֹא הַנְּשָׁמָה!…





הַלְאָה, כְּנִיעָה!




15.4.47






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54514