


	
	בְּלֵיל־בְּדִידוּת
	




תּוּגָה אֲפֹרָה דּוֹלֶפֶת מֵרוֹם,

רוֹעֶפֶת, נִגֶּרֶת בָּרוּחַ,

וְקֶטֶב חִוֵּר מִתְקָרֵב־מִתְקָרֵב

קְצוּבוֹת מִתְנַשֵּׁם כְּמַפּוּחַ.





שָׁמַיִם כְּבֵדִים בְּעָבִים מִשְׁתַּפְּלִים,

עֲמוּסִים הֶעָבִים בְּיָגוֹן,

וְצַעַר נוֹקֵב לֶב־עוֹלָם כְּמַקְדֵּחַ –

דּוֹמֶה: לֵיל־תִּקְוָה הוּא אַחֲרוֹן!





יְלָלָה שֶׁל תַּנִּים נִשָּׂאָה עִם הָרוּחַ –

בּוֹכֶה כֹּל הַחַי בִּמְבוּסָה

וְרֶגַע נִדְמֶה: יִזְעֲקוּ הַשָּׁמַיִם,

הָאָרֶץ – כְּגוּף שֶׁשֻּׁסַּע.





נוֹחֵת הַיֵּאוּשׁ וְקָרֵב מֵרוּם־לַיִל

הוֹלֵךְ וְקָרֵב וְקָרֵב…

וּפַחַד קוֹדֵר בַּנְּשָׁמָה הַבּוֹדֶדֶת

נִנְעָץ וּמַקְפִּיא אֶת הַלֵּב…




מקוה־ישראל, 16.8.46






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54512