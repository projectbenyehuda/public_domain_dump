


	
	הַשְּׁלֹשָׁה מִגֶּבַע
	




הֵם נָפְלוּ בְּשַׁדְמוֹתַיִךְ, גֶּבַע,

הֵם נָפְלוּ בְּתִמְרוֹנֵי הַקְּרָב.

וְעֵת בַּלֵּב כְּאֵב יֻצַּת לְפֶתַע

נָחוּשׁ קַדְרוּת שְׁחוֹרָה וַאֲפֵלָה כָּעָב.

וְאִם גַּם לֹא בַקְּרָב נָפְלוּ שְׁלֹשָה מִגֶּבַע

הִנֵּה צִוּוּ לַשְּׁאָר: הַמְשִׁיכוּ בַּנְּתִיבָה.

וּכְאִזְמֵל פְּלָדָה נַחְצֹב כְּמוֹתָם בַּסֶּלַע

עַד יוּקַם מַסָּד לְבַיִת וּמְדִינָה.

בְּהֹלֶם עַז אֶחָד יִצְעַד חֵילֵךְ, מוֹלֶדֶת,

עוֹד יְפַלֵּס נָתִיב בְּמֶרְחֲבֵי יַמִּים,

וְאִם קָשָׁה הַדֶּרֶךְ וְהַנְּתִיבָה בּוֹדֶדֶת

מִמֵּךְ הֵן לֹא נִסּוֹג – נִשְׁבַּעְנוּ אֱמוּנִים!




8.5.47






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54516