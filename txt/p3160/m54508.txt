


	
	שִׁיר־הַקְּרָב
	




בְּאֹדֶם דָּם כֻּסְּתָה הָאָרֶץ,

דַּם עִבְרִים זוֹעֵק שִׁלֵּם.

אֵם וּבְנָהּ יַחְדָּו נִטְבָּחוּ,

אַךְ קוֹל צֶדֶק עוֹד דּוֹמֵם.





לֹא לַחֲסָדִים נוֹחִילָה,

לֹא חֶמְלָה עוֹד נְבַקֵּשׁ!

דָּם עִבְרִי לֹא עוֹד נַפְקִירָה –

דַּם אַחֵינוּ יִדָּרֵשׁ!





בְּלַהַט חָרֵב מִתְהַפֶּכֶת,

לְקוֹל שְׁרִיקַת הָאֲבַדוֹן

מוּל אוֹיְבַיִךְ, הוֹ, מוֹלֶדֶת,

גְּדוּד עִבְרִי צוֹעֵד בְּאוֹן.




מקוה ישראל, 14.3.44






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54508