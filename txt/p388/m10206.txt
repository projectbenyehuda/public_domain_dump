


	
	עֶרֶב-אַהֲבָה
	



ט


הָהּ, עַרְבִּי, עֶרֶב-אַהֲבָה,



מַה-תִּיף בְּזֵר-עַצָּבֶת!



בְּיָפְיְךָ תַעֲמֹד



עַד בּוֹא לִי לֵיל-הַמָּוֶת.



כָּל-עוֹד יַעַמְדוּ שָׁמַי



וְקָדְרוּ בָהֶם עָבִים, —



יְלַהֲטוּם תָּמִיד סָבִיב



גַּעְגּוּעַי הַנִּלְהָבִים.



עַד אִם לִמְנוּחָה אֶסְגֹּר



אֶת עֵינַי לָאַחֲרוֹנָה,



זוֹ תֵבֵל לִי תוֹפִיעַ



כֹּה זָרָה וְכֹה שׁוֹנָה:



רַק קוֹל-גַּעְגּוּעִים אֶשְׁמַע,



רַק נִכְאֵי-אשֶׁר רַכִּים,



יוֹם יַחֲלֹף בְּאֵין-שֶׁמֶשׁ



וְלֵיל בְּאֵין מַחֲשַׁכִּים.



וְהָיְתָה אֵשׁ-דִּמְדּוּמִים



וְיָקְדָה וְאֵין מְכַבָּהּ,



רַק עֶרֶב אֶחָד אָרֹךְ,



רַק עֶרְגַּת-עֶרֶב רַבָּה,



אֶת עַרְבִּי, עֶרֶב-אַהֲבָה,



בַּכֹּל רַק תַּחַז עֵינִי,



עַד אֲשֶׁר לֵיל-הַמָּוֶת



לִמְנוּחָה יַשְׁכִּיבֵנִי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10206