


	
	[את יגיע נפשנו השיפלות אכלה]
	




אֶת יְגִיעַ נַפְשֵׁנוּ הַשִּׁפְלוּת אָכָלָה,



נָפְלוּ אֶתְּנָן וָשַׁי כָּל הַלְּבָבוֹת הַיְקָרִים



לַחֲנֻפָּה עוֹגָבֶת;



אַךְ טוֹב עוֹד כִּמְעַט אֲשֶׁר סְחִי כָּל נְבָלָׂה



בְּלֵב-רוֹאֶה יְעוֹרֵר אֶת עֵיט כָּל הַפְּגָרִים —



אֶת רַעְיוֹן הַמָּוֶת.



וְטוֹב עוֹד מִזֶּה אֲשֶׁר פֶּתִי בֵּין פְּתָאִים



אֶת רַעְיוֹן הַמָּוֶת לֹא יוּכַל הַכְרֵעַ



לָרִיק וּלְנֶחָמָה,



וְעוֹד יָנוּב לָרֹב בְּכָל הַמַּיִם הָרָעִים



דַּג-הָרָזִים הַזֶּה, אֲשֶׁר אוֹיֵב וָרֵעַ



בִּרְאִי עֵינוֹ הַקָּמָה.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10230