


	
	עֶרֶב
	



פְּתִיחָה


הָאָרֶץ הֲדוֹם אֱלֹהִים וְהַחַיִּים הֵם אֶדֶר הַיְקָר



הַפָּרוּשׂ עַל פְּנֵי הַהֲדוֹם.



זוֹ רִקְמַת הַקְּדוּמִים מִלּוּאָהּ בִּתְכֵלֶת הַתֹּם



וְתַחְרִים לָהּ סָבִיב אַרְגָּמָן כְּפֶרֶג הַבָּר;



שׁוּלֶיהָ מַאֲפִילִים וְהוֹלְכִים כִּמְכִתָּה שֶׁל זָהָב עֲמוּמָה,



וְסֶרַח הַגְּדִילִים מִתְגַּוֵּן כְּמִשְׁזַר תַּעֲלוּמָה –



כְּאֶחָד גַּם לוֹהֵט גַּם קָר.


א


בֶּן-עֶשְׂרִים עוֹד שִׂחֲקָה יָדוֹ בִּצְרוֹרֵי חֲלוֹמוֹת



עַל מִיכַל הַנְּעוּרִים;



עֵינָיו לֹא שָׂבְעוּ נְכֹחָה וְאָזְנָיו לֹא שׁוֹמְעוֹת



אֶת תְּרוּעַת הַחוֹבָה וְצַעֲדֵי הַחֻקִּים הַבְּרוּרִים.



בֶּן-שְׁלשִׁים עוֹד גִּלְגֵּל עַל עָנָף אֱגוֹזֵי עֲלִילָה,



כִּסְנָאִי שָׂבֵעַ;



הוּא שָׁאַל לַפְּרִי וְאֶת פִּתְרוֹן הַקְּלִפָּה לֹא גִלָּה,



הַנַּעֲשֶׂה לוֹ זָר וְהַסָּתוּם הֶחָנֵף לוֹ רֵעַ.



הוּא יָגַע לַקַּל, וְאֶת הֶעָמָל הַנַּעֲלֶה הִבְרִיחַ



לַיָּמִים הַבָּאִים:



הוּא פִּזֵּר גּוֹרָלוֹ לְיוֹם וּלְרֶגַע צָחִיחַ,



עַד כְּלוֹת לוֹ זְמַן חַי – וַיִּנָּחֶם בֶּן שָׁנִים אַרְבָּעִים.


ב


מַה גֶּבֶר מִגְּבָרִים וְיַךְ עַל-נְקַלָּה



אֶת צֶלֶם גּוֹרָלוֹ לִרְסִיסִים עֲרִירִים?



מָה עַיִן תִּשְׁתָּאֶה לַמְכִתָּה הַדַּלָּה,



לַחֲזוֹת הוֹד חֲלִיפוֹת בְּאוֹר הַשַּׁבְרִירִים?



אֵין נֹחַם וּפְשָׁעָיו, אֵין קִנְאָה וּכְזָבָהּ



לְחוֹמֵד מַזָּלוֹ הַדַּל בָּאֲנָשִׁים;



דְּמוּת-תָּמִיד כְּאַחֲרִית וּכְרֵאשִׁית נֶחְשָׁבָה,



זֶה שֵׁם כָּל נִצָּחוֹן בַּחַיִּים הַקָּשִׁים.



אַךְ שֶׂפֶק לֹא עָז, קְטֹן מַלְאֲכֵי-חַבָּלָה,



יְרַדֵּף לָרִיק צְבָא הַיָּמִים הַפְּזוּרִים: –



מִי פוֹחֵז וּמְסוֹס עַל יְגִיעוֹ לֹא עָלָה,



כְּרֶמֶשׂ הַחֵטְא וּכְעַשׁ הַיִּסּוּרִים?


ג


עֶרֶב וְנֵדַע אִם יִגְבַּר



רוּחֵנוּ מִסּוֹדוֹת וּצְלָלִים,



עָשְׁרֵנוּ בָאֵמוּן אִם יִפְדֶּה



מִפַּחֲדֵי הַלֵּיל הַנִּקְהָלִים.



הַחֲשָׁדִים וּמְדָנֵי הַנֶּפֶשׁ



יֵעוֹרוּ בְאֵד הַדִּמְדּוּמִים,



וּמַדְוֵי הַבָּשָׂר הַנִּקְלִים



יִתְלַקְּטוּ חֲצוּפִים וּזְעוּמִים.



וּשְׂעִירֵי הַלַּיִל הַקְּטַנִּים,



אֶל כּוֹכְבֵי הָרִיק וְהַזֹּהַר,



כָּל חֶסֶד בְּמִדַּת לֵב אֱנוֹשׁ



יַבְאִישׁוּ כַחֲלוֹף לֹא-יְתֹאַר.



בַּשָּׁעָה הַזֹּאת הַשּׁוֹטֶפֶת



כָּל אִישׁ יְכַל עֵדוּת נֶאֱמָנָה;



תַּהְפּוּכוֹת הַנֹּעַר נָמוֹגוּ



וְשִׂיג הַצָּהֳרַיִם כְּבָר פָּנָה.



הַזִּקְנָה יְגֵּעָה וּכְבוּדָה,



אֶת ישֶׁר הַמַּחְזוֹר מַגִּידָה,



וּבְאֶפֶס כָּל מָגֵן רְמִיָּה



תִּתְאַבֵק עִם שִׂטְנֵי הַחִידָה.



מִיּוֹם הֱיוֹת קְרָב וְנִצָּחוֹן



בְּתֵבֵל זוּ אֵיבָה יְסוֹדָהּ –



מַעֲרָכָה כָזֹאת עוֹד לֹא הָיְתָה



כַּלּוֹחֵם הַזֶּה עוֹד לֹא נוֹדָע.


ד


זֶה הַגֶּבֶר אֲשֶׁר רָאָה



בְּאַדְמַת חַיָּיו אֱמֶת שְׂפוּנָה,



אַךְ בְּחֶטְאוֹ עִם גּוֹרָלוֹ



הוּא לֹא עָשָׂה בֶאֱמוּנָה.



עֶרֶב בָּא, וְאוֹב הַזִּקְנָה



מַעֲלֶה מַרְאוֹת תַּעְתּוּעִים;



מִקַּלַחַת הַזִּכָּרוֹן



קָמִים מַעֲשֵׂי-עָבָר פְּרוּעִים.



כֻּלָּם עֵדִים, וְכָל אֶחָד



בָּא וְנִדְחָק לְהוֹכִיחַ;



כְּאִלּוּ הוּא, רַק הוּא לְבַדּוֹ,



שִׁחֵת גּוֹרָל לֹא-שָׁכִיחַ.



רִיב לָאִישׁ, וּמַעֲנֶה אַיִן



מִן הַזִּקְנָה הָעֲצֵלָה;



רָחֲקוּ מְאֹד וְלֹא יְשׁוּבוּן



גּוֹלֵי חֶלְדָּהּ, פְּזוּרֵי חֵילָהּ.



תַּם הַפִּתְרוֹן אֲשֶׁר פִּזְּרָה,



וְנֵד הַחִידָה קָם לְמוּלָהּ;



עַתָּה תֵשֵׁב לְלֹא-אַרְצָהּ



כְּאֵם סְכָלָה וְשַׁכּוּלָה.



דּוּמָם תֵּשֵׁב וְאֵין מְנַחֵם,



אַךְ לְהַפְלִיא שִׁמְמוֹנָהּ



יֵשׁ וְנִלְוְתָה עָלֶיהָ



דְּמוּת עוֹגֶבֶת כְּאִשָּׁה זוֹנָה.



הֶבֶל מָתוֹק עַל לְשׁוֹנָהּ,



וְחָנוֹף תַּחֲנִיף כִּמְנַחֶמֶת:



שְׁבִי לָךְ דֹּם וְלֹא אֵבֶל אֶבְלֵךְ,



וְרַע וְטוֹב בִּלְשׁוֹן הָאֱמֶת.



שָׁם, מֵעֵבֶר דְּמוּת וְחַיִּים



עַל פְּנֵי גְוִילֵי עָבָר בָּלִים,



בֶּן בְּלִי-שֵׁם וּנְשִׂיא גוֹרָלוֹ



יַחַד נִפְגְּשׁוּ כִּצְלָלִים.



כָּל הַגְּמוּלוֹת קְדֵשׁוֹת חַיִּים,



וְרַק הַכְּלָיָה הִיא הַכֵּנָה;



קִבְרַת צְדָקָה, לָהּ יָגַעְתָּ,



טֶרֶם תִּרְקַב בָּהּ – וְאֵינָהּ.



כֹּה תְגַל אֵת עֶרְיַת רוּחָהּ



שֵׁדָה זוֹ מִבְּנוֹת הַבִּינָה;



כֹּה תְחַלֵּל בְּרִית עוֹלָמִים –



וְאֹזֶן נְבוֹכָה מַאֲזִינָה.


ה


בְּלַהַב מַסֹּרֶת עַתִּיקָה,



כִּבְחֶרֶב מִדָּתָהּ אַךְ זֶרֶת,



הַנֶּפֶשׁ נִלְחֶמֶת עַל זִכְרָהּ



בְּלַהֲקוֹת הַכַּת הַמַּמְאֶרֶת.



מָה עַזִּים, מָה רַבִּים הַשְּׂטָנִים,



אַבִּירֵי כָל שֶׂפֶק וּכְפִירָה;



לְקוֹלָם תִּבָּקַע הָאָרֶץ



עַל אַחֲרִית-חַיֶּיהָ הַטְּמִירָה.



וְשִׁבְעַת הַחוֹמוֹת הַבְּצוּרוֹת



סְבִיב מְזִמַּת-הַחַיִּים הַמְדֻמָּה –



תִּפֹּלְנָה וְקָבְרוּ תַחְתֵּיהֶן



כָּל פֵּשֶׁר וְכָל אוֹת-תַּעֲלוּמָה.



וְעַל עִיִּים יְרַקְּדוּ מְחַבְּלִים,



כָּל רִמְזֵי הַכְּלָיָה הַבְּרוּרָה;



וּפִיהֶם יְבַשֵּׂר רַק מָוֶת –



לְלֹא שֵׁם, לְלֹא גְמוּל, לְלֹא צוּרָה.


ו


נוּדוּ לַגֶּבֶר כִּי נָפַל בָּרֶשֶׁת



זוּ טָמְנָה לוֹ עֶרֶב נֶחָמָה יוֹקֶשֶׁת.



הוּא מָאַס בַּקֵּץ וְיַתְמוּתוֹ הַצְּלוּלָה,



וַיִּבְרַח אֶל שַׁלְוָה וַיָּבוֹא בְעֻלָּהּ.



וַתַּשְׁקְ אוֹתוֹ גְבִרְתּוֹ אֶת יֵין-הַנִּכְזָבִים,



וַיַּרְא אֶת הָעוֹלָם וּפָנָיו פְּנֵי כְזָבִים.



וַיִּשְׁכַּר וַיַּרְא אֱמֶת-חַיִּים הֲפוּכָה:



הַטּוֹב בַּחֲלוֹף וְהַמָּתוֹק בַּמְּנוּחָה.



וַיִּמְעַד בְּלֶכְתּוֹ אֶל גְּבוּל יְלִיד-אִשָּׁה,



וַיִּישַׁן עַד בּוֹשׁ שְׁנַת-רְמִיָּה מְבִישָׁה.



וַיְהִי בַּהֲקִיצוֹ וְקוֹל בַּחֲשֵׁכָה:



קוּם שַׁל אֶת כְּזָבֶיךָ עַד-תֻּמָּם וָלֵכָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10408