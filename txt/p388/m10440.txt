


	
	חֲרוּזִים מִלַּיְלָה
	




לָיְלָה. מַחְשַׁבְתִּי הַמְּתוּנָה



אָשׁוּב וְאֶהְגֶּה מֵרֹאשׁ;



יוֹמָם מְשָׁכוּנִי לִרְגּשׁ –



עַתָּה זָכַרְתִּי הַתְּכוּנָה.



שֶׁקֶט. הָאוֹר מִן הַמְּנוֹרָה



יָהֵל בַּלָּאט, כְּבַחֲצוֹת;



בַּנְתִּי בַּתְּכוּנָה הַזֹּאת –



לִי הִיא כָרֶשֶׁת הַמְּזֹרָה.



דְּמִי יְפַתֵּנִי לִתְנוּמָה,



עָצְבִּי לִי לוֹחֵשׁ: שְׁכַח



אוּלָם עַל רֹאשִׁי שֶׁשַּׁח



תֵּבְךְּ גַּאֲוַת יוֹמִי הַמְרֻמָּה.



נִקְלִים לְרוּחִי הַקְּסָמִים



מִשְׂחָק בְּיָדִי לֹא יִיף;



אֱמֶת לִי יִקְרַת צָעִיף,



תּוֹכָהּ מֵישָׁרִים נִזְעָמִים.



יֵשׁ אַחֲוַת רִיק וֶאֱמוּנִים,



בְּרִית שְׁנֵי הֲפָכִים לְטוֹב: –



הִיא הַמְקַיֶּמֶת לָרֹב



הַבְלֵי הָרוּחַ הַשְּׁנוּנִים.



מַה לִּי לַמְעַט בְּרֹב גְּוָנָיו,



חֶסֶד הֲפָכִים לֹא-עָז?



בַּנְתִּי וָאֶבְחַר מֵאָז



פֹּעַל גַּם יָקָר גַּם עָנָו.



עַתָּה אִם אָרִים מַחְשַׁבְתִּי,



אֶרְאֶה מֵרוֹם רֹב חֲלוֹף: –



עוֹלָם זֶה, מָט מֵחֲנֹף,



נִדּוֹן כַּאֲשֶׁר אָהַבְתִּי.



מֹאזְנֵי הֲפָכִים, וְהָרָנִים



לְשׁוֹן הַמֹּאזְנַיִם הָהֵם –



יֹאבְדוּ מִזֵּכֶר וָשֵׁם,



יִשְׁבְּתוּ עִדָּן וְעִדָּנִים.



עַתָּה, עַל עַמִּי כִּי אָשִׂים



עַיִן לְחֶמְלָה וּמְרִי,



אֶחֱזֶה הַתִּכְלָה הַהִיא,



אֶרְאֶה כָל מֹאזְנָיו נִרְמָסִים.



אַחֲרִית הָעָם הִיא הַמְצַוָּה,



אִם גַּם הָרוֹמֵס הוּא זָר,



עָווֹן וּגְמוּלוֹ הַמָּר –



פּוֹקְדוֹת גַּם אֵיבָה גַּם אַהֲבָה.



עַם זֶה וַאֲמִתּוֹ הַשְּׁסוּעָה –



נִדּוֹן וְנִצְרָף מְאֹד;



כַּאֲשֶׁר יָגֹרְתִּי לַשֹּׁד,



כַּאֲשֶׁר יִחַלְתִּי לַיְשׁוּעָה.



יוֹצֵר הַגּוֹיִים שֶׁבָּרָא



קְדוּמִים אַדִּירִים לָעָם, –



יוֹסִיף לוֹ כֹּחַ – וָקָם.



יִבְרָא לוֹ אַחֲרִית יְקָרָה.



אָכֵן לְאַחֲרִית נֻחָמָה,



פֵּשֶׁר תְּגַל עַד-בְּלִי-דַי, –



קֹדֶשׁ גַּם חֶלְדִּי הַחַי,



כֹּחִי הָעֵר עַל אֲדָמָה.



עָבָר בִּפְלָאָיו הַשְּׁבוּרִים,



הֹוֶה בּוֹטֵחַ עַל-שָׁוְא –



שְׁנֵיהֶם רַק פַּאֲתֵי הַקְּרָב,



חֵילָם – רִאשׁוֹנֵי הַטּוּרִים.



אַשְׁרֵי יוֹדֵעַ הַחִידָה,



חוֹבֵב פִּתְרוֹנָהּ לֹא-לוֹ;



אֲשֶׁר יְאַחֵר לָבוֹא –



גְּמוּל הוּא לָעֵת הָעֲתִידָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10440