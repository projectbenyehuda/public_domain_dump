


	
	[על פני קשת הצבעים של מעשה אדם]
	




עַל פְּנֵי קֶשֶׁת הַצְּבָעִים שֶׁל מַעֲשֵׂה אָדָם



יֵשׁ תִּתְעַלֵּם לְעִתִּים מַסֶּכֶת אוֹר שְׁקוּפָה: –



לֹא הָאֹדֶם הָעַז וְלֹא סְגוֹל הַדִּמְיוֹנוֹת,



לֹא תְּכֵלֶת הַתֹּם וְלֹא כְתוֹם הַחֲנוּפָה.



זֶה רַק צֶבַע בְּרֵאשִׁית וִיקָר לוֹ עוֹד אָיִן,



אוּלָם עַמִּי אֲהֵבוֹ וְשֵׁמוֹת לוֹ קָרָא: –



פַּעַם מוּסָר אוֹ צֶדֶק לָרִיק יְכַנֵּהוּ,



פַּעַם תַּרְבּוּת לוֹ יֹאמַר בְּלָשׁוֹן נִמְהָרָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10458