


	
	הַפְּרִידָה מֵרוּסִיָּה בִּשְׁנַת 1914
	




חֲרוּזִים מִתּוֹךְ מַחְבֶּרֶת יְשָׁנָה





הָהּ, אַרְצִי הַמְּלֵאָה לְשׁוֹנוֹת וּלְאֻמִּים –



אֵי יוֹם אֶזְכְּרֶנּוּ וִיהִי לִי תַנְחוּמִים?



אַתְּ כֶּלֶא הָיִית לִי – וְלָכֵן אִפָּרֵד



בְּפַרְפֵּר עוֹד נַפְשִׁי וּלְבָבִי עוֹד חָרֵד.



רַק זַעַם שָׁמַיִךְ הִרְעִיפוּ עָלַי,



רַק קוֹצִים לִי הֶעֱלוּ כָּל הַר בָּךְ וָגַיְא;



לֹא לִי שִׁיר צִפּוֹרֵךְ, לִי חַרְגּוֹל לֹא רָן



בִּנְעֹם צֵל הַבֹּקֶר בְּמַחֲבוֹא הַגָּן.



הַיְּעָרוֹת מִתְלַחֲשִׁים, הַנְּהָרוֹת נִגָּרִים



וְעַרְבַת הַבְּרָכָה לְכָל הָעֲבָרִים: –



וַאֲנִי בִּיקוֹד שֶׁמֶשׁ מֶבָּטַי כִּלִּיתִי,



וָאֶשְׁמַם בַּחֲלוֹמוֹת בְּטֶרֶם אִוִּיתִי.



כִּי נִלְאֶה הָאָדָם – יֵשׁ יִקְרֶה לְעִתִּים –



מִשִּׂיג וּמִדְּבָרִים, וְקָץ בַּאֲבָנָיו



וְשָׂטַם אֶת כְּלוּבֵי הַקִּרְיָה הַמְּעִיקִים;



וְרֶגֶשׁ בּוֹ נֵעוֹר, חֲרִישִׁי וְעָנָו,



תּוֹבֵעַ זִיו שֶׁמֶשׁ מִסְתַּלְסֵל בֵּין דְּשָׁאִים



וְעוֹרֵג לַחֲלוֹמוֹת עִם עֶרֶב נִבְרָאִים,



וּלְקֶשֶׁב עֲרָבוֹת הַבָּא עִם חֲשֵׁכָה;



עֲרֵמַת הַשַּׁחַת מַקְטִירָה אֶת רֵיחָהּ,



הַחַרְגּוֹל הָאַחֲרוֹן מְסַיֵּם פִּזְמוֹנוֹ, –



וַעֲיֵף לֵב וָעַיִן לְאִטְּךָ תֵּרָדֵם,



רַק עֵר עוֹד לַחֲצָאִין לְבָבְךָ וִיגוֹנוֹ



וְחָבוּי לְמֶחֱצָה הַשֶּׁמֶשׁ הָאָדֹם.



אִם מַר בְּךָ לִבְּךָ וְאִם נַפְשְׁךָ רָמָה –



כִּבְחֵיק אֵם פֹּה תִּישַׁן בְּחֵיק הָאֲדָמָה.



וַאֲנִי בִּימֵי חַיַּי בְּאוּקְרַיְנָה הַחֲמוּדָה



אֲפָפַתְנִי רַק בְּדִידוּת נוֹשָׁנָה וַחֲלוּדָה,



וְטֶרֶם שָׁם אֵדַע הַמְּנוּחָה כִּי תִנְעָם;



לְחִנָּם שָׁם שָׁפְרוּ שָׁמַיִם, וּלְחִנָּם



הַדְּנֵיפֶּר יַט גַלָּיו בִּנְתִיב הָעֲרָבוֹת



וְשׁוֹקְטוֹת עַל מֵימָיו הַצַּפְצָפוֹת הַנָּאווֹת;



וְטֶרֶם עוֹד אֶטְעַם אֶת מֶתֶק הָרְגָעִים,



עֵת שָׁבִים הַקּוֹצְרִים בַּשִּׁירָה הָרְגִילָה



וּקְרוֹנוֹת שֶׁל בָּר עוֹד נִמְשָׁכִים וּבָאִים



וּפַעֲמוֹן הַכְּפָר כְּבָר יְצַלְצֵל לִתְפִלָּה.



וַאֲנִי אִישׁ הַחֲלוֹם, לָאֲדָמָה הַשְּׁחֹרָה –



שֶׁתֹּם הִיא מַשְׁפִּיעָה וְעֹז הִיא נוֹתֶנֶת,



שֶׁיֵּשׁ בָּהּ מִנֵּצַח הַשֶּׁמֶשׁ וְאוֹרָהּ



וּמְנוּחַת הַנֵּצַח בְּחֻבָּהּ נִטְמֶנֶת;



הַכְּמֵהָה אֵלֵינוּ בִּפְרָחִים-עֵינַיִם



וְהוֹגָה אֵלֵינוּ בְּלַחַשׁ הַקָּמָה,



וְגוֹמְרָה בִרְכָתָהּ כִּכְלוֹת מַאֲוַיִּים



וַעֲיֵפִים מִתְדַּפְּקִים עַל שַׁעַר הַדְּמָמָה: –



כָּל יָמַי עָרַגְתִּי לָךְ, אִמִּי-אַדְמָתִי,



וְאוּלָם עַד כִּלְיוֹן עֲלוּמַי כְּבָר בָּאתִי –



וּמַשְׁמִים עוֹד אֵשֵׁב בְּתוֹךְ כָּל הָעֵדָה.



וְתֻמֵּךְ לִי זָר וְאֶת רֵיחֵךְ לֹא אֵדָע.



כִּי לִבִּי כְבָר שָׁב מֵחֲלוֹמוֹתָיו הַגְּדוֹלִים,



וֶאֱמוּן מַאֲוַיַּי – הַמֶּרְחָב הַשָּׁקֵט,



מִסְתַּתֵּר וּמְזֻקָּק בְּשִׁפְעַת גִּבְעוֹלִים –



רַק פֶּרַח אֶל פֶּרַח בַּמְּנוּחָה יִלָּקֵט;



הָעַיִן תְּחַפֵּשׂ בִּנְתִיבוֹת הַנְּמָלָה,



וְקָלְטָה הָאֹזֶן רַק זִמְזוּם הַדְּבוֹרָה;



וְאִם יִדְאַב הַלֵּב עוֹד לְאַהֲבָה וּמְרוֹרָהּ,



לַהֲמוֹן חַיִּים רַב אִם נַפְשְׁךָ כָּלָה –



חַכֵּה עוֹד מְעַט: כְּבָר הַשֶּׁמֶשׁ שׁוֹקַעַת



וּמְאוֹרֵי הַלַּיְלָה מַקְדִּימִים לִנְתִיבָם;



וּבְהָאִיר כּוֹכָבִים וּדְמָמָה שׁוֹפַעַת –



וְרָמְזוּ לְךָ הֵם: מַה חַיֶּיךָ, מַה טִּיבָם.



הַגָּן וְהַשָּׂדֶה וּשְׁנָת בְּתוֹךְ שַׁחַת –



אֶת כָּל זֶה מִמֶּנִּי מָנַעַתְּ, אֶרֶץ סְלַוִּים;



הַבְּדִידוּת הִיא הָיְתָה לִי רֵעָה רַק אַחַת



וְכַעַשׂ וָבוּז – מַלְאָכֶיהָ הַמְלַוִּים.



וַיִּהְיוּ כָּל חַיַּי כְּבִנְיָן שֶׁל כְּשָׁפִים



שֶׁנִּסְתָּר מוֹצָאוֹ וַחֲדָרָיו אֲלָפִים,



וּבְכָל חֶדֶר וָחֶדֶר, בְּכָל אוּלָם וְאוּלָם



הָעֶצֶב עִם בְּנֵי-לְוָיָתוֹ נִשְׁתַּקַּע,



וְכֻלָּם לְבוֹאִי שָׁם מְחַכִּים עִם עֻלָּם



וְכָל אֶחָד לִי אוֹרֵג אֶת רִשְׁתּוֹ וּמְחַכֶּה.



וְאַחַר לִי נִטְפַּל יְצוּר טְהוֹר-עֵינַיִם –



וַנֵּתַע בְּבִנְיַן הַכְּשָׁפִים גַּם שְׁנַיִם.



וַאֲנִי עַתָּה נָד. וְכִי תִשְׁאַל לִי: אָנָה –



שְׁאַל לַבּוֹרֵחַ מִפְּנֵי הַסַּכָּנָה.



כָּמוֹנִי כָּךְ נִמְלָט צְבִי פֶרֶא מֵעֹל,



כָּךְ נִשָּׂא בַסּוֹעָה גַם גַּרְגֵּר שֶׁל חוֹל.



וַאֲנִי אֶחָד הוֹלֵךְ בְּלִי שְׁלוֹם הַמּוֹלֶדֶת



וּבְלֶכְתִּי גַם בְּרָכָה מֵאָח לֹא הִצַּלְתִּי;



וּמִי אוֹתִי יָחֹן בְּדִמְעָה רוֹעֶדֶת –



וַאֲנִי רַק בָּרַחְתִּי וּמְאוּם לֹא שָׁאַלְתִּי.



כָּךְ עוֹמֵד עֵץ זָקֵן מְסֻבַּל עֲנָפָיו,



וְאָבִיב בָּאָרֶץ וְרוּחַ לֹא טָפַף: –



וּפִתְאֹם וּפֹארָה יְרֻקָּה תִּקָּרַע,



מִשְׁתַּטְּחָה מִתַּחַת בַּחוֹל כְּבָר כְּזָרָה.



הָהּ, אַרְצִי רוּסִיָּה! אִם עֵינִי דוֹמַעַת –



לֹא יִרְאַת מוּג-לֵב אֶת דִּמְעָתִי הוֹלִידָה.



לֹא מְאֵרַת יוֹם בָּא עִם אֵימַת הַחִידָה.



לִי חֵפֶץ יֵשׁ עָז – בְּלִי קְלָלָה נִרְתַּעַת,



זוֹ קִלְלַת עֶבֶד הַנָּס מֵאֲדוֹנוֹ,



חָפַּצְתִּי הִפָּרֵד מִמֵּךְ לְעוֹלָמִים;



הֶעָבָר כְּבָר תָּם, הַחֶשְׁבּוֹנוֹת נִשְׁלָמִים –



שְׂאִי שְׁלוֹמִי: לִי נִשְׁאַר גּוֹרָלִי וִיגוֹנוֹ.



מָה אֶכְעַס? בִּמְקוֹם רֶגֶל אֱנוֹשׁ דּוֹרֶכֶת –



גַּם לִי וּלְכָל אַחַי הַשִּׂנְאָה מוֹלֶכֶת;



אֵי קְלָלָה שֶׁתַּחֲרִיד אֶת לֵב כָּל-הָעַמִּים



וְתַרְעִים כְּהֵד בְּמִדְבָּרוֹת נְשַׁמִּים?



כָּל עַמֵּי הָאָרֶץ – וַאֲנִי רַק לְבָד,



מָה אֶכְעַס וַאֲקַלֵּל בְּיוֹם אֲנִי נָד?



אָנֹכִי רַק מַחֲרִישׁ וְשׁוֹאֵל לַבָּאוֹת.



וְעוֹד אֲנִי נוֹשֵׂא אֶת עֵינַי בְּלִי-דְמָעוֹת



לִמְאוֹרֵי הַלַּיְלָה הָרוֹמְזִים כִּנְבוֹנִים,



וְשׁוֹאֵל לִי פִתְרוֹן: עַל מָה וּמַדּוּעַ



אֵין מִקְלָט בָּעוֹלָם לַלֵּב הַצָּנוּעַ?



אַךְ דְּמָמָה וְכוֹכְבֵי הַלַּיְלָה אֵין עוֹנִים.



וְאָנֹכִי שׁוֹלֵחַ מֶבָּטִי הַקָּר,



וּמָגוֹר לֹא אֵדַע וּלְלִבִּי לֹא צָר,



כִּי חִידָה נָשָׂאתִי בְּיוֹם אֲנִי נָד: –



כָּל עַמֵּי הָאָרֶץ – וְאָנֹכִי לְבָד.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10429