


	
	מַסַּע אֲבִישָׁלוֹם
	



פְּתִיחָה


יְפִי הָאַלְמָוֶת בַּחֲלוֹמִי



וּלְבָבִי גַחֶלֶת עֲמוּמָה;



צַו נֵצַח עַל שְׂפָתַי הַקּוֹדְחוֹת



וּבְיָדִי הַקָּרָה אֵין מְאוּמָה.



עַפְעַפַּי יַיְשִׁירוּ לַתְּהִלָּה



וּדְבַר-מָה לַתְּהוֹם יַדְרִיכֵנִי;



מְחוּקָה עַל חוֹתַם נְעוּרַי



מִלַּת הַקֶּסֶם: הִנֵּנִי.



וַעֲשֵׁן-לֵב בֵּין אוּדֵי יְצִירָה



מֵחֲלוֹם הַתַּעְתּוּעִים לֹא אֶרֶף: –



כְּגִבּוֹר הַנּוֹפֵל עַל חַרְבּוֹ



וְעֵינָיו הַגּוֹוְעוֹת – לַחֶרֶב.


פְּרוֹלוֹג: יְגוֹן הַמּוֹלֶדֶת


לֹא מִגֶּזַע בֵּית רִקָּבוֹן



יָנַק לְשַׁדּוֹ אֲבִישָׁלוֹם,



וּבַעֲווֹן יְרֵשַׁת קָלוֹן



לֹא הִתְגָּאֲלָה בוֹ נַפְשׁוֹ;



לֹא בְמִשְׁכְּנוֹת הָעֹנִי



כָּבְדָה רוּחוֹ וַתֵּעָגֵן



לִשְׁבִיל יֶשַׁע בַּמֶּרְחַקִּים;



לֹא שִׁגְיוֹנוֹת אשֶׁר-נֹעַר,



אַף לֹא סֵבֶל חַיֵּי-לַחַץ



מִמּוֹלַדְתּוֹ הִתְעוּהוּ;



לֹא כִנְמַקֵּי לֵב וּבָשָׂר,



אֲשֶׁר יַרְווּ צִמְאוֹן נַפְשָׁם



בַּעֲסִיס חֲלוֹמוֹת הֶבֶל



וּבְמַמְרוֹרֵי קִנְאַת סְתָרִים –



הָלַךְ קוֹדֵר אֲבִישָׁלוֹם;



לֹא כְקוֹבְבֵי-יוֹם הַצְּפוּיִים



לַהֲבֵל יְגוֹן אֵין-אוֹנִים



וּלְתַעֲלוּלֵי זְדוֹן-הַמִּקְרֶה –



נָשָׁה טוֹב גַּם אֲבִישָׁלוֹם.



הָדוּר, דָּגוּל, גְּבַהּ-עֵינַיִם –



כָּכָה עָמַד אֲבִישָׁלוֹם



קוֹמְמִיּוּת בַּעֲלוּמָיו



וּכְשֹׁךְ סַעֲרַת הָאֵלִים



בְּמוֹלַדְתּוֹ וּבְנַפְשׁוֹ;



רַק בִּרְתוּקוֹת יָגוֹן פֶּלִאי



רִתְּקָה אוֹתוֹ יַד גּוֹרָלוֹ



בְּתוֹךְ מַעְגַּל בַּטָּלָה,



לִבְלִי נְטוֹת לִשְׁבִיל הֶעָמָל,



לִבְלִי סוּר לִנְתִיב הָעֹנֶג,



לִבְלִי הֵימִין אֶל עַלִּיזִים,



לִבְלִי הַשְׂמְאִיל גַּם לַמְעֻנִּים,



לִבְלִי נְפֹל גַּם מְלֹא קוֹמָתוֹ



לַאֲבַק הָאֵל הַשָּׂרוּף,



וּלְהָרִיעַ תְּרוּעַת אֵבֶל



לִקְלוֹן עַד וּלְיֵאוּשׁ נֵצַח.



וּבָעֵת הַהִיא וַיֵּלֶךְ



בִּימֵי קַיִץ אֲבִישָׁלוֹם



לִשְׁאֹף צֵל בִּשְׂדֵה אוּקְרַיְנָא;



וּבִנְעֹם לוֹ שְׁלוֹם הַקַּיִץ,



וּמְלֹא נַפְשׁוֹ דְמִי וָזֹהַר,



כִּמְלֹא מִשְׁטַח יְאוֹר רוֹגֵעַ



בַּצָּהֳרַיִם מוּל הַשֶּׁמֶשׁ, –



וַיִּסָּעֵר פִּתְאֹם לִבּוֹ



לִדְמוּת נַעֲרָה מִן הַנְּעָרוֹת



אֲשֶׁר יָצַק אֵל הַיֹּפִי



מוֹר הָאַהֲבָה עַל רֹאשָׁן,



וּמִסְּבַךְ קְוֻצּוֹתָן כּוֹנֵן



רֶשֶׁת חַיָּה וְרוֹעֶדֶת,



וּבֵין קִמְטֵי שִׂמְלַת גֵּוָן



טָמַן רִשְׁרוּשׁ כְּנַף הָאשֶׁר,



וּבִתְהוֹם אִישׁוֹנָן צָרַר



תַּעְתּוּעֵי גִיל וְיָגוֹן,



אַף חֲרוֹז שִׂפְתוֹתָן צֵרֵף



לְמַנְגִּינַת אֵשׁ וְחִידָה.



דִּבְרֵי חֵן בְּפִי הָעֶלֶם,



לַהַג-תֹּם עַל שְׂפַת הַנַּעֲרָה;



עוֹד הָעֶלֶם גְבַהּ עֵינַיִם,



גַּם הַנַּעֲרָה מִתְנַכֶּרֶת;



טֶרֶם יָחוּשׁ עוֹד הָעֶלֶם1



נֵטֶל יָגוֹן קַל עַל לִבּוֹ



כְּעַצֶּבֶת אֲשֶׁר תֵּרֵד



עַל הָאָרֶץ לִפְנֵי סַעַר, –



וּכְבָר נֶאֱחַז קְצֵה לִבּוֹ



בְּמַלְכֹּדֶת זְהַב הַקְּוֻצּוֹת,



וּבְעוֹדֶנּוּ זָע וּמְפַרְפֵּר –



וַיִּנָּתְזוּ מִצּוּר לִבּוֹ



גִּצֵּי רֶגֶשׁ וַחֲלוֹמוֹת,



וַיִּמּוֹגוּ בַמַּחֲבוֹאִים



בַּעֲלָטַת לֵילוֹת יִחוּד.



עַל מַרְבַדֵּי שְׂדוֹת הַקַּיִץ,



בְּתוֹךְ מַעְגַּל עֲלוּמִים,



אָז גַּם יַתְחִיל גַּם יֵאָסֵף



מִשְׂחָק חַי שֶׁל שְׁנֵי לְבָבוֹת.



כָּכָה אַהֲבַת הָאִשָּׁה



לִלְבַב גֶּבֶר חוֹמֵד אשֶׁר:



כְּאַגָּדַת-פְּלָאִים סְתוּמָה,



אֲשֶׁר תִּבְלַע עֵין מִתְבּוֹדֵד



מֵעַל פְּלֵיטַת גְּוִיל קַדְמוֹנִים –



רֶגַע גָּז וְתַם הֶחָזוֹן,



וּמִתּוֹךְ הַיָּד יִשָּׁמֵט



זָר וְאִלֵּם גְּוִיל הָרָזִים,



רַק הָאִישׁ עוֹד יוֹסִיף יִשְׁהֶה



וּלְמִשְׁעֶנֶת כִּסְאוֹ יִדֹּם,



וּבְעֵינַיִם כָּלוֹת יָתוּר



בַּדּוּמִיָּה הַלּוֹחֶשֶׁת. –



כָּכָה אָהַב אֲבִישָׁלוֹם:



לְלֹא רֶטֶט הַמַּאֲוַיִּים



אֲשֶׁר יִצְנְפוּ לֵב-אוֹהֵב



אֱלֵי רוֹם דִּמְיוֹנוֹת נֹעַר,



לְלֹא מַדְוֵה הַהֲזָיָה,



אֲשֶׁר יִתֵּן עֹז רְמִיָּה.



גַּם לַחַלָּשׁ עֵת כִּי יֹאהַב,



גַּם לַנִּקְלֶה הַמִּשְׁתּוֹלֵל



לִסְגֹּר שַׁעֲרֵי הַיָּגוֹן,



וּבִרְשׁוּתוֹ אֵין מְאוּמָה –



רַק מַפְתֵּחַ זָהָב קָטָן



לִלְבַב אִשָּׁה צַר וְנֶאֱמָן;



לֹא בִנְתִיבוֹת גִּיל וְיָגוֹן



יָצָא לִתְעוֹת אֲבִישָׁלוֹם,



אַף לֹא שָׁאַף מְלֹא חָזֵהוּ



חֹם הַתַּאֲוָה הַלּוֹהֵט,



אֲשֶׁר יְהִי לְאַבְקַת זָהָב



מוּל הַשֶּׁמֶשׁ שֶׁל הָאַהֲבָה, –



רַק לְרוֹמְמוּת לְבָבוֹ



רָץ וַיַּעֲבֹר אֲבִישָׁלוֹם



אֶת מְסִלַּת הַנִּצָּחוֹן, –



הֲלֹא הוּא הַשְּׁבִיל הַקָּצָר



הַמִּתְפַּתֵּל – צַר וְנִבְדָּל



בֵּין רְשֻׁיּוֹת שְׁנֵי עוֹלָמוֹת –



מִלֶּב גֶּבֶר לִלְבַב אִשָּׁה.



כָּךְ בְּצָהֳרֵי יוֹם-קַיִץ –



יֵשׁ שֶׁיֵּרוֹם גַּל עַל נָהָר,



וְהִתְגַּלְגֵּל רֶגַע אֶחָד



שְׁטוּף נְגֹהוֹת – וּבְאֵין רוּחַ



יִמּוֹג חִישׁ וְיִשְׁקַע חֶרֶשׁ



בֵּין בְּנֵי-גַלִּים שַׁאֲנַנִּים. –



הָיָה עֶרֶב חַם בַּשָּׂדֶה.



לִפְנֵי פֶתַח בֵּית-הַקַּיִץ



הֵיטִיב לִבּוֹ אֲבִישָׁלוֹם,



וַיִּשְׁתַּעְשַׁע עִם הַנַּעֲרָה



הַנִּשְׁעֶנֶת דֹּם אֶל כְּתֵפוֹ;



הַשָּׁמַיִם כְּבָר הֶאֱפִילוּ,



כּוֹכָב צָץ וְנִמְלַךְ לָשׁוּב,



וּבַמִּזְרָח טֶרֶם יִכְבּוּ



הַדִּמְדוּמִים הָעֲמוּמִים:



עָבַר רוּחַ חַם בַּקָּמָה



הַמְעֻלֶּפֶת בַּהֲרוֹת כֶּסֶף,



וַיִּזְדַּעְזַע אֲבַק זָהָב,



וַיַּגִּיעוּ רֵיחוֹת קָצִיר



וּמִגַּן נִיחוֹחַ אֵלָה



לִבְנַת צִיץ בְּעֶצֶם קַיִץ –



וַיִּתְנַעֵר אֲבִישָׁלוֹם



לִשְׁאָף-רוּחַ מְלֹא חָזֵהוּ,



וַיִּתְאַפֵּק מוּל הָעָרֶב.



רֶגַע שָׁקַט בּוֹ לְבָבוֹ



לְלֹא זִיעַ גִּיל וָרֶגֶשׁ,



וּמִשְׁנֵהוּ – עָצַר פִּתְאֹם



הַלְמוּת לִבּוֹ אֲבִישָׁלוֹם,



וּכְעֵין רֶגֶשׁ דַּק וְסָתוּם



קָם בְּרוּחוֹ דִּמְיוֹן פְּלָאִים



לָחוּשׁ רַק כִּמְעוּף הָעַיִן



קִרְבַת דְּבָרִים אֲשֶׁר רָחֲקוּ



וְלֹא יִקְרְבוּ עַד עוֹלָם,



לִשְׁמֹר רֶגַע גִּיל רְמִיָּה



וּלְהִתְאַפֵּק כַּבּוֹטֵחַ



כִּי עוֹד מְעַט מִזְעָר – וְנִגְלוּ



נִסְתְּרוֹת תַּעְתּוּעֵי אֱנוֹשׁ,



אַף גַּם יִפֹּל קִיר הַגָּבִישׁ,



אֲשֶׁר יַעֲמֹד לְמַעְצוֹר



עֵת כִּי נוֹשִׁיט יָד עוֹרֶגֶת



מִמַּחֲבוֹאֵי בְדִידוּתֵנוּ,



וּלְכָל רָז וּלְכָל שִׁגָּיוֹן



יִתְגַּל פִּתְרוֹן-עַד מֵאֵלָיו,



וּמִנִּבְכֵי תְהוֹם-הַנֶּפֶשׁ



שִׂפְתֵי רָזִים תְּשִׂיחֶינָה



אַחֲרִית גֶּבֶר אֲשֶׁר נָטַל



לָשֵׂאת עֹל גַּעְגּוּעֵי אשֶׁר. –



כַּאֲבֹד כָּל שְׁבִיל בָּאָרֶץ



אַחֲרֵי סוּפַת-חֹרֶף עַזָּה,



וְלַשֶּׁלֶג בְּרַק עִצָּבוֹן



כִּבְרַק עֵין-עֲנָק חִוֶּרֶת, –



כָּךְ הִשְׁתָּאָה אֲבִישָׁלוֹם



לְכָל יַרְכְּתֵי לְבָבוֹ,



וְלֹא מָצָא שְׁבִיל וָדֶרֶךְ



עֵת כִּי נֵעוֹר מֵחֲלוֹמוֹ,



וּלְתוֹךְ מֶרְחֲבֵי הַשָּׂדוֹת



דּוּמָם צָפָה אֲבִישָׁלוֹם,



וְהִנֵּה נִשְׁקְפָה לְמוּלוֹ



מִתּוֹךְ אֵד-הַלֵּיל הַחִוֵּר



עַיִן גְּדוֹלָה וְעִוֶּרֶת,



וּבְמֶבָּטָהּ תּוּגָה סְתוּמָה,



אֲשֶׁר אֶחָד יְשִׂיחֶנָּה –



צְלִיל הַמִּלָּה: הַמּוֹלֶדֶת.


הַשִּׁיר הָרִאשׁוֹן

א : מוֹת-אֵלִים


אֵלֶּה קוֹרוֹת אֲבִישָׁלוֹם,



הוּא הָעֶלֶם כְּבַד-הַחֲלוֹמוֹת,



אֲשֶׁר הִצִּיל בְּיוֹם זָדוֹן,



בְּהִתְגּוֹשֵׁשׁ אֵל בְּאֵלִים,



פְּלֵיטַת אֵשׁ וּשְׁיָר נִשְׁמָתוֹ.



עוֹדוֹ נַעַר וַיִּבָּדֵל



מִבְּנֵי גִילוֹ הוֹגֵי-תוֹרָה



בְּבֵית רַבָּם וּבַחֲבוּרָה:



הוּא לְבַדּוֹ, רַךְ וִיחִידִי,



נָטַר דִּמְמַת בֵּית-מִדְרָשׁ



בַּאֲפֵלַת לֵילֵי חֹרֶף,



עֵת גַּם לַהַב נֵר-הַתָּמִיד



נִזְקַף תּוֹהֶה עַל הָעַמּוּד



כְּמִשְׁתָּאֶה לָעַצֶּבֶת,



וְהַחֲשֵׁכָה סְפוּגַת יָגוֹן



דֹּם נִתְקַפְּלָה בַזָּוִיּוֹת,



וַאֲפֵל הַלַּיְלָה קָרַב



אֶל כָּל חַלּוֹן, וַיִּצָּמֶד



כְּבִנְשִׁיקַת-שְׁחוֹר חֲשָׁאִית



אֶל כָּל שִׁמְשָׁה מְהַבְהֶבֶת,



וּבַבַּיִת תָּסַס דּוּמָם



רֵיחַ דַּק שֶׁל קְדֻשָּׁה מֵתָה;



אֶחָה הָיָה אָז הַנַּעַר



עִם הַשְּׁתִיקָה אִלְּמַת-שָׂפָה,



עִם הַיָּגוֹן כְּבַד-הַכָּנָף,



אֲשֶׁר רָבַץ וַיִּצָּמֶד



אֶל הַסְּפָרִים וַיִּשָּׁקֵם



נְשִׁיקַת רֵעִים בִּשְׁעַת גְּסִיסָה,



וְאֵין לְהַבְחִין בַּדּוּמִיָּה



אִם עוֹד יִרְעַד רַחַשׁ אַחֲרוֹן



עַל שִׂפְתֵיהֶם, אוֹ לָנֶצַח



כְּבָר כִּסָּתַם שְׁתִיקַת מָוֶת.



הָס! בַּאֲבַק אֲרוֹן הַסְּפָרִים



נֶאֱנָק דֹּם אֵל עַתִּיק יוֹמִין



וּבַת-עֵינוֹ, כְּבַיָּכוֹל,



תַּשְׁקִיף עוֹד עַל פְּנֵי הַבַּיִת



וְתוֹבַעַת לָהּ תַּנְחוּמִים.



אַחֲרוֹן הָיָה אָז הַנַּעַר



אֲשֶׁר נִשְׁקַע בְּתוֹךְ עֵינָיו



מַבַּט אֱלֹהִים הָאַחֲרוֹן



בְּגַעֲגוּעִים וּבְתוֹכָחָה.



אַחֲרוֹן הָיָה אָז הַנַּעַר –



וּבִמְלֹא חֲלַל הַבַּיִת



שְׁתִיקַת-עַד שֶׁלְּאַחַר מָוֶת,



וּבֵין קִמְטֵי הַפָּרֹכֶת



רָעַד כָּל הַלֵּיל בַּחֲשָׁאי



רֶטֶט אֱלֹהִים הָאַחֲרוֹן



וַיֵּאָלֵם עִם הַבֹּקֶר, –



אָז הִתְנַעֵר גַּם הָעֶלֶם



וַיִּצָּמֶד לִבְנֵי גִילוֹ,



אַךְ בְּצֵאתוֹ מִן הַבַּיִת



דָּבַק אֵלָיו לְעוֹלָמִים



רֵיחַ דַּק שֶׁל קְדֻשָּׁה מֵתָה.



יוֹם לְיוֹם וּלְשָׁנָה שָׁנָה –



וּבִגְדֹל הַנַּעַר יָצָא



לִקְרַאת אֱלֹהִים חֲדָשִׁים



אֲשֶׁר נוֹלְדוּ אָז בַּחֲבָלִים;



רִאשׁוֹן הָיָה אָז הָעֶלֶם



אֲשֶׁר נִתְקְלָה בִלְבָבוֹ



כְּנַף-הָאֵל בְּעֶצֶם זָהֳרָהּ,



וּבִגְדֹל הָאֵל וַיִּפְרֹשׂ



מֻטּוֹת כְּנָפָיו עַל הָאָרֶץ



וּבִהְיוֹת מְהוּמַת סַעַר,



הוּא הַסַּעַר אֲשֶׁר יִפְרֹץ



בְּהִתְגּוֹשֵׁש אֵל בְּאֵלִים,



אָז הִתְלַקַּח לֵב הָעֶלֶם



מִן הַקְּדֻשָּׁה אֲשֶׁר יָקְדָה



בַּאֲבַק הֲרִיסוֹת עוֹלָם,



אַךְ מֵעֵינָיו טֶרֶם יִנְדֹּף



רֵיחַ דַּק שֶׁל קְדֻשָּׁה מֵתָה.



יָמִים בָּאִים, יָמִים חוֹלְפִים



כַּעֲרוּגוֹת מֵי אוֹקְיָנוֹס, –



וּבִזְקֹן הָאֵל הֶחָדָשׁ



שְׁדוּד אוֹן-אֵל וַעֲיֵף-כְּנָפַיִם,–



אָז הִתְנַעֵר גַּם הָעֶלֶם,



וְהִנֵּה נַפְשׁוֹ חֶצְיָהּ שְׂרוּפָה



וּמַחֲצִיתָהּ עוֹד עֲשֵׁנָה;



קָם וַיָּנָס, אַף גַּם הִצִּיל



פְּלֵיטַת-אֵשׁ וּשְׁיָר נִשְׁמָתוֹ,



וּבְתוֹךְ עֵינָיו שְׁאָר הַפְּלֵיטָה –



זֹהַר דַּק שֶׁל קְדֻשָּׁה מֵתָה.



יוֹם לְיוֹם וּלְשָׁנָה שָׁנָה –



אֵלִים גּוֹוְעִים וּמִתְחַדְּשִׁים;



כַּאֲרֶשֶׁת בְּשׂוֹרַת פְּלָאִים



בָּא הַחֲלוֹם בְּתוֹךְ הַגּוֹלָה:



עַל הַיַּרְדֵּן אוֹ בַשָּׁרוֹן



רָאַה חוֹרֵשׁ זִיו הַשְּׁכִינָה.



אָז הִתְנַעֵר גַּם הָעֶלֶם



וַיִּתְחַדֵּשׁ עִם הַבְּשׂוֹרָה,



וּבְגַעְגּוּעֵי-אֵל חֲדָשִׁים



טָס לִקְרַאת הָאֵל הֶחָדָשׁ



אֲשֶׁר קֹרָא לוֹ: הַגְּאֻלָּה.



אָז יִפָּרֵד אֲבִישָׁלוֹם



פְּרֵדַת-עוֹלָם מֵאוּקְרַיְנָא,



בָּאֳנִיָּה יָשִׂים דַּרְכּוֹ,



אֱלֵי נוֹף-הַתְּכֵלֶת יַחְתֹּר,



וְכִקְסוּם תִּפְאֶרֶת יִשְׁעֶה



לְשַׁעֲשׁוּעֵי יָם-הַתְּכֵלֶת.


ב: בִּרְכַּת הַמּוֹלֶדֶת


לֵיל יָרֵחַ עַל הַגַּלִּים,



וּבִנְתִיב הַכֶּסֶף תָּנוּד



הָאֳנִיָה כַחוֹלֶמֶת.



בָּמֳתֵי-יָם מְנֻמְּרוֹת-זֹהַר



צוֹלְלוֹת בְּאֶמְצַע שְׁבִילָן,



וּמִסְתַּלְסֵל כְּמִשְׁתַּעֲשֵׁעַ



קֶצֶף לָבָן עַל פִּי קִבְרָן,



וּבַחֲלִיפוֹת אוֹר וָעֶשֶׁת



נָעִים גַּלִּים וְנִבְלָעִים,



וְכִיצוּרֵי תְּכֵלֶת חַיִּים



פּוֹלְטָה אוֹתָם שׁוּב הַמְּצוּלָה,



גּוֹרְפִים אוֹתָם שׁוּלֵי-נַחְשׁוֹל.



מִשְׂחָק חַי עַל פְּנֵי הַמַּיִם,



וּלְתִפְאֶרֶת – אוֹר וּדְמָמָה,



וְכוֹכָבִים – דָּרֵי-מַעְלָה –



הַמִּתְבּוֹנְנִים לַמִּשְׂחָק;



וִיצוּר זָר מֵעוֹלָם אַחֵר –



עָב כְּכַף אִישׁ – אַף הִיא הִתְחַמְּקָה



לִרְאוֹת רֶגַע וּלְהִסְתַּכֵּל,



אַךְ הִיא שְׁקוּפָה כֹה וְצֶחָה,



וּכְנָפֶיהָ כְבָר מִסְתַּלְּקוֹת.



דּוּמָם צָפָה אָז הָעֶלֶם



וְלִיגוֹן יְפִי הַלַּיְלָה



אֲפָפוּהוּ חֶבְלֵי-דְמָעוֹת



עַד לְשִׁיר וּלְגַעֲגוּעִים.



אֵלֶּה דִבְרֵי אֲבִישָׁלוֹם,



זֹאת הַבְּרָכָה אֲשֶׁר בֵּרַךְ



אֶת מוֹלַדְתּוֹ אוּקְרַיְנָא



בְּיוֹם גַּעְגּוּעִים וְזִכָּרוֹן:



מִן הַדְּנֵיפֶּר עַז-הַנְּהָרִים



עַד לְיַעֲרוֹת נוֹף-הַבִּצּוֹת,



רָחֲבָה שָׁקְטָה אֶרֶץ-גַּנִּים



בְּרוּכַת שֶׁמֶשׁ וַעֲרָבוֹת.



וְהַשֶּׁמֶשׁ שֶׁמֶשׁ גְּבוּרָה:



אוֹרָהּ בָּא בִזְהַב הַחִטָּה



וּבִלְחִי תַפּוּחַ יֶאְדַּם,



וּשְׁיָר זָהֳרָהּ לָעֵנָב



הַמַּצְנִיעַ בַּמִּסְתָּרִים;



וְלָעֲרָבוֹת הוֹד הַמֶּרְחָב



סְפוּג חֲלוֹמוֹת וְגַעְגּוּעִים, –



הֲלֹא הֵם צֶאֱצָאֵי חוֹרִין,



פְּלֵיטַת-אוֹן וּשְׁיָר קוֹזַקִּים,



אֲשֶׁר רִוּוּ הָעֲרָבָה



בְּשִׁירוֹתָם צָדוֹת נָפֶשׁ.



אַשְׁרֵי חוֹמֵד אֶת אַדְמָתֵךְ,



לְעָרוֹת נַפְשׁוֹ אֶל מֶרְחָבֵךְ



וּלְקַדְּמֶנָּה – בְּיוֹם שׁוּבָהּ



טְבוּלַת-טַל וּסְפוּגַת זֹהַר –



עֲלֵי מִפְתַּן הָעֲרָבָה.



מִפּוֹלֶסְיָה רַבַּת יַעַר



עַד הַדֶּסְנָה רָמַת-חוֹפִים,



נָתְנוּ רֵיחַ דֻּבְדְּבָנִים



וּלְבֶן-צִיץ בְּתוֹר הָאָבִיב.



הַטָּפּוֹלִיָּה הֵנֵצָּה,



לִבְנֵי-כֶסֶף נֶחְפּוּ זֹהַר,



וּמִשְּׂדֵרַת עֲצֵי-בְכָאִים



עוֹלוֹת עֶרֶב תְּרוּעוֹת זָמִיר;



וּבָאָרֶץ, – מִן הַכְּפָרִים



הַמַּלְבִּינִים בָּעֲרָבוֹת,



עַד הֶעָרִים אֲשֶׁר חָלַק



לֵב יוֹשְׁבֵיהֶן בֶּאֱמוּנָה



וּבְגִיל וּבְהוֹד הַחַיִּים, –



כִּכְלוֹת עָמָל בָּעֲרָבִים



תִּיקַץ שִׁירַת בְּנוֹת הָאָרֶץ,



זִמְרַת נָשִׁים חִדְלַת-יָגוֹן,



שִׁירַת מְנוּחָה, אֲשֶׁר מָלְאָה



רִמְזֵי אשֶׁר כְּבָר לֹא רָחוֹק;



וּלְעֻמָּתָהּ מִמֶּרְחַקִּים



רִנַּת גְּבָרִים תַּעַן אֹמֶן,



בְּמַנְגִּינָה רַבַּת-עֶצֶב,



בַּהֲמוֹן גַּעְגּוּעִים עַזִּים



וּבִיקַר חֲלוֹמוֹת-גְּבוּרָה: –



כָּכָה יוּשַׁר בְּאוּקְרַיְנָא,



מִן הָאָבִיב לְבֶן-הַנִּצָּה



עַד הַסְּתָו בְּתֹם הַקָּיִץ.



מִן הַסֵּים עַד גְּדוֹת הַדְּנֵיסְטֶר



בָּעֲרָבוֹת יִנְוֶה עֶצֶב,



כִּלְיוֹן נֶפֶשׁ אֵין לוֹ שַׁחַר;



הֲלֹא הוּא יְגוֹן הַיֹּפִי



אֲשֶׁר חֻבַּר לְכָל הָדָר



וַיִּצָּמֵד לְכָל גְּבוּרָה.



אֲשֶׁר יֶהְגֶּה דֹם אֵלֵינוּ



מִתּוֹךְ שְׁאוֹן יְעָרוֹת שָׂחִים



וּמִדִּמְמַת הַמֶּרְחָב,



אֲשֶׁר יִרְמֹז מֵעֵין גֶּבֶר,



שׁוֹמְרָה אֹמֶן וּבִטָּחוֹן,



וּמִשְׁתַּקֵּף עִם חֲלוֹמוֹת



מִלֵּב נַעֲרָה חוֹמֵד אשֶׁר.



יָמִים בָּאִים, יָמִים חוֹלְפִים



כַּעֲרוּגוֹת מֵי אוֹקְיָנוֹס;



יַרְחֵי אָבִיב יֵאָסֵפוּן,



גַּם הַקַּיִץ מֵת בִּזְהָבוֹ



גַּם גַּעְגּוּעֵי הַשַּׁלֶּכֶת



נוֹבְלִים דֹּם לְרוּחוֹת צָפוֹן,



וּכְמוֹ שִׁלְהֵי-חַג נִשְׁכָּחִים



רוֹעֲדִים בְּצִדֵּי דְרָכִים



פִּרְחֵי-תִשְׁרֵי הָאַחֲרוֹנִים,



וּשְׁיָר עֲלֵי הָאַרְגָּמָן



גּוֹסֵס דֹּם בְּעִמְקֵי יָעַר,



וּבְעוֹד צִיץ הַפְּרָג הָאַחֲרוֹן



נִזְקָף תּוֹהֶה בָעֲרָבָה, –



וּכְבָר תַּם הַחַג וְנִשְׁלָם:



מֶלֶךְ חָדָשׁ בָּא לָעוֹלָם,



וּמֵדִיחַ בְּמֵי גְשָׁמָיו



עִקְּבוֹת אוֹיְבוֹ אֲשֶׁר נֻצַּח.



אָז יָבוֹאוּ הָעַרְפִלִּים



לָעֲרָבוֹת הַשּׁוֹמֵמוֹת,



וְהִרְעִיפוּ – דֶּרֶךְ רֶשֶׁת



גְּשָׁמִים יוֹרְדִים לְשִׁמָּמוֹן –



נִטְפֵי יָגוֹן קַר וְאִלֵּם.



יָמִים בָּאִים, יָמִים חוֹלְפִים



כַּעֲרוּגוֹת מֵי אוֹקְיָנוֹס.



נֵר הַחַיִּים הוּא הַשֶּׁמֶשׁ



וְלַמָּוֶת אוֹר הַשָּׁלֶג;



וּבִהְיוֹת בְּלֵיל הַשְּׁלָגִים



קֹר וּתְכֵלֶת בָּעֲרָבוֹת,



וּבִרְעֹד כּוֹכָבִים רְחוֹקִים



בַּשָּׁמַיִם הַנִּשָּׂאִים



וּלְעֻמָּתָם – כּוֹכְבֵי-מַטָּה –



יִרְעֲדוּ רְסִיסֵי זֹהַר



עַל הַשֶּׁלֶג בָּעֲרָבָה,



וּבָעוֹלָם עִרְבּוּב אוֹרוֹת:



אוֹר לֵיל חַי וְזִיו כִּלָּיוֹן,



אַךְ לִשְׁנֵיהֶם תְּכֵלֶת רַכָּה,



אַךְ גַּם שְׁנֵיהֶם יָפִים יָפִים, –



אָז חֲתָר-לְךָ, בֶּן-חוֹרִין,



בִּמְעוּף סוּסְךָ לָעֲרָבָה,



טוּס וּגְמֹא מֶרְחַקִּים לְבָנִים,



עַד יִתְבּוֹלֵל גַּם בִּלְבָבְךָ



גַּל אוֹר חַי בְּזִיו כִּלָּיוֹן,



וְרָאִיתָ בָעֲרָבוֹת



אֶת הַמָּוֶת גְּלוּי-עֵינָיִם.



כָּכָה דִבְרֵי אֲבִישָׁלוֹם,



זֹאת הַבְּרָכָה אֲשֶׁר בֵּרַךְ



אֶת מוֹלַדְתּוֹ אוּקְרַיְנָא



בְּיוֹם גַּעְגּוּעִים וְזִכָּרוֹן.


ג: כִּלְיוֹן-נֶפֶשׁ


נֵד עֲרָפֶל עַל הַמַּיִם,



וַעֲכוּר מִשְׁבָּרִים כְּבֵדִים



רָם הַיָּם וְאֵינוֹ זוֹעֵף,



וּמְנוּחָתוֹ לֹא-מְנוּחָה.



נוֹשֵׁב רוּחַ עַז וּפוֹסֵק,



מִשְׁבָּר קָם וּמִשְׁבָּר נִשְׁקָע,



וּבְגַעְגּוּעֵי-זַעַף רוֹדֵף



גַּל אֶת גַּל, וְקֶצֶף לָבָן



נִצְמָד חַי לְכִתְפֵי נַחְשׁוֹל,



נִבְלָע חַי בְּפִי הַמְּצוּלָה.



אוּלָם זְעֵיר שָׁם עַל הַמַּיִם



בַּהֲרוֹת שֶׁמֶשׁ – פְּלֵיטַת-בֹּקֶר –



בֵּין עֲרוּגוֹת עֶשֶׁת קָרָה



כְּנִכְלָמוֹת עוֹד תִּתְעֶינָה;



וּמִלְמַעְלָה, כְּאוֹת-שָׁמַיִם,



מַבְהִיק עוֹד אִי-תְכֵלֶת קָטָן,



רוֹמֵז אֶל הַיָּם לְמַטָּה,



צוֹחֵק לוֹ וּמֵת בִּצְחוֹקוֹ.



וְהַיָּם, כַּאֲחוּז שִׁמָּמוֹן,



פּוֹלֵט קֶצֶף וּמִתְנוֹדֵד,



וּבַמֶּרְחָק לִמְרַאֲשׁוֹתָיו



תִּלֵּי-תִלִּים שֶׁל עֲרָפֶל



נֶעֱרָמִים לוֹ לִמְנוּחָה;



וּכְמוֹ נָס הַיָּם וַיִּרְבַּץ



מִתּוֹךְ הִרְהוּר יָגוֹן נִפְסָק,



וּבְתוֹךְ לֹעוֹ עוֹד לְמֶחֱצָה



שַׁאֲגַת שִׁעֲמוּם רוֹתַחַת, –



נִהְיָה פִּתְאֹם עַל הַמֶּרְחָב



דְּבַר-מָה כָבֵד וּמִתְאַפֵּק,



הֲלֹא הוּא יְגוֹן הַחַיִּים



אֲשֶׁר קֹרָא לוֹ: שִׁמָּמוֹן.



אָז יָבוֹאוּ הָעַרְפִלִּים



עַד לְחַדְרֵי לֵב הָעֶלֶם,



וַיָּנוּעוּ מֵיתְרֵי נַפְשׁוֹ



לְתַמְרוּרִים וְלִתְלוּנָה.



אֵלֶּה דִבְרֵי אֲבִישָׁלוֹם



כִּלְיוֹן לִבּוֹ אֲשֶׁר שָׁפַךְ,



וּמְצוּקוֹתָיו עֵת כִּי גָבְרוּ



וַתִּתְעַטֵּף עָלָיו נַפְשׁוֹ:



עַז אֲנִי וְלֹא לִגְבוּרָה.



אֵי בִטְחוֹנִי בְּיוֹם הוֹלֵךְ,



הֶמְיַת נַפְשִׁי לְיוֹם מָחָר



וְלַעֲתִידוֹת כִּי תִקְרֶינָה?



רַךְ אֲנִי וְלֹא לְחֶדְוָה,



רַק לְאוֹיְבַי וְלִמְנַדַּי



אָרוּץ לִדְרשׁ וְאֶשְׁאֲלָה



רִנַּת חַיִּים וְחֶדְוָתָם;



וּבְעוֹד אֶצְחַק צְחוֹק שִׂבְעוֹנִי



תַּחֲרִידֵנִי כְנַף-הַבְּדִידוּת,



יַכְלִימֵנִי פִּזְמוֹן כְּבָלִים.



דָּמִי – אֵשׁ וְקַר הַלַּהַב.



כָּל הַיְקָר לִי – רַק לְחֶמְדָּה,



וַאֲנִי צוֹחֵק לַחֲמוּדוֹתַי,



לָאֱלִילִים וּלְמַדּוּחִים



וּלְחֶזְיוֹנוֹת אֲשֶׁר הָגוּ



נַעֲוֵי-עוֹלָם לְתַנְחוּמִים.



דַּרְכִּי – דֶרֶךְ סוּס בַּמַּעְגָּל



וְעֵינַי צוֹפוֹת אֶל הַנֵּצַח,



וַאֲנִי רַךְ לֵבָב כְּזָקֵן,



וַאֲנִי כְּיֶלֶד נִמְהָר,



וַאֲפַזֵּר גַּם לָרוּחַ



גַּם לַמְנַדִּים עִצְּבוֹן נַפְשִׁי



מַפְרֶה עַמִּים וְתִקְווֹתָם.



זָר אֲנִי, וְאִם עַל שְׂפָתַי



בִּרְכַּת אַחִים לְכָל רָחוֹק



וּלְכָל נוֹף וּלְעֵבֶר יַמִּים.



וְנָשָׂא שְׁמִי כָּל עַם עַל שְׂפָתוֹ



לִגְאוֹן-עַד לִי וְלִקְלָלָה,



וַאֲנִי כְיָתוֹם נֶעֱזָב,



אֲשֶׁר דּוּמָם יַעֲמֹד יִשְׁהֶה



לִצְחוֹק אֵם וּלְאוֹר עֵינֶיהָ, –



אַרְעִיד עַפְעַף וְאֶשְׁתָּאֶה



לָאֲדָמָה, אֵם כָּל גּוֹיִים



וּלְרַחֲמֶיהָ אֲשֶׁר גָּדְלוּ



מִנִּי רַחֲמֵי הַשָּׁמַיִם,



וּלְבִרְכָתָהּ אֲשֶׁר תִּנְעַם



מִנִּי בִרְכַּת הַשָּׁמָיִם.



מָה הַצְּחוֹק וְלַעַג שְׂפָתַי,



וּבְכָל קְרָבַי קֹר וְאֵימָה,



אֵימַת חַיִּים וְחֶרְפָּתָם?



מָה הָרוּחַ, וְאִם גַּם שְׁפַכְתִּיו



עַל לְאֻמִּים וְעַד קְצֵה-אָרֶץ –



וּבַחֲלִיפוֹת רַע וָאשֶׁר



לִבִּי קוֹלֵט לְתוֹךְ קְמָטָיו



טוֹב וְאָסוֹן בְּעִרְבּוּבְיָה? –



רַק הַדָּם הַקַּר רוֹתֵחַ,



וּרְתִיחָתוֹ כְעֵין בַּת-קוֹל



שֶׁל יְצוּר קַדְמוֹנִי פֶרֶא,



שֶׁרֹב גּוּפוֹ וַחֲצִי לִבּוֹ



כְּבָר נִתְיַבְּשׁוּ מִן הַזִּקְנָה,



וְרַק אַרְסוֹ מְפַעְפֵּעַ



עוֹד עַל שְׂפָתָיו וְרוֹתֵחַ.



לֹא רָאִיתִי יֶלֶד נֶעֱזָב



לְלֹא רַחֲמֵי אֵם וְחַסְדָּהּ,



וּבְמֶבָּטוֹ אוֹר יְלָדִים;



אוּלָם מַר עוֹד שִׁבְעָתַיִם,



אִם לַלֵּב הַפּוֹלֵט אֶרֶס



נֵטֶף אֶחָד אַף לֹא יָבוֹא



מִתַּנְחוּמֵי-אֵל הַשּׁוֹטְפִים



מֵחֲזֵה כָּל יוֹנֵק אֶרֶץ



וּמִכִּלְיוֹת הָאֲדָמָה.



אֲשֶׁר כִּחֵשׁ לָאֲדָמָה



לֹא תַעַבְרֶנּוּ רוּחַ מְנוּחָה,



וְהָאֲדָמָה אוֹתוֹ תִפְקֹד



בְּנִקְמָתָהּ – כִּי יִשְׁתּוֹלֵל



וְלֹא יָחוּשׁ מְרִי וּמְצוּקוֹת,



וּקְשִׁי לִבּוֹ לֹא יְרֻחַם



גַּם בַּחֲלִיפוֹת רַע וָאשֶׁר,



וּפָקְדוּ אוֹתוֹ הַשָּׁמַיִם



בְּכִלְיוֹן-נֶפֶשׁ אֵין לוֹ שַׁחַר



וּבַחֲלוֹמוֹת מַרְבֵּי-הֶבֶל,



וּבְגַעְגּוּעִים יוֹצְקֵי-רַעַל



וּבְמַאֲוַיִּים לֹא-מִתְקַיְּמִים.



כָּכָה דִבְרֵי אֲבִישָׁלוֹם,



כִּלְיוֹן לִבּוֹ אֲשֶׁר שָׁפַךְ



וּמְצוּקוֹתָיו עֵת כִּי גָבְרוּ



וַתִּתְעַטֵּף עָלָיו נַפְשׁוֹ.


ד: עֲתִידוֹת


רָם הַיָּם וַיִּיף בַּסַּעַר.



עַל הַגַּלִּים הַנִּשָּׂאִים



דּוֹרֵךְ שַׂר-הַיָּם בְּגָאוֹן,



אַף תַּלְתַּלֵי קִצְפּוֹ נָעִים.



בָּבוֹת עֵינָיו נוֹזְלוֹת מַיִם,



זְקָנוֹ רוֹטֵט עַל הַגַּלִּים;



קְצוֹת סוּדָרוֹ בָּעֲרָפֶל



אוֹבְדִים רֶגַע וּמִתְגַלִּים.



צוֹעֵד, דּוֹהֵר שַׂר הַמְּצוּלָה,



קֶצֶף חַי וְטָהוֹר נְתִיבוֹ;



חֵיל מִשְׁבָּרָיו לְצִבְאוֹתָם



טָסִים אַחֲרָיו, טָסִים סְבִיבוֹ.



גְּדוֹלָה גְדוֹלָה הָעִרְבּוּבְיָה,



גְּדוּדִים קוֹפְצִים וְנִתְקָלִים;



מַחֲנֶה רָץ וּמַחֲנֶה נִטְרָף



וְהַצְּבָאוֹת אֵינָם כָּלִים.



אַך בָּרֹאשׁ, כַּחֲלוּץ הַמַּחֲנֶה,



פִּסְגַּת עֶשֶׁת אַחַת שְׁלוּחָה,



הַצּוֹלֶלֶת וְנִזְקֶפֶת



לְתִפְאֶרֶת הַתַּהֲלוּכָה.



וּמִלֹּעַ שְׁחוֹר הַתְּהוֹמוֹת



צוֹפִים רוּחוֹת-יָם נִבְהָלִים:



הֲיוֹם-חַג אוֹ שְׁאוֹן-חֲרָדָה



בֵּין הַגַּלִּים הַנִּקְהָלִים?



רַב הַצְּחוֹק וְרַב הַשָּׁאוֹן



נִפְצֵי קֶצֶף צַח נִתָּזִים;



וְדוֹהֶרֶת הַתַּהֲלוּכָה



טוּס וְחָתוֹר בִּנְתִיב הָרָזִים.



שַׂר-הַתְּהוֹם, אֵי נוֹף חֲלוֹמְךָ?



אָנָה דוֹאִים הֵם הַגַּלִּים?



לִבְלִי קֵץ נְתִיב הַקֶּצֶף



וּבַמֶּרְחָק נֵד עַרְפַלִּים!



אַךְ הוּא צוֹעֵד, שַׂר הַמְּצוּלָה,



קֶצֶף חַי וְטָהוֹר נְתִיבוֹ;



אַף מִשְׁבָּרָיו לְצִבְאוֹתָם



טָסִים אַחֲרָיו, טָסִים2 סְבִיבוֹ. –



אָז יִתְעוֹדֵד גַּם הָעֶלֶם,



לִבּוֹ רָם וַיְחִי בַסַּעַר;



וַיָּנוּעוּ מֵיתְרֵי נַפְשׁוֹ



לְתַעֲלוּמוֹת רִיב-הַנְּצָחִים.



אֵלֶּה דִבְרֵי אֲבִישָׁלוֹם,



מִשְׁלֵי שְׂפָתָיו וּפִתְרוֹנָם,



חֶזְיוֹן לִבּוֹ וְתַנְחוּמָיו



לַעֲתִידוֹת כִּי תִקְרֶינָה:



כַּאֲרֶשֶׁת שִׂפְתֵי רַעְיָה



וְכִבְשׂוֹרַת דְּרוֹר לָאַסִּיר,



כְּמַאֲוַיֵּי נִצְחוֹן גֶּבֶר



וּכְגַעְגּוּעֵי תַאֲוַת אִשָּׁה;



כְּיוֹם אוֹר בְּרֵאשִׁית אָבִיב



וּכְמוֹ קֶסֶם נִיב הָעוֹלָל,



כְּזִכְרוֹן אַהֲבָה לַבּוֹדֵד



וּכְמוֹ מֶתֶק גִּיל הַנְּקָמָה;



כַּעֲווֹנוֹת אֹשֶר נֹעַר



וּכְמוֹ לַחַשׁ תְּפִלָּה תַמָּה –



כָּכָה יִמְתְּקוּ הַחֲלוֹמוֹת.



כְּאַגָּדַת אֹשֶר רָחוֹק,



כְּלִבְנַת שְׁלָגִים מוּל יָרֵחַ



וּכְשִׁיר נַעֲרָה לַנָּזִיר;



כִּדְמִי לֵיל עַל רָאשֵׁי הָרִים,



כְּתִפְאֶרֶת יָם בַּסַּעַר



וְכַחֲלִיפוֹת טוֹב וְאָסוֹן;



כְּעִרְבּוּבְיַת צִבְעֵי שְׁקִיעָה,



כַּהֲמֻלַּת יַעַר טְמִירָה



וּכְמוֹ חִין יְגוֹן הַכַּלָּה;



כְּעַצֶּבֶת שִׁיר גִּבּוֹרִים,



כְּהוֹד גַּן בִּזְהַב שַׁלֶּכֶת



וּכְמַאֲוַיִּים לֹא-מִתְקַיְּמִים –



כָּכָה נָאֲווּ הַחֲלוֹמוֹת.



כָּכָה יִנְהֲרוּ הַחֲלוֹמוֹת:



הָלְאָה-מָעְלָה בָּעֲרָפֶל



וּלְכָל רוּחוֹת הַשָּׁמַיִם.



וּבְיוֹם תִּדְרְשֵׁם מִמֶּרְחָק –



שָׁבִים הֵם כְּיוֹנִים שְׁלוּחוֹת,



וּבְכַנְפֵיהֶם רֵיחַ טָמִיר



מֵעוֹלָמוֹת לֹא נִבְרָאוּ.



סַפֵּר סִפְּרוּ לִי הַחֲלוֹמוֹת,



וְכַנְפֵיהֶם נֶחְפּוֹת-זֹהַר



נִתְקְלוּ בְנִימֵי לִבִּי,



וַיִּזְדַּעְזְעוּ נִימֵי לִבִּי



עַד לְשִׁיר וּלְגַעֲגוּעִים.



כָּכָה סִפְּרוּ לִי הַחֲלוֹמוֹת:



רַב וְעַז עֲמַל הָאָדָם



וְהַחַיִּים כָּכָה דַלִּים;



נִלְחָם הוּא עַד תֹּם וְאוֹבֵד



כָּאֳנִי נִטְרָף בֵּין הַגַּלִּים.



רִיב לָאָדָם עִם הַחַיִים,



אִישׁ-אִישׁ רָב לְבַדּוֹ רִיבוֹ;



בַּנִּצָּחוֹן בַּכִּשָּׁלוֹן –



אִישׁ לְנַפְשׁוֹ וְלִנְתִיבוֹ.



רַבּוֹת הֵן נְתִיבוֹת עוֹלָם



אֲשֶׁר סָלְלוּ גִבּוֹרִים,



אַךְ כָּל גִּבּוֹר מָצָא קִבְרוֹ



בַּחֲצִי דַרְכּוֹ בֵּין מַעְצוֹרִים.



רַבּוֹת רַבּוֹת הֵן הַנְּתִיבוֹת;



אֶת תְּחִלָּתָן אָנוּ רוֹאִים,



אַךְ אֶת קִצָּן אָנוֹ צוֹפִים



מֵרֹאשׁ הַרְרֵי-אֵל הַגְּבוֹהִים.



וְאִם יְחָרֵף אִישׁ אֶת נַפְשׁוֹ



עַד לְשִׂיא מְרוֹמֵי נְשָׁרִים –



סָפוֹר יִסְפֹּר כָּל הַשְּׁבִילִים



הַמִּתְפַּתְּלִים בֵּין הֶהָרִים.



וּבִהְיוֹת לוֹ עֵין הַנֶּשֶׁר



לוֹ יִתְגַלֶּה מַחֲזֵה פְלָאִים:



כָּל הַדְּרָכִים, כָּל הַנְּתִיבוֹת



בִּשְׁבִיל אֶחָד הֵם נִבְלָעִים.



וְהַשְּׁבִיל הוּא שְׁבִיל הֶעָתִיד,



אַךְ הוּא אוֹבֵד בֵּין עַרְפַלִּים,



כְּהִמָּחוֹת דֶּרֶךְ סְפִינָה



בְּעִרְבּוּבְיַת מְחוֹל הַגַּלִּים.



מִי עַד קְצֵה הַגְּבוּל יַגִּיעַ,



מִי שָׁם יָחֹג חַג-נִצָּחוֹן?



גַּם אֲנִי בִשְׁבִיל הֶעָתִיד



לִבִּי רָם וְצַעֲדִי נָכוֹן.



גְּדוֹלָה גְדוֹלָה הִיא הַדֶּרֶךְ.



אֵי תְחִלָּתָהּ, הֵיכָן סוֹפָהּ?



יֹפִי נֶעְלָם אוֹתִי מוֹשֵׁךְ,



תַּאֲוַת-סְתָרִים אוֹתִי כוֹפָה.



אֶחָד הוּא עֲתִיד הַפְּלָאִים,



וְאֵין מִסְפָּר לַמִּתְנַבְּאִים;



וְכָל אֶחָד בָּא לָקַחַת



מִתִּפְאַרְתּוֹ תִּשְׁעָה קַבִּים.



וַאֲנִי – אֶת הוֹד הֶעָתִיד



רַק אֶרְאֶנּוּ בָעֲרָפֶל;



מִכָּל זָהֳרוֹ – לְחַיַּי



אַף קַו אֶחָד עוֹד לֹא נָפָל



אָכֵן יֵשׁ לִי סְגֻלָּה קְטַנָּה:



תּוּגָה גְדוֹלָה וּמְצֹרָפָה;



עוֹד לִי יֵשׁ גַּעְגּוּעֵי-סֵתֶר,



גַּעֲגוּעִים לְלֹא שָׂפָה.



וּבִסְגֻלָּה זוֹ אֶתְהַלֵּךְ,



אוֹצִיא נַפְשִׁי וְאֶשְׁתָּאֶה:



אֵי הַגְּבוּל לִיגוֹנֵי-עוֹלָם,



אֵי הַשְּׁבִיל לְעָתִיד נָאֶה?



רַבִּים צוֹעֲדִים לֶעָתִיד,



מִי בַשְּׁבִיל וּמִי בַמְּסִלָּה;



אַךְ אָנֹכִי, כְּבַד-הַחֲלוֹמוֹת,



אֶזְכֶּה לִרְאוֹת אוֹתוֹ תְחִלָּה.



אֵלֶּה דִבְרֵי אֲבִישָׁלוֹם,



מִשְׁלֵי שְׂפָתָיו וּפִתְרוֹנָם,



חֶזְיוֹן לִבּוֹ וְתַנְחוּמָיו



לָעֲתִידוֹת כִּי תִקְרֶינָה.


הַשִּׁיר הַשֵּׁנִי

א: בַּמִּזְרָח


הָבָה אֶרְשֹׁם לְדוֹר אַחֲרוֹן,



אֲשֶׁר יָבוֹא אֶל הַמְּנוּחָה,



גַּם חֶזְיוֹנוֹת אֲבִישָׁלוֹם,



גַּם נְדוּדָיו אֲשֶׁר תָּעָה



וַיִּתְבּוֹדֵד, כְּבַד-חֲלוֹמוֹת,



בְּמוֹלַדְתּוֹ בַנֵּכָר.



כָּכָה חָזָה אֲבִישָׁלוֹם



אֶת הָאָרֶץ בְּיוֹם בּוֹאוֹ,



בְּיוֹם דְּרֹךְ רִאשׁוֹנָה רַגְלוֹ



עַל הַחוֹף בּוֹאֲכָה יָפוֹ:



צְהֻבַּת-חוֹל וּכְלִילַת-שַׁחַק,



שְׁטוּפַת-זֹהַר וַעֲרֻמָּה, –



לְלֹא דֶשֶׁא יוֹנֵק עָפָר,



לְלֹא צִיץ זוֹרֵעַ חִנּוֹ,



לְלֹא שִׂיחַ שׁוֹמֵר צִלּוֹ



בַּאֲבַק עֲרָבוֹת נְשַׁמּוֹת



וּבִדְמִי מִשְׁעוֹלֵי-אָבֶן.



כִּצְלִיל-שִׁיר חֲדַל-גַּעְגּוּעִים,



כַּהֲבֵל עֲלִילוֹת עֶבֶד;



כְּזֵר פְּרָחִים אַחֲרֵי מִשְׁתֶּה



וְכַעֲטֶרֶת מֶלֶךְ נִשְׁכָּח;



כִּפְנֵי חֶרֶב חֲלוּדַת-לַהַב



וּכְעִצָּבוֹן לֹא תְשִׂיחֶנּוּ;



כִּשְׂרִיד-אוֹר בְּאֶשְׁנַב כֶּלֶא



וְכִיגוֹן זִכְרוֹנוֹת שֵׂיבָה;



כִּפְנֵי זְקֵנָה יְפַת-עַיִן,



כְּהוֹד הֵיכָל רֵיק וְנֶהְדָּר,



וּכְמוֹ רֵיחַ טַרְפֵי פֶרַח



שׁוֹמֵר סוֹד בֵּין עֲלֵי-סֵפֶר –



כָּכָה נִגְלְתָה הָאָרֶץ



לַאֲבִישָׁלוֹם בָּרִאשׁוֹנָה,



עֵת בְּנֵי-קֶדֶם אֲפָפוּהוּ



וּבְמוֹשְׁבוֹתָם עָבְרָה רַגְלוֹ.



הָלוֹךְ הָלַךְ אֲבִישָׁלוֹם



לִרְאוֹת אֶחָיו, אֲשֶׁר בָּאוּ



לָסֹל דֶּרֶךְ אֶל הַמְּנוּחָה



בְּתוֹךְ מַעְגַּל הַקְּסָמִים



אֲשֶׁר קֹרָא לוֹ: הַמִּזְרָח.



עֵינוֹ יָשִׂים אָז הָעֶלֶם



לַעֲמַל אֱנוֹשׁ אֲשֶׁר יִנְדֹּף



לְלֹא פְרִי וּלְלֹא כִשָּׁלוֹן,



וּלְבַטָּלָה אֲשֶׁר תִּנְעַם



לְלֹא חַג וּלְלֹא עִצָּבוֹן,



וּלְתַעְתּוּעֵי חַיֵּי לַחַץ,



אֲשֶׁר דָּבְקוּ בָם גַּם יַחַד



מְצוּקוֹת פְּרָאִים וְסִבְלוֹתָם,



אַף גַּם מַדְוֵה הַשִּׁמָּמוֹן –



נַחֲלַת גּוֹיִים כּוֹבְשֵׁי-אָרֶץ.



אָז יִסְתּוֹבֵב אֲבִישָׁלוֹם,



וּבַשְּׁוָקִים יַעֲמֹד יִשְׁהֶה



לְהָמוֹן סוֹאֵן וְלֹא יַעֲמֹל,



וְלִתְשׁוּאוֹת חִדְלֵי-עִנְיָן,



וּלְמַעֲרֻמֵּי גֵאֵי-אִישִׁים



אֲשֶׁר הַדְרַת-עֹז עַל פְּנֵיהֶם



וּבְמֶבָּטָם עָרְמַת כּוֹשְׁלִים.



וּבְהִתְהַלְּכוֹ וּבִפְנוֹתוֹ



כֹּה וָכֹה וַיַּרְא הָעֶלֶם



בְּנוֹת הָאָרֶץ וְהִנֵּה כֻלָּן



שְׁזוּפוֹת-עוֹר וַחֲטוּבוֹת-תֹּאַר,



צַעֲדָן קַל וּכְאַיְלוֹת שָׂדֶה



שָׁטוֹת הֵן יְחֵפוֹת-רֶגֶל



לִצְלִיל נִזְמֵי אַף וָאֹזֶן;



חִידַת קַעֲקַע בִּבְשָׂרָן,



אַךְ נְטוּיוֹת-גָּרוֹן כֻּלָּן



וּלְכָל אַחַת מִשְׁנֵה הָדָר.



וּבֵינֵיהֶן – לוּטוֹת-צָעִיף,



כְּלִילוֹת-רֹךְ וְרָמוֹת-עַיִן



וַעֲטוּפוֹת אַדְּרוֹת-רִקְמָה –



נְשֵׁי הַהַרְמוֹן תִּתְנַהֵלְנָה;



וּמִקִּמְטֵי כָּל אַדֶּרֶת



יִרְמֹז עִרְבּוּב תַּעֲלוּמָה,



אֲשֶׁר נִצְמְדוּ בוֹ יַחַד



שַׁלְוַת-רֹךְ שֶׁל גְּבִירוֹת-כָּבוֹד,



אַף גַּם עֶדְנַת בְּשַׂר אֲמָהוֹת.



כָּלִיל נִשְׁקָף סוֹד הָאֹשֶר



מִתּוֹךְ נִבְכֵי שְׁחוֹר-עֵינֵיהֶן,



וּמִתַּחַת מַסְוֵה צְעִיפָן



זוֹלְפָה חִידַת עֹנֶג טָמִיר,



וּמִשְׁתַּקֵּף חֲלוֹם-הַחֲלוֹמוֹת, –



הֲלֹא הוּא חֲלוֹם הַפְּלָאִים,



מְלֵא כָל גִּיל וּפְאֵר וַחֲמוּדוֹת,



אֲשֶׁר קֹרָא לוֹ: הַמִּזְרָח.



אָז יִשְׁתָּאֶה אֲבִישָׁלוֹם



לַאֲשֶׁר נָגְעָה כְּנַף הַחִידָה



גַּם בִּלְבָבוֹ וַתְּלַהֲטֶנּוּ.



רֶגַע לָהַט בּוֹ לְבָבוֹ



לַעֲרֹג לְאשֶׁר זָר וּקְסָמָיו,



לַחְמֹד מִקְסַם-שָׁוְא וּלְנַחֵשׁ: –



אִם לֹא צָפוּן סוֹד הַמְּנוּחָה,



אֲשֶׁר נֵלֶא דְרֹש פִּתְרוֹנוֹ



בַּהֲבֵל תַּנְחוּמוֹת-חוֹזִים



וּבְתַעֲלוּמוֹת גְּאוֹן נַפְשֵׁנוּ, –



אִם לֹא צָפוּן כָּל הַפִּתְרוֹן



תּוֹךְ אוּלַמֵּי הַרְמוֹן נָשִׁים,



לוּט-דְּמִי וַאֲטוּם חַלּוֹנוֹת?



אִם לֹא נֶחֱזֶה דְמוּת הָעוֹלָם



מֵעַל מִפְתַּן סֻכַּת-רוֹעִים



כִּנְוֵה-שֶׁקֶט וּמֵישָׁרִים,



לְלֹא סֵבֶל טוֹב וְאָסוֹן



וּלְלֹא שִׁגְיוֹן גִּיל וְיָגוֹן?



אִם לֹא יִנְוֶה שְׁלוֹם-הָאשֶׁר



בֵּין יְרִיעוֹת אָהֳלֵי-קֵדָר



וּבְמַקְהֲלוֹת זִקְנֵי-כָבוֹד,



אִם לֹא יַעַל גִּיל הַפִּתְרוֹן



לְתַעְתּוּעֵי יֵצֶר אֱנוֹשׁ –



בַּעֲתַר עֲשַׁן נַרְגִּילָה,



אִם לֹא צְרוּרָה פְּדוּת נַפְשֵׁנוּ



בְּמַדּוּחֵי מִשְׁלֵי-קֶדֶם,



אִם לֹא יִדֹּם רִיב-הַנְּצָחִים



לְמַנְגִּינַת חֲלִיל הָרוֹעֶה,



וּגְבִיר-אֶחָיו, יוֹשֵׁב-אֹהֶל,



כִּי יְרַשְׁרֵשׁ בְּטַלִּיתוֹ



בַּעֲצֶרֶת נְשִׂיאֵי שִׁבְטוֹ –



יִנְדֹּף כִּלְיוֹן לֵב וָנֶפֶשׁ?



רֶגַע לָהַט לֵב הָעֶלֶם,



וּמִשְׁנֵהוּ – שָׁקַט לִבּוֹ,



וּבִצְחוֹק עַל שְׂפָתָיו הָגָה,



כָּכָה הָגָה אֲבִישָׁלוֹם:



מִקְסַם-שָׁוְא גְּאוֹן הַמִּזְרָח,



תַּרְמִית-עַיִן הוֹד-הַקֶּדֶם;



אָבַד זֵכֶר לַגִּבּוֹרִים



אֲשֶׁר נָתְנוּ יְקַר-הֹדּוּ



שַׁעֲשׁוּעִים לִיפוֹת-עָיִן.



כַּעֲשַׁן נַרְגִּילָה נָדַף



זְדוֹן הַיֵּצֶר, אֲשֶׁר חָמַד



מְחוֹל פִּילַגְשִׁים וּמִשְׁמַעַת,



סְגֻלּוֹת חֶמְדָּה וַהֲזָיָה;



נָפַל סֻלַּם הָאַדִּירִים,



אֲשֶׁר עָלוּ בוֹ עָרִיצִים



מִבֵּין שְׁדֵי פִילַגְשֵׁי-חֶמֶד



לְמַאֲוַיֵּי שִׁלְטוֹן-עוֹלָם



וְלַחֲלִיפוֹת דָּם וּקְדֻשָּׁה;



בַּאֲבַק הֲרִיסוֹת בַּגְדַּד



נִתְקַע גְּבִיעַ הָאַשָּׁפִים,



אֲשֶׁר שָׁתוּ בוֹ בְּנֵי עוֹמַר



וַיִּשְׁתַּכְּרוּ וַיָּהִינוּ



לִמְחוֹת עִקְּבוֹת גּוֹי וְאָדָם,



אַף לְהָמִיר אֵל בְּאֵלִים;



כְּמוֹ מִזְרְקוֹת גַּן נִשְׁכָּח



דָּלַל מַעְיַן הַתִּפְאֶרֶת,



אֲשֶׁר זָרַק זִרְמֵי-חַיִּים,



תְּשׁוּאוֹת קְרָב וַהֲדַר חֲלוֹמוֹת –



מִנִּי שַׁעֲרֵי קִרְיַת פָּרַס



עַד לְנִבְכֵי עַרְבוֹת תֵּימָן,



וּלְמִשְׁעוֹלֵי גְבוּל סַהֲרָה.



אָכֵן נִמְחָה כָּל הֶהָדָר



מִכָּל אַרְצוֹת בְּרִית-הַנָּבִיא,



כְּהִמָּחוֹת נִפְצֵי קֶצֶף



מִמַּעֲרֻמֵּי קָדְקֹד-סְלָעִים,



וְלֹא נִשְׁאַר לְזִכָּרוֹן



מֵחֲמוּדוֹת כָּל הַדּוֹרוֹת,



אֲשֶׁר גָּבְרוּ לֶאֱמוּנָה



וְלַעֲתֶרֶת עֹז וָחֵשֶׁק –



רַק מִקְטֶרֶת הַנַּרְגִּילָה,



אֲשֶׁר יִמּוֹג בַּעֲשָׁנָהּ



שְׂרִיד הַגְּבוּרָה שֶׁנִּשְׁתַּמֵּר



תּוֹךְ חֲרִיצֵי פְנֵי בֶדוּאִים,



גַּם עוֹד נוֹתַר צְעִיף-הַכָּבוֹד



עַל פְּנֵי נָשִׁים סְגֻלּוֹת הַרְמוֹן, –



הֲלֹא הוּא צְעִיף הַחִידָה,



אֲשֶׁר הֵלִיט בּוֹ אֶת פָּנָיו



וַיֵּרָדֵם שְׁנַת-חֲרָדָה



לְבִעוּתֵי שִׁלְטוֹן זָרִים



וּלְהֵד הֶמְיַת חַיִּים רְחוֹקִים –



כָּל הַמִּזְרָח, מִן הַלְּבָנוֹן



עַד לִגְדוֹת אַלְגִ’יר הַחוֹלְמָה,



וּמִגְּבוּל אִירַן בַּמִּדְבָּר



עַד לִנְאוֹת עֲרָב הַבְּרוּכִים.



כָּכָה הָגָה אֲבִישָׁלוֹם,



וַיִּתְנַעֵר מֵחֶזְיוֹנוֹ



וַיִּתְהַלֵּךְ בְּתוֹךְ עַמּוֹ



וַיְהִי מַשְׁמִים יָמִים רַבִּים.


ב: קִינַת הַמּוֹלֶדֶת


כַּאֲשֶׁר יִשָּׂא אִישׁ גַּעְגּוּעָיו



לְאֵשֶׁת-בְּרִיתוֹ מִמֶּרְחַקִּים,



וְשׁוֹמֵמָה יִמְצָאֶנָּה,



לְלֹא רֶטֶט-חֹם עַל לֶחְיָהּ



וּלְלֹא זֹהַר-גִּיל בָּעַיִן;



כַּאֲשֶׁר יִכְרַע אִישׁ בְּמִקְדָּשׁ



תַּחַת סֵבֶל הֶמְיַת לִבּוֹ,



וּבְעוֹד דְּמִי הַקֹּדֶשׁ קִרְבּוֹ –



תַּעַכְרֶנּוּ רוּחַ שֶׂפֶק



לֵאמֹר: רֵיקִים הַשָּׁמַיִם;



כַּאֲשֶׁר יִתֵּן אִישׁ אֶל לִבּוֹ, –



בְּעוֹד אֹדֶם-גִּיל בִּלְחָיָיו



וּבְכָל קְרָבָיו הֶמְיַת נֹעַר –



לָקוּץ פִּתְאֹם בְּכָל עִנְיָן



וּבְנַפְתּוּלֵי הַמַּאֲוַיִּים;



כַּאֲשֶׁר יַכְבִּיד צֵל הַיָּגוֹן



עַל פְּנֵי יָתוֹם, אֲשֶׁר נִלְקַח



מִמַּשְׂטֵמַת אֵם חוֹרֶגֶת,



וְיַד-חֶסֶד אֲסָפַתּוּ



לְלֹא רַחֲמֵי אֵם וּצְחוֹקָהּ;



כַּאֲשֶׁר יָמֵר לֵב הַגֶּבֶר



לְזִכְרוֹנוֹת מְרִי וָנֹעַם,



כִּכְלוֹת אַהֲבָה וּכְזָבֶיהָ,



וּבַלֵּב הַקַּר רַק נִשְׁאַר



מִיץ-הַתַּאֲוָה הַתָּפֵל, –



כָּכָה הֵעִיק הָעִצָּבוֹן



עַל הָעֶלֶם, אֲשֶׁר נִמְלַט



מִבֵּין זְרוֹעוֹת עוֹלַם-נֵכָר



וּבַחֲלוֹם-מוֹלֶדֶת קָרַב



לִבְנֵי עַמּוֹ עוֹלֵי-גוֹלָה.



אָכֵן תּוֹעֵי-לֵב הֵם הָיוּ,



צְבָא הַתּוֹעִים אֲשֶׁר בָּאוּ



וַיָּנִיפוּ יַד עֲמֵלָה



בְּתוֹךְ מַעְגַּל הַקְּסָמִים



אֲשֶׁר קֹרָא לוֹ: הַמִּזְרָח;



אָכֵן עַם רַק נוֹאָשׁ הָיוּ,



שְׂרִידֵי רִבְבוֹת הַגּוֹלִים,



אֲשֶׁר עָלוּ וַיָּחֵלּוּ



לָסֹל דֶּרֶךְ אֶל הַמְּנוּחָה



אֲשֶׁר קֹרָא לָהּ: מוֹלֶדֶת.



אָז יִתְבּוֹדֵד אֲבִישָׁלוֹם



וּלְמַחֲבוֹאֵי חוֹל-הַגְּבָעוֹת



יָתוּר דַּרְכּוֹ בָּעֲרָבִים



לְהֶמְיַת יָם וּלְאוֹר יָרֵחַ.



עַל פְּנֵי מֶרְחֲבֵי הַחוֹלוֹת,



אֲשֶׁר דְּמוּת לָהֶם כְּגַלִּים,



הֶמְיַת יָם וְאוֹר יָרֵחַ.



רוֹעֵד כְּנַף הַלֵּיל בִּדְמָמָה,



וּבַדְּמָמָה עִרְבּוּב אוֹרוֹת:



מִן הַשְּׁחָקִים זוֹלֵף חֶרֶשׁ



אוֹר הַתְּכֵלֶת, וּמִסְתַּלְסֵל



עַל פְּנֵי מֶרְחֲבֵי הַמַּיִם



לְגַבְנֻנֵּי עֶשֶׁת חַיָּה,



וְלִנְתִיבוֹת-זִיו נַעֲלָמוֹת;



וּמִיָּם הַחוֹל מִסְתַּלֵּק



נֹגַהּ כֶּסֶף, וּמִתְבּוֹלֵל



עִם הַזֹּהַר שֶׁמִּלְמַעְלָה



לְתַעֲרֹבֶת שְׁנֵי חֲלוֹמוֹת.



עַל פְּנֵי דִמְמַת הַחוֹלוֹת



צָף וְעוֹלֶה שְׁאוֹן הַגַּלִּים,



וּבַדְּמָמָה לֹא יִתְעָרֵב,



וּבַדְּמָמָה עִרְבּוּב-קוֹלוֹת:



כְּגַעְגּוּעִים לְאֵין-חֵקֶר,



וּכְמוֹ זַעַף תְּלוּנַת-עוֹלָם,



שְׁאוֹן הַיָּם הָעַז מִתְגַּלְגֵּל;



וּלְעֻמָּתוֹ מִמֶּרְחַקִּים



צָפָה יִלְלַת שׁוּעָלִים,



הֲלֹא הוּא יְלֵל הַיְשִׁימוֹן



אֲשֶׁר יֵעוֹר לַיְלָה לַיְלָה



לְתַמְרוּרֵי תַעֲלוּמָה,



לַיְלָה לַיְלָה גַּם יִתְבּוֹלֵל



בַּהֲמִי הַיָּם הָרוֹעֵשׁ



לְתַעֲרֹבֶת שְׁנֵי חֲלוֹמוֹת.



דּוּמָם צָפָה אָז הָעֶלֶם,



אַף לִילֵל הַיְשִׁימוֹן הֶאֱזִין,



וַיִּתְאַבֵּל בַּמִּסְתָּרִים



בֵּין גַּבְנֻנֵּי-חוֹל שׁוֹמֵמִים.



אֵלֶּה דִבְרֵי אֲבִישָׁלוֹם,



זֹאת הַקִּינָה אֲשֶׁר קוֹנֵן



לְתַמְרוּרֵי הַדּוּמִיָּה



עַל הַחוֹף בְּלֵיל הַתְּכֵלֶת.



דְּמִי הַמִּדְבָּר אֲפָפַנִי,



כְּנַף-הַלַּיְלָה רַק רוֹעֶדֶת;



מִן הַדְּמָמָה הֶאֱזַנְתִּי



צְלִיל הַמִּלָּה: הַמּוֹלֶדֶת.



רוֹעֲדִים סִלְסוּלֵי קֶצֶף



עַל הַגַּלִּים הַשַּׁאֲנַנִּים,



וּבְקוֹל רָז לְחֵיק הַלַּיְלָה



גַּעֲגוּעִים הֵם מְתַנִּים.



רוּחַ-יָם עוֹבֶרֶת שֶׁפִי,



רִשְׁרוּשׁ קַל בַּחוֹל יִשָּׁמַע –



אִם לֹא הֶמְיַת עֶצֶב טָמִיר



חָלְפָה, שׁוֹקְקָה בַדְּמָמָה?



קוֹל שׁוּעָלִים יֵבְךְּ בַּמֶרְחָק,



וּבַגְּבָעוֹת הֵד תַּמְרוּרִים;



הִנֵּה הוּא נְהִי הַתְּלוּנָה



לְמוֹרָאֵי כָּל הַיְצוּרִים.



אֶחָד הוּא יְגוֹן הַחַיִּים,



רַק הַלְּשׁוֹנוֹת הֵם נִפְרָדִים;



אַחֲרֵי צִלְלֵי הַמְּנוּחָה



כָּל יְצוּרֵי עוֹלָם נָדִים.



צְמֵא-מוֹלֶדֶת גַּם אָנֹכִי,



תַּאֲוַת-נֶפֶשׁ לִי זִכְרוֹנָהּ;



וּלְגַעְגּוּעֵי זִכְרָהּ אוֹרִיד



דִּמְעַת אֶבְלִי הָאַחֲרוֹנָה.



כִּי מִיּוֹם בְּעֹל הוּבֵאתִי,



וּמִיּוֹם אֶת נַפְשִׁי אֵדַע,



מִלַּת-קֶסֶם לִי רוֹמֶזֶת



וּבַכֹּל אַאֲזִינָה הֵדָהּ:



מִתּוֹךְ שְׁאוֹן יְעָרוֹת שָׂחִים



וּמִלַּחַשׁ קְנֵי-הַקָּמָה;



רֵיחָהּ נוֹדֵף לִי בַשָּׂדֶה



מִמַּעֲרֻמֵּי הָאֲדָמָה.



רִנַּת פְּלָגִים מִמַּחֲבוֹאִים



תְּבַשְּׂרֵנִי בְשׂוֹרַת גִּילָהּ,



הֶמְיַת נַפְשִׁי יַשְׁמִיעֵנִי



נִיב כָּל אַהֲבָה וְכָל תְּפִלָּה.



בְּמַעֲמַקֵּי שְׁמֵי-הַתְּכֵלֶת,



וּבְמַבָּטֵי אִשָּׁה נָאָה,



חָרוֹת חָרְתָה יַד גּוֹרָלִי



אֶת הַמִּלָּה הַנִּפְלָאָה.



אַף יְתַנּוּ תַאֲוַת נַפְשִׁי



מִטְרוֹת-עֹז וְרוּחוֹת סוֹעָה,



וַאֲשֶׁר יִתֵּן קוֹל תַּעֲלוּמָה



עַל פְּנֵי תֵבֵל יָהּ וּמְלֹאָהּ.



וּבְעוֹד טֶרֶם יִמַּק לִבִּי



בִּיגוֹן זֶרַע עַם הַיְּהוּדִים,



וּכְבָר לִהֲטוּ כָל קְרָבַי



תַּאֲוַת-דְּרוֹר וַחֲלוֹם-נְדוּדִים.



וּבִמְלֹאת יְמֵי עֲלוּמַי –



נִתְּקוּ רַגְלַי לְעוֹלָמִים



מִן הָאָרֶץ אֲשֶׁר אֹהַב



וְאֵין לְבָבָהּ אִתִּי תָמִים.



כָּךְ יִנָּתֵק אִישׁ מִזְּרוֹעוֹת



אֵשֶׁת-חֵן אֲשֶׁר אֲהֵבָהּ,



כִּי יִשְׁתַּקֵּף מִמֶּבָּטָהּ



עִרְבּוּב אַהֲבָה וְאֵיבָה.



עִרְבּוּב אַהֲבָה וְאֵיבָה



הִדִּיחַנִי לַמֶּרְחַקִּים,



אוּלָם אָחוּשׁ: גַּעֲגוּעִים



יוֹצְקֵי רַעַל לִי מְחַכִּים.



לְלֹא עֶדְנַת פְּנֵי מוֹלֶדֶת



קְצֵה הָאָרֶץ לִי נִתְגַּלָּה:



גַּם הַזֹּהַר – זֹהַר עֶלְיוֹן,



גַּם הַיֹּפִי בָא מִלְמַעְלָה.



אֶכֹּף רֹאשִׁי לָאֲדָמָה,



אַטֶּה אָזְנִי וְאַאֲזִינָה:



אִם לֹא תִנְשֹׁם לִי נִחוּמִים



הָעֲרָבָה הַמַּלְבִּינָה?



אוּלָם סְבִיבִי דְמִי הַמִּדְבָּר,



כְּנַף-הַלַּיְלָה רַק רוֹעֶדֶת;



מִן הַדְּמָמָה עוֹד אַאֲזִינָה



צְלִיל הַמִּלָּה: הַמּוֹלֶדֶת. –



כָּכָה דִּבְרֵי אֲבִישָׁלוֹם,



זֹאת הַקִּינָה אֲשֶׁר קוֹנֵן,



לְתַמְרוּרֵי הַדּוּמִיָּה,



עַל הַחוֹף בְּלֵיל-הַתְּכֵלֶת.


1914–15






במקור המודפס שתי האותיות האחרונות חסרות – הערת פב"י  ↩



במקור המודפס, בשתי הפעמים בשורה זו כתוב ‘טסיס’ – הערת פב"י  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10147