


	
	הַיָּגוֹן הַזֶּה...
	




גַם שִׁיר לִי לֹא הָיָה לְפֶה



בַּבְּדִידוּת הַכְּבֵדָה;



וְעַתָּה עוֹד אֵדַע



הַיָּגוֹן הַזֶּה.



הִשְׁלַמְתִּי בָהָר וּבַגַּיְא



אֶת חֶלְקִי וְסִבְלִי;



לֹא נֹחַם, לֹא רִיב לִי –



וּבְעָתִיד לִי דַי.



וּלְחַיַּי הַמָּטִים יוֹם יוֹם,



הַדְּחוּיִים בְּאֵין-רוֹאִים,



גַּם עַנְוַת מַחֲבוֹאִים



צֵרַפְתִּי עַד-תֹּם.



וּלְזֶה שְׁאָט הַמָּוֶת הָרַע –



הֵכַנְתִּי בְּעוֹד-מוֹעֵד



מֶבָּטִי הָרוֹעֵד,



וּבְבוֹאוֹ –לֹא זָע.



וְרַעְיוֹן הַכְּלָיָה הַמָּר,



הַמַּקְהֶה נְבוֹנִים, –



מִמַּעֲשַׂי הַבּוֹנִים



גֵּרַשְׁתִּיו כְּזָר.



וּבְרוּם חֶדְוַת לִבִּי לַשָּׁוְא



בְּדִמְיוֹן סַנְוֵרִים, –



יְגוֹנַי הָעֵרִים



כִּסּוּהָ כְּעָב.



רַק שִׁיר לִי לֹא הָיָה לְפֶה



בַּבְּדִידוּת הַכְּבֵדָה;



גַּם עַתָּה עוֹד אֵדַע



הַיָּגוֹן הַזֶּה.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10462