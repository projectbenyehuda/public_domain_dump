


	
	[על-מה יקרת כה?]
	




עַל-מָה יָקַרְתָּ כֹּה? –



זֶה גוֹרָל לִי כְרֵעַ,



וּבְטֶרֶם אֶרְאֶה מָוֶת עוֹד מַרְאוֹת לִי נְכוֹנִים;



הַזְּמַן יַנְחֵנִי שֶׁפִי, וּבַאֲשֶׁר אֶתְמַהְמֵהַּ –



שָׁם תִּפְרֹץ דְּמוּת לְרֹב וְתִיף עֲשֶׂרֶת מוֹנִים.



עַל-מָה אֻמְלַלְתָּ כֹּה? –



זֶה גוֹרָל לִי כְחָנֵף,



לֹא יֵשֵׁב שֶׁבֶת-אָח עַד צְמֹחַ גְּדוֹלָה אַחַת;



רַק קְטַנּוֹת, זֵר בְּלִי-שֵׁם. אַךְ טוֹב הָעֵץ הֶעָנֵף: –



אֲמִירוֹ זֵכֶר רָם וְצִלּוֹ יִשְׁבְּ מִתַּחַת.



עַל-מָה שָׁלַוְתָּ כֹּה? –



זֶה גוֹרָל לִי אַכְזָרִי,



וּכְעָנְיִי כֵּן גֵּרְשַׁנִי מִקְּרֹב אֶל רֹךְ הַדְּאָגָה;



וְהוּא לִמְּדַנִי רְאוֹת מִלְּבָבִי וּמִבְּשָׂרִי –



עַד אִם גַּם בּוֹ וּפְחָדָיו לְבָבִי עוֹד לֹא הָגָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10421