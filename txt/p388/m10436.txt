


	
	יֶלֶד עַל סַף שְׁלוּלִית
	




רְאִיתִיו עַל סַף שְׁלוּלִית – בְּהִקָּרַע



מָסַךְ הַסַּגְרִיר פִּתְאֹם עִם צָהֳרַיִם,



וְקֶרַע עָב, קַל-דְּמוּת וּלְבֶן-שׁוּלַיִם,



יְחִידִי שָׁט בְּמַחְשׂוֹף תְּכֵלֶת קָרָה.



לְיַד הַשְּׁלוּלִית שִׂחֵק יֶלֶד. יָדָיו,



בְּלוּשָׁן טַחַב חוֹל, מִקֹּר הִכְחִילוּ;



אַךְ עֵינָיו מָלְאוּ זֹהַר רֹךְ, כְּאִלּוּ



לְמַעֲשֵׂה יָדָיו כָּל דִּמְיוֹנוֹ נָדָב.



הוּא נִסָּה כֹּה וָכֹה, וְזֵר בִּנְיָנָיו



לִרְגָעִים הָפַךְ סוֹלְלָה אוֹ טִירָה;



וּבְנָפְלָם תַּחְתָּם – יָדוֹ שׁוּב מַגְבִּירָה



יְגִיעַ-תֹּם בְּחִיּוּךְ תָּם וְעָנָו.



וּפְעָמִים יִשְׁבֹּת תַּחְתָּיו תְּפוּשׂ מַחֲשָׁבָה: –



כְּאָמָּן תָּר אַחֲרֵי שְׁאָר אֲמִתּוֹ,



מְחַפֵּשׂ קַו מִקַּוִּים לְהַבְלִיטוֹ,



אוֹ מַלְהִיב אוּד מִדִּמְיוֹן אֲשֶׁר כָּבָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10436