


	
	[יש תשב פה עד-בוש וספות באד העשן]
	



ח


יֵשׁ תֵּשֵׁב פֹּה עַד-בּוֹשׁ וּסְפוֹת בְּאֵד הֶעָשָׁן



תַּעְתּוּעֵי-לֵב לֹא-בְרוּרִים לְדִמְיוֹן אֶחָד רָע: —



כִּי הִנֵּה מָט הָעוֹלָם בְּיוֹם הֶרֶס אֲשֶׁר בָּא,



וְתָא רַק אֶחָד נִשְׁאַר בְּעִי-מַפֹּלֶת יָשָׁן.



וַתְּהִי מַאְפֵּלְיַת-עוֹלָם. רַק שְׁאֵרִית אוֹר-דִּמְדּוּמִים



בְּאַחֲרוֹן חַדְרֵי-תֵבֵל עוֹד תָּאִיר טֶרֶם כְּבוֹת;



וּכְתֹם כָּל חַי לִגְוֹעַ — עוֹד פְּלֵטַת-אָדָם זֹאת



יָשִׂימוּ מַחֲנָק לָהּ הָאֵדִים הָאֲטוּמִים.



קֻבַּעַת חֵשֶׁק אַחֲרוֹן תְּכַל בְּעֵינֵי גְבָרִים



וְחִוְרוֹן רַחֲמֵי-שָׁוְא מִלְּחָיֵי נָשִׁים תַּז,



אַף שְׂרִיד כִּנּוֹרוֹת-קְדוּמִים עוֹד קוֹל-מִצְהָלוֹת יָרִים.



הָהּ, כִּנּוֹר נִדָּח, הָס! בְּנֵי-אָדָם, כְּרוּ אָזְנַיִם!



כִּי הִנֵּה שְׁעוֹן-הַקִּיר מְצַלְצֵל בְּקוֹל-רָז,



וּכְבוֹא חֲצוֹת נִפָּרֵד מִכָּל חֲלוֹם-הַחַיִּים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10218