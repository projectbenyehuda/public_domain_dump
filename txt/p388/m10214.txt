


	
	[בטרם יארך ליל ואור תוחלת קלה]
	



ד


בְּטֶרֶם יֶאֱרַךְ לֵיל וְאוֹר תּוֹחֶלֶת קַלָּה



עַל בָּאֵי בֵית-הַקָּפֶה כְּתַרְמִית קִרְיָה נָח, —



אָז יֵשׁ וְאִישׁ וְאִשָּׁה בִּמְרוֹמֵי דַרְגָּשׁ רַךְ



בְּשִׁבְתָּם כֵּן יַנְעִימוּ אֶת חִשְׁקָם כִּי הִתְגַּלָּה.



בְּשָׁלְחוֹ יָד חֲלִיפוֹת הוּא יְעַוֶּה דוּמָם בְּשָׂרָה,



וּבְעַיִן מְעֻלָּפָה הִיא תַבִּיט מִבְּלִי-רְאוֹת



מוּל פְּנֵיהֶם יֶעֱרַב צְחוֹק לְרוֹאֵי בָשְׁתָּם זֹאת,



מוּל עָרְפָּם נוֹהֲרָה עֲוִית-הָרְאִי הַקָּרָה.



וְתוֹפְשֵׂי כְלֵי-הַשִּׁיר בִּלְשׁוֹן-כִּנּוֹרוֹת סְתוּמָה



יַגְדִּילוּ רֶגַע גִּיל וְרֶגַע יִבְכּוּ אַט



לִכְלִמַּת-בְּשָׂרָם זֹאת, הַמְשַׂחֲקָה פֹה לְתֻמָּהּ;



רַק מֶלְצַר בָּא וְשָׁב וְחִקְרֵי-לִבּוֹ צְפוּנִים:



בְאֶפֶס גִּיל וָבוּז יְשָׁרֵת רֶגַע קָט,



וּכְעֵד לֹא אָבָה שְׁפֹט הוּא סָר מִבְּנֵי-הַזְּנוּנִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10214