


	
	הָעוֹלָם הַזֶּה...
	




הָעוֹלָם הַזֶּה, כִּצְבִי אֲשֶׁר יָטוּס לִבְרֹחַ,



עוֹד מְעַט וְלֹא יֵחַת מֵחִצַּי הַמְעַטִּים וְהָרָעִים



וְלֹא יִשָּׁאֵר בַּפֶּה



רַק צִמָּאוֹן לְכֹחַ,



וּמְרוּצַת הָרִיק בְּתוֹךְ לַהֲקַת הַפְּרָאִים: –



הָעוֹלָם הַזֶּה…



הָעוֹלָם הַזֶּה, כִּדְבוֹרָה שׁוֹקֵקָה וּזְעוּמָה,



עוֹד מְעַט וְהִתְעוֹפֵף לוֹ הַרְחֵק מֵאָזְנִי הַכְּבֵדָה,



וְלֹא יִשָּׁאֵר בַּפֶּה



רַק מֶתֶק תַּעֲלוּמָה,



וּפַחַד הַשָּׁוְא הַמִּתְהַלֵּךְ בָּעֵדָה: –



הָעוֹלָם הַזֶּה…



הָעוֹלָם הַזֶּה, כִּפְרִי אֲשֶׁר אֵין לְפַצֵּחַ,



עוֹד מְעַט אַפְלִיטֶנּוּ בַלָּט מִבֵּין שִׁנַּי הַבְּטֵלוֹת,



וְלֹא יִשָּׁאֵר בַּפֶּה



רַק זֵכֶר שֶׁל רֵיחַ



וְעֹצֶב הַלְּוָי שֶׁלְּשִׁיר הַמַּקְהֵלוֹת: –



הָעוֹלָם הַזֶּה…







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10409