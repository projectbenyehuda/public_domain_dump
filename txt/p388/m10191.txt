


	
	[יש שקט אשר בא לנבוכי ליל-תענוגות]
	



ח


יֵשׁ שֶׁקֶט אֲשֶׁר בָּא לִנְבוּכֵי לֵיל-תַּעֲנוּגוֹת



כִּי יִדְבַּק לֵב לְלֵב בְּגִיל לְלֹא-מְגַמָּה,



וְהָפַךְ כַּר-הַחֵשֶׁק רְפִידַת-אשֶׁר תַּמָּה,



וְקָרַן עוֹר לְעוֹר רֹךְ טָמִיר בְּלִי-הֲפוּגוֹת.



אָז יֵשׁ אֲשֶׁר בַּדְּמָמָה, עַל תְּאוֹמֵי הַנֶּאֱהָבִים,



יְצַלְצֵל שְׁעוֹן-הַקִּיר כְּחוֹצֶה שְׁעַת-נְצָחִים,



וְרָעַד הֵד הַקּוֹל עַל לְבָבוֹת כְּבָר נִדָּחִים,



וְהָרָה יָגוֹן רַב לִיצוּרִים לֹא-נֶחְשָׁבִים.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10191