


	
	[הם ריחקו ממני כל אמון]
	




הֵם רִחֲקוּ מִמֶּנִּי כָּל אֵמוּן,



וְאָזְנָם לֹא לִי הִיא;



וְרַק גַּלְגַּל חֲנֵפִים מְנַסֵּר



בִּרְקִיעָם הַשְּׁבִיעִי.



מָה אֶזְעֹם הַדּוֹר אֲשֶׁר הֵקִיא



אֶת כָּל אֲשֶׁר קִוָּה,



הַצָּמֵא כְשִׁכּוֹר מִתְעוֹרֵר



וּמֵימָיו מֵי-מְרִיבָה.



אִם יִנְהֹם אוֹ יֵבְךְּ עַל אַחֲרִיתוֹ



בְּאֶפֶס כָּל מַעֲשֶׂה —



עוֹד מְעַט יִפֹּל עָיֵף וּפְתַלְתֹּל



וּבִקְלוֹנוֹ יִתְכַּסֶּה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10228