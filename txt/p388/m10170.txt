


	
	[כדרכן נשנות הן לחיצות יד-רמיה]
	



ב


כְּדַרְכָּן נִשְׁנוֹת הֵן לְחִיצוֹת יַד-רְמִיָּה,



מְסָעֵר רוּחַ-לֵיל עֲתֶרֶת לַהַג-תֻּמָּה;



נֶגְדֵּנוּ שׁוֹקְקָה נַהֲמַת-יָם עֲמוּמָה,



וְצוֹעֲדִים אֲנַחְנוּ נִקְלִים בַּדּוּמִיָּה.



וּפִתְאֹם נִשְׁמַט כּוֹכָב מִמִּשְׁבֶּצֶת זְהָבוֹ,



שְׁבִיל-זֹהַר נֶחֱרַת בָּרָקִיעַ וַיֵּעָלֵם;



וָאֹמַר לִי: כְּכוֹכָב נוֹפֵל אשֶׁר שָׁלֵם —



נְתִיבוֹ רָם וְצַר וַעֲלָטָה אַחֲרָיו תָּבוֹא.



כֹּה חִישׁ תְּפַזֵּר כָּל גִּצֶּיהָ אֵשׁ-הָאַהֲבָה,



וּבְתֻמָּהּ — נִשְׁאָר מַצַּע אֵפֶר קַר מִלַּהֲבָהּ.



וַאֲנַחְנוּ בוֹ נִתְפַּלֵּשׁ אִלְּמֵי-לֵב וְדַלִּים.



כָּךְ תְּהִי הַמְּנוּחָה עַל הַיָּם כְּשֹׁךְ הַסְּעָרָה:



עַד לְלֹא נִיעַ מְרוּצַת שִׁטְפּוֹ נֶעֱצָרָה,



וְעַל הַחוֹף מִתְפַּלֵּשׁ קֶצֶף — פְּלֵיטַת גַּלִּים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10170