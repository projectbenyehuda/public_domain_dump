


	
	כְּטוֹב לְשׁוֹן נְבוֹנִים...
	




כְּטוֹב לְשׁוֹן נְבוֹנִים כֵּן תִּיטַב עוֹד אַחֲרִיתִי



בְּמִשְׁלֵי דוֹר יְשָׁרִים וּבְמַרְאוֹת עָם חֲדָשִׁים:



אֲשֶׁר יָדַעְתִּי דוּמָם וּכְסוֹדִי עַז דִּמִּיתִי –



וְהָפַךְ נִגְלוֹת רַבּוֹת וִיהִי לְנִיב אֲנָשִׁים.



חֲזוֹנִי אֲשֶׁר רָבַץ בְּסֵפֶר לֹא-פָתוּחַ,



כִּדְמוּת בּוּל אֶחָד נִדָּח לֹא נִסָּה אִישׁ הֲזִיזוֹ, –



וּבָא עֱלִי הַזְּמַן הַמְכַתֵּת גָּלְמֵי רוּחַ



וְכִתְּתוֹ לִשְׁבָרִים וּלְזִיקִים יַךְ חֲזִיזוֹ.



וַאֲנִי אִם אֶרְאֶה אָז בְּעֵינִי הָעֲשֵׁשָׁה



כִּי בָא הָעָם לְלַקֵּט חֲזוֹנִי הַמִּתְפּוֹרֵר –



וְאֵבְךְּ בְּגַאֲוַת הֶבֶל לְמַרְאֵה זוֹ יְרֵשָׁה



עֲרוּפַת הוֹד כְּלֶקֶט לֹא יָדַע יַד מְשׁוֹרֵר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10439