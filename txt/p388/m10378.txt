


	
	[אין זאת, כי ניתק איזה מיתר רך בבריאה]
	




אֵין זֹאת, כִּי נִתַּק אֵיזֶה מֵיתָר רַךְ בַּבְּרִיאָה;



בָּאֲוִיר רָעַד, רִפְרֵף קוֹל – וָגָז;



וּכְמוֹ לְבָב הָעוֹלָם לָחַץ פֶּתַע מַכְאוֹב עָז –



אֲנָחָה חִדְלַת-קוֹל לְאָזְנִי אַט הִגִּיעָה.



וּבְיָם הַחֲשֵׁכָה טָבְעה חֶרֶשׁ הָאֲנָחָה,



וַיְחַנֵּק שְׁחוֹר הָאֹפֶל אֶת הַקּוֹל הַמָּר;



וּכְמוֹ מִקֶּדֶם נָם הַשַּׁחַק קוֹדֵר, סָר,



וּכְמוֹ מִקֶּדֶם תִּישַׁן גַּם הָאָרֶץ הַנִּדְלָחָה.



וְצַר לִי עַל תֵּבֵל הָאֻמְלָלָה:



כִּי מִי זֶה שָׁמַע אֶת אַנְחָתָהּ וְיִדְלֶנָּה



מִתְּהוֹם הַחֲשֵׁכָה, אֲשֶׁר בּוֹ צָלָלָה,



וּבְאָזְנֵי בְנֵי-הָאָדָם יַשְׁמִיעֶנָּה?


1903






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10378