


	
	[סוב אל פני האחרית ודמה לעלה-שלכת]
	




סֹב אֶל פְּנֵי הָאַחְרִית וּדְמֵה לַעֲלֵה-שַׁלֶּכֶת,



זֶה כַנּוֹ מָט לִנְשֹׁר וְרִקְבוֹן פָּז עַל פָּנָיו: –



בְּאֹדֶם נֶאֱמָן תִּיף חֲרָטָה מְבֹרֶכֶת,



וּגְאוֹן כָּל קֵץ יְסֻפַּר בְּרֶמֶז כְּמִישָׁה עָנָו.



עֲמַל כָּל פְּרִיחָה בָּא וְתַם כְּחֵטְא קַדְמוֹנִי,



וּמְרִי כָּל רָצוֹן מָהוּל בְּקִנְאַת חַיִּים דְלוּחָה;



אַךְ מִי זֶה, תָּם אוֹ עִקֵּשׁ וִיתַעֵב פִּתְרוֹן עֹנִי,



וְשַׁח בְּעֹל הַתְּלוּנָה בְּלֶכְתּוֹ אֶל הַמְּנוּחָה?



הַפִּתְרוֹן דַּל וְעִוֵּר – אַךְ נֹחַם וַעֲנָוָה



יוֹבִילוּ אוֹתוֹ חֶרֶשׁ כִּדְמוּת שׁוֹשְׁבִינִין שְׁנַיִם;



וְהֵם יְהַלְּכוּ בֶטַח בַּנְּתִיבָה הַנֶּעֱצָבָה,



וְהֵם יֵיטִיבוּ רְאוֹת עַד קְצֵה כָּל גְּבוּל הַחַיִּים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10456