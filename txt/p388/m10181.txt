


	
	פִּזְמוֹן-אֵבֶל
	




בְּיָד נוֹאֶשֶׁת קְרַע אֲפֵר הָרְמִיָּה



מֵעֵינֵי גוֹרָלֵנוּ הָאֲטוּמוֹת:



בְּלִי קֵץ וּבְרוּחַ רָעָה וְהוֹמִיָּה



מַה נּוֹסִיף סֹב אֶת מַעְגַּל הָאֻמּוֹת?



עַל-מָה עַל שִׂפְתֵי-רִיק וּבְלַחַשׁ שֵּׂיבָה



עוֹד נִשָּׂא חִידַת-שְׁמֵנוּ הַכּוֹזֵבָה?



כְּבָר אָכַל עָשׁ אֶת גַּרְעִין הַתִּפְאֶרֶת,



עַל-מָה נֵחָנֵק עוֹד בְּמוֹץ הַקְּלִפָּה?



הַיַּיִן פָּג: בִּמְכִתַּת כּוֹס נִשְׁבֶּרֶת,



עַל-מָה נְלַקֵּק עוֹד עַד תֹּם כָּל טִפָּה?



עָיַפְנוּ כְבָר לָנוּם — וַאֲנַחְנוּ עֵרִים



כְּסוּס הָרָץ עִם גַּלְגַּל הַסַּנְוֵרִים.



לֹא חָרְקוּ שֵׁן שְׁלָדֵינוּ הַמַּרְגִּיזִים



עֵת הִכְּתָה עַל רָאשֵׁינוּ שֶׁמֶשׁ זָרִים;



לְקוֹל הֲמוֹן הַגּוֹיִם הָעַלִּיזִים



לִבֵּנוּ נָע לָרִיק כְּאַגְמוֹן קְבָרִים.



חָרַגְנוּ קוּם — וְעַיִן כְּבָר קוֹרֶצֶת,



כְּמוֹ לוּ אֶת כַּנָּהּ תַּעֲזֹב מִפְלֶצֶת.



וַנַּחְמֹד שׁוּט וּרְעשׁ בִּמְרוֹמֵי קֶרֶת,



וּבְכָל דְּבַר שָׁוְא יָדֵנוּ הַחֲנוּטָה;



אַךְ תַּחַת גְּלִימַת פּוֹחֲזִים מִתְבַּדֶּרֶת



הִרְעַדְנוּ חֶרֶשׁ כְּנַף-אַלְמָוֶת מְרוּטָה.



וַתְּהִי נַפְשֵׁנוּ כָל הַיָּמִים סְפוּגָה



תּוּגַת לֵצִים — כְּבֵדָה מִכָּל תּוּגָה.



וַנֹּאמֶר עוֹד עֲלוֹת בִּלְבָבוֹת כָּלִים



אֶל טִירַת-הַחֲלוֹמוֹת הָאַחֲרוֹנָה;



וְהִנֵּה נִזְחַל עוֹד בַּעֲמַל נְמָלִים



וּכְבָר אֶל עִמְקֵי שְׁאוֹל נַפְשֵׁנוּ זוֹנָה.



וּכְבָר, כְּמֻכֵּי שִׁגְעוֹן הַתַּרְעֵלָה,



בְּמִדְרוֹן הָרֵי חשֶׁךְ נִתְגַּלְגֵּלָה.



קוֹל נֶפֶץ שְׁלָדִים מִן הַתְּהוֹם יָגִיחַ



וּמְתַמֵּר קֶטֶב-גְּסִיסָה מִמַּעֲמַקִּים;



וּלְמַעְלָה נִצָּב רֵיק עוֹד שְׂרִיד צְרִיחַ,



וּסְפִיחַ-תִּקְוָה עַרְעָר בֵּין הַחֲרַכִּים.



וְנִשְׁמַת עָם, כְּיַנְשׁוּף שָׂב כְּבַד-יָמִים,



תַּפְרִיחַ שָׁם צְלָלֶיהָ הַנֶּאֱלָמִים.



הָהּ, נִשְׁמַת-עָם אוֹבֵדָה! מַה יּוֹעִילֵךְ



צְחוֹק גִּיל מִפִּי גּוֹרָלֵךְ אִם תַּצִּילִי?



גּוֹרָלֵךְ — לֵץ הַמְרַקֵּד עַל פְּנֵי שְׁבִילֵךְ,



וּלְמוּל פְּנֵי תְהוֹם הוּא צוֹחֵק צְחוֹק אֱוִילִי.



עַד אִם יַרְגִּיזֵךְ שָׁוְא עֲשֶׂרֶת מוֹנִים —



שְׂאִי מֵרֹאשׁוֹ כּוֹבַע-הַפַּעֲמוֹנִים.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10181