


	
	בִּדְלֹק הַמְּנוֹרָה
	



א


אֲבַק-זָהָב בָּעֲרָבָה –



גַּם הַחֲלוֹם וְגַם הַיְצִירָה,



וּכְתִפְאֶרֶת כּוֹכָב נוֹפֵל



בִּנְתִיבָתוֹ הַמַּזְהִירָה.



לָמָּה תֶהְגֶּה רִיק הַיּוֹצֵר,



וְלַחֲלוֹמוֹת אֵין פִּתְרוֹנִים?



עַשׁ הַזְּמַן כְּבָר מִלֵּא כְרֵסוֹ



מִגְּוִילֵיהֶם שֶׁל קַדְמוֹנִים.


ב


קַר בַּבַּיִת וּבָרְחוֹבוֹת



עִרְבּוּב גֶּשֶׁם וַעֲרָפֶל;



הַחַלּוֹנוֹת נוֹזְלִים טַחַב



וְלַחַיִּים טַעַם תָּפֵל.



אַךְ בַּלֵּיל, בִּדְלֹק הַמְּנוֹרָה,



גַּם יִסּוּרִים נַעֲשִׂים צְנוּעִים:



הַשִּׁמָּמוֹן הוֹפֵךְ יָגוֹן,



וְהַיָּגוֹן – גַּעֲגוּעִים.



גַּם הַיֵּאוּשׁ כְּבַד-הַכָּנָף



נִטְרָף אָז בְּיָם הַדְּמָמָה,



גַּם מִסִּפְרֵי-הֶבֶל אִלְּמִים



רוֹמְזָה לָךְ כַּחֲצִי נֶחָמָה.



דֹּם וַחֲקֹר בִּגְוִילֵי קֶדֶם,



אַף דִּמְעָתְךָ מְחֵה בַּחֲשָׁאִי:



כְּבָר כִּשְׁלוֹנְךָ לֹא כִשָּׁלוֹן,



הָעַצֶּבֶת לֹא שֶׁלְּךָ הִיא.



אֶחָד הוּא יְגוֹן הַמָּוֶת



וּלְשַׁרְשַׁרְתּוֹ אָנוּ קְשׁוּרִים,



וּבִשְׁרִיקוֹת שְׁאוֹל הוּא מַצְלִיף



עַל בְּשָׂרֵנוּ שׁוֹט יִסּוּרִים.


ג


דְּמִי הַלֵּיל לַעֲיֵפֵי חֵשֶׁק



כְּיוֹם חֹם לִיגֵעֵי צָמָא,



וּשְׂפָתַיִם צְמֵאוֹת אַהֲבָה



יֵשׁ שֶׁיִּלְחֲשׁוּ לַדְּמָמָה –



אֲהַבְתִּיךְ.



וּבוֹחֶלֶת שָׁוְא לַנְּשִׁיקָה



שְׂפַת הַלּוֹאֵט עוֹד רוֹעֶדֶת,



אַךְ הַהֵד הַלּוֹעֵג חוֹזֵר



וְהַדְּמָמָה רַק מַגֶּדֶת –



אֲהַבְתִּיךְ.



וּבְהֵאָלֵם שְׂפַת הַלּוֹאֵט –



תְּחִנַּת לִבּוֹ עוֹד תִּתְהַלֵּךְ;



אַתְּ, הַדְּמָמָה, תַּעֲבִירֶנָּה,



אַתְּ, הַחֲשֵׁכָה, עַל רֹךְ גַּלֵּךְ –



אַהֲבְתִּיךְ.



וּבִנְשָׁפִים כִּבְדֵי צְלָלִים



בָּאֲפֵלָה דְבַר-מָה נִהְיָה,



תַּעֲלוּמָה רַחֲבַת-כָּנָף



תְּבַדֵּר שׁוּלֵי הַדּוּמִיָּה –



אֲהַבְתִּיךְ.


ד


בְּלִיל בָּרָד חָזָק וְשֶׁלֶג רוֹפֵף



בִּנְתִיב עֲרָפֶל לָאָרֶץ יָרָד;



בְּתוֹךְ אֲסַפְסוּף בְּנֵי-שֶׁלֶג רַכִּים



בְּשָׁאוֹן רָקְדוּ עַדְשֵׁי1 בָרָד.



הַלָּלוּ נוֹלְדוּ הוּלֶדֶת אַחִים,



הֵם פּוֹרְחִים זוּגוֹת וּנְמִסִּים תְּאוֹמִים;



רַק בֶּן-הַבָּרָד הוּא עַז וְקָשֶׁה,



לְעַצְמוֹ כָבֵד הוּא עָף מִמְּרוֹמִים.



סוֹד אָטוּם אֶחָד לָהֶם בַּמָּרוֹם,



וּפִתְרוֹן הֶבֶל לָהֶם מִתַּחַת;



בִּנְתִיב עֲרָפֶל הֵם כֻּלָּם בָּאוּ,



אֶת כֻּלָּם תִּבְלַע מַדְמֵנָה אַחַת.


ה


צָרְפֵנִי, אֱלֹהִים, הַשְׁקֵנִי כוֹס-הַמְּרוֹרִים,



וְאַל נָא יֶעְשַׁן נֵר עֲלוּמַי טֶרֶם יִדְעָךְ;



וּתְנֵנִי נָא כְנֶשֶׁר טָס מוּל עָבִים שְׁחֹרִים,



וְאַל נָא אָאִיר נִשְׁפֵי-חוֹל כְּרֶשֶׁף נִדָּח.



כִּי אִם מָנַעְתָּ, אֵל, מִמֶּנִּי תֹּם הַמְּנוּחָה –



חָנֵּנִי נָא בִזְדוֹן הַיְצִירָה לְשִׁלּוּמִים;



וּמַה-לִּי אשֶׁר, מַה-לִּי כּוֹס-יְשׁוּעוֹת דְּלוּחָה,



וְעוֹד רַק שָׁעָה אַחַת לִי, שְׁעַת גְּמַר-עֲלוּמִים.



וַאֲנִי כְבָר שְׂאֵת נִלְאֵיתִי שְׁלוֹם יְמֵי-מַרְגּוֹעַ,



וּקְלוֹנִי עָנָה בִי כָּל הַלְמוּת-לֵב שׁוֹקֵטָה:



גַּם פִּטְפּוּט פֶּלֶג-חַיַּי קַצְתִּי כְבָר מִשְּׁמֹעַ,



וְשִׁעְמוּם יְכַרְסֵם בְּאוֹצַר-נְעוּרַי שְׁאָר הַפְּלֵיטָה.


ו


גַּעְגּוּעִים חֲלוּדִים וַחֲלוֹמוֹת עַתִּיקִים,



וּלְכָל אֶחָד וְאֶחָד פִּתְרוֹנוֹ מְזֻמָּן;



אִלְמָלֵא שְׁעוֹת-אַהֲבָה הַבָּאוֹת כְּתֻמָּן –



גַּם לְפַיֵּס הַלֵּב לֹא הָיִינוּ מַסְפִּיקִים.



כִּי בָאת אֵלַי פִּתְאֹם חִוֶּרֶת וַחֲרֵדָה



וַתִּלְחֲשִׁי: בְּחִירִי – וּבְפִיךְ אֵין עוֹד דָּבָר, –



וָאֵדַע: לֵיל-חֵשֶׁק עָלֵינוּ אִם עָבַר,



וְנִחֲתָה בָךְ יַד-הַנֹּחַם הַכְּבֵדָה.



כִּכְהוֹת הָאַרְגָּמָן בְּנִזְרֵי הֶהָרִים



בְּעֶרֶב, כִּי יִפְנֶה הַשֶּׁמֶשׁ הַיָּמָּה



וַעֲרָפֶל יְכַס עֵין הַשְּׁלָגִים הַקָּרִים:



כָּךְ יוּעַם מַבָּטֵךְ כִּכְלוֹת לֵיל-הַסְּעָרָה;



וְצָבַרְתְּ לְמִשְׁמֶרֶת כְּזִכְרוֹן נֶחָמָה



אֶת אֵפֶר מַאֲוַיַּיִךְ בְּנַפְשֵׁךְ הַקָּרָה.


ז


לֹא אֵדַע מַדּוּעַ הַלַּיְלָה



כֹּה נַפְשִׁי תַנְחוּמִים שָׁאָלָה;



שֶׁן-עַכְבָּר חוֹרֶקֶת בַּפִּנָּה



וּמְנַסֵּר בַּדְּמָמָה מְשָׁלָהּ:



אִם טֶרֶם, בֶּן-אָדָם, עָיַפְתָּ,



הִסְתּוֹבֵב בִּמְחוֹל הָעֲלוּמִים;



וְהָיָה כִּי יִפְנֶה אֲבִיבְךָ,



וִיהִי לְךָ חוֹר לְתַנְחוּמִים.



יֵשׁ צִנּוֹר לָאוֹן וְלַחֵשֶׁק,



וּלְכִלְיוֹן הַלֵּב אֵין שִׁלּוּמִים;



הִתְהוֹלֵל וּבִין לְאַחֲרִיתְךָ,



כִּי יְהִי לְךָ חוֹר לְתַנְחוּמִים.



מֶה עָגוּם כָּל מִשְׁתֵּה הַחַיִּים,



הַמְסִבִּים רְעֵבִים וּזְעוּמִים;



וְאַשְׁרֵי הַחַי שֶׁיִּבָּדֵל,



וִיהִי לוֹ הַחוֹר לְתַנְחוּמִים.



מִתּוֹךְ עִרְבּוּב יָגוֹן וּתְלוּנָה



מִסְתַּלְּקִים הַנְּעוּרִים הַמְרֻמִּים;



וְנִשְׁאָר אֲבַק הַזִּכְרוֹנוֹת,



נִשְׁאָר רַק חוֹר לְתַנְחוּמִים.



כִּי קָרָה הִיא אֵשׁ הָאַרְגָּמָן



בַּשַּׁחַר כְּבִשְׁעַת הַדִּמְדּוּמִים;



רַק לוֹהֲטָה חֶרֶב הַמָּוֶת –



וִיהִי לְךָ חוֹר לְתַנְחוּמִים.



לֹא אֵדַע מַדּוּעַ הַלַּיְלָה



כֹּה נַפְשִׁי תַנְחוּמִים שָׁאָלָה;



שֶׁן-עַכְבָּר בַּפִּנָּה חָרָקָה,



וַיְנַסֵּר בַּדְּמָמָה מְשָׁלָהּ.


ח


אֲנִי נוֹלַדְתִּי לְעָם אֲשֶׁר לוֹ חֻקֵּי-אֵל,



וְאֶחָד הוּא הָאֵל לְכָל הָעֵדָה:



וּבְדִמְמַת מִקְדָּשׁוֹ, בְּפִנַּת רָז וָצֵל,



כִּי תִשַׁח נַפְשִׁי סוֹעֲרָה וַחֲרֵדָה –



לַשָּׁוְא אָז הֶמְיַת-לִבִּי, לָרִיק שִׂפְתוֹתַי נָעוֹת!



כִּי כְבוֹד אֵל-עוֹלָם רָם וְנִשָּׂא אֵל-הַצְּבָאוֹת.



וְלָמָּה יַעֲרֹג לֵב וְכִלְיוֹן נֶפֶשׁ לָמָּה,



אִם יֵרֵד רַק כְּבוֹד-אֵל וְרַחֲמָיו אֵין בַּדְּמָמָה?



וְיֵשׁ אֲשֶׁר לְמִקְדְּשֵׁי אֵל זָר



בְּעֶצֶם יוֹם לְתֻמִּי אֲנִי סָר,



וְאֵרֶא שָׁם לֹא אַחַת בַּדּוּמִיָּה



דְּמוּת אִישׁ מִתְיַחֵד וְכוֹרֵעַ,



וּכְרוֹאֶה תַעְתּוּעֵי-צֵל בַּצִּיָּה



כְּפוּף רֹאשׁ שָׁם אֶעֱמֹד וּבְלֵב יָגֵעַ.



וְאֵדַע נֶאֱמָנָה: מַה לּוֹ פֹה לָאִישׁ וּמִי לוֹ –



כִּי יָצַר לוֹ אֵל חַי לְבַדּוֹ וּבִשְׁבִילוֹ.



וַאֲנִי מַה-תִּתֵּן לִי, אֵל עַמִּי, אֵל הָרַבִּים,



בַּעֲטֹף לְבָבִי בִּי וּבִרְכַּי דֹּם תִּכְרַעְנָה



בְּקֹר מִקְדָּשְׁךָ לְלֹא רַחֲמִים וּלְלֹא-מַעֲנֶה?



וּמַה לִּי דִבְרֵי קָדְשְׁךָ הַמְנַבְּאִים



אֶת קֵץ הָרַחֲמִים וְהַטּוֹב לְקֵץ הָעִתִּים –



וּמִקְלָט אַיִן לְכִלְיוֹן נֶפֶשׁ וְלַחֲלוֹם?



וּמַה לִּי יוֹם הַגְּמוּל – מֵאַחֲרַי רַק הַתְּהוֹם,



וּבְנֵי הַנֵּצַח, הַכּוֹכָבִים, אִלְּמִים בִּי מַבִּיטִים.


ט


דּוֹמֶה הַדָּבָר כְּאִלּוּ עֲדַיִן



עוֹד מְלֵאָה הַכּוֹס וְעוֹד מָתוֹק הַיַּיִן,



עוֹד צוֹהֵל הַמִּשְׁתֶּה בִּצְחוֹק וּבְמַנְגִּינָה, –



וְצֵל קַר וְאִלֵּם כְּבָר רָבַץ בַּפִּנָּה.



אֵין רוֹאֶה הַצֵּל – וְהַגִּיל עוֹד בָּאוּלָם,



אַךְ צָנְחָה חֲרָדָה לֹא-בְרוּרָה עַל כֻּלָּם,



וַיְהִי כְבָר כָּל קוֹל וְכָל פָּנִים עֲמוּמִים,



כִּהְיוֹת לִפְנֵי סַעַר פְּנֵי שֶׁמֶשׁ אֲדֻמִּים.



הַצְּחוֹק לֹא נִשְׁתַּתֵּק, הַמָּחוֹל לֹא חָדַל,



אַךְ נֶחְפַּז כַּגוֹרָל הַצֵּל אַף הוּא גָדַל,



וַיִּזְחַל וַיִּגַּע בִּכְנַף כָּל אַדֶּרֶת,



כִּזְחֹל אֵד בַּגַּיְא לִפְנֵי רוּחַ סוֹעֶרֶת.



עוֹד רֶגַע וַתֵּכַהּ כָּל עַיִן לוֹהֶטֶת,



וַתִּדְבַּק לָעוּגָב הַיָּד הַפּוֹרֶטֶת,



וַיֶּחְדַּל כָּל קוֹל – אַךְ הַמָּחוֹל לֹא תַם עוֹד,



וַיִּמּוֹג כְּאִוְשַׁת מֶרְחַקִּים וַיַּעֲמֹד.



וּפִתְאֹם וַתִּפְרֹץ בָּאוּלָם הַחֲרָדָה,



וְאִשָּׁה מִדּוֹדָהּ בִּמְצוּקָה נִפְרָדָה,



וְעַיִן לְעַיִן חֲרֵדָה וְתוֹהָה,



כְּצַמְּרוֹת הָעֵצִים הַנָּעוֹת בַּסֹּעָה.



נֶאֶלְמוּ הַקְּרוּאִים וְכוֹסָם בְּיָדָם,



רַק קוֹל הָאוֹרְלוֹגִין בָּאוּלָם לֹא נָדָם,



וַיְהִי כְקוֹל קוּקוּ הַקּוֹרֵא בַיַּעַר,



הַשּׁוֹתֵק וְזוֹעֵם לִפְנֵי הֱיוֹת סַעַר.



וּפִתְאֹם יַד מִי אֶת הָעוּגָב הִרְעִידָה,



וַיֵּט שׁוּב הַמָּחוֹל וַיִּנְהַר בְּמִדָּה;



וַיָּרֶק אִישׁ צְחוֹקוֹ, וַיֵּשְׁתְּ אִישׁ אֶת כּוֹסוֹ –



וַיִּישַׁן הַצֵּל וְאֵין עַיִן לִרְאוֹתוֹ.


י


כָּל הַהֶבֶל שֶׁבַּחַיִּים



אָמְנָם לִבִּי זֶה כְבָר גִּלָּה,



אוּלָם יֵשׁ שֶׁאֶתְאַו לִשְׁתּוֹת



גַּם אֲנִי מִיֵּין הַתְּהִלָּה.



כָּךְ בַּחוּרָה רָמַת-עַיִן



תַּכְזִיב תִּקְוַת עוֹגְבֵי לִבָּהּ,



וּבִצְחוֹקָהּ מְרִי גַעְגּוּעִים,



וּבְמֶבָּטָהּ רֶשֶׁף חִבָּה.


יא


אֲנִי – עַל צוּר לִבִּי הַקָּשֶׁה



כָּל תַּאֲוָה חוֹרֶטֶת אֶת כְּתָבָהּ,



כַּחֲרֹט יַד הַנַּפָּח עַל בַּרְזֶל,



הַנִּתָּן בְּתוֹךְ הַלֶּהָבָה.



וְאוּלָם מִקִּירוֹת לְבָבֵךְ



דִּבְרֵי הָאַהֲבָה נִמְחָקִים, –



כָּךְ דֶּרֶךְ הַכּוֹכָב הַנּוֹפֵל,



חִישׁ יֹאבַד בְּעַרְבַת הַשְּׁחָקִים.



וְכָךְ כַּעֲבֹר רוּחַ סוֹעָה,



הַנַּחַל כְּבָר זוֹרֵם בְּנַחַת,



וּפְלֵיטַת הַסַּעַר, שְׂרִיד-קֶצֶף,



מִגַּלָּיו הַשּׁוֹקְטִים נִמַּחַת



אַךְ הוֹמֶה הַיָּם בְּלִי הֲפוּגוֹת,



וְקִצְפּוֹ מִתְנַפֵּץ אֶל סְלָעִים;



כְּזִכְרוֹן הַסְּעָרוֹת שֶׁחָלְפוּ



כְּאוֹת לַמִּשְׁבָּרִים הַבָּאִים.


יב


בְּדוֹר שֶׁל יָדַיִם חָרוּצוֹת



וּלְבָבוֹת זְעוּמִים וַעֲצֵבִים –



גַּם לֵילוֹת הָעֹנֶג הֵם קָרִים,



גַּם יְמֵי הָאַהֲבָה הֵם תְּפֵלִים.



לְכָל רוּחַ שִׁעֲמוּם מְצוּיָה



צִיצֵי הַחֵשֶׁק כְּבָר נוֹשְׁרִים,



גֶשֶׁר לַגִּיל וְלַיָּגוֹן



מִלֵּב לְלֵב עַכְשָׁו אֵין גּוֹשְׁרִים.



רַק פּוֹרְשִׂים אֶת מַטְלִית הַחִבָּה



עַל חֶבְלֵי הַלֵּב הַנּוֹשָׁנִים,



וְיוֹשְׁבִים לְמִשְׁתֵּה הָאַהֲבָה



בַּאֲבַק גַּעְגּוּעִים יְשָׁנִים.


יג


מִתְגַנֵּב הָאָסוֹן בִּשְׁבִילוֹ,



וְדַרְכֵי הַטּוֹב עֲקַלְקַלִּים;



עֲיֵפִים וּזְעוּמִים נְקַבֵּל



אֶת רִגְעֵי הָאשֶׁר הַדַּלִּים.



וַאֲנִי יֵשׁ שֶׁאֶבְחַל בָּעֹנֶג



וּבְכָל מַתְּנַת-חַיִּים חֲדָשָׁה;



כָּךְ יֵמַר לַיֶּלֶד לְהַשְׁלִיךְ



הַפְּרִי עִם הַקְּלִפָּה הַקָּשָׁה.



מְרַמֶּה הָאשֶׁר אֶת בְּחִירוֹ



וּמְיַגַּע כִּנְשִׁיקַת הַקְּדֵשָׁה,



וּבְלֶכְתּוֹ מִשְׁתַּמֵּר זִכְרוֹנוֹ



כִּפְלֵיטַת שׁוֹשַׁנָּה יְבֵשָׁה.



יֵשׁ מְרִי גַם בְּגִיל מְאֻשָּׁרִים



וּתְלוּנָה בִּצְחוֹקָם תִּסְתַּתֵּר,



כִּי תְאוֹמִים הַגִּיל וְהַיָּגוֹן –



וְצַר גַּם עַל שְׁנֵיהֶם לְוַתֵּר.


יד


בְּעַד הַחַלּוֹן הַפָּתוּחַ



אֶל הָרְחוֹב הָרֵיק אַבִּיטָה;



נַעֲרָה תְמִימָה וְאוֹהֶבֶת



צָנְחָה דֹּם בִּקְצֵה הַמִּטָּה.



צָנְחָה דֹם בִּקְצֵה הַמִּטָּה



נַעֲרָה תְמִימָה וְאוֹהָבֶת



מַה לִּי אַהֲבָה, וְגוֹרָלִי



עִרְבּוּב גָּאוֹן וְעַצָּבֶת?



דְּמָמָה. עָלֶה נִדָּף רִשְׁרֵשׁ



עַל פְּנֵי אַבְנֵי הַמַּרְצֶפֶת.



אֵלִי, אֵלִי, אָנָה אֶבְרַח



מִפְּנֵי רוּחִי הַזּוֹעֶפֶת?


טו


כְּצִיץ יְקַר-טְרָפִים, שֶׁגָּדַל



וְרָוָה בַבִּצָּה רִקָּבוֹן,



כָּךְ גָּדְלָה אַהֲבָתִי בִלְבָבִי –



רַב-מְרִי וּכְבַד-עָווֹן.



כְּאֵד רַעַל מִתְאַבֵּךְ מִבִּצָה



בָּעֶרֶב לְאוֹר חֶרְמֵשׁ-הַלְּבָנָה –



כָּך תִּשְׁתִּי אֶת כּוֹס הַיִּסּוּרִים



מִיָּד נֶאֱמָנָה.



אוֹצָרוֹת שֶׁל רֹךְ וְתַנְחוּמִים



מָרְעָלִים בְּנַפְשִׁי מֻנָּחִים –



כְּעֶרֶשׂ הַחֶרְפָּה לְאִשָּׁה



בְּהֵיכַל מְלָכִים.



וְאַתְּ, כְּאוֹר שֶׁמֶשׁ הַסּוֹפֵג



כָּל אֵדֵי הָאָרֶץ בִּמְנוּחָה –



אַתְּ תִּמְלְכִי בְאֹהֶל-יְגוֹנִי



טְהוֹרָה וּבְרוּכָה.


טז


שִׁירֵיהֶם כְּקוֹל תֵּבַת-זִמְרָה



הַמַּקְהִיל קְהִלּוֹת בַּחוּצוֹת –



יְלָדִים יְרַקְּדוּ מֵחֶדְוָה



וְשׁוֹמְעוֹת הַשְׁפָחוֹת וּמְרֻצּוֹת.



וַאֲנִי שִׁירִי בָא מִגָּבוֹהַּ,



כְּצִלְצוּל הַפַּעֲמוֹן הָרָם;



הוּא הוֹלֵם לְחַג וְלִתְפִלָּה,



וּלְקוֹלוֹ יִתְקַדֵּשׁ הָעָם.


יז


חֲסַל! כְּבָר גָּז הַלֵּיל הָאַחֲרוֹן,



וּכְבָר הַשַּׁחַק כְּמִשְׁטַח עֶשֶׁת



מְהַבְהֵב לְעֵינַי הָעֲיֵפוֹת.



מַחֲרִישָׁה אַתְּ וּמִתְלַבֶּשֶׁת.



עוֹד יָדִי נִמְשְׁכָה לִכְתֵפֵךְ,



וַיָּבוֹא מַעֲנֵךְ קַר: “הַנִּיחָה!” –



חֲסַל. הֲיֵאָמֵן כִּי אֶבְכֶּה



לִצְלִיל הַמִּלָּה: אֲהַבְתִּיךָ?


יח


מִלַּפִּיד הַנְּעוּרִים הֶעָשֵׁן



הִתְמַלֵּט שׁוּב נִיצוֹץ יְחִידִי;



עוֹד פַּעַם אָהַבְתִּי וָאֶחְדַּל



וְנִפְחַת עוֹד שְׁבִיב מִלַּפִּידִי.



לְתֻמִּי אֲנִי אֲהַבְתִּיהָ,



גַּם הִיא אֲהֵבַתְנִי לְתֻמָּהּ,



וּבְלֶכְתָּהּ לֹא הֵמַר לְבָבָהּ,



כְּלֵב אִשָּׁה מְצֵרָה וּמְרֻמָּה.



לְחִיצַת הַיָּד הַנּוֹאֶשֶׁת



לֹא אָרְכָה בְרֶגַע הַפְּרֵדָה;



לְרֶטֶט שְׂפָתֶיהָ הָאַחֲרוֹן



לֹא נִלְוְתָה דִמְעָה חֲרֵדָה.



וּכְצִפּוֹר כִּי תַךְ בִּכְנָפֶיהָ



בְּעוּפָהּ לַחָפְשִׁי מֵרֶשֶׁת,



כָּךְ פָּנְתָה לִי עֹרֶף וַתֵּצֵא,



וְשִׂמְלַת הַחֵן מְרַשְׁרֶשֶׁת.



וּבְעָבְרָהּ לִפְנֵי חַלּוֹן חֶדְרִי,



כֹּה קַלָּה וּבְטוּחָה צָעָדָה;



דָּבַקְתִּי לַזְּגוּגִית וָאֶלְחַשׁ:



“הִיא אָבְדָה לְךָ, הִיא אָבָדָה”.



וָאֶסְפֹּר עַד כְּלוֹת צְעָדֶיהָ



עוֹד אַחַת, עוֹד אַחַת – וּדְמָמָה.



וּבְלֶכְתָּהּ אֶת אֶרֶג הַיְצִירָה



כְּבָר יָדִי בִמְנוּחָה רָקָמָה.


יט


בּשְׁתִּי, אֵל חֶסֶד, מִשְּׁבִיל הַתַּעְתּוּעִים



שֶׁרֹאשׁוֹ אוֹן-מִרְמָה וְסוֹפוֹ צְחוֹק תְּלוּנָה,



וּכְעָב יְכַסֶּנּוּ אֲבַק גַּעְגּוּעִים.



בּשְׁתִּי, אֵל חֶסֶד, מִנַּפְשִׁי הַחֲרֵדָה



הַזּוֹנָה אֶל גִּיל וְאֵינָהּ מוֹצֵאת תִּקּוּנָהּ,



הַמְצַפָּה לִגְבוּרָה וּבוֹרְחָה מֵהֵדָהּ.



בּשְׁתִּי, אֵל חֶסֶד, מֵחֲלוֹם הַהֲזָיָה



שֶׁהִפְלִיג לְכָל קְצוֹת מַמְלֶכֶת הָאַהֲבָה,



וּבְשׁוּבוֹ אֵלַי בְּפִיו דָּבָר לֹא הָיָה.



בּשְׁתִּי, אֵל חֶסֶד, מִצֵּל הָעִצָבוֹן



הַסּוֹכֵךְ עַל אַחֲרִית נְעוּרַי וּמְלַוֶּה



אֶת פִּרְחֵי תַעֲנוּגַי כְּעַשׁ הָרִקָּבוֹן.


כ


וַיְהִי אֲנִי הוֹזֶה עַל פְּלֵיטַת גְּוִיל-קְדוּמִים



וָאֶדְלֶה מִשָּם אִמְרַת-חֵן לְשִׁלּוּמִים.



וָאֶמְצָא שָׁם רָשׁוּם: לָדַעַת אִם תֹּאבֶה



בַּחֲלוֹמוֹת וּבְעָמָל הָאשֶׁר אִם שׁוֹוֶה –



כְּרֵה אֹזֶן לִמְשָׁלִי: בְּיוֹם קֹר וְעַרְפַלִּים



הִתְנַהֲלָה קְדוֹרַנִּית עֲדַת עִוְרִים דַּלִּים;



הֵם הָלְכוּ אֶת דַּרְכָּם בִּיגוֹן עֲצַלְתַּיִם;



וְהִנֵּה לְנֶגְדָּם אִישׁ זָר גְּלוּי עֵינַיִם;



בְּיָדוֹ אֵין מְאוּמָה וּבְפִיו דְּבַר רְמִיָּה:



הֵא דִינָר שֶׁל זָהָב, כַּת עִוְרִים עֲנִיָּה!



מְצָאוּהוּ, תִּפְשׂוּהוּ וּתְנוּ לַזָּר בְּרָכָה! –



וַעֲדַת הָעֲנִיִּים לָאָרֶץ צָנָחָה,



כָּל אֶחָד בְּרֶפֶשׁ הִתְפַּלֵּשׁ וְחָפָר,



וַיָּרֶב אֶת רִיבוֹ עַל חָצָץ וְעָפָר;



וְהַרְחֵק בְּחֶבְיוֹן עַרְפַלִּים אֲטוּמִים,



שָׁם לָעַג הַזָּר לַמִּסְכֵּנִים הַמְרֻמִּים.







במקור המודפס: ש' שמאלית – הערת פב"י  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10146