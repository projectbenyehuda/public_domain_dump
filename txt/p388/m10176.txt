


	
	פַּרְפַּר אָדָם
	



ב


עֵת כִּלְיוֹן-נֶפֶשׁ חַי יְמוֹגֵג כָּל תַּעֲלוּמָה



וְחַיִּים עִוְרֵי-חֹק יַעַטְפוּ דְמוּת תִּפְאֶרֶת, —



כֹּה מַהֵר מִבְּלִי רְאוֹת מַה תִּיעַף יָד יוֹצֶרֶת,



מַה יִּכְבַּד שְׁבִיל הַדִּמְיוֹן כִּבְעַרְבַת-חוֹל עֲרֻמָּה?



הָהּ, לַפִּיד דִּמְיוֹן גֵּא הַכָּבֶה בְאֵין רוּחַ



כְּאִלּוּ נָשְׁבָה בּוֹ מַחֲשֶׁבֶת מָוֶת קָרָה,



כְּאִלּוּ מָעֲדָה הַיָּד אֲשֶׁר יָצָרָה



בְּגַשְּׁשָׁהּ בַּלָּט עַל עֶבְרֵי תְהוֹם פָּתוּחַ.



מִי יָנוּד לְךָ, יוֹצֵר — וּבְחֶבְיוֹן כָּל יְצִירָה



מְזֹרָה תוּגַת עוֹלָם כְּרֶשֶׁת בִּלְתִּי נִרְאָה,



וְאַתָּה פַרְפַּר-אָדָם בֵּין קוּרֵי הַחֲלוֹמוֹת;



וּכְפַרְפַּר לְיַד שְׂמָמִית אֲשֶׁר אֶל קִיר הָרֶשֶׁת



יְנַסֶּה תֵּת לַשָּׁוְא הֶמְיָתוֹ הַנּוֹאֶשֶׁת —



לְנֹכַח דְּמוּת הַמָּוֶת כֵּן גַּם כְּנָפֶיךָ הוֹמוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10176