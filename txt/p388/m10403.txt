


	
	סָטִירוֹת
	



בִּשְׁנַת 1907

א


הַכֹּל אָהֲבוּ. מַגֵּפָה



שֶׁל הִתְאַהֲבוּת, שֶׁל נְשִׁיקוֹת;



אַךְ הַצִּבּוּר כְּבָר נִשְׁתַּתֵּק,



הָאִמָּהוֹת כְּבָר מֵינִיקוֹת.



מֻנָּח כְּבָר בְּקֶרֶן זָוִית



תֹּף הַנֹּעַר, גַּם הַחֲצוֹצְרָה



שֶׁל הָאַהֲבָה כְּבָר נָדַמָּה –



לֹא לְכָךְ הָעֵדָה נוֹצְרָה.



אִישׁ וְאִישׁ לַהֲנָאתוֹ



מַכְנִיס יָד לַעֲרֵמַת זֶבֶל;



יָצָא כְרוּז בְּכָל הָאָרֶץ:



הַכֹּל הֶבֶל, הַכֹּל הֶבֶל.



אַךְ בֵּין כָּךְ וְכָךְ – שִׁמָּמוֹן,



פָּסְקָה רִנָּה מִן הַלְּבָבוֹת;



קֹר וּדְמָמָה. שְׁנָת מְתוּקָה,



הַנֶּאֱהָבִים, הַנֶּאֱהָבוֹת!


ב


שְׂדֵה הַקְּרָב מְכֻסֶּה פְגָּרִים,



עַד לְמַחֲנָק רֵיחַ צַחֲנָה;



רָץ וְנִמְלָט מִי שֶׁנָּשָׂא



אֶת הַתֹּף לִפְנֵי הַמַּחֲנֶה.



אַךְ הַמַּחֲצִיר שָׂם בְּכִיסוֹ



אֶת הַחֲצוֹצְרָה שֶׁל הַזָּהָב:



בֵּית הַמַּלְוֶה נוֹתֵן כֶּסֶף,



וְלַקֵּבָה קָשֶׁה רָעָב.



קוּם אֱכֹל וֶאֱמֹר: אָהַבְתִּי



אֶת הַשּׁוֹט וְאֶת אֲדוֹנִי.



דְּמָמָה גְּדוֹלָה. בָּא וְהוֹלֵךְ



לֵיל שֶׁל קֹר, הַלֵּיל הַצְּפוֹנִי.



בָּאֲפֵלָה עוֹד לַגַּרְדּוֹם



עוֹלִים שְׂרִידִים מִן הַצָּבָא;



לִבְּךָ יוֹעֵץ לְהִתְאַהֵב,



גַּם לְהָקִים זֶרַע. הָבָה.


ג


מִן הַשֶּׁמֶשׁ נִבְרָא מֶלֶךְ,



מִן הַלְּבָנָה – בְּנֵי הַשָּׂרִים;



הָאֲסַפְסוּף – מִן הֶעָפָר,



אַךְ הַיְּהוּדִים הֵם נוֹצָרִים



מֵהִרְהוּרָיו שֶׁל הַבּוֹרֵא…



עֵת הַיְצִירָה כְּבָר כָּלָתָה,



יָשַׁב אֱלֹהִים לָנוּחַ



מִן הַמְּלָאכָה אֲשֶׁר עָשָׂה.



אַךְ מַחֲשָׁבָה אַחַת יָסְפָה



וְהִטְרִידָה, כִּבְיָכוֹל,



אֶת הַבּוֹרֵא; רוֹצֶה הָיָה



לְגָרְשֶׁנָּה וְלֹא יָכֹל.



רָצָה אֱלֹהִים לָנוּחַ –



קָם וַיִּיצֶר בְּרִיָּה מְשֻׁנָּה



מִמַּחֲשַׁבְתּוֹ: הוּא הַיְּהוּדִי



הַמִּשְׂתָּרֵר וְהַמְעֻנֶּה.


ד


לֵךְ אֱהַב אֶת בְּנוֹת הַגּוֹיִם



עַל מְנָת לְקַבֵּל נְשִׁיקוֹת;



בְּנוֹת יִשְׂרָאֵל הָעֲנֻגּוֹת



כְּשֵׁם שֶׁאוֹהֲבוֹת – מְצִיקוֹת.



נוֹתְנוֹת מְעַט וְתוֹבְעוֹת הַרְבֵּה



בְּנוֹת יִשְׂרָאֵל הַיְפֵה-פִיּוֹת,



אַךְ הָשַׁתָּא פָּסְקָה גְבוּרָה



וְהִתְלַהֲבוּת מִן הַבְּרִיּוֹת.



בְּדוֹר יָתוֹם זֶה הִתְרַחֵק



מִן הָאַהֲבָה הַמְשֻׁבַּחַת;



נִתְעַיַּפְתָּ. בְּנוֹת הַגּוֹיִם



נוֹתְנוֹת הַכֹּל בְּבַת אַחַת.



אֶת פֵּרוּרֵי הָאַהֲבָה



אַל תְּלַקֵּט קִמְעָא קִמְעָא:



מַרְבֶּה אַהֲבָה – מַרְבֶּה זֵעָה,



מַרְבֶּה זֵעָה – מַרְבֶּה רִמָּה.


ה


נֵרוֹת כֶּסֶף בַּשָּׁמַיִם,



רוּחַ עֶרֶב קַל מְנַשֵּׁב;



גַּם הַחַיִּים גַּם הַמָּוֶת –



הַכֹּל, הַכֹּל יֵשׁ לְיַשֵּׁב.



כְּלָבִים נוֹבְחִים. גַּם לַכְּלָבִים



יֵשׁ בַּלֵּילוֹת שְׂפַת גַּעְגּוּעִים:



שְׁתֹק, לְבָבִי! כָּל הַסְּפֵקוֹת,



כָּל הַסּוֹדוֹת כְּבָר יְדוּעִים.



סוֹד רַק אֶחָד נִשְׁאַר כָּמוּס –



סוֹד הָאשֶׁר. הָאֲדָמָה



“לֹא יְדַעְתִּיו” לִי מַגִּידָה,



בַּשָּׁמַיִם – דְּמָמָה, דְּמָמָה.



בַּשָּׁמַיִם רַק כּוֹכָבִים,



הַכּוֹכָבִים הֵם עוֹלָמוֹת



בִּפְנֵי עַצְמָם. כֻּלָם בָּרָא



לְשַׁעֲשוּעִים אֵל נְקָמוֹת.


ו


טוֹבָה שִׂמְחָה מִן הַחָכְמָה,



וּמִשְּׁתֵיהֶן טוֹבָה מְנוּחָה;



אַךְ הָאשֶׁר אִם יְאַחֵר,



אֵינוֹ שֹׁוֶה דִמְעָה דְלוּחָה.



מִי זֶה דוֹבֵב בָּרִאשׁוֹנָה



אֶת הַמִּלָּה הַמְקָרֶבֶת



לֵב לְלֵּב, וּמִי זֶה חִבֵּר



בָּהּ גַּם גִּיל וְגַם עַצֶּבֶת?



מִּלָּה קְצָּרָה זוֹ שְׁמָהּ – אשֶׁר,



אִישׁ לֹא יֵדַע אֶת מוֹצָאָהּ;



בַּשָּׁמַיִם הִיא חֲרוּתָה



וּבְמֶבָּטֵי אִשָּׁה נָאָה.



אָנוּ חוֹקְרִים כָּל יָמֵינוּ



אֶת פֵּרוּשָׁהּ. הִתְחִיל נוֹשֵׁר



שְׂעַר רֹאשֶׁךָ; הוֹלֵךְ פּוֹחֵת



אוֹר עֵינֶיךָ. מָה הָאשֶׁר?


ז


אֶחָד אוֹהֵב אֶת הַזָּהָב,



אֶת הַנָּשִׁים אַחֵר חוֹמֵד;



אֶת הַהֶבֶל שֶׁבַּחַיִּים



גַּם מִשְּׁנֵיהֶם אַתָּה לוֹמֵד.



מָרָה שְׁחֹרָה יֵשׁ בַּחַיִּים:



גַּם לָעֶבֶד הִיא מְצִיקָה,



גַּם לָאָדוֹן; מַשֶּׁהוּ אֶחָד



יֵשׁ מִטַּעְמָהּ גַּם בִּנְשִׁיקָה.



גַּם בַּסְּתָו וְגַם בַּקַּיִץ



לִבְּךָ נָתוּן בְּסַכָּנָה:



נִתְעַצָּבְתָּ. רוּחַ יָגוֹן



בָּא וָנָס. מֵאָן וָאָנָה?



שֶׁבַע שְׁמָשׁוֹת שֶׁל עִצָּבוֹן



יֵשׁ בְּאֵין-סוֹף שֶׁל הַיְצִירָה,



אוּלָם שֶׁמֶשׁ אַחַת קְטַנָּה



בַּשָּׁמַיִם לָנוּ מְאִירָה.


ח


גַּם לְצִבְאוֹת הַשָּׁמַיִם



כְּבָר הָרְגַּלְנוּ; כָּךְ בִּמְהֵרָה



מוֹאֵס אָדָם בְּאַהֲבָה,



קָץ בִּנְשִׁיקוֹת אִשָּׁה כְשֵׁרָה.



עַל הַדֶּשֶׁא לִפְנֵי בֵיתִי



אֲנִי שׁוֹכֵב. הַכּוֹכָבִים



זוֹרְחִים כֻּלָּם כְּמִנְהָגָם;



אֶל הַכְּפָר קַיָּצִים שָׁבִים.



צְחוֹק וּדְבָרִים. הַבַּחוּרוֹת



פּוֹרְשׂוֹת רֶשֶׁת צְחוֹר מִסְּבִיבָן;



אֵינִי רוֹאָן בָּאֲפֵלָה



וַאֲנִי נֶהֱנֶה מִזִּיוָן.



פִּתְאֹם נִשְׁמַע קוֹל. בַּפֶּתַח



עוֹמְדָה אִשָּׁה וּמוֹכִיחָה:



לָמָּה תִּשְׁכָּב? בּוֹא הַבַּיְתָה,



הוֹצֵא הֶגֶה קַל מִפִּיךָ.


ט


רוּחַ עֶרֶב חַם מְנַשֵׁב



וְהַלְּבָנָה בְּמִלּוּאָהּ:



אֲנִי הוֹזֶה עַל הָאַהֲבָה



וְעַל נַעֲרָה אַחַת צְנוּעָה.



זֶה כִשְׁלֹשִׁים יְמֵי קַיִץ



אֲנִי דָר בִּמְלוּנַת רוֹעִים;



בֹּקֶר קָם אֲנִי וְתוֹעֶה,



לַיְלָה מְזַמְּרוֹת בְּנוֹת הַגּוֹיִם.



בְּנוֹת הַגּוֹיִם יוֹדְעוֹת זֶמֶר,



יוֹדְעוֹת הֵן הַשְּׁבִיל לַמְּלוּנָה;



צוֹחֲקוֹת שׁוֹקְעוֹת הֵן בֶּחָצִיר,



חֶרֶשׁ פּוֹרְשׁוֹת הֵן בְּלִי תְּלוּנָה.



הִנֵּה נֶעְלַם צֵל בַּחוּרָה,



וַאֲנִי הוֹזֶה עַל הַגִּבְעָה



לִפְנֵי בֵיתִי: מָה הָאַהֲבָה



הַמְשֻׁבַּחַת וּמַה טִּיבָהּ?


י


בְּדוּמִּיַּת לֵיל הַקַּיִץ



אָנוּ נוֹסְעִים. הָאוֹפַנִּים



דּוֹפְקִים חֶרֶשׁ; בַּשָּׁמַיִם



דּוֹלְקִים נֵרוֹת כֶּסֶף קְטַנִּים,



שָׂדוֹת חֲרוּשִׁים, מְלוּנוֹת תֶּבֶן –



אֶת אוּקְרַיְנָה אֲנִי עוֹזֵב;



רַעְיָה הָיְתָה לִי. נִשְׁבַּעְתִּי:



כָּל הָאָדָם דַּל וְכוֹזֵב.



אָנָה תוֹלִיךְ אוֹתִי, רַכָּב?



הוֹי, עֲמֹד! פֹּה מְלוּנָה רֵיקָה,



פֹּה בַת כְּפָר שַׁתְקָנִית אֶמְצָא,



מְנוּחָה אֶמְצָא פֹה בְּחֵיקָהּ.



אַךְ הַמְּלוּנָה נֶעֱלֶמֶת;



דְּמָמָה גְדוֹלָה. הָאוֹפַנִּים



דּוֹפְקִים חֶרֶשׁ; בַּשָּמַיִם



דּוֹלְקִים נֵרוֹת כֶּסֶף קְטַנִּים.


יא


הַרְבֵּה חִידוֹת יֵשׁ בַּחַיִּים,



יֵשׁ גַּם תְּשׁוּבוֹת תִּלֵּי-תִלִּים;



לַחֲכָמִים יֵשׁ פִּתְרוֹנִים,



חֵפֶץ חַיִּים יֵשׁ לַכְּסִילִים.



פַּעַם אַחַת שָׂח לִי חָכָם:



תֹּכֶן אֶחָד לַהֲוָיָה,



רַק הַצּוּרוֹת – – וְלֹא גָמָר:



לְפָנֵינוּ עָבְרָה לְוָיָה.



הָעֲגָלָה אַט הִתְנַהֲלָה



וַתֵּעָלֵם. אוֹרְחִי אָמָר:



תֹּכֶן אֶחָד גַּם לַחַיִּים,



גַּם לַמָּוֶת – – וְלֹא גָמָר.



לְפָנֵינוּ עָבְרָה נַעֲרָה



כְּלִילַת-חֵן, וַנָּקָם לִרְאוֹת;



אַךְ הַנַּעֲרָה בֵּרְכָה אוֹתִי



בְּעֵינֶיהָ הַמַּזְהִירוֹת.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10403