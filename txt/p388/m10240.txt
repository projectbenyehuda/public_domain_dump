


	
	נֹחַם
	



א


עִם רַבִּים נִלְחַמְתִּי עַל שָׁלָל,



וּלְנֹחַם קָרָאתִי עֲרִירִי;



חָרַשְׁתִּי וָאֶזְרַע בְּגָאוֹן,



וְעַנְוַת יְגֵעִים כָּל קְצִירִי.



בִּנְעוּרַי צָפַנְתִּי תַעֲלוּמוֹת,



וּלְפִתְרוֹן רַק אַחַת נִשְׁאָרָה;



הִיא שְׁקוּפָה כְדִמְעַת הַנֹּעַר.



כְּגוֹרַל הַזִּקְנָה הִיא קְצָרָה.


ב


כָּל צִדְקוֹת לְבָבִי נָמוֹגוּ,



כְּתָם-יַחַד פַּרְפְּרֵי שָׁרָב;



הָבִין — יִתּוּשׁ אֶחָד שֶׁשָּׂרַד —



מְזַמְזֵם עַל אָזְנִי אֲמָרָיו.



מַה תֶּאֱנַף, בְּזוּי כָּל יְצוּרַי —



הֲלֹא נֹחַם סָכָל אָבִיךָ,



וּכְתֹם יַרְחֵי רִיק וּבַלָּהוֹת



בְּבשֶׁת חִבְּלַתְךָ הַסְּלִיחָה.


ג


הַיָּמִים לֹא-תֹאַר לְפָעֳלָם,



בַּלֵּילוֹת לֹא נָעֲמָה מְנוּחָה;



חֵץ-הֶבֶל בְּאַשְׁפַּת הֶעָבָר



וְקֶשֶׁת הַנֹּחַם כְּבָר דְּרוּכָה.



הָהּ, נֹחַם — אֵשׁ-גֵּרָה אַחֲרוֹנָה,



הָהּ, הֶבֶל — עֲשַׁן יָמִים כָּבִים:



יְקַרְתֶּם מֵעִיֵּי אֵין-חֵפֶץ



לִמְסֹעֲרֵי-גוֹרָל נִלְבָּבִים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10240