


	
	[בין עיי עולם זה מה קל ליגע-עינים]
	




בֵּין עִיֵּי עוֹלָם זֶה מַה קַּל לִיגַע-עֵינַיִם



לָתוּר אַחֲרֵי הַתֵּל הַצּוֹפֶה פְּנֵי מְנוּחָה;



עֲלוֹת וַחֲזוֹת מִשָּׁם, וַחֲשֹׁב: לֹא עֵת מֹאזְנַיִם,



לִשְׁקֹל בְּאֵימַת כְּסִיל זוֹ אַחֲרִית גֶּבֶר דְּלוּחָה.



אִם אֻמְלַל מַעֲשֶׂה אִישׁ וְהָשְׁלַךְ בְּאֵין-רוֹאִים



כִּפְרִי מִכַּף הַיֶּלֶד הַשָּׂשׂ לִמְשׁוּבַת חִנָּם, –



עַל-מָהּ עוֹד מְדֹד בְּזֶרֶת הַשְּׁבִיל אֶל חוֹר-מַחֲבוֹאִים,



מַה מֵּלִיץ לְנִפְשָׁעִים וּמְחוֹת לֹא יֵדַע דִּינָם?



זֶה פְּרַקְלִיט שָׁב מִדִּין וְכִפַּת רֹאשׁוֹ שְׁמוּטָה,



וּמִצְחוֹ מַעֲלֶה אֵד מִפִּלְפּוּל חַם בַּמֹּחַ: –



וּפָרַט שׁוּב נְאוּמוֹ וְ“הֵידָד” שָׁוֶה פְּרוּטָה



יַעֲטֵהוּ רֶגַע הֶבֶל לְחַטֵּט וְלִשְׂמֹחַ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10420