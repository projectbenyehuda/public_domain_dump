


	
	הֵן יָדַעְתָּ כִּי כֵן...
	




הֵן יָדַעְתָּ כִּי כֵן



מַרְאוֹת אִישׁ בְּאַחֲרִיתָם –



וּמַה תֵּבְךְּ כִּי רְאִיתָם



חוֹשְׂפֵי רִיק, חִדְלֵי-חֵן?



נֹעַר נָס וְלֹא שָׁב,



כְּבַד עֵינַיִם עֲמָלְךָ;



זוּ זִקְנָתְךָ לוֹ סָלְחָה



יוֹם-וָיוֹם הַבְלֵי שָׁוְא.



אִם עוֹד אוֹן לְךָ מְעָט –



שׁוּב וּדְפֹק עַל יְגוֹנְךָ;



הוּא הָאוֹב, הוּא הָעוֹנְךָ



מַה הֵד אִישׁ אֲשֶׁר מָט.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10464