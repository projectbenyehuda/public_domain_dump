


	
	חֲרוּזִים מִן הַחֻמָּשׁ
	



א: אַבְרָם


וְאַבְרָם רֹאשׁ הֶחָזוֹן: כָּל מַסַּת חַיָּיו מָשָׁל,



וְלַהַט מָשָׁל חָדָשׁ בֶּאֱמוּנָיו הַנִּדְגָּלִים;



זֶה גִזְעוֹ-עַז עוֹד קַיָּם וַאֲמִירוֹ-רַךְ כְּבָר נָשָׁל,



וּכְבוֹד הָאוֹן עַל גִּזְעוֹ וְזֵכֶר פְּרִי וְעָלִים.



כָּמוֹהוּ גְזָעִים רַבִּים בְּגַנֵּי עוֹלָם קְבוּעִים,



הָעֹז וְגַוַּן פְּנֵיהֶם מְשִׂיחִים אַדְנוּת עָבָר;



אַךְ מַה שֶּׁהֵמַר רֶגֶשׁ, שֶׁהִמְתִּיק גַּעְגּוּעִים –



הַזְּמַן הֲפָכוֹ עָפָר וּבְעַפְרוֹת עִתִּים קָבָר.



הַמִּשְׁפָּט אֲשֶׁר דִּבֵּר עִם אֱלֹהִים חֲדָשִׁים –



יְנַפְנֵף בּוֹ גַם נַעַר כְּנַפְנֵף בְּדַל עֲנָפִים;



וַאֲשֶׁר קָץ בַּשִּׁפְחָה וְחוּס עַל גְּבֶרֶת נָשִׁים –



רוּחֵנוּ תִרְמֹס בוֹ כִּבְעָלִים הַנִּדָּפִים.



אֱוִיל וְחָכָם יַחַד יַגִּידוּ שִׁכְרוֹן-קְדוּמִים –



לִשְׁנִי רְגָשׁוֹת זֶה בְּמוֹפֵת הָעֲקֵדָה;



וְכוֹכְבֵי אַבְרָם כֻּלָּם כַּשְּׁבִיבִים הָעֲמוּמִים,



וְעַם מִגִּזְעוֹ קָם לְאוֹרָם קוּם לֹא יֵדָע.


ב: יִצְחָק


מֵאָבִיו שׁוֹנֶה מְאֹד: לֹא רָם עַד אַחְרִית יָמִים,



לֹא תָאֳמֵי הַגְּבוּרוֹת: הִלָּחֵם וְהִשְׁתָּאוֹת –



רַק אִישׁ עַל פִּי-בְאֵרוֹ, רַק דּוֹלֵה-חַיִּים תָּמִים



הַשּׁוֹאֵב בִּדְלָיַיִם הַהֹווֹת וְהַבָּאוֹת.



וְלֹא כִבְנוֹ לְגוֹרָל וּלְמוֹפְתָיו הַמִּתְנַבְּאִים,



וּלְסַעֲרוֹת גִּיל וְאָסוֹן הַמְעַפְּרוֹת עוֹד עַד-שֵׂיבָה –



רַק אָב וְגֶבֶר מַחֲרִישׁ, הַחַף כְּאָבוֹת רַבִּים



וּבְבֵיתוֹ קִנְאַת בָּנִים וְעָרְמַת אֵם תְּאֵבָה.



לְשָׂרַי נַעֲשָׂה שֵׁם וַתִּנּוֹן בּוֹ עַד-עוֹלָם,



וְרָחֵל תַּאֲוַת יַעֲקֹב וְחֶסֶד-עַד עַל קִבְרָהּ;



אַךְ יִצְחָק אִישׁ לְרִׁבְקָה – וְלֹא עוֹד נִשְׁמַע קוֹלָם



מִגַּאֲוַת שֵׁם לֹא-קֹרָא, מֵחֶמְדַּת נִיב לֹא נִבְרָא.



רַק מֶשֶׁךְ חַיִּים נִשְׁכָּח וְחִין מַזָּלוֹת קְצָרִים,



וּגְבוּל מִבֵּן לְבֵן, כִּתְהוֹם לְאֵם חוֹמֶלֶת: –



וְעֵינֵי יִצְחָק כֵּהוֹת וְקָמוֹת מוּל הַדְּבָרִים,



מֵאָז עֲקָדוֹ אָבִיו וַיַּרְא אֶת הַמַּאֲכֶלֶת.


ג: יַעֲקֹב


וְיַעֲקֹב אוֹהֵב רָחֵל וּגְמוּלוֹ עַז וְנוֹבֵל,



וּכְנָבְלוֹ כֵּן יַעֲלֶה גַוָּנָיו הַמַּרְהִיבִים;



כָּל צִבְעֵי קֶשֶׁת גֶּבֶר וְצֵל אֶל כֻּלָּם גּוֹבֵל, –



וַיִּזְקַן כֵּן עִם צִלּוֹ עַד הָיָה זַרְעוֹ שִׁבְעִים.



וּכְבָר גַּם כָּבְדוּ יָדָיו – וְחַיִּים עוֹד הַצְּבָעִים,



וְשֹׁבֶל אַהֲבָה נֶאְדָּר לֹא נָמַר עַל-פְּנֵי דְּרָכִים;



בְּחוֹל אֲרָם הַלּוֹהֵט בִּימֵי מְנוּסָה רָעִים,



וּבְהָמִיר גְּאוֹן הַלֵּב בַּנְּדוּדִים הַנִּמְשָׁכִים.



לֹא אָרַךְ יוֹם הָרַעְיָה – וּבְבוֹאוֹ בַעֲנָנָיו



וַיְהִי הָאוֹר אַרְגָּמָן וְלַהֲטֵי אֵשׁ עֲמֻקִּים;



לִנְפוֹצוֹת דִּמְיוֹן נָסַב זֶה מִקְרֵה רוֹעֶה עָנָו



וְרִגְבֵי יוֹם-וָיוֹם, תְּהוֹם וְהַר וְצוּקִים.



וַיִּהְיוּ יוֹם וָעֶרֶב לִשְׁקִיעָה אַחַת תַּמָּה,



וַתְּכַס בְּתַכְרִיךְ כָּבוֹד עַל לֵב הַשָּׂב שֶׁנָּדַם;



וְהִיא לְחֶמְדַּת עַיִן וּלְנֵס בְּקֶרֶב עַמָּהּ,



וְהִיא בְּמִסְפַּר שְׁקִיעוֹת בְּסֵפֶר תּוֹלְדוֹת אָדָם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10426