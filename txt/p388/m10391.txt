


	
	[ביום אשר תהיי לי את]
	




בַּיּוֹם אֲשֶׁר תִּהְיִי לִי אַתְּ



אֲבַקֶּשׁ לִי שָׁעָה רַק אַחַת,



עֵת יִיף וְיִתְעַדֵּן הַיּוֹם,



וְאַתְּ עִם הַיּוֹם אָז שׂוֹמַחַת, –



בַּשָׁעָה הַזֹּאת אֶמְסָר לָךְ,



בִּשְׂחוֹק וּבִמְשׁוּבַת עֲלוּמִים,



סוֹד לִבִּי הַנּוֹשָׁן וְהָרַע,



הִרְהוּרִים וַחֲלוֹמוֹת עֲגוּמִים;



וְנִדָּף כָּל זֶה אָז בָּאוֹר,



וּצְחוֹקֵךְ הָעַלִּיז לִי יַעֲנֶה.



וְאַחַר לָךְ אֶשַּׁק בְּגִיל,



וְנַפְשִׁי כְּבָר אָז שַׁאֲנַנָּה.


1905






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10391