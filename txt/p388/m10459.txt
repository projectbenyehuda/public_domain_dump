


	
	הִנֵּה דַף אֶחָד יָשָׁן...
	




הִנֵּה דַף אֶחָד יָשָׁן1 – מַרְאֵה דָם בְּצַלֶּקֶת,



אַחֲרָיו נִשְׁלָם דַּף חָדָשׁ בִּלְשׁוֹן אֵימָה זוֹעֶקֶת.



וְכֵן תָּרוּץ הַמְּגִלָּה, הִיא מְגִלַּת הָאֻמָּה,



אֲשֶׁר כְּתָבָהּ דְיוֹ שְׁחֹרָה עַל-גַּב אֱמֶת אֲדֻמָּה.



תַּחַת כִּפַּת כָּל דִּבָּה וְכָל מְזִמָּה רַעֲנַנָּה



קִדְּשָׁה רִשְׁעָה זְבָחֶיהָ לֶאֱלִילָהּ בֶּן-זְמַנָּהּ.



וּבִמְחִלּוֹת הַקֹּדֶשׁ עוֹד הַחִידָה מְצַפָּה



בֵּין עֲצָמוֹת לְבָנוֹת, שְׂרִיד קְהִלָּה וְטַפָּהּ.



דּוֹרוֹת עוֹבְרִים כְּצִירִים, תּוּר וּשְׁאֹל לְפִתְרוֹנָם –



אַךְ שְׁאוֹל חִידָתֵנוּ סְגוּרָה תַחְתָּם וְאֵין עוֹנָם.



יָבוֹא יוֹם – וְעֵין חוֹזִים תִּרְאֶה אוֹר בַּנִּסְתָּרוֹת



אֲשֶׁר גָּבְהוּ וְעָמְקוּ בַּתְּהוֹם וּבְמַזָּרוֹת;



רָזֵי עוֹלָם יִבֹּלוּ – עַד אֱוִיל יֶאֱסֹף חִנָּם



קְלִפַּת פְּלָאִים נִרְקָבָה, נַעַר קָט אֶת גַּרְעִינָם;



הַזְּמַן יִטְהַר כִּבְדֹלַח, וּבְרִית עִתִּים חֲדָשָׁה



תִּבְרָא בְרִיאָה לִצְדָקָה: אַחֲרִית כְּלִמָּה לָרָשָׁע;



וְכָל נִכְלֵי הָאָדָם, שִׁרְצֵי עָבָר נִבְהָלִים,



קוֹרְעִים עוֹרָם הַיָּשָׁן וּמִתְחַמְּקִים כִּצְלָלִים: –



אָז, בִּמְלֹא תֵבֵל אֹמֶן – חִידַת עַמְּךָ לְבַדָּהּ



תָּשִׁיב לַעַג לְחוֹקְרָהּ וּלְשֵׁן כִּלְיוֹ הַחַדָּה.







“שָן” במקור המודפס, צ“ל ”יָשָׁן“ – הערת פב”י.  ↩










את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10459