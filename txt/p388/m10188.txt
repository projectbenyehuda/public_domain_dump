


	
	[עוֹד שְׂפָתַי זָרוּ לָךְ]
	



ה


עוֹד שְׂפָתַי זָרוּ לָךְ. וְיָדִי הַנִּמְהָרָה,



בְּלִי סֹב מַחֲבוֹאֵי-גִיל, אֶל בְּשָׂרֵךְ כְּבָר יָרָדָה;



וּבְטֶרֶם נְשִׁיקַת-גְּמוּל נָשַׁקְתִּי לָךְ בִּרְעָדָה,



וְיָדִי הַנֶּאֱלָמָה מֵחֵיקֵךְ כְּבָר נָשָׁרָה.



כָּךְ צִפּוֹר בְּאֶרֶץ-נוֹד אֶל גִּנַת-סְתָו יוֹרֶדֶת,



בְּלִי סֹב עֳפָאֵי-צֵל, בְּלִי צִפְצוּף-שִׁיר בְּפִיהָ;



וּבַד חֲשׂוּף-הֶעָלִים רַק רֶגַע קָט הֵנִיעָה —



וּכְנָפָהּ אֲשֶׁר נָחָה בָאֲוִיר כְּבָר רוֹעֶדֶת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10188