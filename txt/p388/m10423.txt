


	
	בַּלָּדוֹת
	



א: הַדְּאָגָה


אֶת סַף בֵּיתוֹ עָבַר הַצּוֹרֵף, וַיַּרְא



כִּדְמוּת מִתְפַּלֶּשֶׁת בָּאֵפֶר הַקַּר.



וַיֹּאמֶר בְּלִבּוֹ: הֲלֹא זֹאת הַדְּאָגָה;



וַתִּלְעַג לִבְרִיחִי הָעַז, כְּמִנְהָגָהּ.



וַיֵּשֶׁב לְלַבּוֹת הָאֵשׁ בְּרֹאשׁ שַׁח;



מְזִמָּה בְרוּחוֹ וּבְפִיו מַעֲנֶה רַךְ:



– הִכָּבְדִי וּגְשִׁי עַד הָאֵשׁ, וּלְיַד כּוּרִי



כְּאַחַת נַעֲרוֹתַי הַטּוֹבוֹת תָּגוּרִי.



הִיא זָעָה וְנָעָה כַגּוֹרָל הַמָּט;



הַצּוֹרֵף מְפַתֶּה וּמַחְנִיף בַּלָּט:



– עוֹד זְעֵיר וַאֲחַבְּקֵךְ, אֲחוֹתִי דוֹאֶבֶת;



עִזְרִינִי וּפְחִי עוֹד גַּם אַתְּ בַּשַּׁלְהֶבֶת.



הִיא נִגְּשָׁה, וַתֵּיטֶב לָשֶׁבֶת בִּמְקוֹם



שָׁם תַּאֲוַת הָאָמָּן נִצְרֶפֶת עַד-תֹּם.



וּבְאָזְנָהּ בָּא לַחֲשׁוֹ: עַל כֵּן לָךְ קָרָאתִי, –



כִּי חָסְרָה עוֹד רֶטֶט הַכְּאֵב יְצִיקָתִי;



וְעַתָּה שְׁמָעִינִי וְקִסְמִי לַיְקוֹד. –



וַתִּשְׁמַע וַתִּפָּת וַתִּגְהַר מְאֹד.



וַיֵּט וַיֹּאחֲזֶנָּה בְּרֶגֶשׁ וּבְאֵיבָה,



וַיַּשְׁלֵךְ אֶת טַרְפּוֹ לָאֵשׁ הָרְעֵבָה.



וַיִּשְׁמֹר אֶת סוֹדוֹ. רַק נוֹדְעָה מֵאָז



מְלַכְתּוֹ הַטְּבוּעָה בַעֲדָיֵי הַפָּז.


ב: הַגָּבִיעַ


וַיֶּחְכַּם הַמֶּלֶךְ וַיַּגְדֵּל אֶת שְׁמוֹ,



וַיְבַקֵּשׁ עוֹד חָכְמָה וַיֵּלֶא לִמְצֹא.



וַיִּשְׁלַח לַצּוֹרֵף: עֲשֵׂה לִי גָּבִיעַ,



וְיִהְיֶה לִי אוֹב וּפִתְרוֹנִים יַבִּיעַ.



וַיִּצְבֹּר הַצּוֹרֵף אֶת זְהָבוֹ הַמְעָט,



וַיַּשְׁלֵךְ לַכּוּר – וּפִיו דּוֹבֵב בַּלָּט.



וַיְהִי בְּהַחִלּוֹ לְדוֹבֵב לְחָשָׁיו,



לָשִׁית בַּגָּבִיעַ קוֹל אוֹב, כַּאֲשֶׁר חָשָׁב –



וַיּוּעַם וַיִּקְדַּר הַזָּהָב הַטּוֹב,



וַיְהִי כִפְנֵי סִיגִים נִשְׁכָּחִים לָרֹב.



וַיִּשֹּׁם הַצּוֹרֵף, וַיְחַבֵּל תַּחְבּוּלָה;



וַיִּצֹּק מִכֶּסֶף הַיְצִיקָה הַצְּלוּלָה.



וַיָּנַע אֶת שְׂפָתָיו. אַךְ לַחַשׁ הָרָז



הִתְנַכֵּל לַכֶּסֶף וְזָהֳרוֹ גָז.



וַיֶּחֱרַד הָאִישׁ וַיֵּשְׂטְ מִן הַשְּׁנַיִם,



וַיְגַשֵּׁשׁ וַיִּמְצָא בְדִיל בֶּן-כִּלְאַיִם.



וַיּוֹסֶף לָצֶקֶת וַיִּלְאַט בְּפִיו,



וַתִּצְלַח הַמְּלָאכָה וַיּוֹשַׁע הַנִּיב.



וַיְכַל מַעֲשֵׂהוּ, וּגְבִיעַ הַקְּסָמִים



הִתְנַבֵּא וַיְדַבֵּר בִּלְשׁוֹן הַחֲכָמִים.



וַיְצַף אוֹתוֹ זָהָב וַיּיף עַד-בְּלִי-דָי;



וַיָּבֵא לַמֶּלֶךְ וַיִּתֶּן לוֹ שָׁי.


ג: הַהֶבֶל


הַהֶבֶל הִתְחַפֵּשׂ וַיִּדְפֹּק כְּגֵר



עַל דֶּלֶת בָּעִיר, וְהַצּוֹרֵף עוֹד עֵר.



וְלֹא אָבָה פָתוֹחַ – אַךְ צָו לָאוֹרֵחַ;



וַיִּפְרֹץ הַזָּר, וְהָאִישׁ אַךְ פּוֹתֵחַ.



וַיֵּשֶׁב וַיַּחְתֶּה בָאֵשׁ הַדּוֹעֶכֶת,



וַיְמַשֵּׁשׁ וַיִּשְׁאַל לִפְזוּרֵי מַתֶּכֶת.



וַיַּעַן הַצּוֹרֵף, וְאִם הִתְמַהְמֵהַּ:



זֶה כַסְפִּי לִי-עֶבֶד וּזְהָבִי כְרֵעַ.



וַיֹּאמֶר: אִם תִּתֵּן לִצְמִיתוּת לִי אֵלֶּה –



וְאֶתְּנְךָ לְשֵׁם וּבְפָעָלְךָ לֹא תֵלֶא.



וַיֵּבוֹשׁ הַצּוֹרֵף מִצְּחוֹק וַעֲנָוָה,



וַיִּקְרָא: כִּדְבָרְךָ! אַךְ מוֹפֵת לִי הָבָה.



כֵּן יִהְיֶה! – עָנָהוּ, – וּבְזֹאת תֵּדַע כֹּחִי



כִּי עוֹשֵׂה נִפְלָאוֹת מֵעוֹדִי אָנֹכִי.



– שְׁבֵה שֶׁבְיְךָ חִנָּם בְּצַלְמֵי מְלַאכְתִּי,



וֶאֱצָל-לְךָ בְּרָכָה מֵאֲשֶׁר בֵּרַכְתִּי.



כֹּה דִבֵּר הַלָּז; וּבְפִיו עוֹד מְשָׁלוֹ –



וַיֶּחְמַר בַּכּוּר שָׁם, גַּם יָרוֹד גַּם עָלֹה.



וּבְטֶרֶם יְלַבֶּה לֶהָבָה כְּחֻקָּהּ –



וּדְמוּת לֹא-שֹׁעֲרָהּ כַּחֹק כְּבָר יְצוּקָה.



– עוֹד הַאֲמִין לֹא אֹבֶה – כִּי גְמוּל גַּם בִּרְמִיָּה;



עֲשֵׂה לִי בְאֵשׁ, וּבְחַנְתִּיךָ בַּשְׁנִיָּה.



וּכְדַבְּרוֹ כֵן צָחַק הַצּוֹרֵף, כִּי מָנָה



מִנְּעוּרָיו גַּם תְּכָכִים בָּאֵשׁ הַנֶּאֱמָנָה.



אַךְ קַלָּה וּצְחִיחָה כְּבַת-הַמַפּוּחַ,



הִתְלַבְּטָה כְבָר אֵשׁ לַכּוּר הַנָּפוּחַ.



וּכְרוֹחֵץ מִתְפַּנֵּק מֵרַחְצוֹ כִי עָלָה –



מִלַּהֲבָהּ כֵּן עָלְתָה הַדְּמוּת הַנִּדְגָּלָה.



וְהַצּוֹרֵף עִם נַפְשׁוֹ; וַיַּהַס הֲמוֹנָהּ,



וַיִּפְצַר בָּאִישׁ: עוֹד לִי זֹאת לָאַחֲרוֹנָה: –



עֲשֵה כְחֶמְלָתִי לִיצוּר הַגִּלְגּוּלִים,



וּפְרֹשׂ אֲפֵר חַיִּים עַל פָּנָיו הַגְּאוּלִים.



וַיְמָאֵן הַזָּר, כִּי לֹא נֻסָּה בְזֹאת;



וַיֹּאמֶר: שַׁלְּחֵנִי, לֹא אוּכַל עֲשׂוֹת.


ד: שְׁלשֶׁת הַיְתָרִים


וַיֶּאֱהַב הַצּוֹרֵף וַיְאָרֶשׂ לוֹ אִשָּׁה;



וַתָּקָץ בִּמְלֶאכֶת הַדַּל הַמַּחֲרִישָׁה.



וַתַּרְא כִּי רַב חֶלְקוֹ בִתְבוּנוֹת וּבְרָעוֹת,



וַתִּתְחַל וַתֵּבְךְּ מֵרֹךְ וְהִשְׁתָּאוֹת.



וַתְּדַבֵּר עַל לִבּוֹ: מְצָרֵף וְאָמָן –



כָּל יִקְרוֹת חַיֶּיךָ כִבְלוּלוֹת מִי שָׂמָן?



וַיַּעַן וַיֹּאמֶר: כְּכֹחִי אִוַּלְתִּי –



שִׁחַתִּי אֶת טוּבִי וְחֶפְצִי הִצַּלְתִּי.



וַתּוֹסֶף עַנּוֹתוֹ: מִי יִשְׁבְּ אִישׁ כָּמוֹךָ –



וּמָחַץ תַּאֲוָתוֹ וְגָאַל אֶת כֹּחָהּ?



וַיֹּאמֶר:אִסְרִינִי בִשְׁלשָׁה יְתָרִים,



בְּתוֹדָה וּבְחֵן וּבִגְמוּלוֹת נִפְתָּרִים.



וַתַּעַשׂ לוֹ כֵן; וַיְהִי אַסִּיר תְּשׁוּאוֹת,



וְקִנְאָה וַחֲנֻפָּה הַשּוֹמְרוֹת הַשְּׂנוּאוֹת.


ה: וַיְהִי בִּימֵי אֵיד…


וַיְהִי בְּידֵי אֵיד – וַיִּבְרְחוּ שְׁנַיִם



מִנַּעֲרֵי הַצּוֹרֵף אֶל בִּקְעַת הַחַיִּים.



וַיֵּרֶד לַבִּקְעָה וַיָּבוֹא בֵין זָרִים



וַיִּשְׁאַל: הֲנִתְעוּ הֵנָּה הַנְּעָרִים?



וְהָיָה כִּי נֶחְקַר לְאוֹת – וַיִּכָּלֵם



כְּאִישׁ עוֹד יִתְאַפֵּק וְאֵידוֹ כְבָר שָׁלֵם.



וַיַּגֵּד הָאוֹתוֹת: הָאֶחָד אִישׁ-עִתִּי,



וּבְבוֹאוֹ יְרַקַּע עַד-תֹּם אֶת אֲמִתִּי.



וְאָחִיו עוֹד נַעַר, וְאָץ רַק לִבְרֹחַ: –



הַדִּמְיוֹן לוֹ קֹרָא; וְהַגָּדוֹל – הַכֹּחַ.



וַיֹּאמְרוּ לוֹ רַבִּים: בַּגַּיְא בֵּין הַגְבָלִים



רָאִינוּ אֶת שְׁנֵיהֶם כִּשְׁבוּיִים אֻמְלָלִים.



הַדִּמְיוֹן כְּלֵץ, וּבִידֵי עֶבֶד כְּבוּלוֹת,



הַכֹּחַ יְסוֹבֵב אֶת גַּלְגַּל הַגְּמוּלוֹת.


ו: בַּדֶּרֶךְ


נוֹף-יוֹם. רָזֵי-תָמִיד. בְּרַגְלוֹ הַכְּבֵדִה



יִתְנַהֵל הַצּוֹרֵף, וְדַרְכּוֹ לֹא יֵדָע.



הַלְעַרְבוֹת הַגֶּבֶר? הַלְגִבְעוֹת הַנְּעוּרִים?



עַל שִׁכְמוֹ לְמַשָּׂא הַכֵּלִים הַצְּרוּרִים.



וּבְצַעֲדוֹ יַחְשֹׁב: הַכְּלִי בְאַמְתַּחְתִּי –



וּלְחֹמֶר הָאֱמֶת; וְזֹאת לֹא לָקַחְתִּי.



מִמַּחֲזֶה וּפְזוּרָיו כִּדְמוּת הִיא לְקוּחָה,



וְגָדְלָה מִדִּמְיוֹן כְּאֵשׁ מִמַּפּוּחָהּ.



וְאִישׁ יְבַקְשֶׁנָּה – יְבַקֵּשׁ בַּחַיּים,



וְאִישׁ יִמְצָאֶנָּה – לֹא יִמְצָא חָפְנַיִם.



זְעֵיר פֹּה, זְעֵיר שָׁם. וְהַסִּיגִים הֲרָרִים –



וּכְבָרָה לִי קְטַנָּה וְיָמַי כֹּה קְצָרִים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10423