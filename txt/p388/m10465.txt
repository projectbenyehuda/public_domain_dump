


	
	שְׂרִיד שַׁלֶּכֶת...
	




בְּלֵב הַיָּם אֳנִיָּה מְהַלֶּכֶת –



מַה תִּשָּׂא, הָאֳנִי? זְהַב שַׁלֶּכֶת.



יְהוּדֵי פָז: שַׁלֶּכֶת קַדְמוֹנִיָּה;



בִּבְשָׂרָם סְתָו, בִּפְנֵיהֶם אוֹר רְמִיָּה.



יְהוּדֵי פָז וּמְסוֹס: הַיָּד תִּקָּחֵם –



וּתְמוֹלְלֵם עַד תֹּם מִבְּלִי הִנָּחֵם.



וְעַיִן תִּרְאֶה אוֹתָם וְהֵבִינָה



מָה אוֹן מוֹרָשָׁה בָם וְיֶתֶר חִנָּהּ.



וְזָכְרָה שֶׁמֶשׁ קְדוּמִים אֲשֶׁר כָּבָה



וּצְבָעָיו עוֹד כִּיקוֹד בַּעֲלֵי רְבָבָה.



בְּלֵב הַיָּם אֳנִיָּה מְהַלֶּכֶת –



מַה תִּשָּׂא, הָאֳנִי? עַם שְׂרִיד שַׁלֶּכֶת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10465