


	
	דְּבוֹרִים
	



א


קוֹל זִמְזוּם הוֹלֵךְ עָרֵב בְּלִי הֲפוּגוֹת: –



הַדְּבוֹרִים, עַם-גַּמָּדִים נָבוֹן,



יָתוּרוּ לָמוֹ אֶת מְזוֹן הָרָזִים,



אֲשֶׁר עֵין-זָרִים לֹא תְשׁוּרֶנּוּ



בִּגְבִיעֵי פְרָחִים רֵיקִים.



הֵן עָפוֹת חִישׁ, הַבְּתוּלוֹת הָעֲמוּסוֹת: –



מִבְּלִי לִטְעֹם בִּמְלֹא חַיֵּיהֶן



גַּם מֶתֶק אַהֲבָה, גַּם חֶבְלֵי לֵדָה –



הֵן דּוֹגְרוֹת אֶת הַדְּבַשׁ הַטָּהוֹר



לְחַג-כְּלוּלוֹת אֶחָד קָצָר.



צְהֻבּוֹת גַּב וּזְעוּמוֹת גַּף וּבֶטֶן,



כִּדְמוּת חַרְטֻמּוֹת-שָׂדֶה קְטַנּוֹת,



כִּקְלוּיוֹת חֵשֶׁק הֵן מְאֹד תֵּקַלְנָה



בְּסָגְרָן כַּנְפֵי שַׁעֲשׁוּעִים



עַל פְּרָחִים שׁוֹמְרֵי צְבָעִים.



מֵעַל גַּפֵּיהֶן מְנַעֲרוֹת הֵן בְּלִי-יוֹדְעִים



אֲבַק הֵרָיוֹן לַצּוֹמֵחַ,



וְחֵלֶף זֶה הֵן אוֹגְרוֹת צוּף-שִׁמּוּרִים –



לְמַעַן סְפוֹת הֵרָיוֹן אַדִּיר



לְאָחוֹת בְּרוּכַת רָחֶם.



אִמָּהוֹת בְּלִי תַעֲלוּלֵי אֲבִיּוֹנָה



מְחַצֵּר קוֹלָן בְּכָל הַשָׂדֶה,



כִּי כֻלָּן יַחַד יַעֲדוּ בְתוּלֵיהֶן –



לְמַעַן קְרֹב הַזָּר הָאֶחָד



אֶל אַחַת אֲשֶׁר תֵּלֵד.



חֲנִיתָן, שְׁקוּיָה מְרִירוּת בִּקְצֵה בִטְנָן,



דְּרוּכָה עֹז לִקְרַאת כָּל שָׂטָן



אֲשֶׁר עֲרֹךְ לֹא יֵדַע רֹגֶז בְּתוּלוֹת,



אֶל מוּל כָּל חַי אֲשֶׁר לֹא יָחֹן



בְּרִית אַהֲבָה מְשֻׁתֶּפֶת.



הָהּ, עוֹד מְעַט לָהֶן בִּנְקַם נִצָּחוֹן:



הֵן נוֹתְנוֹת חִנָּם גַּם אֶת נַפְשָׁן,



לְמַעַן הָעִיד כֵּן בְּשַׁלְוַת מָוֶת –



עַל אַהֲבָה בְלִי רֵאשִׁית לֵדָה,



בְּלִי אַחֲרִית צֶאֱצָאִים.


ב


מִבֹּקֶר – זֶה מְעוּפָם אֲשֶׁר יוֹצִיא



תַּעֲצוּמוֹת אֵם מֵאֵם עֲקָרָה,



עַד עֶרֶב – זִמְזוּם נוֹגֵשׁ זֶה הַלּוֹעֵג



לְשָׂכָר אֶחָד מִנִּי אֶלֶף



וּלְאַחֲרִית כָּל מְזִמָּה.



מֵאָבִיב וְעַד בָּצִיר – בְּרִית חָרוּצוֹת



וְאֵמוּן-רָז לַעֲמַל מַסֹּרֶת,



כְּאִלּוּ הֵן תֵּדַעְנָה רְדוֹת אֶת דִּבְשָן



בַּחֲלִיפוֹת עוֹלָם זֶה הַנִּמְהָר



וּבְעֶרְכּוֹ זֶה הֶעָקָר.



בִּגְבֹר יְמֵי הַקַּיִץ הָאֲרֻכִּים



וְחֶמְדַּת כָּל הַחַי גּוֹבֶרֶת, –



מִתְאַגְּדוֹת הֵן עַד-תֹּם לְעַם קְדוֹשִׁים,



הַמְשַׁתֵּף מִשְׁטָר עִם נְדִיבוּת



בַּעֲמַל-כַּוָּנָה אֶחָד.



בֵּין אַהֲבָה וָשֹׁד – שְׁנֵי קְצוֹת הַחַיִּים –



מִסְּבִיבָן חָג הַכֹּל כִּמְטֹרָף, –



רַק הֵן מִבְּלִי אֱהֹב תִּמְצֶאנָה שָׁלָל



בִּלְבַב הַפְּרָחִים הָעֲנֻגִּים



הַפְּתוּחִים בָּעֲרָבָה.



וְתוֹר הַסְּתָו כִּי בָא וְיָמָיו כֵּהִים



מֵרְאוֹת כְּמוֹ כָל שִׂיא מַטָּרָה,



רַק סְפִיחַ דִּמְיוֹן אַחֲרוֹן – הַכִּלָּיוֹן –



מְעַוֶּה פָנָיו הַנִּזְעָמִים



מִבְּעַד עַרְפִלִּים קָרִים: –



אָז צְפוּפוֹת כֻּלָּן יַחַד לְמִשְׁמֶרֶת



בְּתוֹךְ כַּוֶּרֶת סְגוּרַת תָּאִים;



שָׁם יֶעֱרַב, כְּמוֹ בְקַן-הַגּוֹרָל,



לַחֲלֹם עַל חַיִּים הַמִּתְקָרְבִים



בְּאֵין-רוֹאִים אֶל הַתַּכְלִית.



וְהִנֵּה שׁוּב הָאוֹר בּוֹקֵעַ שְׁחָקִים,



כְּאֶצְבַּע אֱלֹהִים אַדִּירִים, –



וְשׁוּב הַדְּבוֹרִים נוֹהֲרוֹת בַּשֶּׁמֶשׁ,



כְּיַלְדֵי סְתָרִים אֲשֶׁר יַחַד



הִכִּירוּ אֶת אֲבִיהֶם.


ג


עַל-מָה אֶל כַּנְפֵי דְבוֹרָה שַׁאֲנַנָּה



תְּהוֹם מְשׁוּגָה כֹה עֲמֻקָּה,



אֲפֵר הַגּוֹרָל לָמָּה יַעֲטֶה חִנָּם



גּוּף דַּל, אֲשֶׁר לֹא יוֹצִיא שְׁאֵרִית



בְּמַחְשַׁךְ הַכַּוֶּרֶת?



אִם שִׁוְיוֹן אֱמֶת יֵשׁ בֵּין סְגוֹר-הַחַיִּים



וּבֵין הַיְצוּר אֲשֶׁר יִסָּגֵר –



כְּעָלֶה נָד עַל בַּד וְאֵין בּוֹ זֶרַע,



הַנּוֹעָד רֵיקָם אֶל הַמָּוֶת –



כֵּן נוֹעֲדָה הַדְּבוֹרָה.



אִם מֹאזְנֵי צֶדֶק יֵשׁ וּשְׁקוּלִים יַחַד



מְרִי אַהֲבָה וְעֹז כָּל דִּמְיוֹן –



בְּלֹא עֵת הַדְּבוֹרָה קָפְצָה מִמֹּאזְנֶיהָ,



וּבְקִרְבָּהּ רַחְמָהּ זֶה הַסָּגוּר



וְנַפְשָׁהּ זוֹ הַנְּדִיבָה.



וְהִנֵּה נִכְתַּם חֹק וְאֵין לְשַׁנּוֹת



וְעָף הַיְצוּר צְהֹב הַמֶּרֶד,



וּכְאֶחָד אֲשֶׁר צָפַן לְשַׁד-מוֹרָשָׁה –



מִתְחַפֵּשׂ הוּא בִכְתֹנֶת חַיָּיו



הַלְּבוּשָׁה רַק לְעוֹרוֹ.



וּכְאֶחָד אֲשֶׁר קִנְאָה לוֹ לְמִשְׁעָן



וְזֹהַר אַהֲבָה יְעַטְּרֶנּוּ,



הוּא הִשְׂכִּיל בְּנוֹת בִּימֵי-חֲלוֹף חֲשֻׁכִּים



נְוֵה-סְגֻלָּה צַר וְרַב כְּאֶחָד –



כָּמוֹהוּ אֵין עַל עָפָר.



כְּאִלּוּ הוּא, הֶחָג בַּהֲבֵל רְגָעָיו



כְּמַר מִדְּלִי הַנּוֹטֵף תֹּהוּ, –



נְבוֹן-אַלְמָוֶת יַחְתֹּר בַּמִּסְתָּרִים



לְהַקְדִּים אֵת כָּל יוֹשְׁבֵי תֵבֵל



בִּמְלֶאכֶת חָק-הַבְּנִיָּה.



וַכְאִלּוּ הוּא, הַבָּא עִם קִיא כָל אֶחָיו



וּעֲרִירִי יָשׁוּב הַמָּוֶת, –



גַּם לוֹ גַם לָנוּ הוּא קוֹבֵעַ יַחַד



אֱמוּנָה אַחַת וְאַדִּירָה



בְּהַשְׁאָרַת כָּל הַחַיִּים.


1924






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10410