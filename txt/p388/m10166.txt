


	
	בְּלֵיל סַעַר
	




מַה עַז יְלֵיל רוּחַ הַסַּעַר!

כָּל מוֹסְדֵי הָאָרֶץ כְּמוֹ זָעִים,

וּמְחִתַּת הַחַיִּים הַגְּדוֹלָה

נִרְתַּעַת מֵאַחֲרֵי הַקְּלָעִים.

מַחֲשַׁכֵּי הַלַּיְלָה מַה כְּבֵדִים!

כְּמוֹ תֵבֵל אֶת חֶטְאָהּ הִכִּירָה,

וְיָצְאָה לִתְעוֹת בָּאֲפֵלָה

מִפְלֶצֶת הַגּוֹרָל הַטְּמִירָה.

וּבְתוֹךְ הַמַּחֲשַׁכִּים הַכְּבֵדִים

גַּם זֶרֶם הַגֶּשֶם מָה רַב-הוּא!

כְּמוֹ פְנֵי הָאֲדָמָה מְכֻסִּים

בִּסְחִי כָל הַדּוֹרוֹת שֶׁגָּוְעוּ.

1918







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10166