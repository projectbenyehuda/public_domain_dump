


	
	שַׁלְשֶׁלֶת
	



א


מְנַשְּׁבָה רוּחַ חַיִּים סוֹרֵרָה וּמְבֹהֶלֶת,



מִתְנוֹדֵד צְבָא הָעַמִים בִּמְחִי שַׁלְשֶׁלֶת כְּבֵדָה:



כְּאִלּוּ כְלִי-מַשְׁאַבִּים בָּרוּחַ הִיא אִבֵּדָה —



מֵעַל בְּאֵר הֶעָתִיד מִתְלַבְּטָה הַשַּׁלְשֶׁלֶת.



וּמֶרְחַב שְׂדֵה-הַחַיִּים כְּנוֹף שֶׁל סְתָו קֵרֵחַ:



לְנֹכַח שֶׁמֶשׁ עָבָר הַיּוֹרֵד אַט הַיָּמָּה



כְּבָר פִּרְאֵי-אָדָם דּוֹאִים לְאֶרֶץ-אוֹר נַעֲלָמָה.



הֲתִשְׁמַע? שִׁיר הַפְּרֵדָה וְנַאֲקַת הַמַּאֲוַיִּים



מְמַלְאִים חֲלַל הָאֲוִיר בֵּין אֶרֶץ וְשָׁמַיִם —



כְּמוֹ טוּר שֶׁל אַוְּזֵי-בָר בַּמָּרוֹם מַר צוֹרֵחַ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10175