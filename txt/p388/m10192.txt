


	
	[כמקרה יודעי-אהבה בנכר לנו קרה]
	



ט


כְּמִקְרֵה יוֹדְעֵי-אַהֲבָה בַּנֵּכָר לָנוּ קָרָה,



וַנֵּשְׂטְ אֶל אוֹר-תַּעְתּוּעִים מִצֵּל הָעִיר הַגְּדוֹלָה;



אַךְ נַעֲוַת-הַנֹּחַם לִשְׁנֵינוּ תָכִין דְּבָרָהּ,



וְלַעֲנַת-שִׁמָּמוֹן בַּעֲצִיץ-חִשְׁקֵנוּ עוֹלָה.



עוֹד לַיְלָה לַיְלָה אַתְּ קוֹטֶפֶת אֶת הַלַּעֲנָה,



אַךְ יוֹמָם תִּרְגַּז רַגְלֵךְ מִתְּעוֹת בְּמַעְגַּל-קְסָמִים,



וְדוֹמָה אַתְּ כִּמְנַסָּה לִבְעֹט בְּרֶגֶל קְטַנָּה



בַּעֲצִיץ-חִשְׁקֵנוּ דַּל וּפְרָחָיו הַנִּכְלָמִים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10192