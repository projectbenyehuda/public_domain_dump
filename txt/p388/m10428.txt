


	
	הַרְאֵנִי טוֹב...
	




הַרְאֵנִי טוֹב, אֶת נַפְשְׁךָ הַטּוֹבָה



בְּעַנְוַת רֹךְ וּבְגַאֲוַת הַחוֹבָה;



כִּי יָקָר רֹךְ, וְחוֹבָה – שִׁבְעָתַיִם,



וּבְבוֹאָם יַחַד – וּמָתְקוּ לָעֵינָיִם.



יֵשׁ תִּרְאֶה אִישׁ, וּבְעַמִּים תֶּחֱזֶה עָם,



שֶׁדְּבָרָם רַב וּתְרוּעַת נֶפֶשׁ בָּם, –



וְלֹא יַעֲשׂוּ כֵן וְלֹא יֵדְעוּ כֵן לַעֲמֹד



בְּמַסַּת יוֹם, בִּקְטֹן הַיּוֹם מְאֹד.



זְכֹר יְמֵי הַיַּלְדוּת, עֵת הַתּוֹרָה



לִצְרוֹר לְאִישׁ וּלְעָם שְׁאֵרִית טְהוֹרָה:



כִּתְאוֹמִים יִיטְבוּ אָז, לִבְלִי הִפָּרֵד,



גַּם צַו הָאָב, גַּם קוֹל הָאֵם הֶחָרֵד.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10428