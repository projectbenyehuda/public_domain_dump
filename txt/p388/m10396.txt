


	
	[ויש שבליל אפלה, בחצות לילה]
	




וְיֵשׁ שֶׁבְּלֵיל אֲפֵלָה, בַּחֲצוֹת לָיְלָה,



עָלַי יָשִׁיתוּ צְבָא מַחֲשָׁבוֹת שְׁחֹרוֹת,



וּלְבָבִי תִּלְחַץ תּוּגָה אַחַת גְּדוֹלָה:



זוּ תוּגַת עַד, יְרֻשַּׁת דּוֹרֵי דוֹרוֹת.



אָז בָּא אֶל לִבִּי רֶגֶשׁ בְּדִידוּת נוֹרָא,



כִּבְדִידוּת עָנָן קוֹדֵר בָּרָקִיעַ,



בְּחֵיק הַלַּיְלָה כִּי תַרְגִּיעַ אֶרֶץ שְׁחֹרָה,



וְאוֹתוֹ, אֶת הַקּוֹדֵר, רוּחַ-סְתָו יַסִּיעַ.



אָז נִדְמֶה לִי: לֹא אֶחְיֶה גַם בִּיצִירָה,



לַהֶבֶל רַק פִּזַּרְתִּי אֶת כָּל כֹּחִי:



הַכֹּל בָּא גָז כַּחֲלוֹם וּכְצִלְצוּל שִׁירָה,



וּכְצֵל עִם צְלָלִים אֶמּוֹג גַּם אָנֹכִי.


1903






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10396