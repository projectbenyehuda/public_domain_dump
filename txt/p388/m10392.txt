


	
	[ימים שלושה מאז לא כתבת לי מאומה]
	




יָמִים שְׁלֹשָׁה מֵאָז לֹא כָתַבְתְּ לִי מְאוּמָה,



מֵאָז לֹא יָדַעְתִּי מְנוּחָתִי וְאֶת יוֹמִי;



וְעָבְרוּ הַלֵּילוֹת עָלַי בְּלִי תְנוּמָה,



וְרִחַף עָלַי חוֹלֶה עָגוּם חֲלוֹמִי.



שְׁלֹשָׁה יָמִים מַזְהִירִים וְּׁשחוֹר שְׁלֹשָׁה לֵילוֹת



יַפְרִידוּ בֵּינִי וּבֵינֵךְ.



נָכְרִיָּה לַיָּמִים הָאֵל אַתְּ, מַלְאָכִי:



מְאוּמָה הֵם לִי לֹא הֵבִיאוּ מִמֵּךְ.



וְכָל לֵיל מִן הַלֵּילוֹת הַשְּׁחֹרִים הָאֵלֶּה



בְּקֶרֶב הַדְּמִי אָרַג סוֹדוֹת חֲדָשִׁים,



וְרַבּוּ צֶאֱצָאֵי הַלַּיְלָה – הַלְּחִישׁוֹת,



וְנוֹלְדוּ וּמֵתוּ בְכָל לֵיל אַלְפֵי רְחָשִׁים, –



אַךְ אֶת סוֹדִי בֵּין סוֹדוֹת הַלֵּיל לֹא מָצָאתִי



וַיְדַבֵּר אֶל נַפְשִׁי הַלֵּיל, וְלֹא הֵבִינָה,



וְאָזְנִי אֶת רַחֲשֵׁי לְבָבֵךְ הַקַּלִּים



בֵּין רַחֲשֵׁי הַלֵּיל לֹא הִבְחִינָה.


1905






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10392