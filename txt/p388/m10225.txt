


	
	[סוב אל פני האחרית ודמה לעלה-שלכת]
	




סֹב אֶל פְּנֵי הָאַחֲרִית וּדְמֵה לַעֲלֵה-שַׁלֶּכֶת,



זֶה כַנּוֹ מָט לִנְשֹׁר וְרִקְבוֹן פָּז עַל פָּנָיו: —



בְּאֹדֶם נֶאֱמָן תִּיף חֲרָטָה מְבֹרֶכֶת,



וּגְאוֹן כָּל קֵץ יְסֻפַּר בְּרֶמֶז-כְּמִישָׁה עָנָו.



עֲמַל כָּל פְּרִיחָה בָּא וְתַם כְּחֵטְא קַדְמוֹנִי,



וּמְרִי כָּל רָצוֹן מָהוּל בְּקִנְאַת-חַיִּים דְּלוּחָה;



אַךְ מִי זֶה, תָּם אוֹ עִקֵּשׁ, וִיתַעֵב פִּתְרוֹן עֹנִי,



וְשַׁח בְּעֹל הַתְּלוּנָה בְּלֶכְתּוֹ אֶל הַמְּנוּחָה?



הַפִּתְרוֹן דַּל וְעִוֵּר — אַךְ נֹחַם וַעֲנָוָה



יוֹבִילוּ אוֹתוֹ חֶרֶשׁ כִּדְמוּת שׁוֹשְׁבִינִין שְׁנַיִם;



וְהֵם יְהַלְּכוּ בֶטַח בַּנְּתִיבָה הַנֶּעֱצָבָה,



הֵם יֵיטִיבוּ רְאוֹת עַד קְצֵה כָּל-גְּבוּל הַחַיִּים.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10225