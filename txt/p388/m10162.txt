


	
	[כציפור ביום סתיו, אשר תשיר שיר-נדודים]
	




כְּצִפּוֹר בְּיוֹם סְתָו, אֲשֶׁר תָּשִׁיר שִׁיר-נְדוּדִים

טֶרֶם תַּרְחִיק נְדֹד לְעֵבֶר יַמִּים, –

כֵּן שִׁירִי, נַפְשִׁי, שִׁירַיִךְ הַגַּלְמוּדִים

מִבֵּין שְׁבִילֵי גַּן הָאָדָם הַנְּשַמִּים.

מִבֵּין שְׁבִילֵי גַּן הָאָדָם הַנְּשַמִּים

לִקְרַאת הֶעָתִיד, נַפְשִׁי, הַאֲבִירִי;

מֵעַל לְעִיֵי גּוֹי וְגוֹי וּלְפִגְרֵי עַמִּים

בִּשְׁמֵי הַחֲלוֹם יֵחָרֵת שְׁבִילֵךְ הָעֲרִירִי.

בִּשְׁמֵי הַחֲלוֹם יֵחָרֵת שְׁבִילֵךְ הָעֲרִירִי,

וּלְמוּל כְּנָפַיִךְ יִמּוֹג דּוּמָם יָם הַדָּמִים;

עַד אִם כִּכְלוֹת יְגוֹן עֵינַיִךְ אָז תַּכִּירִי

אֶת אִיֵּי יָם הֶעָתִיד הַנַּעֲלָמִים.

הָהּ, אִיֵּי יָם הֶעָתִיד הַנַּעֲלָמִים!

מֵרָחוֹק תִּרְמְזוּ מִבַּעַד וִילוֹנוֹת-אוֹר עֲנֻגִּים,

אַךְ זֹהַר לִבְלִי גִיל, כְּחִידַת כָּל הַיָּמִים,

אֶת דְּמִי חוֹפֵיכֶם עוֹד יְכַס כִּבְרַק אַלְמֻגִּים…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10162