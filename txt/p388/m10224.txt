


	
	עַל קֶבֶר הַנַּעַר
	




הָהּ, יֶלֶד וְלֹא יַלְדִּי! בְּקִבְרְךָ תָּנוּמָה



הֲרוּג תּוֹעֵבָה גְּדוֹלָה וּבְרוּךְ עַצֶּבֶת אֻמָּה;



שְׂפָתֶיךָ אֲשֶׁר לָחֲשׁוּ מְרִי-חִבָּה אַחֲרוֹן: “אַבָּא” —



לַדּוֹר יְצַוּוּ עָמָל, עֲמַל נְקָמָה רַבָּה.



וַאֲנִי לְדִמְעַת עֵינְךָ בַּדִּמְיוֹן יֵשׁ אַבִּיטָה



כִּלְמַרְאַת-נִצַח קְטַנָּה הַצְּלוּלָה בַּאֲמִתָּהּ;



וְאֶרְאֶה בָהּ חֲלִיפוֹת אֶת כָּל הַחִידָה כֻלָּהּ:



חֲרוֹן מַזָּלוֹת עָבָר וּשְׁכוֹל יְמֵי גְאֻלָּה.



הָהּ, דִּמְעַת יֶלֶד תַּמָּה — בָּהּ נִרְאֶה בְּבַת-אַחַת



תַּהְפּוּכוֹת זֶה הָעוֹלָם הַשָּׂשׂ אֶל עֶבְרֵי פַחַת;



בָּהּ נֶחֱזֶה קְלוֹן קַדְמוֹנִים וַעֲוִית הַזְּמַן הַמְּבִישָׁה,



וּדְמוּת אַלְמָוֶת פֶּלִאית, רְחוֹקָה וּמַחֲרִישָׁה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10224