


	
	[עוד לי משמרות אושר בתחום אהבה ראשונה]
	




עוֹד לִי מִשְמְרוֹת אשֶׁר בִּתְחוּם אַהֲבָה רִאשׁוֹנָה –

וּכְבָר רִנּוּן בַּקֶּרֶת,

וּכְבָר הָכְרַז הַכְּרוּז בְּכָל שִׁבְעַת רְקִיעַי

כִּי אָהַבְתִּי אֲחֶרֶת.

עוֹד אַדֶּרֶת הָרַחֲמִים, עֵת כִּי צָנְחָה מִכְּתֵפַי,

מֵעָלַי לֹא הֵסַרְתִּי,

וְעוֹד מַלְאֲכֵי רֹךְ יִישְׁנוּ בֶטַח וְשָׁלוֹם

בְּתוֹךְ קִפְלֵי אַדַּרְתִּי,–

וּכְבָר שִׁבְעַת הַחֲלוֹמוֹת, רוֹאֵי הוֹד פְּנֵי אֲחֶרֶת,

רָצִים שְׂמֵחִים לִקְרָאתִי,

וּמַטְבִּילִים שַׁ"י טְבִילוֹת בְּאֵש וּבְאַרְגָּמָן

אֶת גְּלִימַת תַּאֲוָתִי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10155