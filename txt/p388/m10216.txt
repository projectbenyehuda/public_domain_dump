


	
	[לכיסאות, ישבו לצים, מושטה יד עמלה]
	



ו


לְכִסְאוֹת, יָשְׁבוּ לֵצִים, מוּשָׁטָה יָד עֲמֵלָה



וַהֲפֹךְ עַל פְּנֵיהֶם כֻּלָּם לִשְׁאֵרִית-לֵיל אַחֲרוֹנָה.



חֲשׂוּפֵי-בֶטֶן אֵלֶּה אַחֲרִיתָם זוּ מַה-שּׁוֹנָה,



עֵת רַגְלֵי פְגָרִים דְּרוּכוֹת כַּרְעֵיהֶם בָּאֲפֵלָה!



הַבַּיִת סֻגַּר כְּבָר וְאֵדָיו קִרְבּוֹ סְגוּרִים,



הָאוּלָם רֵיק מִכָּל הַנֶּפֶשׁ הַנִּדָּחָה;



וּדְבָר-מָה חַי בְּתוֹכוֹ מִטְפַּחַת-יַד מָשְׁלָכָה



מַלְבִּינָה עַל הָרִצְפָּה כַּאֲבֵדַת תֹּם וּנְעוּרִים.



הַחשֶׁךְ רַב וּדְמוּת כָּל חַלּוֹן לֹא חֲשֻׁכָּה,



לְמַעְלָה גָּבִישׁ הַמְּנוֹרוֹת בַּהֶרֶת-מָוֶת קָרָה,



וּלְמַטָּה פְּלִיט יַד-אִשָּׁה מְעוֹרֵר רֹךְ וּתְשׁוּקָה.



בְּעוֹד לַיְלָה תִנּוֹן פֹּה מַזְכֶּרֶת זֹאת עֲנֻגָּה,



וּבֹקֶר מֶלְצַר רִאשׁוֹן יַאַסְפֶנָּה דֹם וּצְרָרָהּ



בִּצְרוֹר כָּל חֶלְאַת אָדָם — בְּלִי רַחֲמֵי רֹךְ וְתוּגָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10216