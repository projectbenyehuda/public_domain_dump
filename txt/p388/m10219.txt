


	
	עַל הַכֵּף הַשּׁוֹמֵם
	



א


עַל כֵּף מְרוֹם-חַיַּי הַשּׁוֹמֵם



עָלִיתִי בְּרֶגֶל יְגֵעָה;



יָדַעְתִּי כִּי יוֹמִי פֹה יַעֲרֹב,



וָאִכּוֹן לְעֶרֶב-מַרְגֵּעָה.



מַה פָּחַד וְרָחַב שָׁם רוּחִי



בְּמַעְגַּל-הָרָז אֲשֶׁר סָבָב!



וְעַתָּה הַפִּתְרוֹן כֹּה תָפֵל:



זֶה גוֹרָל רַק אֶחָד וּכְזָבָיו.



טִפַּחְתִּי לִי גְוִילִים אֵין-חֵקֶר



בִּשְׂפַת-הַמַּאֲוַיִּים הַבְּלוּלָה —



וְעַתָּה עַל סֶלַע-הַבְּדִידוּת



הָאֱמֶת חֲרוּתָה הִיא כֻלָּהּ.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10219