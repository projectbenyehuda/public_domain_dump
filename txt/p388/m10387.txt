


	
	[יש יוולד איש בארץ]
	




יֵשׁ יִוָּלֵד אִישׁ בָּאָרֶץ,



אֲשֶׁר מְקוֹר חֲלוֹמוֹת לְבָבוֹ,



עַל שֶׁעָבַר כְּבָר וְאֵינוֹ,



וְעַל זֶה, אֲשֶׁר לֹא יָבוֹא.



וְהַחֲלוֹמוֹת טְהוֹרִים, זַכִּים,



דּוֹמִים הֵם לְמַעְיְנוֹת-סְתִָרים,



מְפַכִּים, זוֹחֲלִים בָּאֲדָמָה



עָמֹק עָמֹק, זַכִּים, קָרִים.



נַעֲלָמִים הֵם מְפַכִּים,



עַד אֲשֶׁר בְּחֵיק הָאָרֶץ



רַעַשׁ עַז יַעֲבֹר פֶּתַע;



צְבָא מַעְיָנוֹת אָז מִתְפָּרֵץ



מִמַּחֲבוֹאוֹ, כָּאֲסִירִים



לִרְאוֹת חֹפֶשׁ בְּאוֹר חֶרֶס –



כֵּן הַחֲלוֹמוֹת: יָמִים, שָׁנִים



בְּחֵיק הַלֵּב הֵם רוֹחֲשִׁים חֶרֶשׁ;



עַד אֲשֶׁר הַלֵּב יִתְפַּלֵּץ,



וַעֲבָרָהוּ גַּל עִנּוּיִים,



אָז, רַק אָז הַלֵּב יָשִׂיחַ



אֶת הַחֲלוֹמוֹת, הַגַּעְגּוּעִים.


1903






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10387