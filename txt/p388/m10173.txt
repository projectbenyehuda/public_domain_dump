


	
	[בדלול פתע מעין הלהטים המתוקים]
	



ה


בִּדְלֹל פֶּתַע מַעְיַן הַלְּהָטִים הַמְּתוּקִים —



הוּעַמּוּ כְתֵפֶיהָ נָכְרִיּוֹת-עֲרֻמּוֹת



רַק דֹּק זֹהַר הֵלִיט עֵינֶיהָ הַחוּמוֹת,



כַּזֹּהַר הַנִּמְתָּח בַּחֲלוֹמוֹת עֲמֻקִּים.



עַל מְרוֹם הַכָּר עֻלְפָּה כְבָר זְרוֹעָהּ הַחֲשׂוּפָה,



אַךְ כְּאִלּוּ בְאֶגְרוֹף כַּף-יָדָהּ הָרָפָה



עוֹד שְׁאֵרִית הָאשֶׁר הִתְלַבְּטָה בִכְנָפָהּ;



וּבְהָקִיא כְבָר יָם-הַתַּעֲנוּגִים אֶת גּוּפָה,



עוֹד שֶׁפִי נִזְדַּעְזְעָה רַגְלָהּ הַחֲטוּבָה,



כְּדַג-פָּז גּוֹוֵעַ בְּרֶשֶׁת עֲזוּבָה.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10173