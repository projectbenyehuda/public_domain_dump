


	
	[בקרוב חצות ליל קור ומעט שאון העיר]
	



א


בִּקְרֹב חֲצוֹת לֵיל קֹר וּמָעַט שְׁאוֹן הָעִיר,



וְנִקֵּשׁ רוּחַ סְתָו בֵּין שִׁלְדֵי שְׁלָטִים טְחוּבִים;



וְאֶשְׁנַב בֵּית-הַיַּיִן עוֹד יַרְעִיף אוֹר וָשִׁיר



בַּעֲבֹר מְאַחֲרֵי-לֵיל יְגֵעִים וַעֲצוּבִים, —



אָז יֵשׁ שֶׁיֵּלֵךְ אִישׁ וְסָר אֶל המַּרְזֵחַ



וְשָׁהָה עַל כּוֹס יַיִן בְּפִנָּה סְפוּגַת חֹם,



וּרְצוּץ נְדוּדֵי-לֵיל וַעֲיֵף תַּעְתּוּעֵי-יוֹם



אֶת שְׁמוּרוֹת עֵינָיו רֶגַע יִסְגֹּר הָאוֹרֵחַ.



כָּךְ גַּם אֲנִי, עֵת נַפְשֵׁךְ לָהֲטָה לְמַעֲנִי,



רַק שִׁמְמוֹן לֵיל קַר לְחֵיקֵךְ הִדִּיחַנִי,



וָאֵשְׁתְּ מִכּוֹס הַגִּיל בִּנְפֹל עַל לִבִּי תְּנוּמָה:



אַךְ דּוֹעֲכִים הַמְּאוֹרוֹת וְקָרֵב קֵץ הַמְּנוּחָה.



כְּבָר תִּנְשֹׁם עָלַי קֹר מַרְצֶפֶת-טַחַב שְׁטוּחָה,



וּשְׁאֵרִית חֹם דּוֹדַיִךְ תִּתְנַדֵּף חִישׁ עַד תֻּמָּהּ;







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10169