


	
	כְּתֹם גַּם קְצִיר אֵין-חֵפֶץ...
	




כְּתֹם גַּם קְצִיר אֵין-חֵפֶץ, וְרַב חֲרוּל הַמְּשׁוּגָה



בַּחֲצַר הַחַיִּים פְּנִימָה, כִּי רָפְתָה יָד נְכוֹנָה;



כָּל שְׂדֵה-הֶעָבָר נֶעֱזַב לַשִּׁכְחָה הָעֲנֻגָּה,



וּכְעֵבֶט דַּלִּים תִּשְׁבֹּת הַחֶלְקָה הָאַחֲרוֹנָה; –



עֵת מְרִי, אֲחִי הָעֹנִי, – כְּשִׁכּוֹר בֵּין מַדּוּחִים –



יִתְפַּלֵּשׁ אַף יִתְקוֹמֵּם אֶל פִּתְחֵי יָמִים רָעִים;



וּמוֹתַר תִּקְוַת אִישׁ וּשְׁאָר זִכְרוֹנוֹת בְּרוּכִים –



בִּנְקִיק הֲזָיָה נִדָּח יְבַקְשׁוּ מִפְלַט-פְּלָאִים; –



כִּכְלוֹת גַּם רָעָה זֹאת אֶל נַפְשְׁךָ, הָאָמָּן –



זְכֹר כִּי עֶרֶב בָּא וּבְחָפְזָה צְלָלִים בּוֹנִים;



כְּבָר סֻלָּם מֻצָּב נָכוֹן אֶל עֹפֶל הָאַרְגָּמָן,



עֲלֵה – וְנָפַל אָחוֹר וְנִשְׁבַּר כַּד-אֶבְיוֹנִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10417