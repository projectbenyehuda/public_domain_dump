


	
	[נשקיני, עוד נשקיני, וידי ההומיה]
	



ז


נַשְּׁקִינִי, עוֹד נַשְּׁקִינִי, וְיָדִי הַהוֹמִיָּה



בְּאֵשׁ יְצוּרֵי גֵוֵךְ תִּצָּרֵף מִכָּל-כְּזָבָהּ,



וְגֵוֵךְ זֶה הַמְעֻלָּף בְּעֶדְנַת זֹךְ-רְמִיָּה



יְהִי לִכְתֹבֶת-אַהֲבָה נֶאֱמָנָה וְנִלְהָבָה.



נַשְּׁקִינִי, עַד אִם לִבִּי יִתְעַלֵּף מֵהֲזָּיָה,



וְחֶזְיוֹן אשֶׁר-בַּדִּים כְּצֶלֶם-תַּעֲלוּמוֹת,



כְּפִתְרוֹן-עַד לְגִיל אֲשֶׁר רַק רֶגַע הָיָה —



עַל עֵינַי יַחֲלֹף פִּתְאֹם, עַל עֵינַי הָעֲצוּמוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10190