


	
	שִׁיר הַזָּקֵן הַטּוֹב
	




הֲיַפְלִיא כֵן יוֹמִי, כִּי יִיף לַעֲרֹב,



וְרַאֲוַת אַחֲרִית תְּגַל בִּי אֶת הוֹדָהּ?



יָדַעְתִּי כָל רַע – אַךְ כְּחֶסֶד לֹא-נוֹדָע



יִתְוַדַּע אֵלַי כָּל רֹךְ וְכָל טוֹב.



דְּמוּת גֶּבֶר לִי-זָר, חִין אִשָּׁה בָרְחוֹב –



יֵשׁ אֶרְאֵם כִּרְאוֹת חֵלֶק אָח וּמְנָת אָחוֹת;



כְּאִלּוּ פְקָדוּנִי חֲמוּדוֹת נִשְׁכָּחוֹת



וְשָׁלֵם וּמוּבָן עוֹד סוֹדָם הַטּוֹב.



וְיוֹם יוֹם עוֹד לִי נִתָּן לַחֲקֹר אוֹ לִכְאֹב



מְרִי יֶלֶד בְּעָבְרוֹ, גִּיל הַטַּף לְמֵרָחוֹק: –



וְלַמַּסָּה הַזֹּאת אֵדַע בָּכֹה וְשָׂחֹק,



וּבְכָל אֲשֶׁר לִי אֵין כָּמוֹהָ לְטוֹב.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/10448