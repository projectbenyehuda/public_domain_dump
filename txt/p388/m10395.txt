


	
	[אתם שתו כוס הגיל עד לשוכרה]
	




אַתֶּם שְׁתוּ כוֹס הַגִּיל עַד לְשָׁכְרָה,



אַתֶּם צְאוּ בְרִקּוּדִים הוֹלְלִים, –



וְאֶת דַּלְתְּכֶם סִגְרוּ עַל מַסְגֵּר



בְּעַד הָרְעֵבִים וּבְעַד הָעֲמֵלִים.



וַאֲנִי עַל הַמִּפְתָּן אֶתְיַצֵּב



וְאָשִׁיר לָכֶם שִׁיר הַחַיִּים;



וְשִׁכֶּרְכֶם הַשִּׁיר וְהַיָּיִן,



וּשְׁכַרְתֶּם וְּשְׂמַחְתֶּם כִּפְלָיִם.



וְהָיָה כִי יֵצֶר לִי לִרְאוֹת



בְּיֶדְכֶם אֶת כּוֹס הַתַּעֲנוּגִים,



וְנַעֲשׂוּ צְלִילֵי שִׁירָתִי



חֲרִישִׁים וְרָפִים וְנוּגִים.



אָז תִּדְחֲפוּ אוֹתִי הַחוּצָה



וּסְקַלְתּוּנִי בַּכּוֹסוֹת הָרֵיקוֹת;



וְנִשְׁאַרְתֶּם הוֹלְלִים לְבַדְּכֶם,



וּשְׁכַרְתֶּם וּשְׁמַחְתֶּם בְּלִי סְפֵקוֹת.


1905






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10395