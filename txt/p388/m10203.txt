


	
	עַל סַפְסָל שַׁח
	



ו


אֶל מִגְרָשׁ אֶחָד סָגוּר, קַן-קְדוּמִים,



מֵחֵיק הֲמוֹן הָעִיר נִתְעֵיתִי פַעַם,



בְּתוֹךְ סְגוֹר בָּתִּים שְׁחֹרִים וַעֲגוּמִים



הוּא נִכְלָה פֹה, כִּשְׁאֵרִית שְׁכֵחַת-טַעַם.



בָּאֶמְצַע עָמַד עֵץ יְבַשׁ-עֲנָפִים



וְסַפְסָל שַׁח אֶל גִּזְעוֹ הַקֵּרֵחַ,



וְצַלְמֵי-אָדָם צְפוּפֵי-גֵו וְרָפִים



פֹּה יָשְׁבוּ דֹם בְּעֶצֶב לֵב לוֹקֵחַ.



הָעֶרֶב בָּא, וְקוֹל הָעִיר עוֹד הָמָה,



אַךְ שָׁקְטוּ פְנֵי הַמִּגְרָשׁ הַנִּזְעָמִים,



וּכְמוֹ רַק פֹּה הָעֶרֶב נָטַף דְּמָמָה,



לְאַגָּן זֶה מְלֵא-דְמִי מִכְּבָר הַיָּמִים.



וָאֶתְאַו אַף-אֲנִי מְאֹד לָשֶׁבֶת



עַל סַפְסָל זֶה, בְּסוֹד יְגִיעֵי-כֹחַ:



עַל פִּצְעֵי-לֵב מְכַסָּה פֹה עַצֶּבֶת,



וְעֶצֶב רַב מַה-יִּיטַב פֹּה לִשְׁכֹּחַ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10203