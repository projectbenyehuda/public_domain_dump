


	
	כֵּן הוּא פֶלֶא אָשְׁרֵנוּ...
	




כֵּן הוּא פֶלֶא אָשְׁרֵנוּ: רִמְזֵי-עָבָר מַפְחִידִים



בְּכָל יָמֵינוּ הַטּוֹבִים, וְאַף יוֹם לֹא הֶחְסִירָם.



הִנֵה יוֹם בַּהֲדַר חֹרֶף – וְהֶעָבִים הַשְּׂרִידִים



רַק לְאִטָּם יִמּוֹגוּ עִם רַאֲוַת סַגְרִירָם.



רוּח-יָם אֲשֶׁר רָפְתָה עוֹד תְּטַאטֵא בִכְנָפָהּ



פְּזוּרֵי עָלִים הַנָּחִים לְיַד עֵץ שֶׁהִשִּׁירָם;



אַךְ נוֹף עֵצִים לֹא יִשַּׁח, רַק אִוְשָׁתָם הַיָּפָה



אַחֲרִית חֵן לִימֵי סַעַר וּלְזִכְרוֹן סַגְרִירָם.



וּבַמָּרוֹם יָפִיקוּ כָּל רֹךְ תְּכֶלְתָּם הַשְּׁחָקִים,



כְּמוֹ מִמְּרוֹם עוֹלָם אַחֵר רְצוֹן אֵל הֶעֱבִירָם;



וּכְמוֹ נִחָם אֵל-עוֹלָם וְלֹא יִזְכֹּר לְהָקִים



אֲשֶׁר דִּבֶּר בְּיַד עָבִים וּבְעִצְּבוֹן סַגְרִירָם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10446