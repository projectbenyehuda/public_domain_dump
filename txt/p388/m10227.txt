


	
	[ליל קור, אפס משחק מעיר. בתי-מועד ננעלים]
	




לֵיל קֹר, אָפֵס מִשְׂחָק מֵעִיר. בָּתֵּי-מוֹעֵד נִנְעָלִים.



אֶת אֵשׁ שְׁלָגֶיהָ הַלְּבָנָה תְּלַבֶּה הַסּוּפָה.



אִישׁ יְהוּדִי מְהַלֵּךְ וְעוֹטֶה עַל כְּתֵפוֹ הַכְּפוּפָה



פַּרְוָה שֶׁל אָזְנֵי אַרְנָבוֹת וְזַנְבוֹת שׁוּעָלִים.



— אָן תֵּלֵךְ עִם גַּלְגַּל הַסּוּפָה הָרָץ בְּלִי מְגַמָּה,



וּמָה עַל כְּתֵפֶיךָ זוֹ פַרְוָה נִלְעָגָה וְזָרָה? —



"לָבַשְׁתִּי בַקָּרָה אֶת פַּרְוַת הַמּוּסָר הַחַמָּה,



וּבַאֲשֶׁר יַנְחֵנִי שָׁם אֶחְזֹר עִם גַּלְגַּל הַסְּעָרָה."



— מִי פֶלִיא וְאָמָּן וָלֵץ אֲשֶׁר לָקַט וְתָפַר



זְנַב עוֹר וּבְדַל אֹזֶן לִגְלִימָה עוֹטֶפֶת מָתְנָיִם? —



"גּוֹרָלִי-מַלְעִיגִי מֵאָז, מַלְבִּישֵׁנִי עַד עָפָר: —



הוּא לָקַט וְתָפַר, כִּי מִסְפַּר חֳרָפָיו אַלְפָּיִם."







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10227