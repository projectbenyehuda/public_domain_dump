


	
	שָׂא עֵינְךָ הָעֲשֵׁשָׁה...
	




שָׂא עֵינְךָ הָעֲשֵׁשָׁה וּרְאֵה אֶל הַמְנַצֵחַ:



הוּא בָא וּבְחָפְזָה יֵלֵךְ לְהַחֲלִיף אֶת הַתְּרָפִים;



מִנְעָלוֹ יַךְ חֲלָלִים וְהַכְפֵּשׁ דָּם רוֹתֵחַ,



וּשְׂרוֹכוֹ יִזְרֶה אֵפֶר מִילָדִים הַנִּשְׂרָפִים.



אֵל עִתִּי הָיָה פֹה – אַךְ זְמַנּוֹ כְּבָר בּוֹרֵחַ,



הַגַּלְגַּל סַב לְאָחוֹר וְצִדְקַת עַמִּים – עִמּוֹ;



בַּעֲרוּצֵי עָבָר תָּקְעוּ אֶת עַצְמוֹת הַמַּטְבֵּחַ,



וְעַם פְּצוּעַ-אֶלֶף – אֵין רוֹאֶה וְאֵין מְקִימוֹ.



עַל שֶׂה-יִשְׂרָאֵל פְּזוּרָה לֹא יֶאְשַׁם הַזּוֹבֵחַ,



וּלְזֹאת לֹא קֹרָא פֶּשַׁע בְּהָמִיר שְׂפַת לְאֻמִּים;



וְרוֹשְׁמֵי-עִתִּים זָרִים יַהַדְרוּ עֵד בּוֹטֵחַ,



וְזָרְקוּ קְלָף בְּרִיתֵנוּ עִם כְּתָמָיו הָאֲדֻמִּים.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10455