


	
	עִם סֵפֶר בִּשְׁעַת בֵּין-עַרְבַּיִם
	



ה


אֲנִי יוֹשֵׁב אֶל חַלּוֹן וְהוֹגֶה בַסֵּפֶר.



עֵינַי סוֹפְגוֹת כָּאוֹר סַם-הַמִּלִּים הֶעָרֵב.



רִגְעֵי-נֹעַם נְמוֹגִים. הָעֶרֶב מִתְקָרֵב.



מוּל הַחַלּוֹן דְּמוּת-אֵשׁ. נֹגַהּ-אוֹר עַל הֶעָלִים.



אַךְ רַק קִרְעֵי הַכְּתוּבִים מֵאוֹר זֶה מֻצָּלִים,



אֶחָד יִהְיֶה כָאֵשׁ וּמִשְׁנֵהוּ כָאֵפֶר.



מַה-שֶּׁהָיָה גִיל חַי הָפַךְ דִּמְיוֹן מִתְפָּרֵד,



כְּהֵד רָחוֹק מִתְמוֹגֵג צְלִיל-רֹךְ בְּאֵין שֵׁנִי,



וְעַל-פְּנֵי בְלִיל-סַנְוֵרִים תְּגַשֵּׁשׁ עוֹד עֵינִי.



הָהּ, אִישׁ לֹא-בִינוֹת, מַה-יִּסְכֹּן עֲמָלְךָ?



הָלוֹךְ הָלְכָה דְמוּת-אשֶׁר בְּלִי-שֵׁם בַּאֲשֶׁר הָלְכָה,



וְרַק צֶאֱלֵי-רִיק בְּמַבָּטְךָ הֶחָרֵד.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10202