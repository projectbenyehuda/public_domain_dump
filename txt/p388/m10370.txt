


	
	[יבואו הימים הטובים]
	




יָבוֹאוּ הַיָּמִים הַטּוֹבִים,



וּבָא תוֹר הָאָבִיב הַבָּהִיר,



וְיָקוּם דּוֹר חָדָשׁ וְצָעִיר, –



אַךְ אַנוּ לֹא נֵהָנֶה מִדְּרוֹרוֹ.



וַחֲלוֹם הָעֲתִידוֹת הָרְחוֹקִים,



בִּימֵי עֲלוּמֵינוּ רָקַמְנוּ



וּבְעִתּוֹת הַמְּצוּקָה חָלַמְנוּ, –



אֲנַחְנוּ לֹא נֵדַע פִּתְרוֹנוֹ.



לְבִנְיַן הֶעָתִיד הַגָּדוֹל



אֶת אַבְנֵי הַיְסוֹדוֹת הִנַּחְנוּ,



תַּחַת עֹל כָּבֵד כִּי שַׁחְנוּ, -



אַךְ אָנוּ לֹא נִרְאֶה בִגְאוֹנוֹ.


1903






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10370