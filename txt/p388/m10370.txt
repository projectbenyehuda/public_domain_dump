


	
	[יבואו הימים הטובים]
	




יָבוֹאוּ הַיָּמִים הַטּוֹבִים,

וּבָא תוֹר הָאָבִיב הַבָּהִיר,

וְיָקוּם דּוֹר חָדָשׁ וְצָעִיר, –

אַךְ אַנוּ לֹא נֵהָנֶה מִדְּרוֹרוֹ.



וַחֲלוֹם הָעֲתִידוֹת הָרְחוֹקִים,

בִּימֵי עֲלוּמֵינוּ רָקַמְנוּ

וּבְעִתּוֹת הַמְּצוּקָה חָלַמְנוּ, –

אֲנַחְנוּ לֹא נֵדַע פִּתְרוֹנוֹ.



לְבִנְיַן הֶעָתִיד הַגָּדוֹל

אֶת אַבְנֵי הַיְסוֹדוֹת הִנַּחְנוּ,

תַּחַת עֹל כָּבֵד כִּי שַׁחְנוּ, -

אַךְ אָנוּ לֹא נִרְאֶה בִגְאוֹנוֹ.


1903






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10370