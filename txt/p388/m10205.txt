


	
	שִׂיחָה
	



ח


עַצֶּבֶת הָעֶרֶב אֶת בּוֹאָהּ הֵחִישָׁה,



וּשְׁנַיִם מִתְהַלְּכִים וּמְדַבְּרִים בְּלִי-קוֹל;



הָאֶחָד אִישׁ אוֹבֵד וּלְצִדּוֹ צֵל אִשָּׁה,



הָאֶחָד רַק יַחְקֹר אַף יַעֲמִיק לִשְׁאֹל:



— אָמַרְתִּי, בִּרְאוֹתִי אֶת רַגְלֵךְ הַחֲרֵדָה



בֵּין אַבְנֵי קְשִׁי-רוּחִי לְאשֶׁר הֲלֹךְ, —



זֹאת עַנְוַת-לְבָבֵךְ לִי תִהְיֶה לְעֵדָה,



עֵת תְּנַפְּצִי אֶל סְלָעַי אֶת גְּבִיעַ-הָרֹךְ.



הֶעָבַר זֶה לַחַשׁ בַּצְּלָלִים הַטְּמִירִים,



אוֹ עִצְּבוֹן הָעֶרֶב בִּגְדוֹתָיו יְפַךְ?



אוֹ מֹאזְנֵי-הַנֹּחַם, קַלִּילִים אִי-נִרְאִים,



יַעֲלוּ אַף יֵרְדוּ בָרוּחַ הָרַךְ?



— אָמַרְתִּי, עֵת אַהֲבָה אֶת שְׁנֵינוּ לָבָשָׁה,



גַּם-יַחַד נְבַלֶּה חֶלְדֵּנוּ עַד-גָּז, —



אַךְ חָצַב הַגּוֹרָל מֵרוּחִי הַקָּשָׁה



צוּר-חֶרֶב לִגְזֹר אֶת קִשְׁרֵנוּ כֹּה עָז.



גַּם מְנוּחַת-הַלַּיְלָה הֵחִישָׁה אֶת בּוֹאָהּ,



וּכְשָׁב אֶל אַחֲרִיתוֹ הִתְנַכֵּר הַכֹּל:



רַק צֵל אֶחָד יַעֲטֹף תֵּבֵל וּמְלֹאָהּ —



אִישׁ בּוֹדֵד עוֹד הוֹלֵךְ וּמְדַבֵּר בְּלִי-קוֹל:



— אָמַרְתִּי, גַּם בְּדִידוּת בְּמַטֵּה-הַבְּגִידָה



כִּי-תַךְ עַל לְבָבִי — לֹא תוֹצִיא יְלֵל, —



וְהִנֵּה הַסֶּלַע מֵרִבְצוֹ הֶחֱרִידָה



דְּמוּת-אִשָּׁה הַמְרַחֲפָה עַל-יָדִי כַצֵּל.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10205