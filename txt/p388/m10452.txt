


	
	הִתְנַהַלְתִּי בִרְחוֹב...
	




הִתְנַהַלְתִּי בִרְחוֹב לִי יָדוּעַ,



וְדִמְיוֹנִי לֹא אָבָה לָנוּעַ:



כְּמוֹ חֹק כָּל הַמַּרְאוֹת וְהַצְּלִילִים



לְאִישׁ עוֹבֵר בִּשְׁבִילָיו הָרְגִילִים.



מִדֵּי לֶכְתִּי הִרְהַרְתִּי בִמְנוּחָה,



וּמַחֲשַׁבְתִּי כֹּה קְצוּבָה וּשְׁטוּחָה:



כְּמוֹ צֵל שֶׁל מַחֲשָׁבָה שֶׁשָּׁלַב



מַהֲלָכוֹ בְּצַעֲדֵי בְּעָלָיו.



כְּבָר הִכַּרְתִּיו, עֲרָפֶל זֶה אָפֹר,



פְּלִיט תְּהוֹם אַחֲרֵי הַעֲמֵק וְחָפֹר:



הוּא הַלּוֹט אֲשֶׁר חָזַר וְסָתַם



עַל הָאוֹבוֹת וְעַל תְּהוֹם מְנוּחָתָם.



אַחֲרֵי תַאֲוָה וְעֵירֹם יְצִירָה



תְּכַסֵּנִי הַתְּנוּמָה הַטְּמִירָה:



וְנֻקֵּיתִי מֵרְאוֹת לְאוֹר אוּדִים



בְּהִתְפָּרֵד הֲפָכַי הַצְּמוּדִים.



וְהַבְּרָבָה הַזֹאת הָאַחֲרוֹנָה



גַּם לִמְּדַתְנִי מִפִּלְאֵי יְגוֹנָהּ.



רַק הַמְעַט הוּא הַטּוֹב – וְנוֹגַעַת



כָּל שְׁאֵרִית הַטּוֹב בַּקֻּבַּעַת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10452