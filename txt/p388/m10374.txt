


	
	[בשעה זו, בימי הסתו הכהים]
	




בְּשָׁעָה זוֹ, בִּימֵי הַסְּתָו הַכֵּהִים,



בַּהֲלֹךְ וְהִתְכַּוֵּץ מֶרְחַב הָעֲרָבָה;



בַּחֲלַל הָעוֹלָם יִתְעוּ רוּחוֹת-עֶרֶב נְכֵאִים



כְּלַחַשׁ נֶפֶשׁ נֶעֱצָבָה;



וּכְאִלּוּ אֵיזוֹ יָד נַעֲלָמָה



בַּלָּט עַל תֵּבֵל מִכְסֵה לֵיל פּוֹרָשֶׂת;



וּכְיֶלֶד עָיֵף בַּאֲפֵל הַלֵּיל וּדְמָמָה



פָּנֶיהָ תֵּבֵל-יָהּ כּוֹבָשֶׁת; –



אָז יֵשׁ שֶׁנִּדְמֶה: נִבְלֵי יָהּ נִסְתָּרִים



בַּלָּט לְתֵבֵל שִׁירַת עֶרֶב שָׁרִים.



כֵּן תָּשִׁיר אֵם לְיַלְדָּהּ הַיָּגֵעַ



בַּחֲצִי קוֹל שִׁירַת עֶרֶשׂ נְכֵאָה.


1904






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10374