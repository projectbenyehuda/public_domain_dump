


	
	הַמִּשְׁפָּט
	




בְּיָגוֹן תַּמּוּ גַם הָעִתִּים הָאַחֲרוֹנוֹת,



וְתֵבֵל כָּבְשָׁה דֹּם פָּנֶיהָ הַנִּזְעָמִים;



אָז תָּבֹאנָה יַחַד שְׁתַּיִם נָשִׁים זוֹנוֹת



וַתְּדַבֵּרְנָה רִיב לְרַגְלֵי כֵס עוֹלָמִים.



"אָנֹכִי בַת-יְהוּדָה וְשִׁבְיִי הֵיכַל רוּחַ,



וָאֶזְנֶה עַמִּים רַבִּים, חֲרוּפָה וְנֶאֱמָנָה;



וַיְהִי הַיּוֹם וְנַפְשִׁי עָגְמָה מְאֹד לָנוּחַ,



וְלֹא שְׁלָחַתְנִי זֹאת לְמוֹלַדְתִּי הַיְשָׁנָה." –



"אָנֹכִי בַת-אֵירוֹפָּה, הַצְהֻבָּה וְהַתַּמָּה,



וּשְׁחֹרַת-עַיִן זֹאת בִּזְנוּנַי מוֹר רָקָחָה;



אֲנִי בְּעֶדְנַת בְּשָׂרַי וְהִיא בְּנַעֲוַת עַמָּהּ,



וַנְּהִי בִּבְרִית תְּאוֹמִים כִּקְדֵשָׁה לֹא-נִשְׁכָּחָה." –



וּכְדַבְּרָה כֵּן הִצְטַחֲקָה שׁוֹמֵמָה וְכוֹזֵבָה,



כִּצְחֹק לָרִיק הַקְּדֵשׁוֹת בְּעָרְמָה וּבְגַעְגּוּעִים;



רְעוּתָהּ בָּכְתָה חֶרֶשׁ מִמִּרְיָהּ וּמִכְּאֵבָהּ,



כִּבְכוֹת אַלּוּפַת זְנוּנִים לְעֹנֶג עוֹגְבִים שְׂנוּאִים.



וַתְּהִי הַדְּמָמָה פִּתְאֹם – לֹא מִשְׁפַּט אֵל לִצְדָקָה,



לֹא צְרִי נֶחָמָה אַחַת לְאָבְדַן שְׁנֵי לְבָבוֹת;



תְּהוֹם נְפָשׁוֹת שְׁתַּיִם לְרַגְלֵי יָהּ עָמָקָה,



וְקוֹל לֹא בָא לְמַעֲנֶה – לֹא חֵמוֹת, לֹא נִשְׂגָּבוֹת.



רַק רוּחַ שַׁדַּי חָלַף וַיִּלְאַט קוֹל חֲנִינָה,



וּמוּסַר עֶלְיוֹן נָבַע בְּכָל תֻּמּוֹ וּבְכָל רָזָיו:



– צְחוֹק קְדֵשָׁה וַהֲמוֹן פְּלָאָיו גַּם רוּחִי לֹא הֵבִינָה,



לֹא אֶפְתֹּר דִּמְעַת קְדֵשָׁה חֲבוּרַת תֹּם וְכָזָב.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10407