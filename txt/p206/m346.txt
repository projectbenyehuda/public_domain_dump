


	
	שיר יין – לכבוד השר יצחק
	




בָּעֲרָה בַלֵּב גַּחֶלֶת / וּנְקַם אַהְבָה נוֹקֶמֶת.

יַעֲלַת הַחֵן בּוֹגֶדֶת

בִּי וּבִבְרִיתִי מוֹרֶדֶת:

סוֹד אֲהָבַי הִיא מַגֶּדֶת –

אִם בְּדִמְעִי הִיא שׁוֹאֶלֶת / אוֹ בְחִשְקִי הִיא קוֹסֶמֶת? [5]

סוֹד אֲהָבַי – דּוֹדִי יִצְחָק,

תָּאֳרוֹ בַּמָּרוֹם הוּחַק.

נָד, וּבַת עַיִשׁ, עֵת רָחַק,

אֶת מְאוֹר חַמָּה חוֹבֶלֶת / וּבְעַד יוֹמָם חוֹסֶמֶת.

בַּת לְבָנָה אוֹר יוֹם תַּחְפִּיר, [10]

לֹא תְסֻלֶּה בְכֶתֶם אוֹפִיר –

כּוֹס בְּיָדָהּ גִּזְרַת סַפִּיר,

נִשְּׂקָה בָהּ אֵשׁ אוֹכֶלֶת – / אָז לְבָנָה הִיא אֲדַמְדֶּמֶת.

יוֹם בְּכוֹס חֵמֶר לֵב תַשִּׁיא

בַּעֲבוּרָהּ תָּגֵל נַפְשִׁי,    [15]

כִּי יְגוֹנוֹתַי בָּה אֶשִׁי –

שַׁעֲרֵי פֵרוּד נוֹעֶלֶת / מַרְכְּבוֹת אַהְבָה רוֹתֶמֶת.

אֶשְׂמְחָה, וּבְיֵין תַּאְוָתִי

אֶתְּנָה אֶת כָּל הוֹן בֵּיתִי.

אֶעֱנֶה עַד תֹּם חֶלְקָתִי:    [20]

אל כבא ואלעלאלאת / אוקפת ראס מאלי שאתמאת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/346