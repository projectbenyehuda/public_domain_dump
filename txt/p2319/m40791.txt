


	
	פְּתִיחָה לְשִׁיר נִשּׂוּאִין: הַיּוֹם לְהִשְׁתַּקְשֵׁק יָצָאתִי חוּצָה
	




Isac Vita Frosolone


[נולד בסִיֶּנָה ומת בלִיווֹרנוֹ בשנת 1794]






פְּתִיחָה לְשִׁיר נִשּׂוּאִין



– – ͝ – – – – – – – –



– – ͝ – – – –



הַיּוֹם לְהִשְׁתַּקְשֵׁק יָצָאתִי חוּצָה

גַּנּוֹת וּפַרְדֵּסִים נֶגְדִּי רָאִיתִי

פִּתְאֹם לְעֻמָּתָם הָלֹךְ הָלָכְתִּי

אֵצֶל גְּבוּלָם וּבְתוֹכָם יָרָדְתִּי

בִּמְקוֹם נְאוֹת דֶּשֶׁא יַעַר צוֹמֵחַ

עֵצִים וְכָל־מִין שִׂיחַ

עוֹשֶׂה פְּרִי נֶחְמָד טוֹב לָעֵינָיִם

מָתוֹק לְנֶפֶשׁ אִישׁ מַרְפֵּא לָעָצֶם.

שָׁמָּה עֲרֻגוֹת בֹּשֶׂם

שׁוֹשָׁן חֲבַצֶּלֶת צִצִּים וָפֶרַח

שָׁם נָֽתְנוּ הַדּוּדָאִים כָּל־רֵיחַ

שָׁמָּה בִרֵכוֹת מַיִם

שֶׂכֶר וְאַגְמֵי־נָפֶשׁ

נַחַל וּמֵי מַבּוּעַ

הוֹמִים לְאַט נוֹטִים בִּלְתִּי קוֹל רָעַם

הַהוֹֽלְכִים נָלוֹז תַּחַת הָאָרֶץ

תּוֹךְ מַעְגְּלוֹתֵיהֶם כִּי לֹא נוֹדָעוּ

עַד כִּי מְפַכִּים מִן־חוֹרִים הַחוּצָה

עוֹלִים לְמַעְלָה אֶל־מָקוֹם גָּבֹהַּ

עוֹד נוֹֽזְלִים כִּרְבִיבִים זַרְזִיף אָרֶץ

דֶּרֶךְ מְקוֹרָם הֵם שָׁבִים לָלָכֶת.

שָׁמָּה נְתִיבוֹת פּוֹנוֹת אֶל־כָּל־רוּחַ

קֵדְמָה וְצָפוֹנָה יָמָּה וָנֶגְבָּה

וּשְׁבִיל רְחַב יָדַיִם

צוֹפֶה לְאֵם הַדָּרֶךְ

אָרְכּוֹ מְלֹא הָעָיִן

מִפֹּה וּמִפֹּה חומותיו נִשְׂגָּבוּ:

תִּדְהָר הֲדַס וּבְרוֹשׁ שִׁטָּה וָאָרֶז

שָׁוִים בְּקַו הַיֹּשֶׁר.

שָׁמָּה בְדָלִיּוֹתֵיהֶם יִשְׁכֹּנוּ

צִפּוֹר וְעוֹף שָׁמָיִם

עַיִט וְכָל־כָּנָף זָמִיר יַשְׁמִיעוּ

צִפְצוּף וְשִׁיר יַבִּיעוּ.

שָׁם כָּֽלְתָה נַפְשִׁי, שָׁמָּה נִכְסָפָה

לֵישֵׁב לְהִסְתּוֹפֵף לִמְצֹא מַרְגּוֹעַ,

בָּדָד בְּצֵל שִׂיחִים בֶּטַח שָׁכָבְתִּי

לִי עָרְבָה שֵׁינָה כִּי כֵן תָּאָבְתִּי.




– – – – – – – –


יָגֵל אָדָם עֵת סָר לִרְאוֹת

פַּרְדֵּס נָאֶה בִּנְוֵה הַטּוֹב

תּוֹךְ גַּן רָוֶה כָּל־עֵץ רָטוֹב

תָּשִׂישׂ נַפְשׁוֹ לִבּוֹ יִשְׂמַח.





יִתִאַו לָשׁוּט אָרְכּוֹ רָחְבּוֹ

שָׁמָּה לָגוּר לִטַּע נָוֶה

שָׁם בִּמְנוּחוֹת נַפְשׁוֹ יִרְוֶה

יָנוּס יָגוֹן עֶצֶב יִמַּח.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40791