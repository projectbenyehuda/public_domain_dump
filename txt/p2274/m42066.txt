


	
	עֲלוּ אַחַי
	



סימן: עבדאללה. לכבוד הגביר יעקב צמח מבגדאד שבנה בשנת תר״ה בית אכסניה בשביל העולים להשתטח על קבר יחזקאל הנביא.






עֲלוּ אַחַי בְּנֵי אֵל חַי בְּכוֹרוֹ / מְקוֹם נָבִיא יְחֶזְקֵאל וַהֲדָרוֹ

בְּחַדְרֵי תוֹךְ חֲצֵרוֹתָיו תְּהִלָּה / שְׁבוּ נוּחוּ בְתוֹךְ מָעוֹן דְּבִירוֹ

דְּבַר תּוֹרָה תְּפִלָּה גַם תְּחִנָּה / בְּמַצֶּבֶת אֲדוֹנֵנוּ פְאֵרוֹ

אֲשֶׁר בָּנָה וְהִקְדִּישׁ הוּא גְבִירִי / נְדִיב לֵב יַעֲקֹב צֶמַח בְּחִירוֹ

לְעוֹלָם יִהְיֶה שָׁלֵם בְּגוּפוֹ / בְתוֹרָתוֹ, בְּמָמוֹנוֹ וְזִכְרוֹ

לְעֵת יָבֹא מְשִׁיחֵנוּ וְתָמִיד / אֱלֹהֵי יַעֲקֹב יִהְיֶה בְעֶזְרוֹ



הֲלֹא נִבְנָה בְאֶלֶף שֵׁשׁ וּבִשְׁנַת / רָמָ״ח קַרְ״נִי לְאָדָם עֵת יְצָרוֹ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42066