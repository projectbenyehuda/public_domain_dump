


	
	פָּרוֹחַ תִּפְרַח
	



סימן: עבדאללה בר כצ׳יר ח׳זק






פָּרוֹחַ תִּפְרַח / מַטֶּה לְבֵית לֵוִי

בִּיאַת נִין זָרָח / לָאֵל כָּל יוֹם קַוִּי.



עִיר קִרְיַת חָנָה / בֹּא יָבֹא בְרִנָּה / וּכְבָרִאשׁוֹנָה / שַׁלְוַת עוֹלָם שַׁלְוִי



בְּסֵתֶר עֶלְיוֹן / יָשִׁיב לְבַת צִיּוֹן / נֹגַהּ אוֹר חֶבְיוֹן / בִּנְוֵה שָׁלוֹם נָוִי



דּוֹד נְצַרְתַּנִי / וּכְבֵן אִמַּצְתַּנִי / לָמָּה שַׂמְתַּנִי / אַט לְמַכִּים גֵּוִי



אֵל לְמוֹשָׁעוֹת / הַקְרֵב לָנוּ שָׁעוֹת / אַתָּה אֵל דֵּעוֹת / הַנּוֹתֵן לַשֶּׂכְוִי



לָהּ קוּם גְּאָלָהּ / וְהָפֵר הָאָלָה / וְשׁוֹר מִלּוּלָהּ / מִשְׁפַּחַת הַיִּשְׁוִי



בַּר לֵבָב אָנִי / עַבְדְּךָ רִמָּנִי / הוּא הַצְּפוֹנִי / שְׁכֶם בֶּן הַחִוִּי



כְּצִיר נֶאֱמָן / מַרְפֵּא בְּבֹא זְמָן / אִישׁ רַב חֶסֶד מַן / מָזוֹר לֵבָב דַּוִּי



חָזָק נִרְוֶה עַד / הַבֹּקֶר נֹאכַל עַד / וְתִכֹּן לָעַד / הֲדָרִי וְזִיוִי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42064