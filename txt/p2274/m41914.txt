


	
	עֹז לֵאלֹהִים
	



לשבת שקלים. סימן: עבדאללה חזק. לחן: גול אפנדם תרכי או אגדלך.






עֹז לֵאלֹהִים אֵין כָּמוֹהוּ בָאֵלִים

אֲהַלֵּל לוֹ בְיוֹם שַׁבַּת שְׁקָלִים

נְתִיבוֹתָיו בְּלִי דִמְיוֹן וְרַעְיוֹן

וְהוּא עֶלְיוֹן וּמַבִּיט בַּשְּׁפָלִים.





בְּשִׁיר אָשִׁיר כִּלְוִיִם עַל הַדּוּכָן

מַקְדִּים שְׁקָלֵינוּ לְשִׁקְלֵי מְמוּכָן

דְּמוּת אֵין לוֹ בַּחֶסֶד כִּסֵּא הֻכַן

וְהוּא קַדְמוֹן וּמַמְצִיא כָּל פְּעָלִים.





דְּבַר קָדְשׁוֹ טוֹב לְעַמּוֹ וְאוֹתָם

צִוָּה לָתֵת מַחְצִית שֶׁקֶל מֵאִתָּם

מִבֶּן עֶשְׂרִים לְכַפֵּר עַל נַפְשׁוֹתָם

וּבְעֵת פָּקְדָם מִנֶּגֶף הֵם גְּאוּלִים.





אֵל צוּר מִשְׂגָּב וּמַחְסֶה עֹז וּמִגְדָּל

לְאִישׁ נוֹתֵן כֹּפֶר נַפְשׁוֹ לֹא יֶחְדָּל

הֶעָשִׁיר לֹא יַרְבֶּה מַתָּן וְהַדַּל

לֹא יַמְעִיט כִּי בָזֹאת הֵמָּה שְׁקוּלִים.





חַי אָשִׁירָה תָמִיד אוֹמְרָה הִלּוּלִים

זֵכֶר רַב טוּבְךָ אַבִּיעָה בְמִלִּים

קַבְּצֵנוּ וְנָשׁוּבָה בִדְגָלִים

כְּמִקֶּדֶם לְכַפֵּר בַּשְּׁקָלִים.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41914