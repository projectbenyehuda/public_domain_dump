


	
	עוֹשֵׂה פֶלֶא
	



לפסח. סימן: עבדאל. לחן: על וילי וילא סארחא.






עוֹשֵׂה פֶלֶא חַי וְקַיָּם

הַמַּשְׂבִּיעַ בַּטּוֹב עֶדְיָם

לִבְנֵי יִשְׂרָאֵל אֶת עֶדְיָם

בִּזַּת מִצְרַיִם וְהַיָּם.

לִבְנֵי יִשְׂרָאֵל





בִּרְאוֹתָם פַּרְעֹה לִקְרָאתָם

עָלְתָה לָרוֹם צַעֲקָתָם

וְלֹא בָזָה אֶת תְּפִלָּתָם

וּמָשַׁל בְּגֵאוּת הַיָּם.

לִבְנֵי יִשְׂרָאֵל





דִּבֵּר צוּר לְמֹשֶׁה עַבְדּוֹ

לִנְטוֹת עַל הַיָּם אֶת יָדוֹ

וְלַמְיַחֲלִים לְחַסְדּוֹ

יַדְרִיכֵם עַל בָּמֳתֵי יָם.

לִבְנֵי יִשְׂרָאֵל





אִישׁ מִלְחָמוֹת הֵעִיר קִנְאָה

כְּבָחוּר עַל הַיָּם נִרְאָה

אָשִׁיר לוֹ כִי גָאֹה גָאָה

סוּס וְרוֹכְבוֹ רָמָה בַיָּם.

לִבְנֵי יִשְׂרָאֵל





לִפְנוֹת הַבֹּקֶר בְּהִלּוֹ

שָׁב הַמַּיִם אֶל גְּבוּלוֹ

וְנִעֵר פַּרְעֹה וְחֵילוֹ

וּפָרָשָׁיו אֶל תּוֹךְ הַיָּם.

לִבְנֵי יִשְׂרָאֵל





בֶּן יִשַׁי הָעוֹמֵד לְנֵס

שְׁלַח נָא בְמוֹפֵת וָנֵס

נִדְחֵי יִשְׂרָאֵל יְכַנֵּס

מִכָּל קַצְוֵי אֶרֶץ וָיָם.

לִבְנֵי יִשְׂרָאֵל













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41912