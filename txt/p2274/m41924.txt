


	
	עֶלְיוֹן עַל
	



סימן: עבדאללה. לחן: על דילמא ודילמא.






עֶלְיוֹן עַל מֶה וְלָמָּה

בִּנְךָ בִידֵי בֶּן אָמָה.





עַם זָר שׂוֹנֵא אָח לָמָּה

יַרְבֶּה הוֹנִים וְעָצְמָה

לֶשֶׁם שְׁבוֹ אַחְלָמָה

וּבִגְדֵי הוֹד וְרִקְמָה.

עֶלְיוֹן





בְּתוֹךְ הַגָּן רְבוּצִים

לְבִנְךָ נוֹגְשִׂים אָצִים

וּלְשִׁמְךָ מְנַאֲצִים

יֹאמְרוּ יָדֵינוּ רָמָה.

עֶלְיוֹן





דָּרְכוּ חִצָּם דָּבָר מַר

חַסְדּוֹ לָנֶצַח גָּמַר

וְלִבִּי לְךָ אָמַר

יְמִין ה׳ רוֹמֵמָה.

עֶלְיוֹן





אֵל יִשְׁלַח שַׂר וְלֹא יֵחַת

זוֹבֵחַ כָּל אִישׁ מָשְׁחָת

יוֹרִידֵם לִבְאֵר שַׁחַת

אַנְשֵׁי דָמִים וּמִרְמָה.

עֶלְיוֹן





לָאֶבְיוֹנִים כִּי פִזַּר

צְדָקוֹת וָעֹז הִתְאַזָּר

לְמַעַן לֹא יִמְשֹׁל זָר

לָשׂוּם אַרְצוֹ לְשַׁמָּה.

עֶלְיוֹן





לַאֲסִירִים בַּכֹּשֶׁר

כִּי הוּא יוֹדֵעַ פֵּשֶׁר

פָּדֹה יִפְדֶה וַאֲשֶׁר

נָדַרְתִּי אֲשַׁלֵּמָה.

עֶלְיוֹן





הוֹשַׁע בִּנְךָ יְחִידֶךָ

וְחוּסָה עַל כְּבוֹדֶךָ

כִּי אַתָּה לְבַדֶּךָ

ה׳ אִישׁ מִלְחָמָה.

עֶלְיוֹן











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41924