


	
	עֶזְרִי וּמָגִנִּי
	



סימן: עבדאללה ח׳זק. לחן: בינם בינם כאני.






עֶזְרִי וּמָגִנִּי

שׁוּב בְּנֵה אַרְמוֹנִי

גַּם תִּקְבֹּץ מַחֲנִי, עַם נָבָר

בְּגִיל לִמְכוֹנִי.





בְּהַבִּיטִי אוֹיְבִי

אָחוּז בְּעִיר צְבִי

חַם לִבִּי בְקִרְבִּי, וְנִשְׁבָּר

נִחַר גְּרוֹנִי.





דֹּב אוֹרֵב כִּי חָזָה

שָׁמֵן, וְשֶׂה רָזָה

קָם דְּבַר אֵל בָּזָה, וְעָבַר

וַיִּשְׂטְמֵנִי.





אֵל דָּגוּל מֵרְבָבָה

אֵלְכָה וְאָשׁוּבָה

לְעִיר נֶעֱזָבָה, כַּמִּדְבָּר

וּתְנַחֲמֵנִי.





לָךְ דּוּמִיָּה נַפְשִׁי

יִכּוֹן בַּיִת שְׁלִישִׁי

עַל יַד רֹאשׁ שָׁלִישִׁי, יִתְגַּבָּר

תִּרְאֶינָה עֵינִי.





הָקֵם, חַי, מַאֲמָר

יֵין טוֹב הַמְשֻׁמָּר

יִפְרַח סוּת כְּתָמָר, פִּסַּת בָּר

תָּכִין דְּגָנִי.





חָזָק, אַחֲרִיתִי

תֵּיטִיב מֵרֵאשִׁיתִי

תִּכּוֹן תְּפִלָּתִי, גַּם דְּבַר

פִּי וְהֶגְיוֹנִי.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41926