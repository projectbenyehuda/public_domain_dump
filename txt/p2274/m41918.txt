


	
	עוֹלַת הַתָּמִיד
	



לברית מילה. סימן: עבדיה.






עוֹלַת הַתָּמִיד לִבְרִית מִילָה

אֶת בֵּן יִרְצֶה הַדָּם לְעוֹלָה

וּבְשַׂר הַנִּמּוֹל חָתַם בְּאוֹת סוֹד נִפְלָה

וּמְאֹד נֵעֲלָה

יִהְיֶה סִימָן טוֹב וְצָהֳלָה

לְעַם סְגֻלָּה.

יִשְׁלַח אֵל אִישׁ הוּא מְחוֹלָל

גָּדוֹל וּמְהֻלָּל

סֹלוּ סֹלוּ הַמְּסִלָּה

לְעִיר תְּהִלָּה.





בָּרוּךְ מִבָּנִים יֻלַּד לָנוּ

הַשָּׂם שָׁלוֹם רַב בִּגְבוּלֵנוּ

אָבִיו וְאִמּוֹ יִשְׂמְחוּ וִירַנְּנוּ

בֶּטַח יִשְׁכְּנוּ

כָּל בֵּית יִשְׂרָאֵל שִׁיר יַעֲנוּ

בִּסְעֻדַּת מִילָה.

יִשְׁלַח אֵל





דֵּעָה וְהַשְׂכֵּל בּוֹ עֲרוּכָה

עֲטֶרֶת פָּז וּצְנִיף מְלוּכָה

יִגְדַּל בַּתּוֹרָה חֵן וְכָבוֹד סְמוּכָה

יִשָּׂא בְרָכָה

וְעֵץ חַיִּים וַאֲרוּכָה

עַד עוֹלָם סֶלָה.

יִשְׁלַח אֵל





יוֹצֵא חָתָן מֵחֻפָּתוֹ

יָשִׂישׂ כְּגִבּוֹר עַד עֵת זִקְנָתוֹ

הַטּוֹב וְיָשָׁר הוֹן וָעֹשֶׁר בְּבֵיתוֹ

בְּעֵת עֲשׂוֹתוֹ

נִשְׂמְחָה בְּיוֹם חֲתֻנָּתוֹ

וְגַם נָגִילָה.

יִשְׁלַח אֵל





הָאֵל יָקִים אֶת הַמַּחֲזֶה

הֵם כְּתוּבִים מִזֶּה וּמִזֶּה

חֹטֶר מִגֶּזַע יִשַׁי מַזֶּה בֶּן מַזֶּה

יָבֹא וְיַזֶּה

יִנְהַג אֶת הַצֹּאן עַם הַנִּבְזֶה

וּזְרוֹעוֹ מוֹשְׁלָה.

יִשְׁלַח אֵל









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41918