


	
	אֲנִי עַבְדּוֹ
	



סימן: א׳ני עבדאללה ב׳ן כצ׳יר. לחן: האני יא מחבובם האני תרכי.






אֲנִי עַבְדּוֹ קְרָאַנִי

וּמְעִיל צֶדֶק יְעָטַנִי

עַתָּה אוֹיְבִי רְדָפַנִי

וְיָרוּץ עָלַי בְּצַוָּאר.





עֵת לַעֲשׂוֹת אִמְרֵי נֹעַם

יִשְׁלַח נָגִיד בָּחוּר מֵעַם

וּלְאֹם מִלְאֹם מָלֵא זַעַם

יִפְרֹק עֻלּוֹ מֵעַל צַוָּאר.





בָּא הָעֵת הִגִּיעַ הַיּוֹם

עֶזְרָה מִצַּר לִמְצוֹא פִדְיוֹם

יִבְנֶה מְכוֹן שִׁבְתּוֹ אָיֹם

עִיר כְּמִגְדַּל דָּוִד צַוָּאר.





דְּרֹשׁ בַּת חֵן וְטוֹב רֹאִי

אֱמֹר לָהּ, דּוֹד, הִתְנַשְּׂאִי

אֶפְדֵּךְ מִבּוֹר כֶּלֶא תֵּצְאִי

הִתְפַּתְּחִי מוֹסְרֵי צַוָּאר.





אֵל רוּם שׁוֹכֵן צֵא לְיֶשַׁע

לְעַם צַדִּיק בְּךָ נוֹשַׁע

תִּמְחַץ הָרֹאשׁ מִבֵּית רֶשַׁע

עָרוֹת יְסוֹד עֲדֵי צַוָּאר.





לְמַעַן תִּמְחַץ רַגְלֶיךָ

בְּדַם לְשׁוֹן כְּלָבֶיךָ

נוֹעֲצוּ עַל צְפוּנֶיךָ

דִּבְּרוּ עָתָק בְּצַוָּאר.





הָרֵק חֲנִית וּסְגֹר לִקְרַאת

רוֹדְפֵי כּוֹרְתֵי פִּנַּת יִקְרַת

צוּר חַרְבְּךָ כְּמֵי פְרָת

שָׁטַף וְעָבַר עַד צַוָּאר.





בֶּן יִשַׁי חַי יִנּוֹן שְׁמוֹ

לֹא תְאַחֵר לְשַׁלְּמוֹ

שִׂים הַמִּשְׂרָה עֲלֵי שִׁכְמוֹ

לְהַעֲבִיר עַל טוּב צַוָּאר.





כְּרוֹעֶה טוֹב יִרְעֶה עֶדְרוֹ

צֶדֶק אֵזוֹר זִיו הֲדָרוֹ

יָצִיץ נִזְרוֹ וְתָאֳרוֹ

רְבִיד זָהָב עַל הַצַּוָּאר.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41922