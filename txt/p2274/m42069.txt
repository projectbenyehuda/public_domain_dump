


	
	עֱנוּ לָאֵל
	



סימן: עבדאללה. לכבוד דוד ששון ששיכלל בשנת תרי״ח את הבנין שמסביב לקבר יחזקאל הנביא.






עֱנוּ לָאֵל בְּמַהֲלָל וְשִׁירִים / אֲשֶׁר זִכָּה נְדִיבֵי עַם יְשָׁרִים

בְּבִנְיַן רַב אֲדוֹנֵנוּ יְחֶזְקֵאל / נְבִיא הָאֵל לְיִשְׂרָאֵל בְּחוּרִים

דְּעוּ מִי זֶה בְהוֹד יֹפִי עֲשָׂאוֹ / וְטָח אוֹתוֹ בְצִיּוּר זַךְ וְאוֹרִים

אֲשֶׁר הוּשַׁר וּמָשׁוּחַ בְּשָׁשַׁר / וְהוֹן פִּזֵּר בְּזָהָב רַב סְפוּרִים

לְטוֹב נִזְכַּר שְׁמוֹ דָוִד בְּנוֹ שַׂר / נְשִׂיא שָׂשׂוֹן וְיַחַס הַגְּבִירִים

לְבֵית דָּוִד יְבָרֵךְ צוּר מְעוֹנִים / בְּבִרְכַּת אֵל זְקֵנִים עִם נְעָרִים

הַנְחֵל שָׂשׂוֹן לְבֵית שָׂשׂוֹן בְשִׂמְחָה / בְּנֵי חַיֵּי וּמְזוֹנֵי רַב לְדוֹרִים

וְנִשְׁתַּכְלֵל עַל יַד גַּבַּאי רְאוּבֵן / וְהוּא פָקִיד וְגִזְבָּר שַׂר בְּשָׂרִים

וְעֵת נִשְׁלַם בְּאֶלֶף שֵׁשׁ וּבִשְׁנַת / לְהָקִים אֶת בְּרִיתוֹ לַיְּצוּרִים.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42069