


	
	עָמְקוּ מַחְשְׁבוֹת
	



לימי הפורים. סימן: עבדאללה.






עָמְקוּ מַחְשְׁבוֹת אֵל אֲשֶׁר הִנְחַנִי

עַל יַד מָרְדְּכַי בֶּן יָאִיר יְמִינִי

רָחַב פִּי עַל אוֹיְבַי וְיַד יְמִינִי

חַי רָמָה קַרְנִי.

חַי אֵלִי צוּר גְּאוֹנִי

חַי אֵלִי נְשָׂא פָנִים

חַי כְּרַחֵם אָב עַל בָּנִים.





בְּהִוָּסְדָם יַחַד עָלַי סוֹד פָּרִיץ

אֲחַשְׁוֵרוֹשׁ וְהָמָן רָשָׁע עָרִיץ

הָיוּ כְמוֹ בַּעַל הַתֵּל וְחָרִיץ

חַי הֵם הַמַּיִם הַזֵּדוֹנִים.

חַי אֵלִי





דּוֹרֵשׁ רָעָה תְבוֹאֵהוּ כְפוּלָה

בִּקֵּשׁ לִתְלוֹת אֶת מָרְדְּכַי הוּא נִתְלָה

כִּי אֵל קָדוּם הִקְדִּים מַרְפֵּא וּתְעָלָה

חַי פִּצְעֵי אוֹהֵב נֶאֱמָנִים.

חַי אֵלִי





אֵל חַי הִגְדִּיל אֶת מָרְדְּכַי בִִּגְבוּרוֹת

אֶסְתֵּר נָשְׂאָה חֵן וָחֶסֶד כִּמְאוֹרוֹת

בַּעֲטֶרֶת פָּז בָּרֶקֶת מַזְהִירוֹת

חַי טוֹבָה חָכְמָה מִפְּנִינִים.

חַי אֵלִי





לְהִנָּקֵם מֵאוֹיְבֵיהֶם בְּחֶרְפָּה

וְחַרְבוֹתָם עַל הָעַמִּים שְׁלוּפָה

וּבְנֵי הָמָן נִתְלוּ נַפְשָׁם עֲיֵפָה

חַי הַלַּעַג הַשַּׁאֲנַנִּים.

חַי אֵלִי





לַיְּהוּדִים הָיְתָה אוֹרָה וְשִׂמְחָה

וּמָנוֹת אִישׁ לְרֵעֵהוּ שְׁלוּחָה

קִיְּמוּ מַה שֶּׁקִבְּלוּ עֹז בִּטְחָה

חַי שְׁנֵי לוּחוֹת הָאֲבָנִים.

חַי אֵלִי





הוֹצִיאוּ כָל אִישׁ יָדוֹ רְחָבָה

מֵחֵיקוֹ כָל טוּב מְלֵיאָה נְדָבָה

יִתֵּן אִישׁ אֶת כָּל הוֹן בֵּיתוֹ בָאַהְבָה.

חַי וּמַתָּנוֹת לָאֶבְיוֹנִים.

חַי אֵלִי









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41915