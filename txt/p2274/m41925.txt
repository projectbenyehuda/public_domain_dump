


	
	עוֹטֶה אוֹר
	



סימן: עבדאללה ח׳זק. לחן: תרכי דולנדי דולנדין / דירנאן הווא לנדייאר / אמן דנדק נאייכא / עמרם קאלנדי.






עוֹטֶה אוֹר לְבַדִּי

עֲשׂוֹת חֶסֶד לְטוֹבָה

לְבֶן דָּוִד הַנֶּחְבָּא

אֶשְׁמֹר לוֹ חַסְדִּי.





דָּר נִרְדִּי דָּר הוֹדִי

וּדְרוֹר הָיָה לַן דַּרְדַּר

אָרָה סַנְסַן גַּן הָדָר

יָרוּם לְנֶגְדִּי.





בְּעָנְיִי וּמְרוּדִי

הֶחְזִיק לָעַד אַפּוֹ זָר

בְּיַד מוּזָר הָאַכְזָר

עַד מֶה כְבוֹדִי.

דָּר נִרְדִּי





דַּבְּרִי שִׁיר וְהוֹדִי

אֶגְאַל אֶת בַּת נְדִיבִים

אֲזַי תִּהְיוּ תּוֹשָׁבִים

אַתֶּם עִמָּדִי.

דָּר נִרְדִּי





אֵשׁ יְקוֹד בִּכְבֵדִי

בְּעֵת אֶזְכֹּר יוֹם גִּילִי

אֲדַבְּרָה יִרְוַח לִי

אֲנִי לְדוֹדִי.

דָּר נִרְדִּי





לְשׁוֹנִי שָׂהֲדִי

חָתוּם בְּיַד יְמִינִי

יוֹנַת אֵלֶם, הִנְּנִי

מֵבִיא אֶת עַבְדִּי.

דָּר נִרְדִּי





לְמָגֵן בַּעֲדִי

אָשִׁיר שִׁירָה עֲרוּכָה

אֹמַר חִזְקִי אֶרְחָמְךָ

בְּכָל מְאֹדִי.

דָּר נִרְדִּי





הָשֵׁב אֶת רְדִידִי

מֵרֹב שִׂיחִי לִי תִשְׁעֶה

הָאֱלֹהִים הָרוֹעֶה

אוֹתִי מֵעוֹדִי.

דָּר נִרְדִּי





חִזְקִי וְעִנְדִי

בִּגְדֵי הוֹד שֵׁשׁ וָמֶשִׁי

פְּאֵר מוּפָז תִּלְבְּשִׁי

כֻּלָּם כַּעֲדִי.

דָּר נִרְדִּי











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41925