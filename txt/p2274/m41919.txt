


	
	עָלַץ לִבִּי
	



סימן: עבדיה.






עָלַץ לִבִּי / בָּךְ מִשְׂגַּבִּי / וּשְׁבָחַי

בְּקוֹל זִמְרָה / אֲזַמְּרָה / עִם אַחַי

עִם אַחַי

חַי אֱלֹהִים חַי.





בְּכָל לִבִּי / דְרַשְׁתִּיךָ / מוֹרִישָׁם

מְקוֹם מִשְׁכַּן / כְּבוֹדֶךָ / בְּרֹאשָׁם

בְּרֹאשָׁם

שָׁם יְיָ שָׁם.





דְּרָכֶיךָ / הוֹדִיעֵנִי / וּלְאַט

תְּנַהֵל, צוּר / אֶת עַם עָנִי / וְלִי הַט

וְלִי הַט

הַט אָזְנֶיךָ הַט.





יְפֵה נוֹף עִיר / צִיּוֹן תִּבְנֶה / וְתִגְדֹּר

סֻכַּת דָּוִד / תָּקִים לִשְׁנֵי / דוֹר וָדוֹר

דוֹר וָדוֹר

דּוֹר יְשָׁרִים דּוֹר.





הַטֵּה שָׁלוֹם / לְעַבְדֶּךָ / כְּמֵי גַל

וְאַבִּיטָה / נִפְלְאוֹתֶיךָ / עֵינַי גַּל

עֵינַי גַּל

גַּל כְּבוֹדִי גַל.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41919