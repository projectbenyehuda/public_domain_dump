


	
	[לכבודו של יצחק אבן-מהאג'ר]
	




אֵשׁ נוֹצֲצָה כִּבְרַק / לַיִל בְּכוֹס תָּאִיר,



מִנּוֹזְלֵי מִזְרָק / כַּף אוֹחֲזוֹ יָאִיר!



לֵב נֶחֱלָה נֶחְפָּז / לִמְצֹא צֳרִי מַדְוֶה,



חֶמֶר כְּעֵין אוּפָז / צַק לוֹ לְפִי מַרְוֶה,



מֵעַל כְּלִי מוּפָז – / פָּתִיל בְּאֵין מַטְוֶה,



לֹא מִשְׁבָא הָעְתַּק, / כִּי מִשְּׂדֵי בָצִיר,



טַעְמוֹ כְמָן יִמְתַּק – / וִיהִי לְמַרְפֵּא צִיר!



לֵיל הַנְּדוֹד חָשְׁכִּי, / לֵיל – לֹא לְטָשָׁהוּ



סַהַר, וְאֶת דַּרְכִּי / עַד בּוֹש נְטָשָׁהוּ.



הַאִם, צְבִי, מַלְכִּי / בִּכְלוּא חֲבָשָהוּ?



וַיֹּֽאמְרוּ: לֹא, כִּי / פַחַד לְבֵשָׁהוּ



נֶגֶד פְּנֵי יִצְחָק, / שַׂר זָהֳרוֹ בָהִיר,



לַשּׁוֹאֲלִים יִצְחָק, / וּלְהַעֲנִיק מָהִיר!



אָמִיר יְפֵה קוֹמָה, / עָב טַל בְּיוֹם צָמָא,



דִּבְרָֽתְךָ חַמָּה, / מִשְׂרָֽתְךָ אֵימָה,



עַל הַזְּמָן רוּמָה / לֵאמֹר: “אֲנִי חוֹמָה”,



כִּי יָד לְךָ שׂוּמָה / עַל מַעֲלוֹת כִּימָה.



דּוֹדי קְרַב וּרְחַק – / אוֹר זִכְרְךָ יַזְכִּיר,



הֵילֵל בְּרוּם שַׁחַק / מִי לִי אֲשֶׁר יַכִּיר?



אִמְרוּ לְכָל הֵלֶךְ, / יִיגַע בְּעַד חֶפְצוֹ,



מִשּוּט בְּכָל פֶּלֶךְ / בֵּית אַחֲוָה לִמְצֹא,



אֶל מִשְׁכְּנוֹתָיו לֵךְ / וּבוֹא מְלוֹן קִצּוֹ,



וּכְלֵי נְדוֹד הַשְׁלֵךְ, / כִּי נָעֲמָה אַרְצוֹ.



דע קטעך אלאפק / יא אוג אלצדר



אערג עלי יצחק / סליל מוהאגר!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/365