


	
	לַמְשׁוֹרֵר
	



אַלֶכְּסַנְדְר סֶרְגֵיֶבִיץ' פּוּשְׁקִין

  


הַמְשׁוֹרֵר, אַל-יִגְבַּהּ לִבְּךָ אִם-אוֹתְךָ הַבְּרִיּוֹת הִלֵּלוּ!



קוֹל תְּרוּעַת הַמְהַלְלִים רֶגַע יִתְעוֹפֵף כַּמּוֹץ הַבּוֹרֵחַ,



אָז תִּשְׁמַע מִשְׁפַּט הַסָּכָל וְלַעֲגֵי הָעָם הַשּׁוֹכֵחַ;



אַךְ אַתָּה הֱיֵה-נָא שַׁלְאֲנָן וְאַל-תַּאֲזִין אִם-אוֹתְךָ חִלֵּלוּ.


  


הֵן מֶלֶךְ אַתָּה –הִבָּדֵל! חָפְשִׁי בַּדֶּרֶךְ אִוִּיתָ,



אֶל-אֲשֶׁר-יִשָּׂאֲךָ הָרוּחַ, שָׁם תֵּלֵךְ וּבְאֵין מְשַׁלֵּחַ,



עַד-בָּשְׁלוּ הֶגְיוֹנוֹת לְבָבְךָ הַטְּהוֹרִים וַיִּתְּנוּ לְךָ רֵיחַ,



וְשָׂכָר אַל-תִּשְׁאַל לִפְעֻלוֹתֶיךָ וְלַגְּדוֹלוֹת עָשִׂיתָ.


  


בְּךָ הוּא. –בֵּית דִּינְךָ הָעֶלְיוֹן רַק אַתָּה לְךָ לְבַדֶּךָ;



אֵין שׁוֹפֵט קָשֶׁה כָמוֹךָ עֵת תַּעֲרִיךְ בִּמְחִיר מַעְבָּדֶיךָ.



הֲטוֹבוּ בְעֵינֶיךָ? –אַתָּה הַשּׁוֹפֵט הַבּוֹחֵן וּבְטָעַם.


  


הֲטוֹבוּ? כִּי-עַתָּה יְשַׁלַּח הֶהָמוֹן בָּהֶם כָּל-מִגְעֶרֶת,



וְעַל-קָדְשְׁךָ יַשְׁלִיכוּ דֹמֶן בִּמְקוֹם שָׁם הָאֵשׁ הַבּוֹעֶרֶת,



וּבְזָדוֹן יְהָרְסוּ כִנְעָרִים אֶת-מִזְבַּח מִקְדָּשְׁךָ וּבְזָעַם.


 






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1668