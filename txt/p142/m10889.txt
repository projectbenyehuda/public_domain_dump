


	
	הַנְּדָבָה
	



I


הֲתִזְכֹּרוּ? – "בְּרֹאשׁ-הַשָּׁנָה



יִכָּתֵבוּ וּבְיוֹם-כִּפּוּר



יֵחָתֵמוּ: מִי לַחַיִּים,



מִי לַמָּוֶת" – אִם לַמָּוֶת,



אָז יָבִיאוּ סֵפֶר גָּדוֹל,



כֻּלּוֹ אֵשׁ כַּדָּם אֲדֻמָּה,



וּבָאֵשׁ כַּלַּיְלָה שְׁחוֹרָה



יָד כּוֹתֶבֶת בַּגַּחֶלֶת



אֶת-שֵׁם אִישׁ הַנִּגְזָר. הַשְּׂרָפִים יָחִילוּ;



הַטּוֹבִים יִבְכָּיוּ, הָרָעִים יָגִילוּ –



וּמַלְאַךְ-הַמָּוֶת כְּבָר יִלְטוֹשׁ מַאֲכֶלֶת.





אַךְ גַּם-אָז לֹא פַסָּה תִקְוָה



עוֹד מִבֶּן-הָאָדָם. תְּשׁוּבָה,



תְּפִלָּה, צְדָקָה עוֹד תַּעֲבֵרְנָה,



עוֹד תִּקְרַעְנָה אֶת-הַגְּזֵרָה.



אָז יָצוּמוּ כָל-הָעֵדָה



מִן הַבֹּקֶר עַד לָעֶרֶב,



וּמִזָּקֵן עַד לַנַּעַר



מִמַּעֲמַקִּים יִתְפַּלָּלוּ,



וּפְסוּקֵי הַתְּהִלִים הָעוֹלִים שָׁמַיְמָה



יַשְׁלִיכוּ כָל-פֶּשַׁע בִּמְצוּלוֹת הַמַּיְמָה –



אָז רַחֲמֵי אֵל מִפְּנֵי הַדִּין יִתְגַּלְגָּלוּ.





אִם גַּם-חֶרֶב עַל-הַצַּוָּאר



לֹא יִמָּנַע אִישׁ מֵרַחֲמִים –



אִם כָּל-אֵלֶּה לֹא יוֹעִילוּ,



אָז גַּם-אָז לֹא פַסָּה תִקְוָה.



אָז יָקוּמוּ כָל-הָעֵדָה



לָצֵאת כֻּלָּם אֶל-הַקְּבָרִים,



וּבִפְתִילִים אָז יָמֹדּוּ



אֶת-כָּל-קִבְרוֹת גֵּיא צַלְמָוֶת.



הַפְּתִילִים יִמָּשְׁכוּ, הַקְּבָרִים יִמֹּדּוּ,



הַמֵּתִים יָנוּחוּ, הַחַיִּים יַעֲמֹדוּ –



וִיחִי גַם הָעוֹמֵד בֵּין חַיִּים וּמָוֶת.





אַךְ לִפְעָמִים גַּם זֶה טֶרֶם



יוֹעִיל לָנוּ. אָז רַק עֵצָה,



עֵצָה אַחַת עוֹד נִשְׁאָרָה:



לִקְבֹּץ יָד-עַל-יָד “נְדָבוֹת”.



אַךְ לֹא נִדְבַת מַתְּנַת כֶּסֶף



וּכְמוֹ-כֵן לֹא נִדְבַת זָהָב:



נִדְבַת יָמִים, נִדְבַת שָׁנִים



הִיא הַנְּדָבָה הַמְבֻקֶּשֶׁת.



כָּל-אִישׁ מִן-הָעֵדָה שֶׁלִּבּוֹ יִדְּבֶנּוּ,



הוּא חֵלֶק מֵחַיָּיו לַחוֹלֶה יִתְּנֶנּוּ –



וּתְחִיָּה חֲדָשָׁה לוֹ מִנְחָה מֻגֶּשֶׁת.





אִישׁ אִישׁ יִתֵּן חֶלְקוֹ; אֶחָד



יִתֵּן יוֹם, הַשֵּׁנִי חֹדֶשׁ,



וְשָׁנָה תְמִימָה יִתֵּן שְׁלִישִׁי



אוֹ גַם-יוֹתֵר – אָז יִכְתֹּבוּ



אֵת כָּל-זֹאת עַל-קְלַף הַצֶּבִי;



אַחֲרֵי-כֵן וּבְטַלִּית יוּשַׂם



קְלַף הַצְּבִי בַאֲרוֹן-הַקֹּדֶשׁ



וּלְמִשְׁמֶרֶת יַנִּיחֻהוּ –



אָז רוּחוֹת הַנְּדָבוֹת יִנָּשְׂאוּ, יֵרוֹמוּ,



וּשְׂרָפִים יֵרֵדוּ, אַף יִטְווּ, יִרְקֹמוּ



חוּט חָדָש וּלְחַיֵּי הָאִישׁ יוֹסִיפֻהוּ.





חִידוֹת מִנִּי-קֶדֶם! כּוֹכְבֵי



אֵשׁ לִי אַתֶּן, הַמַּגִּיהִים



עוֹד בִּלְבָבִי יָמִים רַבִּים



אַחֲרֵי כֻבּוּ בַּשָּׁמַיִם;



אַלְפֵי מַרְאוֹת עִם חֶזְיוֹנוֹת,



עִם אַגָּדוֹת קַדְמוֹנִיּוֹת



יֶהֱמוּ בִי, יִרְעָשׁוּ – אַלְפֵי,



אַלְפֵי מִשְׁלֵי אִמְרֵי שָׁפֶר;



וּלְבָבִי בִי יִדְוֶה, אַף עֵינַי תִכְהֶינָה,



הָאוֹרוֹת יֶחְדָּלוּ, הָרוּחוֹת תַּעֲלֶינָה –

מִמַּעַל לִי תְלוּיִם שָׁמַיִם כָּאֵפֶר.





חִידוֹת קֶדֶם, מִשְׁלֵי שָׁפֶר!



גַּם בַּת-שׁוּעַ שָׁמְעָה אוֹתָם



עוֹד בִּהְיוֹתָהּ נַעֲרָה קְטַנָּה



וּמִתְרַפְּקָה עַל אֹמַנְתָּהּ –



עַתָּה, עַתָּה נַעֲרָה גָדְלָה



זֹאת בַּת-שׁוּעַ, אַף עֵינַיִם



לָהּ מַה-גְּדוֹלוֹת, וּשְׂפָתַיִם –



אֵין בָּאָרֶץ עוֹד כָּהֵנָּה;



וּסְגֻלּוֹת כָּל-עֹשֶׁר הַנַּעֲרָה יַכְתִּירוּ

וּפְנִינִים וַחֲמֻדוֹת עַל-בְּשָׂרָהּ יָאִירוּ,

וּשְׂמָלוֹת וּרְקָמוֹת עוֹד חֵן לָהּ תִּתֵּנָּה.





אַךְ מִמּוּל הֵיכָלָהּ נִצָּב



בַּיִת קָטָן, בֵּית-הַמִּדְרָשׁ,



מְקוֹם שָׁם הָעִלּוּיִים יוֹשְׁבִים



עַל-תּוֹרָתָם וַעֲבוֹדָתָם –



וּמֵהֶם הָאֶחָד נִבְחָר,



נַעֲלֶה הוּא עַל-כָּל-חֲבֵרָיו:



כָּל-לֵב אַחֲרָיו יוֹלִיךְ שֶׁבִי



עֵת מֵאִשּׁוֹ עֵינָיו אוֹרוּ!…



וּבְעַד חַלּוֹן בֵּיתָהּ הָעַלְמָה נִשְׁקֶפֶת

וּתְמוּנַת הַבָּחוּר מוּל עֵינָהּ חוֹלֶפֶת –

וּבְלִבָּהּ רַק חִידוֹת נִשְׁכָּחוֹת יֵעוֹרוּ.


II


"בִּמְצוּלוֹת הַיַּרְדֵּן שָׁם נֵזֶר יָנוּחַ,

חֲבוּר זָהָב כֻּלּוֹ וּמִקְסַם פַּרְוָיִם –

וּמִי אִישׁ יִמְשֶׁנּוּ מִתְּהוֹמוֹת הַמָּיִם

הוּא יִהְיֶה לְמֶלֶךְ וּבְחֶבְרוֹן מָשׁוּחַ;

וּמְלֹא כָל-הָאָרֶץ מִדָּן לִבְאֵר-שֶׁבַע

כָּל-שָׂדֶה לוֹ יִהְיֶה, כָּל-בִּקְעָה, כָּל-גֶּבַע".

שִׁירִי, הַנַּעֲרָה, הוֹי שִׁירִי,



שִׁפְכִי אֶת-לִבֵּךְ כַּמָּיִם –



הֵן חֵרֵשׁ הָאָדָם מִשְּׁמוֹעַ,



אוּלַי יַאֲזִינוּ שָׁמָיִם…





"בֵּמְצוּלוֹת הַיַּרְדֵּן שָׁם כִּנּוֹר יָנוּחַ,

חֲבוּר קַרְנוֹת שֵׁן הוּא עִם מֵיתְרֵי פַרְוָיִם –

וּמִי אִישׁ יַעֲלֶנּוּ מִתְּהוֹמוֹת הַמָּיִם

הוּא יהְיֶה לִמְשׁוֹרֵר נֶאְדָּרִי בָרוּחַ;

וּזְהַב פַּלְגֵי שִׁירִים שִׂפְתוֹתָיו יָקִירוּ,

וּבְנֵי דוֹר הָאַחֲרוֹן בִּשְׁמוֹ עוֹד יַזְכִּירוּ".



זַמְּרִי, אֻמְלָלָה, זַמֵּרִי,



קִרְעִי אֶת-לִבּוֹת הָאָבֶן –



תֵּרֶד-נָא, תֵּרֵד דִּמְעָתֵךְ,



אוּלַי עוֹד אָדָם לָךְ יָבֶן…





"עַל-חוֹף מֵי הַיַּרְדֵן שָׁם אֹהֶל נָטוּעַ,

הַמְעֻלָּף אוֹר עוֹלָם, אוֹר שֶׁמֶשׁ בּוֹעֶרֶת –

וּבָחוּר שָׁם יֵשֵׁב וּמְלֹא הוֹד תִּפְאֶרֶת

וּכְבוֹד זִיו תּוֹרָתוֹ עַל-פָּנָיו זָרוּעַ;

לוּ אַחֲרָיו מִיַּרְדֵּן אִישׁ זֶה יִקָּחֵנִי,

אָז נֵזֶר, אָז כִּנּוֹר תֵּת תַּחְתָּיו הִנֵּנִי!"



הֵילִילִי, עֲזוּבָה, הֵילִילִי –



אַךְ לָמָּה זֶה תִשְׂאִי עֵינָיִם?



הֵן רָחוֹק, רָחוֹק הַיַּרְדֵּן



וּגְבֹהִים מִמֵּךְ הַשָּׁמָיִם…


III


קוֹל צְוָחָה וָפָרֶץ: הִתְעַלֵּף הַנַּעַר,

חֲכַם הַחֲכָמִים, הַנּוֹדָע בַּשַּׁעַר!





קוֹל צְוָחָה וָפָרֶץ: הָעִלּוּי גּוֵֹעַ,

זֶה שֶׁמֶשׁ אוֹר עוֹלָם שׁוֹקֵעַ, שׁוֹקֵעַ…





קוֹל צְוָחָה וָפָרֶץ: הַנְּשָׁמָה גוֹסֶסֶת,

הִקָּבְצוּ, בְנֵי-יַעֲקֹב, אֶל-בָּתֵּי-הַכְּנֶסֶת!





וּכְבָר כָּל-הָעֵדָה בַהֵיכָל עוֹמֶדֶת,

וּתְפִלָּה בַאֲנָחָה מִלְּבָבוֹת חוֹרֶדֶת,





וּתְפִלּוֹת בֶּן-דָּוִד מִסָּבִיב תֶּהֱמֶינָה

וְעַל-כַּנְפֵי אֲנָחוֹת תַּעֲלֶינָה, תַּעֲלֶינָה.





וּכְבָר גַּם בָּעִיר כָּל-הַקֻּפּוֹת תְּצִלֶּינָה,

עַד מָלְאוּ כָל-כֶּסֶף, עַד עוֹד לֹא תְכִילֶינָה.





אַף שְׂדֵה בֵית-הַחַיִּים בִּפְתִילִים יָמֹדּוּ

וּלְאוֹר נֵרוֹתֵיהֶם הַלּוֹמְדִים יִלְמֹדוּ.





וַחֲנֻיּוֹת בָּרְחוֹבוֹת עַל-מַסְגֵּר סִגֵּרוּ –

הוֹי, קוּמוּ-נָא, עוּרוּ-נָא, לָמָּה תְפַגֵּרוּ?





וּכְבָר גַּם-הָרַב עִם דַּיָּנָיו הַשְּׁנַיִם

בָּרְחוֹבוֹת יַעַבְרוּ וּפוֹרְשִׂים כַּפַּיִם,





וּבְכַפָּם קְלַף צְבִי וּמֵחֶדֶר אֶל-חֶדֶר,

מִבַּיִת אֶל-בַּיִת הֵם עוֹבְרִים כַּסֵּדֶר,





וּנְדָבוֹת יִשְׁאָלוּ – לֹא נִדְבַת כָּל-כָּסֶף,

לֹא נִדְבַת כָּל-זָהָב עַל-יָדָם תֵּאָסֶף:





רַק נִדְבַת שְׁנוֹת יָמִים, שָׁבוּעַ אוֹ חֹדֶשׁ

אוֹ שָׁנָה אוֹ יוֹתֵר, זֹאת נִדְבַת הַקֹּדֶשׁ –





מָה רַבּוּ הַנּוֹתְנִים! זֶה יוֹם, זֶה יוֹמָיִם,

זֶה חֹדֶשׁ וָחֳדָשִׁים, זֶה כֵּפֶל כִּפְלָיִם.





וּכְבָר גַּם-הָרַבִּי הִתְנַדֵּב חֶלְקֵהוּ,

הִתְנַדֵּב חַ"י חֹדֶשׁ מִשְּׁנוֹת זִקְנָתֵהוּ –





וּגְבִיר הָעִיר נָתַן כָּאֵלֶּה וָאֵלֶּה –

וּבַת הַגְּבִיר נָתְנָה… הוֹי אֵלִי, אֵל פֶּלֶא!





מֶה חָרְדָה הַנַּעֲרָה, מֶה חָוְרוּ שְׂפָתֶיהָ

בְּרְאוֹתָהּ אֶת-רַב-הָעִיר נִגָּשׁ אֵלֶיהָ!





וּנְשִׁימוֹת אַפֶּיהָ מַה-כָּבְדוּ, עָמָקוּ,

וּבָבוֹת עֵינֶיהָ מָה חוּצָה חָמָקוּ!





הַס, הִנֵּה הָרַבִּי כְבָר עוֹמֵד עָלֶיהָ

וּמְדַבֵּר – אַךְ הִיא לֹא תִשְׁמַעְנָה אָזְנֶיהָ;





וּבְכָל-זֹאת כָּל-מִלָּה, כָּל-הֶגֶה יוֹדָעַת –

יוֹדַעַת מַה-יִּשְׁאַל, אִם גַּם-לֹא שׁוֹמָעַת.





וּפִתְאֹם קוֹל נוֹרָא, קוֹל זָר יִשָּׁמֵעַ:

"כָּל-חַיַּי, כָּל-חַיַּי לָאִישׁ הַגּוֵֹעַ!





"כָּל-שְׁנוֹתַי, לוּ-יִהְיוּ כִפְלַיִם כָּהֵנָּה,

לְאִישׁ זֶה כָּל-שְׁנוֹתַי, כָּל-שְׁנוֹתַי אֶתֵּנָה!





כָּל-יָמַי, כָּל-יָמַי מִמֶּנִּי הוֹי קָחוּ!" –

מֶה עָמְדוּ, מַה-נָּעוּ, מַה-כֻּלָּם נֶאֱנָחוּ?


IV


בַּלַּיְלָה הַהוּא עוֹד הִתְחָרְשׁוּ, רָעָשׁוּ

שְׁתֵּי רוּחוֹת גַּם-מַטָּה, גַּם-מָעְלָה,

וּשְׁתֵּיהֶן בַּדֶּרֶךְ נִגָּשׁוּ, נִפְגָּשׁוּ:

זֹאת יוֹרְדָה, זֹאת עוֹלָה בַלָּיְלָה.





בַּלַּיְלָה הַהוּא, עֵת מִתּוֹךְ הָאֲפֵלָה

הַפַּעֲמוֹן שְׁתֵּים-עֶשְׂרֵה הִשְׁמִיעַ,

אָז פָּקַח הָעִלּוּי אֶת-עֵינָיו וַיֶּחִי –

וַיְהִי לוֹ הָאֵל לְמוֹשִׁיעַ.





בַּלַּיְלָה הַהוּא, עֵת מִתוֹךְ הָאֲפֵלָה

הַפַּעֲמוֹן שְׁתֵּים-עֶשְׂרֵה הִשְׁמִיעַ,

אָז סָגְרָה בַת-שׁוּעַ עֵינֶיהָ וַתָּמָת –

וַיְהִי גַם-לָהּ אֵל לְמוֹשִׁיעַ.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10889