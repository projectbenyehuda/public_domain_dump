


	
	קְרִיאַת הַתּוֹרָה
	



I


עִיר עֲזוּבָה. מוּל הַנַּחַל

עוֹמֵד הֵיכַל בֵּית-הַכְּנֶסֶת,

וּבַהֵיכַל עִם הַמִּזְרָח

נִשְׁעָן אֶל-הַקִּיר הָאָרוֹן.





עַל-עַמּוּדֵי שַׁיִשׁ שִׁבְעָה

נִשְׁעָן שָׁם אֲרוֹן-הַקֹּדֶשׁ;

וּבָאָרוֹן שִׁבְעָה סְפָרִים,

שִׁבְעַת סִפְרֵי-תוֹרָה טְמוּנִים.





עִיר עֲזוּבָה. מוּל הַנַּחַל

עוֹמֵד הֵיכַל בֵּית-הַכְּנֶסֶת,

וּבַהֵיכָל שָׁם בַּתָּוֶךְ

תֵּרֶא עֵינְךָ אֶת-הַבָּמָה.





יוֹם יוֹם בָּאָה כָל-הָעֵדָה,

וּמִתּוֹךְ אֲרוֹן-הַקֹּדֶשׁ

אֶל-הַבָּמָה הֵם מוֹצִיאִים

סְפָרִים לִקְרֹא; אַךְ בַּלַּיְלָה –





אַךְ בַּלַּילָה, עֵת תַּרְדֵּמָה

תִפּוֹל עַל-אֲנָשִׁים כֻּלָּם,

אָז יָבֹאוּ רַק הַמֵּתִים

אֶל-תּוֹךְ הֵיכַל בֵּית-הַכְּנֶסֶת.





וּבִגְדֵיהֶם בִּגְדֵי לָבָן

מֵרָאשֵׁיהֶם עַד רַגְלֵיהֶם;

אֵזוֹר לָבָן, צָנִיף לָבָן,

אַף כֻּתֹּנֶת לְבָנָה כֻלָּהּ.





אַךְ מִמַּעַל לַכֻּתֹּנֶת

תִּדְבַּק טַלִּית טְווּיָה תְכֵלֶת,

וּמִצִּיצַת כְּנַף-הַטַּלִּית

יוֹרְדִים פְּתִילִים עַד לָאָרֶץ.





חֶרֶשׁ חֶרֶשׁ כָּל-הַמֵּתִים

מִקִּבְרֵיהֶם יִתְעוֹרֵרוּ,

קָהָל גָּדוֹל, מַחֲנֶה נוֹרָא –

עַד הֲקִיצָם כֻּלָּם כֻּלָּם.





אָז יָקוּמוּ אַף-יִסָּעוּ

קָהָל גָּדוֹל, מַחֲנֶה נוֹרָא –

עַד יָבֹאוּ אֶל-הַהֵיכָל,

עַד הִתְאַסְּפָם כֻּלָּם כֻּלָּם.





אָז יוֹצִיאוּ שִׁבְעָה סְפָרִים,

סִפְרֵי-תוֹרָה, מִן הָאָרוֹן;

וּבַסְּפָרִים יִקְרְאוּ כֻלָּם –

אִישׁ אִישׁ תִּהְיֶה לוֹ “עֲלִיָּה”.





“יַעֲמוֹד!” יִקְרְאוּ רֶגַע רֶגַע,

“יַעֲמוֹד כֹּהֵן!” " יַעֲמוֹד לֵוִי!"

" יַעֲמוֹד, יַעֲמוֹד גַּם-יִשְׂרָאֵל!" –

עַד-תֹּם כָּל-הַקָּהָל לַעֲלוֹת.





וּבְכַלּוֹת הַקָּהָל לַעֲלוֹת,

קְהַל הַמֵּתִים כֻּלָּם כֻּלָּם,

רַק הַלַּיְלָה עוֹד לֹא כָלָה –

אָז יַקְדִּישוּ אֶת-קְרוּאֵיהֶם





גַּם מִקֶּרֶב בְּנֵי-הַחַיִּים,

לָתֵת גַּם לָהֶם עֲלִיּוֹת –

וּבְקוֹל גָּדוֹל הֵמָּה קוֹרְאִים

אֶת-הַחַיִּים כִּי יָבֹאוּ;





אֶת-הַחַיִּים, שֶׁיִּמְצָאוּ

חֵן בְּעֵינֵיהֶם, יִקְרְאוּ לָמוֹ:

אֶת-הַזְּקֵנִים, אֶת-הַנְּעָרִים,

אֶת-כָּל-אֵלֶּה הֵמָּה קוֹרְאִים.





וְהָיָה אִישׁ בַּחוּץ כִּי-יַעֲבוֹר

עַתָּה לִפְנֵי בֵית-הַכְּנֶסֶת,

וְשָׁמְעָה אָזְנוֹ שְׁמוֹ הַקָּרוּא

עוֹלֶה אֵלָיו מִן-הַבַּיִת –





כִּי הַמֵּתִים יִקְרְאוּ אוֹתוֹ

לַעֲלוֹת עִמָּם אֶל-הַתּוֹרָה –

אָז הָאִישׁ הַזֶּה מוֹת יָמוּת,

אָז אֵין פְּדוּת לוֹ עוֹד מִמָּוֶת!





כֵּן לִי סִפְּרָה אִמִּי זְקֶנְתִּי

עֵת הָיִיתִי יֶלֶד קָטָן

וְעַל בִּרְכֶּיהָ הִתְרַפַּקְתִּי

בֵּין-הַשְּׁמָשׁוֹת, טֶרֶם יָצְאוּ





הַכּוֹכָבִים בִּמְסִלּוֹתָם,

וְעַל הַקִּירוֹת נָדוּ, נָעוּ

צְלָלִים שְׁחוֹרִים וּכְמוֹ מֵתִים

עוֹטְפִים הֵם תַּכְרִיכִים שְּחוֹרִים, –





אָז שָׁמַעְתִּי: אִישׁ כִּי-יַעֲבוֹר

לִפְנֵי בֵית-הַכְּנֶסֶת לַיְלָה

וְאָזְנוֹ תִשְׁמַע שְׁמוֹ הַקָּרוּא

עוׁלֶה אֵלָיו מִן-הַבַּיִת,





כִּי הַמֵּתִים יִקְרְאוּ אוֹתוֹ

לַעֲלוֹת אֶל-הַתּוֹרָה עִמָּם –

אָז בָּא קִצּוֹ, אָז בָּא יוֹמוֹ,

כִּי לֹא יִחְיֶה אַחֲרֵי אֵלֶּה!


II


דּוּמִיָּה בַלָּיְלָה. בִּרְחוֹב בֵּית-הַכְּנֶסֶת



רַק לִבְנַת אוֹר סַפִּיר הַלְּבָנָה פוֹרֶשֶׂת.





עַל-חוֹמַת-הַבָּתִּים הַצְּלָלִים יִדּוֹדוּ:



שְׁנֵי צִלְלֵי אֲנָשִׁים – וּבְעָמְדָם יַעֲמוֹדוּ.





וּבְעָמְדָם יִשָּׁמַע קוֹל נַחַל-הַמָּיִם,



קוֹל הוֹמֶה מֵרָחוֹק עַד-אָזְנֵי הַשְּׁנָיִם.





– “הַאֻמְנָם כֵּן, מִרְיָם, אִין תִּקְוָה עוֹד לָנוּ?” –

“אֵין תִּקְוָה עוֹד, יוֹסֵף, אֱלֹהִים הֲדִמָּנוּ!” –





– "הֲדַבֵּר דִּבַּרְתְּ גַּם-עַל-לֵב אֲבוֹתָיִךְ? –

“דִּבַּרְתִּי!” – “אִם הֵמָּה לֹא נָשְׂאוּ פָנָיִךְ?” –





"לֹא נָשְׂאוּ, אַף-אָמְרוּ: עַד-יוֹמָם יָפוּחַ

לֹא יִתְּנוּ אֶת-בִּתָּם לִמְשׁוֹרֵר אִישׁ-רוּחַ,





הַשּׁוֹגֶה בַחֲלוֹמוֹת מִבֹּקֶר וְעַד-עֶרֶב

הַמְבַקֵּשׁ לָאָדָם לֵב עָמֹק בַּקֶּרֶב;





הַמְדַבֵּר מִשְׁפָּטִים עִם אֵילֵי הָאָרֶץ

וּבְלִבּוֹ יִתְהַלֵּל: הוּא יַעֲמוֹד בַּפָּרֶץ;





הַמְתַקֵּן עוֹלָמוֹת וּבְסוּפָה וָשָׂעַר,

הָאוֹמֵר… אַךְ לָמָּה-זֶה תִבְכֶּה, הַנָּעַר?"





אֵין עוֹנֶה, אֵין דּוֹבֵר. אַךְ חֶרֶשׁ בַּלָּיְלָה

יִשָּׁמַע קוֹל בּוֹכִים, וּמַעְלָה וָמָעְלָה.





– “הַאֻמְנָם כֵּן, מִרְיָם, אֵין תִּקְוָה עוֹד לָנוּ?”…

“אֵין תִּקְוָה עוֹד, יוֹסֵף, אֱלֹהִים הִפְרִידָנוּ!”





– “וּבְכֵן הָיֹה תִהְיִי לַסּוֹחֵר בֶּן-גַּעַל?” –

“כֵּן חָרְצוּ אֲבוֹתַי – הוּא יִהְיֶה הַבַּעַל!”





– “יְהִי שָׁלוֹם לָךְ, מִרְיָם!” – "גַּם-לְךָ שָׁלוֹם יֶהִי,

רַק הָסֶר-נָא, יוֹסֵף, מִלִּבְּךָ כָּל-נֶהִי!"





דּוּמִיָּה בַלָּיְלָה. בִּרְחוֹב בֵּית הַכְּנֶסֶת

רַק מַעֲטֵה אוֹר כֵּהֶה הַלְּבָנָה פוֹרֶשֶׂת.





מֵחוֹמַת-הַבָּתִּים הַצְּלָלִים יָרָדוּ –

עֵת אִישׁ מֵעַל אָחִיו הַשְּׁנַיִם נִפְרָדוּ.





אָז קַדְרוּת מִמַּעַל הִתְעַטְּפוּ שָׁמָיִם;

אַף-נִשְׁמַע מֵרָחוֹק רַק הֶמְיַת הַמָּיִם.





וּבָדָד בַּלַּיְלָה עוֹד הוֹלֵךְ הַנָּעַר –

הַבְתֹהוּ אֵין-דֶּרֶךְ הוּא תוֹעֶה בַיָּעַר?


III


בְּרָקִים וַחֲצָצִים עִם יִלְלַת רוּחַ,

עֱזוּז מִטְרוֹת-בָּרָד עִם אֵשׁ מִתְלַקַּחַת;

אַף אֵימָה חֲשֵׁכָה וּגְדוֹלָה תָנוּחַ

עַל-פְּנֵי הַשָּׁמַיִם הַשְּׁחוֹרִים כַּשַּׁחַת





וַחֲצָצִים וּבְרָקִים עִם סוּפָה וָשָׂעַר,

אַף יִלְלַת רוּחַ מֵאֹפֶל הַלָּיְלָה –

עַד-מָתַי? עַד-מָתַי? הַאִם בְּתוֹךְ יַעַר

בִּתְהוֹמוֹת יִתְהַלֵּךְ, לֹא יַעֲלֶה עוֹד מָעְלָה?





אַף הָלְאָה הָלְאָה כַף-רַגְלוֹ דוֹרֶכֶת

עַד-קֵץ הַשָּׁמַים, עַד אַפְסֵי הָאָרֶץ –

עַד-אָנָה? עַד-אָנָה? הַאוֹתוֹ מוֹשֶׁכֶת

יַד אֵלִים לִמְקוֹם שָׁם אֵין צְוָחָה וָפָרֶץ?





וּפִתְאֹם הוּא עוֹמֵד לִפְנֵי הַשַּׁעַר

אֶל-מוּל בֵּית-הַכְּנֶסֶת, אָז אָזְנוֹ שׁוֹמָעַת:





“יַעֲמוֹד!” יִקְרְאוּ רֶגַע רֶגַע –

“יַעֲמוֹד כּהֵן!” " יַעֲמוֹד לֵוִי!"

“יַעֲמוֹד, יַעֲמוֹד גַּם יִשְׂרָאֵל!” –

"יַעֲמוֹד, יַעֲמוֹד עַתָּה יוֹסֵף! –

"יַעֲמוֹד יוֹסֵף בֶּן-אַבְרָהָם,

כִּי הוּא אֶחָד מִתּוֹכֵנוּ;

אַף חִכִּינוּ לוֹ עַד-עַתָּה –

יַעֲמוֹד, יַעֲמוֹד עַתָּה יוֹסֵף!"





אָז פַּחַד וּרְעָדָה יֶאֳחוֹז הַנַּעַר,

אָז יִרְאֶה אֶת-קִצּוֹ – וְנַפְשׁוֹ יוֹדָעַת.





אָז יָנוּס עַל-נַפְשׁוֹ כַּנָּס מִמַּהְפֶּכֶת,

עַד-אַפְסֵי הָאָרֶץ, עַד-קַצְוֵי שָׁמָיִם;

וְהָלְאָה אַךְ הָלְאָה – הַאוֹתוֹ מוֹשֶׁכֶת,

בִּזְרוֹעַ חֲזָקָה הֲמוֹת קוֹל-הַמָּיִם?





הַמַּיִם יִרְעָשׁוּ, הַמַּיִם יִגְעָשׁוּ,

וְעַל שְׂפַת מֵי-הַנַּחַל עוֹמֵד הַנָּעַר;

אַף “יַעֲמוֹד יוֹסֵף!” לוֹ חֶרֶשׁ יִלְחָשׁוּ –

מָה אָהוּב הַקֶּצֶף, מַה-נֶחְמָד הַסָּעַר!





וּזְרוֹעוֹת שְׁלוּחוֹת מִתּוֹךְ בֵּית-הַכְּנֶסֶת

וּזְרוֹעוֹת שְׁלוּחוֹת מֵעִמְקֵי הַמָּיִם,

וּזְרוֹעַ יָד חֲזָקָה וּגְדוֹלָה תוֹפֶשֶׂת

בּוֹ וּמוֹשָכֶת… אָז אוֹרוּ שָׁמָיִם!





אָז אוֹרוּ שָׁמַיִם בַּבֹּקֶר, וּבָאוּ

בְנֵי-הַדַּיָּגִים וַחֲרָמִים הֵבִיאוּ

וַיָּדִיגוּ דְגֵיהֶם. אָז חָרְדוּ אַף-נָעוּ,

כִּי גוּפַת אִישׁ מֵת בַּחַכָּה הוֹצִיאוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10890