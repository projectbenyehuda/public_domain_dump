


	
	שְׁתֵּי קְעָרוֹת
	



I


וּבְהַר נְבוֹ מֹשֶׁה. עַל-פְּנֵי אֹהֶל מוֹעֵד



מִתְאַבֵּךְ הֶעָנָן וְיוֹרֵד וְרוֹעֵד.





וּמשֶׁה אִיש זָקֵן; כִּמְעַט עוֹד יָנוּעַ,



כִּמְעַט כַּפּוֹת רַגְלָיו עוֹד יַתִּיק וְצוֹעֵד –



אָז יִקְרָא לִמְשָׁרְתוֹ הַטּוֹב לִיהוֹשֻׁעַ:





"יְהוֹשֻׁעַ! בֶּן-עֶשְׂרִים אָנֹכִי וּמֵאָה –



כַּד-חֶרֶשׂ נִשְׁבֶּרֶת עַל-יַד הַמַּבּוּעַ –



וְרוּחִי מֶה עָיֵף, וְנַפְשִׁי נְכֵאָה;





לֹא אוּכַל, לֹא אוּכַל עוֹד עָבוֹד מֵעַתָּה;



אַךְ אַתָּה, תַלְמִידִי, הֵן אוֹנִים מְלֵאָה



וּלְשַׁד דְּמֵי נֹעַר זֹה נַפְשְׁךָ אַתָּה,





וּבְשָׂרְךָ מָה רַעֲנָן – רֵשׁ אַתָּה מְקוֹמִי



וַעֲבוֹר אֶת-הַיַּרְדֵּן… מָה רוּחֲךָ חַתָּה?!



אַל אוֹתִי תִרְאֵנִי כִּי גָז מֶנִּי שְׁלוֹמִי,





אַל אֶהְיֶה אָנֹכִי לְמוֹפֵת אֵלֶיךָ:



אָנֹכִי אִישׁ-חֲלוֹמוֹת, וַחֲזוֹנַי וַחֲלוֹמַי



נָשַׁמּוּ, נָבוֹסוּ – אַךְ אַתָּה… עָלֶיךָ





הִמְטִירוּ שָׁמַיִם מַתָּנוֹת נִפְלָאוֹת



וְטוֹבוֹת מִמֶּנִּי; בְּיָדְךָ חֵילֶךָ,



בְּיָדְךָ גוֹרָלְךָ וַעֲתִידוֹת כָּל-בָּאוֹת,





כִּי אַתָּה אִישׁ-מַעֲשֶׂה, אִישׁ פֹּעַל וָכֹחַ,



וְזָרִים מַכְאוֹבוֹת לְךָ וְנוֹרָאוֹת



שֶׁל חוֹלֵם שׁוֹשַׁנִּים וּמוֹצֵא רַק חוֹחַ –





וְחָלֹם וְהָזֹה לֹא תֵדַע… וְאוּלָם



כִּי תַעֲלֶה לָקַחַת לְךָ כְּלִיל הַמַּלְקוֹחַ



הָאָהוּב לָאָדָם, אָז זְכֹר כִּי בַסֻּלָּם





מִתְרַגְּזִים הַשְׁלַבִּים מִתַּחַת רַגְלַיִם –



וְרַק אִם חָכַמְתָּ, וְעָבַרְתָּ אֶת-כֻּלָּם.



חֲכָם-נָא… עוֹד יֶלֶד וּבְאֶרֶץ מִצְרַיִם





הָיִיתִי וּלְפָנַי אָז שָׂמוּ שְׁתֵּי קְעָרוֹת:



בַּקְּעָרָה הָאַחַת זְהַב-פַּז-פַּרְוַיִם



וְאֵשׁ וְגֶחָלִים בַּשֵּׁנִית נִחָרוֹת.





וַאֲנִי – לֹא אֲכַחֵד – חָשַׁקְתִּי לָקַחַת



אֶת-קַעֲרַת הַזָּהָב עִם כָּל-הַיְקָרוֹת;



אַךְ הִנֵּה בָּא מַלְאָךְ מִמָּרוֹם, מִשַּׁחַת,





וַיִּדַּח יְמִינִי, וָאֶקַּח גֶּחָלִים



עִם לַבַּת שַׁלְהֶבֶת בָּאֵשׁ מִתְלַקַּחַת…



הוֹשֵׁעַ! קַח זָהָב, קַח אַתָּה הַשְּׁקָלִים,





קַח אַתָּה מַה-תִּקָּח – אַךְ לֹא אוֹר זָרוּעַ,



לֹא אֵשׁ, לֹא זִיק נֹגַהּ… כָּל-אֵל רַק הֲבָלִים!



הֲתַחְפֹּץ כִּי תִהְיֶה כָמוֹנִי נָגוּעַ?





הֵן אַתָּה חָכַמְתָּ, תַּלְמִידִי יוֹשֻעַ!


II


גַּחֲלֵי אֵשׁ – מֵאָז אֵשׁ תֹּפֶת,



אֵשׁ אוֹכֶלֶת בִּי יוֹקֶדֶת;



וְאֶת-כָּל-חַדְרֵי לִבִּי מְלֵאָה,



וְעַל-לְשׁוֹנִי הִיא רוֹעֶדֶת.





אֵשׁ – אָז יַם-סוּף לִי בָקַעְתִּי



אַף עָבַרְתִּי תְהוֹם נוֹזֶלֶת;



אַךְ לַשָּׁוְא, כִּי עוֹד אֵשׁ תֹּפֶת,



אֵשׁ יוֹקֶדֶת בִּי אוֹכֶלֶת!





אֵשׁ – וָאֶבְקַע צוּר, וּמַיִם



קַרְתִּי לִי בְיָד חוֹרֶדֶת;



אַךְ לַשָּׁוְא, כִּי עוֹד אֵשׁ תֹּפֶת,



אֵשׁ אוֹכֶלֶת בִּי יוֹקֶדֶת!





מוֹקְדֵי עוֹלָם הֵם, וּלְעוֹלָם



לֹא יוּעַמּוּ, לֹא יִתַּמּוּ;



כִּי רַק אַבִּיט אָדָם רֶגַע –



וּמוֹרָשֵׁי לִבִּי חַמּוּ.





מוֹקְדֵי עוֹלָם, וּבַעֲלוֹתָם



אוֹכֵל, בּוֹעֵר בִּי הַמַּחַץ:



אִי לָךְ רָאֹה רַק נִלְחָצִים,



אִי לָךְ רָאֹה רַק הַלַּחַץ!





כִּי רָאִיתִי רַק נִגָּשִׂים



עִם הַדְּמָעוֹת בָּעֵינָיִם,



קָהָל גָּדוֹל, קְהַל עֲבָדִים,



וּמוּעָקָה עַל-מָתְנָיִם.





וּבִמְקוֹם שָׁם עָשׁוּק נוֹפֵל,



עוֹמֵד עוֹשֵׁק וּמְנַצֵּחַ;



וּבָמוֹתָיו בּוֹנֶה גִבּוֹר



עַל-יְסוֹדוֹת גֵּיא מַטְבֵּחַ.





וְאִם אָכַלְתִּי, אָז חָשַׁבְתִּי:



כַּמָּה עַתָּה זֶה יִרְעָבוּ!



וְאִם יָשַׁנְתִּי: – כַּמָּה עַתָּה



מִבְּלִי מָעוֹן לֹא יִשְׁכָּבוּ!





וּמִסָּבִיב כָּל-הַקָּהָל



רוֹאֶה, מַבִּיט כֹּל כָּמוֹנִי,



רוֹאֶה אָדָם, רוֹאֶה דֶמַע –



אַךְ לֹא יִרְאֶה אֶת-הָעֹנִי,





כַּאֲשֶׁר אֶרְאֶה רַק אָנֹכִי.



וּבִבְעֹר הָאֵשׁ יָצַקְתִּי



אִשִָׁי זֶה בְאַלְפֵי חֻקִּים;



אָז הוֹרֵיתִי, אָז צָעַקְתִּי:





בָּשָׂר תּאֹכְלוּ – תְּנוּ לָרְעֵבִים



מִן-הַמּוֹתָר לוּ-גַם גָּרֶם;



תְּנוּ מָה-תִּתְּנוּ, תְּנוּ וְלוּ-גַם



לֶקֶט קָצִיר, פֶּרֶט כָּרֶם.





שָׂדוֹת תִּקְנוּ – אַל לִצְמִיתוּת



יִצְבֹּר אִישׁ אֶת-כָּל-הַכָּסֶף;



הִנֵּה יוֹבְלוֹת: רַק אַל תַּחַת



יַד אֲחָדִים כֹּל יֵאָסֶף.





אִישׁ כִּי יָמוּךְ – אַךְ מִסָּבִיב



לָעֲגוּ, שָׂחֲקוּ אַף הִשְׁתָּאוּ;



אָז לִי פֶתִי, אָז לִי נָבִיא,



אָז לִי חוֹלֵם חֲלוֹם קָרָאוּ.





אֶת-כָּל-אֵלֶּה לִי עָשָׂתָה



לַבַּת אֵשׁ זֹאת הַדּוֹלֶקֶת



בִּי מֵאָז הֱיוֹתִי חוֹזֶה –



וְעוֹד אֶת-דָּמִי הִיא יוֹנֶקֶת.





אֶת-כָּל-אֵלֶּה לִי עָשָׂתָה



יַד הַמַּלְּאָךְ, כִּי הֵטִילָה



בִי הָאֵשׁ וּלְנֶגֶד חֶפְצִי –



הִיא אֶת-חַיַּי בִּי הִרְעִילָה.





הוֹי, אֲרוּרִים הַמַּלְאָכִים



נוֹתְנֵי אֵשׁ לָאִישׁ וָרוּחַ –



הֵן לֹא יִשְׁקוֹט זֶה מִזַּעְפּוֹ,



הֵן לָעַד לֹא עוֹד יָנוּחַ!





הִנֵּה שַׂבְתִּי אַף זָקַנְתִּי,



הִנֵּה יָמַי כְּבָר נִזְעָכוּ,



אַף עָיַפְתִּי, אַף יָגַעְתִּי –



אַךְ בְּלִבִּי לֹא נִדְעָכוּ





לַבּוֹת אִשִּׁי. אֻמְלָל, אֻמְלָל



אִישׁ בּוֹ תָמִיד אֵשׁ בּוֹעֶרֶת,



וְהוּא כַזָּר בֵּין עֵדָה זָרָה,



עֵדָה רוּחַ לָהּ אֲחֶרֶת!


III


אַךְ אַתָּה, יְהוֹשֻׁעַ, הֵן אַתָּה אִישׁ חָכָם –



עָלֶיךָ אֶסְמוֹךְ אֶת-יָדִי;



קוּם אַתָּה וַעֲבֹר אֶת-הַיַּרְדֵּן וְכַלֵּה



בְחָכְמָה אֶת-אַחֲרִית מַעְבָּדִי –



רַק לֹא תִבְחַר קַעֲרַת גֶּחָלִים.





עֲבֹר אֶת-הַיַּרְדֵּן, הֵן עַם זֶה עַם סָכָל,



וּתְהִי לוֹ בִן-רֶגַע לְמוֹשֵׁל;



וַאֲנִי יְדַעְתִּיךָ: הֵן אַתָּה לֹא יֵרַךְ



בְּךָ לִבְּךָ לְמַרְאֵה אִישׁ כּוֹשֵׁל –



רַק לֹא תִבְחַר קַעֲרַת גֶּחָלִים.





וּבְיָדְךָ הַחֲזָקָה וּבְלִבְּךָ הֶחָזָק



הֵן תַּשְׂכִּיל לְהַכְבִּיד אֶת-עֻלָּם,



וְהָיוּ עֲבָדִים לְךָ עַד-הָעוֹלָם



וִילַקְקוּ רֻקְּךָ – וְאוּלָם –



רַק לֹא תִבְחַר קַעֲרַת גֶּחָלִים.





וְאוּלָם, בֵּן מַקְשִׁיב! אֶת-קַעֲרַת הַזָּהָב,



אַל תִּשְׁכַּח, יַקִּירִי, הַקְּעָרָה



עִם שִׁקְלֵי הַזָּהָב הַנּוֹצֵץ וּפְנִינִים



וּפָז וְכָל-אֶבֶן יְקָרָה –



רַק לֹא תִבְחַר קַעֲרַת גֶּחָלִים.





וּבְחַר-נָא, הוֹי, בְּחַר-נָא הַזָּהָב – אָז תִּדְרוֹךְ



בְּגַאֲוָה עַל רָאשֵׁי הַדַּלִּים;



וַעֲבָדִים לָרׂב לְךָ יִהְיוּ וּשְׁפָחוֹת



וְסוּסִים וַחֲמוֹרִים וּגְמַלִּים –



רַק לֹא תִבְחַר קַעֲרַת גֶּחָלִים.





אָז תִּצְלַח וְתִמְשׁוֹל בְּיָד בָּאֶבְיוֹנִים –



כִּי תִגְעַר וְשָּכְחוּ רִישָׁם;



אָז תִּצְלַח וְתַעֲמִיד מִלֶּכֶת גַּם-שְׁמָשׁוֹת –



כִּי תִגְעַר וְשָּכְחוּ אִשָּׁם.



רַק לֹא תִּבְחַר קַעֲרַת גֶּחָלִים.





רַק חֲזַק-נָא וֶאֱמַץ-נָא וְחַזֵק אֶת-לִבְּךָ!



חֵן1 תָּמִיד הָייתָ אִישׁ-חֲמֻדוֹת,



וְרֹךְ לֹא יָדַעְתָּ מֵעוֹדְךָ וַחֲנִינָה



וּרְגָשׁוֹת וּתְנוּעוֹת וּתְנוּדוֹת –



רַק לֹא תִּבְחַר קַעֲרַת גֶּחָלִים.





וְאִם יֵשׁ עוֹד כִּי יִהְיֶה זִיק אֶחָד בִּלְבָבְךָ,



אוֹ יֵשׁ כִּי יַשְׁמִיעוּ אֶת-קוֹלָם



קְרָבֶיךָ לִפְעָמִים: אָז הַשְׁמֵד גַּם-אוֹתָם –



וְלֹא תִהְיֶה כָמוֹנִי לְעוֹלָם.



רַק לֹא תִּבְחַר קַעֲרַת גֶּחָלִים.







“חן” במקור המודפס, נראה שצ“ל ‘הן’ – הערת פב”י  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10888