


	
	יָם הַצָּפוֹן – מַחֲזוֹר רִאשׁוֹן
	



א: כֶּתֶר מַלְכוּת


שִׁירַי, אַתֶּם שִׁירַי הַנֶּאֱמָנִים,



עוּרוּ, עוּרוּ, הֵחָלְצוּ כֻלְּכֶם!



הָרִיעוּ בַחֲצוֹצְרוֹת,



וְהַעֲלוּ לִי עַל-הַמָּגֵן



אֶת-הַנַּעֲרָה הַצְּעִירָה הַזֹּאת,



וּמָשְׁלָה מֵעַתָּה בְקֶרֶב לִבִּי כֻלּוֹ



וְהָיְתָה שָׁם לְמַלְכָּה.



תְּחִי הַמַּלְכָּה! הַמַּלְכָּה הַצְּעִירָה תֶחִי!





מִן-הַשֶּׁמֶשׁ מִמַּעַל



אֶקְרַע אֶת-הַזָּהָב הָאָדֹם הַנּוֹצֵץ,



וְאֶאֱרוֹג מִמֶּנּוּ נֵזֶר



לְרֹאשֵׁךְ הַמָּשׁוּחַ.



מִירִיעַת הַשָּׁמַיִם, מִמְּשִׁי הַתְּכֵלֶת הָרוֹעֶדֶת,



אֲשֶׁר שָׁם סַפִּירֵי הַלַּיְלָה יָהֵלּוּ,



אֶגְזָר-לִי גֶזֶר יְקָר,



וְהָיָה לִי לְאַדֶּרֶת-מַלְכוּת,



לַעֲטוֹת בָּהּ, הַמַּלְכָּה, אֶת-כְּתֵפָיִךְ.



לְשָׂרִים בֶּחָצֵר אֶתֶּן-לָךְ



סוֹנֶטִּים הֲדוּרִים-זְקוּפִים,



וְטֶרְצִינוֹת גֵּאוֹת וּסְטַנְצוֹת אוֹמְרוֹת כָּבוֹד.



אֶת-שְׁאָר-רוּחִי אָשִׂים לְרָץ לְפָנַיִךְ,



אֶת-דִּמְיוֹנִי לְלֵץ בַּחֲצֵרֵךְ,



וּלְצִיר נֶאֱמָן, עִם-הַדִּמְעָה בְחוֹתַמְתּוֹ,



אֲצַוֶּה לָךְ אֶת-לַעֲגִי.



אָכֵן אֲנִי בְנַפְשִׁי, הַמַּלְכָּה,



אֲנִי לְפָנַיִךְ אֶכְרַע עַל-הָאָרֶץ,



וְעַל-כַּר מֶשִׁי אָדֹם



אַגִּישׁ לָךְ, עִם-שְׁבוּעַת-אֱמוּנִים,



אֶת-מְעַט הַבִּינָה,



אֲשֶׁר הוֹתִירָה לִי לִפְלֵיטָה בְחֶמְלַת לִבָּהּ



רְעוּתֵךְ הַנּוֹהֶגֶת לְפָנַיִךְ פֹּה בִמְלוּכָה.


ב: בֵּין הָעַרְבָּיִם


עַל-שְׂפַת הַיָּם הַחִוָּרָה



יָשַׁבְתִּי נְכֵה-מַחֲשָׁבוֹת וְגַלְמוּד.



הַשֶּׁמֶשׁ נָטְתָה, הֶעֱמִיקָה וַתַּשְׁלֵךְ



פַּסִּים אֲדֻמֵּי לְהָבִים עַל-הַמַּיִם,



וְהַגַּלִּים הַלְּבָנִים, הַגַּלִּים הָרְחוֹקִים,



מְרֻדְּפֵי שִׁבֹּלֶת-הַיָּם,



זַעֲפוּ, רָעֲשׁוּ, עָלוּ וַיִּקְרָבוּ —



וַיְהִי קוֹל רַעַשׁ, קוֹל לַחַשׁ וּשְׁרִיקָה



וּצְחוֹק וַהֲמוֹת וְגָנֹחַ וְשָׁאֹה,



וְקוֹל זֶמֶר בֵּינֵיהֶם כְּשִׁיר-עֶרֶשׂ מָתוֹק —



אָז הָיִיתִי כְשׁוֹמֵעַ סִפּוּרִים נִשְׁכָּחִים,



שִׂיחוֹת מִנִּי-קֶדֶם עֲרֵבוֹת וּרְחוֹקוֹת,



אֲשֶׁר לְפָנִים, בְּעוֹדֶנִּי נַעַר,



שְׁמָעָתַם אָזְנִי מִפִּי יְלָדִים שְׁכֵנִים,



בְּשִׁבְתֵּנוּ יַחַד בְּעַרְבֵי נִשְׁפֵּי-קַיִץ



לִפְנֵי שַׁעַר הַבַּיִת עַל-אַבְנֵי הַמַּדְרֵגוֹת,



רוֹבְצִים לָאָרֶץ וּמְסַפְּרִים בִּדְמָמָה,



וְהַלְּבָבוֹת הַקְּטַנִּים מַקְשִׁיבִים,



וְהָעֵינַיִם מְאִירוֹת מִתְּשׁוּקַת דַּעַת;



וּבָעֵת הַהִיא וְהַנְּעָרוֹת הַגְּדוֹלוֹת



עַל-יַד עֲצִיצֵי פְרָחִים נוֹתְנֵי-רֵיחַ



יוֹשְׁבוֹת אֶל-הַחַלּוֹן מִמּוּלֵנוּ,



פְּנֵיהֶן פְּנֵי שׁוֹשַׁנִּים,



וּמְשַׂחֲקוֹת הֵן וְאוֹר הַיָּרֵחַ שְׁטָפָן.


ג: שְׁקִיעַת הַשָּׁמֶשׁ


הַשֶּׁמֶשׁ חֲמוּץ לְהָבִים יוֹרֵד



אֶל-הָאוֹקְיָנוֹס לְבֶן-הַכֶּסֶף,



אֲשֶׁר הִתְפַּלֵּץ פִּתְאֹם עַד-לְמֵרָחוֹק.



צַלְמֵי-עֲרָפֶל טְבוּלֵי אוֹר אֲדַמְדָּם



פּוֹשְׁטִים אַחֲרָיו. וּמִנֶּגֶד,



מִבֵּין צְעִיפֵי עָבִים מְקֻטְּרֵי סְתָו,



מְגִיחָה הַלְּבָנָה,



נוּגַת פָּנִים וְחִוְרַת מָוֶת,



וּמֵאַחֲרֶיהָ בַעֲלָטַת מֶרְחַקִּים,



כִּנְקֻדּוֹת אוֹר, מְצִיצִים הַכּוֹכָבִים.





יָמִים הָיוּ וּבַשָּׁמַיִם הִזְהִירוּ



לוּנָה בַת-הָאֵלִים וְסוֹל הָאֵל



בַּעַל עִם-אִשָּׁה יַחַד,



וּמִסָּבִיב לָהֶם שָׁרְצוּ הַכּוֹכָבִים —



הַיְלָדִים הַקְּטַנִּים וְהַתְּמִימִים.





אַךְ הִנֵּה הוֹלְכֵי רָכִיל הֵפִיחוּ מָדוֹן,



וַיִּתְפָּרְדוּ בְאֵיבָה הַשְּׁנַיִם —



הַצֶּמֶד הַנַּעֲלֶה, הַצֶּמֶד הַמֵּאִיר.





עַתָּה יוֹמָם בְּדִמְמַת תִּפְאַרְתּוֹ



מִתְהַלֵּךְ בַּמָּרוֹם אֱלֹהֵי-שֶׁמֶשׁ,



וְעַל-הֲדַר גְּדֻלָּתוֹ



מִשְׁתַּחֲוִים לוֹ וּמְזַמְּרִים לוֹ בְלִי-חָשָׂךְ



בְּנֵי-אָדָם גֵּאִים מֻקְשֵׁי אשֶׁר.



אָכֵן בַּלַּיְלָה



נוֹסַעַת לוּנָה בַמָּרוֹם,



הָאֵם הָאֲמוּלָה,



עִם יְלָדֶיהָ-כוֹכָבֶיהָ הַיְתוֹמִים,



וְהִיא מַזְהִירָה דוּמָם בִּיגוֹנָהּ,



וּנְעָרוֹת שְׁטוּפוֹת-אַהֲבָה וּמְשׁוֹרְרִים עֲנֻגִּים



מַקְטִירִים לָהּ דְּמָעוֹת וְשִׁירִים.





לוּנָה הָרַכָּה! לִבָּה לֶב-אִשָּׁה,



וְעוֹד כְּבָרִאשׁוֹנָה תֶּאֱהַב אֶת-בַּעֲלָהּ הַיָּפֶה.



לִפְנוֹת עֶרֶב, חֲרֵדָה וְלִבְנַת פָּנִים,



תֶּאֱרֹב מִבֵּין עָבִים קַלִּים,



תַּבִּיט בִּכְאֵב-לֵבָב אַחֲרֵי הַהוֹלֵךְ,



וְעוֹד מְעַט וְקָרְאָה לוֹ בְּפַחַד-לִבָּהּ: בֹּא!



בֹּא! הַיְלָדִים שׁוֹאֲלִים לָךְ. —



אָכֵן אֱלֹהִים-שֶׁמֶשׁ קְשֵׁה הָעֹרֶף



בִּרְאוֹתוֹ פְנֵי רַעְיָתוֹ וְלָהֲטוּ פָנָיו



בְּמִשְׁנֵה אַרְגָּמָן,



מֵחֲרוֹן-אַף וּמִמַּכְאוֹב,



וּמִהֵר וְיָרַד בְּאֶפֶס-חֲנִינָה



אֶל-מִטַּת אַלְמְנוּתוֹ קָרַת הַתְּהוֹם.





כָּכָה הֵבִיאוּ מְחַרְחֲרֵי-רִיב



מַכְאוֹב וּמְחִתָּה



גַּם עַל-רֹאשׁ אֵלִים, אֵלֵי נְצָחִים.



וְהָאֵלִים הָאֻמְלָלִים בַּשָּׁמַיִם מִמַּעַל



נוֹסְעִים רְוֵי מְצוּקוֹת



עַל-נְתִיבוֹת אֵין-קֵץ וְחִדְלֵי תַנְחוּמוֹת,



וְלָמוּת לֹא יוּכָלוּ,



וְהֵם נוֹשְׂאִים עִמָּם



אֶת-עָנְיָם הַנּוֹצֵץ.





אֲבָל אָנֹכִי הָאָדָם,



נְטַע הַשֶּׁפֶל וּבְרוּךְ הַמָּוֶת,



אָנֹכִי לֹא אֶתְאוֹנֵן עוֹד.


ד: לַיְלָה עַל-שְׂפַת הַיָּם


קַר הַלַּיְלָה וַחֲדַל כּוֹכָבִים,



וְהַיָּם פּוֹעֵר אֶת-פִּיו;



וְעַל-פְּנֵי הַיָּם, שָׁטוּחַ עַל-גְּחוֹנוֹ,



רוֹבֵץ בְּאֵין-תֹּאַר הָרוּחַ הַצְּפוֹנִי



וְנוֹהֵק חֶרֶשׁ בְּקוֹלוֹ הֶעָמוּם,



וּכְנִרְגָּן זוֹעֵם, עֵת יִיטַב לִבּוֹ עָלָיו,



יִשְׁפּוֹךְ אֶת-לַהֲגוֹ עַל-אָזְנֵי הַמַּיִם,



וְסִפֵּר לָהֶם סִפּוּרֵי-הוֹלֵלוּת רַבִּים,



אַגָּדוֹת עֲצוּמִים נוֹטְפוֹת שֹׁד וָרֶצַח



וְשִׂיחוֹת קְדוּמִים מֵאַפְסֵי נוֹרְוֶגִיָּה,



וְלִרְגָעִים, עַד-לְמֵרָחוֹק, יִשְׂחַק וְיֵילִיל



וְיִקְרָא שִׁירֵי לַחַשׁ מִסֵּפֶר הָאֶדָּה,



וּמִשְׁלֵי רוּנִים



מְלֵאֵי חֶשְׁכַת-מְרִי וּגְבוּרוֹת-קְסָמִים,



עַד-כִּי יַלְדֵי הַיָּם הַלְּבָנִים בְּשָׁמְעָם



יִשְׂתָּעֲרוּ לְמַעְלָה וְהֵרִיעוּ בְקוֹל,



שִׁכּוֹרֵי הוֹלֵלוּת.





בָּעֵת הַהִיא וְעַל-גְּדוֹת הַיָּם הַשְּׁטוּחוֹת,



עַל-פְּנֵי הַחוֹל שְׁקוּי הַשִּׁבֹּלֶת,



יִצְעַד אִישׁ נָכְרִי — וְלִבּוֹ בְקִרְבּוֹ



שׁוֹבָב פִּי-שִׁבְעָה מֵרוּחַ עִם-גַּלִּים.



אֶל-כֹּל אֲשֶׁר יִצְעַד



וְנִתְּזוּ נִיצוֹצוֹת לְרַגְלָיו וְרָעֲשׁוּ קְלִפּוֹת קוֹנְכִיּוֹת;



וְהִתְכַּסָּה הֵיטֵב הָאִישׁ בְּאַדַּרְתּוֹ הַלְּבָנָה-כֵהָה



וְצָעַד בְּחָפְזָה בְמוֹ הַלַּיְלָה הַסּוֹעֵר,



וְנָהַג אוֹתוֹ לָבֶטַח הָאוֹר הַקָּטָן,



הַנּוֹצֵץ בִּנְעִימוֹת וְקוֹרֵץ אֵלָיו



מִסֻּכַּת הַדַּוָּג הַגַּלְמוּדָה.





הִנֵּה יָצְאוּ הַמַּיְמָה הָאָב עִם-בְּנוֹ,



וּבָדָד לְבַדָּהּ בְּאֵין אִישׁ נוֹתְרָה



בְתוֹךְ הַסֻּכָּה בַּת-הַדַּוָּג,



בַּת-הַדַּוָּג הַיָּפָה מִיָּפוֹת.



אֶל-הַכִּירַיִם תֵּשֵׁב,



וְאָזְנָהּ תַּקְשִׁיב לַהֲמֻלַּת סִיר-הַמַּיִם



הַמְפַכָּה חֶרֶשׁ כְּמִנַּבֵּאת לִנְעִימוֹת בָּאוֹת.



וְזַלְזַלִּים יְבֵשִׁים תַּשְׁלִיךְ אֶל-הָאֵשׁ



וְנָפְחָה בָהּ,



וְהִתְלַקְּחוּ הָאוֹרִים הָאֲדֻמִּים,



וְקָרְנוּ מִנָּגְהָם בְּקֶסֶם זִיוָם



פָּנֶיהָ הַפּוֹרְחִים



וּכְתֵפֶיהָ הַלְּבָנוֹת וְהַצַּחוֹת,



הַנִּשְׁקָפוֹת מִן-הַמַּאֲרָב כְּנִכְלָמוֹת



מִתּוֹךְ הַכֻּתֹּנֶת הֶעָבָה וְהַשְּׁחֻפָּה,



וְקָרַן גַּם הָעוֹר עַל-יָדָהּ הַקְּטַנָּה



הַנֶּחְפָּזָה לִרְכּוֹס אֶת-שׁוּלֵי שִׂמְלָתָהּ



עַל-יְרֵכָהּ הַמְעֻנָּגָה.





אַךְ פִּתְאֹם וּבְחָזְקָה נִפְתְּחָה הַדֶּלֶת,



וְהַנָּכְרִי גֵר-הַלַּיְלָה הִנֵּה זֶה בָא;



לִמּוּד-אַהֲבָה תָנוּחַ עֵינוֹ



עַל-הַנַּעֲרָה הַלְּבָנָה וְהַנָּאוָה



הָעוֹמֶדֶת לְפָנָיו בִּרְעָדָה,



כַּחֲבַצֶּלֶת נִרְגָּזָה;



וְהוּא אֶת-אַדַּרְתּוֹ יַפִּיל לָאָרֶץ



וְשָׂחַק וְדִבֵּר:





רְאִי-נָא, הַיַּלְדָּה, הֲקִימוֹתִי דְבָרִי



וּבָאתִי. וְעִמִּי זֶה בָאִים



הַיָּמִים הַקַּדְמוֹנִים, עֵת אֵלֵי הַשָּׁמַיִם



יָרְדוּ אֶל-בְּנוֹת הָאָדָם



וַיִּדְבְּקוּ אֶל-בְּנוֹת הָאָדָם,



וַתֵּלַדְנָה לָהֶם



דּוֹרוֹת מְלָכִים מַחֲזִיקֵי בְשַׁרְבִיט



וְגִבּוֹרִים אַנְשֵׁי-שֵׁם.



אַךְ, בִּתִּי, אַל-נָא כָכָה תַרְבִּי תִשְׁתָּאִי



אֶל-כְּבוֹד אֱלֹהִים הַשּׁוֹכֵן עָלָי;



רְאִי, בִּקַּשְׁתִּיךְ; בַּשְּׁלִי לִי טֵה עִם-יַיִן,



כִּי קַר בַּחוּץ,



וּבִהְיוֹת רוּחַ עַזָּה בַלַּיְלָה



וְקָפָאנוּ בַקֹּר גַּם-אָנוּ אֵלֵי-הַנֶּצַח,



וּמִיץ-אַפַּיִם גָּדוֹל לֵאלֹהִים יֹאחֲזֵנוּ



וְשִׁעוּל חָזָק אֲשֶׁר אַלְמָוֶת עִמּוֹ.


ה: פּוֹסֵידוֹן


אוֹרוֹת הַשֶּׁמֶשׁ הִתְרַפְּקוּ



עַל-פְּנֵי הַיָּם הַמִּתְגַּלְגֵּל עַד-לְמֵרָחוֹק,



מִן-הַמּוֹרָד הִזְהִירָה בַמֶּרְחָק הַסְּפִינָה,



הַנְּכוֹנָה לָשֵׂאת אֶל-אַרְצִי אוֹתִי;



וְאוּלָם הָרוּחַ טֶרֶם צַח יִהְיֶה,



וַאֲנִי עוֹד יָשַׁבְתִּי שׁוֹקֵט בַּחוֹל הַלָּבָן



עַל-שְׂפַת הַיָּם הָעֲזוּבָה,



וָאֶקְרָא אֶת-שִׁירַת אוֹדִיסוֹס,



הַשִּׁירָה הַיְשָׁנָה הַחֲדָשָׁה עַד-עוֹלָם,



אֲשֶׁר מִבֵּינוֹת עָלֶיהָ מְסֹעֲרֵי רוּחוֹת-יַמִּים



נָשְׁבָה עָלַי בַּעֲלִיצוֹתֶיהָ



נִשְׁמַת רוּחַ בְּנֵי-הָאֵלִים



עִם-אֲבִיב הָאָדָם הַמַּזְהִיר



וְעִם-הַשָּׁמַיִם הַפּוֹרְחִים שֶׁל-הֶלַּס.





לִבִּי הַטָּהוֹר הָלַךְ בֶּאֱמוּנָה



עִם בֶּן-לַאֶרְטֵס בִּנְדוּדָיו וּמְצוּקוֹתָיו;



עִמּוֹ יָשַׁב בְּנֶפֶשׁ דּוֹאֶבֶת



אֶל-שֻׁלְחַן זָרִים, אֲשֶׁר אִסְּפוּהוּ הַבַּיְתָה,



שֶׁשָּׁם מְלָכוֹת טָווּ אַרְגָּמָן,



וַיְהִי עוֹזֵר עִמּוֹ לְכַזֵּב וּלְהִמָּלֵט בַּשָּׁלוֹם



מִמְּעָרוֹת עֲנָקִים וּמִזְּרוֹעוֹת נִימְפוֹת,



וַיֵּלֶךְ אַחֲרָיו בְּחֶשְׁכַת לֵיל קִמֶּרְיָה



וּבְרוּחוֹת סְעָרָה וּבָאֳנִיּוֹת נִשְׁבָּרוֹת,



וַיִּסְבּוֹל עִמּוֹ פְגָעִים עַד-בְּלִי-חֵקֶר.





נֶאֱנַחְתִּי וָאֹמַר: פּוֹסֵידוֹן הָרָע,



מַה-נּוֹרָא זַעֲמֶךָ!



וַאֲנִי גַם-אֲנִי יָרֵאתִי לְנַפְשִׁי



מִדֵּי אֲשֶׁר-אָשׁוּב עַתָּה לְאַרְצִי.





כִּמְעַט שֶׁדִּבַּרְתִּי אֶת-הַדְּבָרִים,



וְהַיָּם הִתְקַצֵּף,



וּמִן-הַגַּלִּים הַלְּבָנִים נִגְלָה



רֹאשׁ אֱלֹהֵי-הַיָּם הַמְעֻטָּר אַגְמוֹן,



וַיִּקְרָא בְלָעַג:





אַל לְךָ יָרֹא, מְשׁוֹרְרִי הַקָּטָן!



לֹא אֶגַּע לְרָעָה אַף בְּאֶצְבָּעִי הַקְּטַנָּה



בָּאֳנִיָּתְךָ הַדַּלָּה,



וְלֹא אַרְגִּיז לְךָ אֶת-חַיֶּיךָ הַיְקָרִים,



כִּי-אָטִיל מְעַט אֳנִיָּתְךָ תַּחְתֶּיךָ.



הֵן אַתָּה, מְשׁוֹרְרִי הַקָּטָן, מֵעוֹדְךָ לֹא הִקְצַפְתַּנִי,



לֹא הָרַסְתָּ מֵעוֹדְךָ אַף-מִגְדָּל אֶחָד קָטָן



בִּמְצוּדַת פְּרִיאָמוֹס הַקְּדוֹשָׁה



לֹא הִפַּלְתָּ אַרְצָה אַף-שְׂעָרָה אַחַת קְטַנָּה



מֵעַפְעַפֵי בְנִי פוֹלִיפֵמוֹס,



וְעָלֶיךָ מֵעוֹלָם לֹא הוֹפִיעָה עֲצָתָהּ



גְּבֶרֶת הַחָכְמָה פַּלַּס-אַתֵּינֵי.





כָּכָה קָרָא פּוֹסֵידוֹן,



וַיָּשָׁב הַיָּמָּה וַיֵּעָלַם,



וְעַל-הַלָּצוֹן הַזֶּה, לְצוֹן מַלָּחִים תָּפֵל,



שָׂחֲקוּ מִתַּחַת הַמַּיִם



אַמְפִיטְרִיטֵי, דְּגַת-אִשָּׁה הַגַּסָּה,



וּבְנוֹת נֵירוֹס הַפְּתַיּוֹת.


ו: הִתְגַּלּוּת לֵב


עָלָה הָעֶרֶב בְּדִמְדּוּמָיו,



הַיָּם הָלַךְ הָלֹךְ וְסָעֹר,



וַאֲנִי עַל-שְׂפָתוֹ יָשַׁבְתִּי וָאַבִּיט



בִּמְחוֹל הַגַּלִּים הַלָּבָן,



וְלִבִּי גָאָה בִי כְמוֹ-יָם,



וּתְשׁוּקָה עַזָּה כְמוֹ אֶל-מוֹלֶדֶת תְּקָפַתְנִי



אֵלַיִךְ, אַתְּ תְּמוּנָה נִכְסָפָה,



הַמְרַחֶפֶת עַל-סְבִיבִי תָמִיד,



וְתָמִיד קוֹרֵאת אֵלַי,



תָּמִיד, תָּמִיד,



בַּהֲמוֹת הָרוּחַ וּבִשְׁאוֹן הַיָּם



וּבְאַנְחַת לִבִּי בְקִרְבִּי אָנִי.





בְּקָנֶה רַךְ כָּתַבְתִּי עַל-פְּנֵי הַחוֹל:



אַגְנֶס, אֲהַבְתִּיךְ!



אַךְ גַּלִּים זֵדוֹנִים הִשְׁתַּפְּכוּ



עַל-עֵדוּת-לִבִּי הַמְּתוּקָה



וַיִּמְחוּ אוֹתָהּ.





הוֹי קָנֶה מִתְרוֹצֵץ, הוֹי חוֹל מִתְמוֹלֵל,



הוֹי גַּלִּים מִתְמוֹגְגִים, בָּכֶם לֹא אֶבְטַח עוֹד!



הַשָּׁמַיִם מִתְקַדְּרִים, הַלֵּב בִּי מִתְהוֹלֵל,



וַאֲנִי בְיָד חֲזָקָה אֶעֱקוֹר מִיַּעֲרוֹת נוֹרְוֶגְיָה



אֶת-הַנִּשָּׂא מִכָּל-הָאֵלוֹנִים



וְאֶטְבּוֹל אוֹתוֹ



בְּלוֹעַ הָאֶטְנָה הַלּוֹהֵט, וּבְעֵט-עֲנָקִים זֶה



רְוֵה-הָאֵשׁ



אֶכְתּוֹב עַל-יְרִיעַת-הַשָּׁמַיִם הַשְּׁחוֹרָה:



אַגְנֶס, אֲהַבְתִּיךְ!





בְּכָל-לַיְלָה וָלַיְלָה אָז יִתְלַקֵּחַ



כְּתָב-אֵשׁ הַלָּזֶה לָנֶצַח בַּמָּרוֹם,



וְדוֹרֵי-דוֹרוֹת אַחֲרֵינוּ, כָּל-נִינֵינוּ וּנְכָדֵינוּ,



יִקְרְאוּ בִתְרוּעָה אֶת-דִּבְרֵי הַשָּׁמַיִם:



אַגְנֶס, אֲהַבְתִּיךְ!


ז: לַיְלָה בְּתָא הָאֳנִיָּה


לַיָּם נְתוּנוֹת פְּנִינִים,



כּוֹכָבִים — לַשָּׁמַיִם,



אַךְ לְלִבִּי, לְלִבִּי נְתוּנָה,



לְלִבִּי נְתוּנָה אַהֲבָה.





גָּדוֹל הַיָּם וְגַם הַשָּׁמַיִם,



אַךְ גָּדוֹל מֵהֵמָּה לִבִּי הַגָּדוֹל,



וְיָפֶה מִפְּנִינִים וּמִכּוֹכָבִים



מַזְהִירָה וּמְאִירָה אַהֲבָתִי.





אַתְּ נַעֲרָה הָרַכָּה, הַקְּטַנָּה,



גְּשִׁי-נָא אֶל-לִבִּי הַגָּדוֹל;



לִבִּי, הַיָּם וְשָׁמַיִם



גֹּוְעִים מִשִּׁפְעַת אַהֲבָה.




***




אֶל-רְקִיעַ שְׁמֵי-הַתְּכֵלֶת,



בַּאֲשֶׁר כּוֹכְבֵי-זִיו יָהֵלּוּ,



לוּ יָכֹלְתִּי לְחֹץ אֶת-שְׂפָתַי,



לְחֹץ בָּעֹז וּבָכֹה מָרָה.





אֵלֶּה הַכּוֹכָבִים עֵינֵי



אֲהוּבָתִי הֵם; פִּי-אֶלֶף



נוֹצְצִים הֵם וְקוֹרְצִים שָׁלוֹם



לִי מֵרְקִיעַ שְׁמֵי-הַתְּכֵלֶת.





אֶל-רְקִיעַ שְׁמֵי-הַתְּכֵלֶת,



אֶל-מוּל עֵינֵי אֲהוּבָתִי



אֶשָּׂא כַפַּי עִם-תְּפִלָּתִי,



אַף-אֶתְחַנֵּן, אַף-אוֹחִילָה:





עֵינֵי-חֶמֶד, אוֹרוֹת-חֶסֶד,



עֲשׂוּ-נָא בְרָכָה אֶת-נִשְׁמָתִי:



תְּנוּ וְאָמוּת, תְּנוּ וְאֶרְכּשׁ



אֶתְכֶם לִי עִם-שְׁמֵיכֶם יָחַד!




***




מִנִּי עֵיֵני-הַשָּׁמַיִם



נוֹפְלִים זִיקֵי-זָהָב חֲרֵדִים



בְּמוֹ-הַלַּיְלָה; אָז נִשְׁמָתִי



תִּרְחַב, תִּרְחַב בִּי כְּאַהֲבָה.





אַתֶּן עֵינֵי הַשָּׁמַיִם!



בְּכוּ-נָא, בְּכוּ אֶל-תּוֹךְ נִשְׁמָתִי,



עַד מִדִּמְעוֹת כּוֹכְבֵי-זֹהַר



תִּשְׁטוֹף, תַּעֲבוֹר כָּל-נִשְׁמָתִי.




***




גַּלֵּי יָם הֵנִיעוּ עַרְשִׂי,



וּמַחֲשָׁבוֹת שְׁטוּפוֹת חֲלוֹמוֹת;



וּבְתוֹךְ תָּאִי אֶשְׁכַּב דּוּמָם



בְּמִטַּת זָוִית עִם-הַחֲשֵׁכָה.





בְּעַד הַצֹּהַר הַפָּתוּחַ



אַבִּיט כּוֹכְבֵי-עָל מְצִיצִים:



הָעֵינַיִם הַנֶּחְמָדוֹת,



הָאֲהוּבוֹת שֶׁל-אֲהוּבָתִי.





הָעֵינַיִם הַנֶּחְמָדוֹת



שׁוֹמְרוֹת לִי מֵעַל לְרֹאשִׁי



וְהֵן תַּזְהֵרְנָה אַף-תָּאֵרְנָה



לִי מֵרְקִיעַ שְׁמֵי-הַתְּכֵלֶת.





אֶל-רְקִיעַ שְׁמֵי-הַתְּכֵלֶת



אַבִּיט מְאֻשָּׁר עַד-בְּלִי-קֵצֶה,



עַד יְכַס עֲרָפֶל לָבָן



הָעֵינַיִם הַנֶּחְמָדוֹת.




***




אֶל-קִירוֹת קַרְשֵׁי הָאֳנִיָּה,



שֶׁשָּׁם קָדְקֹד רֹאשִׁי יִרְבַּץ בַּחֲלוֹמוֹתָיו,



מִתְפָּרְצִים הַמִּשְׁבָּרִים, הַמִּשְׁבָּרִים הַמִּתְהוֹלְלִים



וְהֵם רוֹעֲשִׁים וְהוֹמִים



חֶרֶשׁ לִי עַל-אָזְנִי:





הוֹי אָדָם נִבְעָר!



הִנֵּה יָדְךָ קְצָרָה וּרְחוֹקִים הַשָּׁמַיִם,



וְהַכּוֹכָבִים מִמַּעַל תְּקוּעִים שָׁם מוּצָק



בְּיִתְדוֹת זָהָב —



וְלַשָּׁוְא כִּלְיוֹן לִבְּךָ וְלַשָּׁוְא כָּל-אַנְחָתְךָ



וְלוּ עַתָּה יָשַׁנְתָּ וְנֶחְשְׁבָה לְךָ לְחָכְמָה.




***




בַּחֲלוֹמִי וָאֵרֶא וְהִנֵּה עֲרָבָה רְחוֹקָה,



מְעֻלֶּפֶת כֻּלָּה שֶׁלֶג צַח וְדוּמָם,



וַאֲנִי מִתַּחַת לַשֶּׁלֶג הַצַּח לִי אֶשְׁכַּב,



וָאִישַׁן גַּלְמוּד שְׁנַת-הַמָּוְתָה הַקָּרָה.





אַךְ מִנִּי שְׁמֵי-הָאֹפֶל בִּי הִבִּיטוּ



עַל-קִבְרִי מַטָּה עֵינֵי הַכּוֹכָבִים,



עֵינַיִם הַנֶּחְמָדוֹת! וְהֵן הִזְהִירוּ



בְּשַׁלְוַת-בִּטְחָה וּמְלֵאוֹת רַק אַהֲבָה.


ח: סְעָרָה


הַסְּעָרָה מִתְהוֹלֶלֶת



וְדָפְקָה בְשׁוֹטָהּ הַגַּלִּים,



וְהַגַּלִּים, מַזֵּי-קֶצֶף וּזְקוּפֵי-שֶׁצֶף,



נִצָּבִים כְּמוֹ-נֵד, וְהִתְנוֹדְדוּ כְמוֹ-חַיִּים



הַרְרֵי הַמַּיִם הַלְּבָנִים;



וְהָאֳנִיָּה הַדַּלָּה מְטַפֶּסֶת עֲלֵיהֶם



בְּחָפְזָה וּבְעָמָל.



וּפִתְאֹם תִּפּוֹל לְאָחוֹר וְיָרְדָה



בִּתְהוֹמוֹת-חשֶׁךְ פְּעוּרוֹת לֹעַ.





הוֹי שִׁבֹּלֶת יָם,



אַתְּ אֵם-הַיִּפְעָה הָעוֹלָה מִן-הַקֶּצֶף,



אֵם אִמָּהּ שֶׁל-הָאַהֲבָה — חִמְלִי עָלָי!



רְאִי, הִנֵּה כְצֵל-בַּלָּהוֹת מִתְעוֹפֵף



הַשְּׂלָו הַלָּבָן, כִּי-יָרַח לוֹ פֶגֶר,



וְלוֹטֵשׁ חַרְטוּמוֹ אֶל-עֵץ הַתֹּרֶן,



וְשׁוֹאֵף, רָעֵב לַטֶּרֶף, אֶל-הַלֵּב הַלָּזֶה,



אֲשֶׁר רְנָנוֹת הֵרִיעַ לִתְהִלַּת בִּתְּךָ תָּמִיד



וַאֲשֶׁר נֶכְדְּךָ, הַזֵּד הַקָּטָן,



בָּחַר בּוֹ לְשִׂימוֹ לוֹ לְמִשְׂחָק.





לַשָּׁוְא תְּחִנָּתִי וּתְפִלָּתִי!



קוֹלִי יִגְוַע בְּסוּפַת הַסְּעָרָה,



בִּתְרוּעַת מִלְחָמָה אֲשֶׁר לָרוּחוֹת.



קוֹל שָׁאוֹן וּשְׁרִיקָה וִילָלָה וָנָהַם —



רַק אֵין-זֶה כִּי-בֵית הַמְשֻׁגָּעִים שֶׁל-קוֹלוֹת!



וּבֵינוֹתֵיהֶם תִּבְחַן אָזְנִי הֵיטֵב



פְּלִיטֵי קוֹלוֹת-נֶבֶל לוֹקְחֵי-לֵב



וְשִׁיר כִּלְיוֹן-נֶפֶשׁ אַדִּיר וּפָרוּעַ,



עַד-הִמֵּס הַנְּשָׁמָה וְעַד-קְרֹעַ הַנְּשָׁמָה —



וַאֲנִי אֲנִי הִכַּרְתִּי אֶת-הַקּוֹל.





בְּמֶרְחַקֵּי חוֹפֵי-סַלְעֵי שׁוֹטְלַנְדִּיָּה,



שֶׁשָּׁם מִתְנַשֵּׂא הָאַרְמוֹן הָעַתִּיק



אֶל-מוּל הַיָּם הַזוֹעֵף,



שָׁם עַל-יַד הַחַלּוֹן עִם-הַמַּשְׁקוֹף אֲשֶׁר קֻמָּר,



עוֹמֶדֶת אִשָּׁה יָפָה, אִשָּׁה חוֹלָה,



עוֹרָהּ זַךְ וְצַח וְחִוְרָה הִיא כַשַּׁיִשׁ,



וְהִיא עַל-פִּי הַנֶּבֶל פּוֹרֶטֶת וּמְזַמֶּרֶת,



וְהָרוּחַ פּוֹרֵעַ צַמּוֹת-שְׂעָרָהּ הָאֲרֻכּוֹת



וְנוֹשֵׂא אֶת-שִׁירָהּ הַקּוֹדֵר



עַל-פְּנֵי מֶרְחַקֵּי הַיָּם הַסּוֹעֵר.


ט: דִמְמַת יָם


דִמְמַת יָם! הַשֶּׁמֶשׁ תַּשְׁלִיךְ



אֶת-קַרְנֶיהָ עַל-הַמַּיִם,



וּבַפָּז הַמְשׁוֹטֵט תַּחֲרשׁ



הָאֳנִיָּה תַלְמֵי יֶרֶק.





עִם-הַמָּשׁוֹט יִשְׁכַּב מַלָּח



עַל-הַבֶּטֶן וְנַחֲרוֹ מָתוֹק;



נַעֲרוֹ רוֹבֵץ מוּל-הַתֹּרֶן,



מְזֻפָּף הוּא, וּמִפְרָשׂ יַטְלִיא.





מִנִּי חֶלְאַת פָּנָיו נִשְׁקָף



אֹדֶם לֶחְיוֹ; יָגוֹן אוֹרֵב



לְרַחֲבֵי-פִיו וּמַכְאוֹב יָצִיץ



מִנִּי עֵינָיו זוּ הַגְּדוֹלוֹת.





כִּי-זֶה רַב הַחוֹבֵל עוֹמֵד



עָלָיו, גּוֹעֵר בּוֹ וְקוֹצֵף;



גַּנָּב! גַּנָּב! הֵן גָּנַבְתָּ



דָּג מָלוּחַ מִן-הֶחָבִית.





דִמְמַת יָם! מִתּוֹךְ הַגַּלִּים



יִשְׁלַח רֹאשׁ דָּג קָטָן, עָרוּם,



וּמִתְחַמֵּם בְּאוֹר הַחַמָּה



וּבְתַעֲנוּגוֹת יַךְ בִּזְנָבוֹ.





אַךְ הַשְּׂלָו מִמְּרוֹם שָׁמַיִם



צָנַח פִּתְאֹם עַל-הַדָּגָה,



חָתַף טַרְפּוֹ בְחַרְטוּמוֹ



וְעָל הִתְנַשֵּׂא אֶל-הַתְּכֵלֶת.


י: חֲזוֹן תַּעֲתֻּעִים בַּיָּם


וַאֲנִי עַל-שְׂפַת הָאֳנִיָּה שָׁכַבְתִּי,



וָאַבִּיט בְּעֵינֵי חוֹלֵם



אֶל-הַמַּיִם הַזַּכִּים כְּחֶלְקַת הַזְּכוּכִית,



וָאַעֲמִיק לְהַבִּיט וָאַעֲמִיק עוֹד —



עַד-אִם בְּעִמְקֵי תְהוֹם-הַיָּם



נִרְאוּ לִי — בָּרִאשׁוֹנָה כְּדִמְדּוּמֵי עֲרָפֶל,



וּמְעַט מְעַט בְּהִירֵי-צֶבַע יוֹתֵר —



גַּגֵּי בָתֵּי-תְפִלָּה וּמִגְדָּלִים,



וְלָאַחֲרוֹנָה — בְּהִירָה כַשֶּׁמֶשׁ — עִיר שְׁלֵמָה,



עִיר עַתִּיקָה מֵעָרֵי אֶרֶץ-הַשְּׁפֵלָה,



הוֹמִיָּה מֵאָדָם.



נִכְבַּדֵּי-עָם, אֲנָשִׁים מְאֻדְּרֵי שְׁחוֹרִים,



עִם-סַלְסְלֵי צַוְּרוֹנִים לְבָנִים וְשַׁרְשְׁרוֹת-כָּבוֹד



וְעִם-חֲרָבוֹת אֲרֻכּוֹת וּפָנִים אֲרֻכִּים,



מְהַלְּכִים בְּכִכַּר הַשּׁוּק הַהוֹמֶה



אֶל-בֵּית-הַמּוֹעֵצָה גְבַהּ הַמַּעֲלוֹת,



שֶׁשָּׁם מַצְּבוֹת-אֶבֶן, צַלְמֵי קֵיסָרִים,



עוֹמְדוֹת עַל-הַמִּשְׁמָר עִם-שַׁרְבִיט וָשֶׁלַח.



מִזֶּה וָהָלְאָה, לִפְנֵי טוּרֵי-בָתִּים אֲרֻכִּים,



מְקוֹם שָׁם חַלּוֹנוֹת בְּהִירֵי-זְכוּכִית



וְאֵלוֹת קְצוּצוֹת מַעֲשֵׂה-עַמּוּדִים,



מִתְהַלְּכוֹת בְּתוּלוֹת בִּשְׁאוֹן מֶשְׁיָן,



עֲנֻגּוֹת קוֹמָה, וּפְנֵיהֶן שׁוֹשַׁנִּים,



מוּסַבּוֹת בַּעֲנָוָה מִצְנָפוֹת שְׁחוֹרוֹת



וְשַׂעֲרוֹת-זָהָב הַמִּתְפָּרְצוֹת חוּצָה.



בַּחוּרִים גֵּאִים, לְבוּשִׁים בִּגְדֵי-סְפָרַד,



עוֹבְרִים בִּדְמָמָה וּמְבָרְכִים לְשָׁלוֹם.



נָשִׁים בָּאוֹת בַּיָּמִים,



לְבוּשׁוֹת שְׂמָלוֹת לְבָנוֹת-כֵּהוֹת וּבְלוּיוֹת מְעַט,



נוֹשְׂאוֹת סִדּוּרִים וּפְתִילֵי-תְפִלָּה,



נֶחְפָּזוֹת וְהוֹלְכוֹת הָלֹךְ וְטָפֹף



אֶל-בֵּית-הַתְּפִלָּה הַגָּדוֹל,



כִּי-הֵאִיץ בָּהֶן צְלִיל הַפַּעֲמוֹנִים



וְקוֹל הָעוּגָב הָרוֹעֵשׁ.





וְאוֹתִי גַם-אוֹתִי תּוֹקֶפֶת חֶרְדַּת-הַסְּתָרִים



אֲשֶׁר לְצִלְצֵל הָרָחוֹק!



כִּלְיוֹן-נֶפֶשׁ לִבְלִי-חֹק מַכְאוֹב עָמֹק



מִתְגַּנֵּב אֶל-לִבִּי,



אֶל-לִבִּי זֶה אֲשֶׁר כִּמְעַט רַק נִרְפָּא;



וְיֵשׁ כִּי-אֲדַמֶּה אֲשֶׁר שְׂפָתַיִם מְתוּקוֹת



נָשְׁקוּ לִפְצָעָיו עַד-נִפְתְּחוּ שֵׁנִית



וְהֵם זָבִים שֵׁנִית אֶת-דָּמָם —



נְטָפִים אֲדֻמִּים וְחַמִּים,



הַיּוֹרְדִים לְאַט וּבְלִי-מַעְצוֹר



עַל-בַּיִת יָשָׁן, הָעוֹמֵד שָׁם מִתַּחַת



בְּעִיר-הַיָּם הָעֲמֻקָּה,



עַל-בַּיִת יָשָׁן וּגְבַהּ-גַּג,



הָעוֹמֵד מַשְׁמִים וְרֵיק מֵאָדָם,



וְרַק כִּי אֶל-חַלּוֹנוֹ מִלְּמַטָּה



יוֹשֶׁבֶת נַעֲרָה,



וְרֹאשָׁהּ סָמוּךְ עַל-כַּף יָדָהּ,



כְּיַלְדָּה עֲזוּבָה וְנִשְׁכָּחָה —



וַאֲנִי הִכַּרְתִּיךְ, יַלְדָּה עֲזוּבָה וְנִשְׁכָּחָה!





הִנֵּה עַד-לְמַעֲמַקִּים אֵפוֹא, מַעֲמַקֵּי יַמִּים,



נֶחְבֵּאת לִבְרוֹחַ מִפָּנַי,



כְּיֶלֶד בְּהַקְשׁוֹתוֹ עָרְפּוֹ,



וְלֹא יָכֹלְתְּ לַעֲלוֹת עוֹד,



וַתֵּשְׁבִי לָךְ שָׁם נָכְרִיָּה בֵין-נָכְרִים



מֵאוֹת מֵאוֹת שָׁנִים,



וַאֲנִי מְלֵא-עֶצֶב כָּל-הַנְּשָׁמָה בִּקַּשְׁתִּיךְ



בֵּין-כֹּה וָכֹה עַל-פְּנֵי כָל-הָאֲדָמָה,



וְשַׁבְתִּי וּבִקַּשְׁתִּיךְ תָּמִיד,



אוֹתָךְ, הָאֲהוּבָה תָמִיד,



אוֹתָךְ, הָאוֹבֶדֶת מֵאָז,



אוֹתָךְ, הַנִּמְצָאָה לְעֵת-קֵץ —



הִנֵּה מְצָאתִיךְ, וַאֲנִי שָׁב לְהַבִּיט



פָּנַיִךְ הַמְּתוּקִים



וְעֵינַיִךְ הַמְּאִירוֹת וְנֶאֱמָנוֹת



וּשְׂחוֹק פִּיךְ הַנֶּחְמָד —



וְלָנֶצַח לֹא-אֶעֱזְבֵך עוֹד,



וַאֲנִי הִנֵּה יוֹרֵד אֵלַיִךְ



וְיָדַי פְּשׁוּטוֹת,



וְעַל-לִבֵּךְ אֶתְנַפֵּל —





אוּלָם בְּעוֹד מוֹעֵד



אֲחָזַנִי רַב-הַחוֹבֵל בְּרַגְלִי



וּמְשָׁכַנִי מֵעַל-שְׂפַת הָאֳנִיָּה,



וּבְרֹגֶז קָרָא כִמְצַחֵק:



“דּוֹקְטוֹר, הַאִם הִשְׁתַּגַּעְתָּ?”


יא: טָהֳרָה


לִין לְךָ שָׁם בִּתְהוֹמוֹת יַמֶּךָ,



אַתָּה חֲלוֹם הַשִּׁגָּעוֹן,



אֲשֶׁר לְפָנִים בְּלֵילוֹת אֵין-מִסְפָּר



חִתַּתָּ אֶת-לִבִּי בְתִקְוַת-שָׁוְא,



וְעַתָּה הָיִיתָ לַחֲזוֹן תַּעְתֻּעִים בַּיָּם,



לְיָרְאֵנִי גַם בְּעֶצֶם נְכוֹן-הַיּוֹם —



לִין לְךָ שָׁם בַּמַּעֲמַקִּים עַד-עוֹלָם,



וַאֲנִי הִנֵּה מַשְׁלִיךְ אֵלֶיךָ שָׁמָּה



גַּם כָּל-מַכְאוֹבַי וְגַם כָּל-חֲטָאַי,



וְאֶת-צְנִיף הַפַּעֲמוֹנִים, אוֹת לָאִוֶּלֶת



אֲשֶׁר-צִלְצֵל לִי תָמִיד מִסָּבִיב לְרֹאשִׁי,



וְאֶת-עוֹר הַנָּחָשׁ הֶחָלָק וָקַר,



כְּסוּת-הַחֲנֻפָּה,



הֶחָבוּשׁ לְנִשְׁמָתִי כָּל-הַיָּמִים,



לְנִשְׁמָתִי הַחוֹלָה,



אֲשֶׁר-כִּחֲשָׁה בֵאלֹהִים וְכִחֲשָׁה בַמַּלְאָכִים —



הֶאָח! הֶאָח! הִנֵּה הָרוּחַ בָּאָה!



יִפָּרְשׂוּ הַמִּפְרָשִׂים! מַה-נְּפוּחִים הֵם וּמְרַחֲפִים!



עַל-חֶלְקַת הַיָּם, הַנּוֹשֵׂא בְסִתְרוֹ אֶת-שַׁחְתּוֹ,



תַּחְפּוֹז הָאֳנִיָּה,



וְצָהֲלָה בִתְרוּעָה הַנְּשָׁמָה הַנִּגְאָלָה.


יב: שָׁלוֹם


בִּמְרוֹם הַשָּׁמַיִם עָמְדָה הַשֶּׁמֶשׁ,



וְעָבִים צְחוֹרִים הִשְׂתָּעֲרוּ עָלֶיהָ;



הַיָּם שָׁקַט תַּחְתָּיו,



וַאֲנִי שׁוֹכֵב הוֹגֶה אֵצֶל מְשׁוֹט הָאֳנִיָּה,



הוֹגֶה וְחוֹלֵם — חֶצְיִי עֵר



וְחֶצְיִי נָם, וָאַבִּיט פְּנֵי הַמָּשִׁיחַ



גּוֹאֵל הָעוֹלָם.



בִּלְבוּשׁוֹ הַלָּבָן הַמְנַפְנֵף



יִתְהַלֵּךְ וְגָדְלוֹ כַעֲנָק



עַל-יַבֶּשֶׁת וְעַל-יַמִּים;



עָלָה עַד-לַשָּׁמַיִם רֹאשׁוֹ,



וְאֶת-יָדָיו פֵּרַשׂ עִם-בִּרְכָתוֹ



עַל-יַבֶּשֶׁת וְעַל-יַמִּים;



וְתַחַת לֵב נָשָׂא בְחֻבּוֹ



אֶת-הַשֶּׁמֶשׁ,



אֶת-הַשֶּׁמֶשׁ הָאָדֹם וְהַלֹּהֵט;



שָׁפַךְ אֶת-קַרְנֵי חַסְדּוֹ



וְאֶת-אוֹרוֹ הַמָּתוֹק רְוֵה-הָאַהֲבָה,



הַמֵּאִיר וּמְחַמֵּם,



עַל-יַבֶּשֶׁת וְעַל-יַמִּים.





צְלִילֵי פַעֲמוֹנִים שָׁטוּ כְּחוֹגְגִים



אָנֶה וָאָנָה; מָשְׁכוּ כְּאַוְּזֵי-הַבָּר



בַּעֲבוֹת שׁוֹשַׁנִּים אֶת-הָאֳנִיָּה הַמַּחֲלִיקָה,



מְשָׁכוּהָ כִמְשַׁעַשְׁעִים עַד-אֶל-הַחוֹף הַיָּרֹק,



אֲשֶׁר שָׁם בְּנֵי-אָדָם שׁוֹכְנִים בְּמִגְדְּלֵי-עַד



בְּעִיר נִשָּׂאָה.





הוֹי פִּלְאֵי-שָׁלוֹם! מַה-שְּׁלֵוָה הָעִיר!



קָם לִדְמָמָה הַשָּׁאוֹן הַמְשׁוֹמֵם



אֲשֶׁר לַמְּלָאכוֹת הַהוֹמוֹת וּמְיַגְּעוֹת,



וּבָרְחוֹבוֹת הַמְטֹהָרוֹת וְשׁוֹקְקוֹת



הִלְּכוּ בְנֵי-אָדָם לְבוּשֵׁי לְבָנִים



וְנוֹשְׂאֵי כַפּוֹת-תְּמָרִים;



וּבַאֲשֶׁר שְׁנַיִם נִפְגָּשׁוּ,



הִבִּיטוּ אִישׁ לְאָחִיו קְרֵבֵי-לֵבָב,



וּבְחֶרְדַּת אַהֲבָה מְלֵאֲתֵי מֶתֶק-סְלִיחוֹת



נָשְׁקוּ אִישׁ לְאָחִיו בְּמִצְחָם



וְלַמָּרוֹם הִבִּיטוּ



אֶל-הַלֵּב-הַשֶּׁמֶשׁ אֲשֶׁר לַגּוֹאֵל,



הַשּׁוֹלֵחַ לָאָרֶץ, כַּפֵּר וְקָרֹן,



אֶת-קַרְנֵי דָמוֹ הָאָדֹם,



וּמְאֻשְּׁרִי אשֶׁר מְשֻׁלָּשׁ עָנוּ:



יְהִי מְבֹרָךְ יֵשׁוּעַ הַמָּשִׁיחַ!




***




לוּ בָדִיתָ אַתָּה אֶת-הֶחָזוֹן הַזֶּה,



מַה-נָּתֹן נָתַתָּ בִּמְחִירוֹ,



אַתָּה אֲהוּב-לְבָבִי,



אֲשֶׁר-דַּלָּה כָכָה בִינָתְךָ וַאֲשֶׁר-דַּלּוּ כָכָה מָתְנֶיךָ



וַאֲשֶׁר-חָזְקָה כָכָה אֱמוּנָתֶךָ,



עַד-אִם בְּאִוַּלְתְּךָ הָאַחַת תַּעֲרִיץ הַחוּט הַמְשֻׁלָּשׁ,



וְאֶת-הַכֶּלֶב וְאֶת-הַצֶּלֶב וְאֶת-כַּף הָרֶגֶל



שֶׁלִּגְבִרְתֵּךְ הַנִּשָּׂאָה תְנַשֵּׁק יוֹם יוֹם,



וְטִפַּסְתָּ לְךָ אַט אַט בְּמַעֲלוֹת צִדְקָתְךָ



עַד-לִהְיוֹת שַׂר יוֹעֵץ, וְאַחַר גַּם לְשַׂר-מִשְׁפָּט,



וּלְיוֹעֵץ מִיּוֹעֲצֵי הֶחָצֵר בְּאַחֲרִיתְךָ



בָּעִיר הַחֲסוּדָה,



שֶׁשָּׁם הַחוֹל יָנֵץ עִם-הָאֱמוּנָה יַחְדָּו,



וּמֵי הְשְּׁפְּרֵיאָה הַקְּדוֹשִׁים הַהוֹלְכִים לְאַט



יְכַבְּסוּ הַנְּשָׁמוֹת וְיִשְׁטְפוּ הַטֵּה עַד-דָּק —



לוּ בָדִיתָ אַתָּה אֶת-הֶחָזוֹן הַזֶּה,



אַתָּה אֲהוּב לְבָבִי,



כִּי-אָז לְמִמְכָּר נְשָׂאתוֹ לְאַנְשֵׁי הַמַּעֲלָה,



וּפָנֶיךָ הָרַכִּים וְעֵינֶיךָ הַקּוֹרְצוֹת



יִתְכַּסּוּ אָז בַּעֲנַן תְּפִלָּה וַעֲנָוָה,



וְהָאִשָּׁה הַנִּשָּׂאָה,



מְלֵאֲתֵי חֶרְדַּת-קֹדֶשׁ וְגִילַת-רְעָדָה,



תִּכְרַע עִמְּךָ יַחְדָּו עַל-בִּרְכֶּיהָ,



וְעֵינָהּ הַקּוֹרֶנֶת בְּאָשְׁרָהּ



תְּבַשֵּׂר טוֹב, כִּי-הוֹסִיפָה לְךָ עַל-שְׂכָרְךָ



מְאַת כִּכַּר-כֶּסֶף עוֹבֵר לַסּוֹחֵר,



וְאַתָּה תַפְטִיר בִּשְׂפָתְךָ בְּמֹעַל יָדֶיךָ;



יְהִי מְבֹרָךְ יֵשׁוּעַ הַמָּשִׁיחַ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10891