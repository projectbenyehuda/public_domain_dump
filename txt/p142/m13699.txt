


	
	יוֹם סַגְרִיר
	








עָבִים קוֹדְרִים נֶעֱרָמִים בְּחִפָּזוֹן עַל־פְּנֵי זֵר הַיַּעַר
הַשָּׁחוֹר הוֹי בְּנִי, אֶל־נָא תֵצֵא הַחוּצָה!

עֲצֵי הַתְּמָרִים הָעוֹמְדִים עִם־הַנַּחַל בַּטּוּר מְנִידִים
בְּרָאשֵׁיהֶם לְמוּל־פְּנֵי הַשָּׁמַיִם הָאֲבֵלִים. הָעֹרְבִים
עִם־כַּנְפֵיהֶם הַמְגֹאָלוֹת מְקַנְּנִים דּוּמָם עַל־עַנְפֵי
הַתָּמָרִינְדָּה וּשְׂפַת הַנַּחַל אֲשֶׁר עִם־הַמִּזְרָח הָיְתָה
לְמִרְבָּץ לָרוּחוֹת הָרָעוֹת לְעֵת הַנְּגֹהוֹת הַקּוֹדְרִים.





פָּרָתֵנוּ גֹעָה בְקוֹל וְהִיא אֲסוּרָה בְחֶבֶל אֶל־הַגָּדֵר.

הוֹי בְּנִי, חַכֵּה־נָא לִי פֹה עַד־הֲבִיאִי אוֹתָהּ אֶל־הָרֶפֶת!



בְּנֵי־אָדָם נֶחְפָּזִים אֶל־הַשָּׂדֶה הַסָּחוּף לָצוּד אֶת־הַדָּגִים
הַנִּמְלָטִים מִן־הַבְּרֵכוֹת לְעֵת גְּאוֹת הַמָּיִם. מֵי־הַגֶּשֶׁם
זֹרְמִים בַּחֲרִיצִים בְּתוֹךְ הָרְחוֹבוֹת הַצָּרִים וְהָיוּ כְּנַעַר
מִתְהוֹלֵל הַנִּמְלָט רֶגַע מִתַּחַת יַד אִמּוֹ לְבַעֲבוּר הַתֵּל בָּהּ.





שְׁמַע־נָא, הִנֵּה אִישׁ קוֹרֵא אֶל־הַמַּלָּח הַיּוֹשֵׁב
עִם־הַמַּעְבָּרָה.

הוֹי בְּנִי, קָדַר אוֹר הַיּוֹם וְהַמְּלָאכָה אֲשֶׁר עִם־מַעֲבָר
הַנַּחַל חָדֵלָה!

הַשָּׁמַיִם דְמוּת לָהֶם כְּרוֹכְבִים בְחִפָּזוֹן עַל־פְּנֵי הַגֶּשֶׁם
אֲשֶׁר הִתְהוֹלֵל בַּחֲמָת זָעַף. הַמַּיִם אֲשֶׁר בַּנַּחַל שֹׁאֲגִים
וְזֹעֲפִים. נָשִׁים נֶחְפָּזוֹת לָשׁוּב הַבָּיְתָה מִן־הַגַּנְגָּס
עִם־כַּדֵּיהֶן הַמְּלֵאוֹת.





תִּהְיֶינָה־נָא מְנוֹרוֹת הָעֶרֶב נְכוֹנוֹת.

הוֹי בְּנִי, אַל־נָא תֵצֵא הַחוּצָה!

הָרְחוֹב הָעֹלֶה אֶל־הַשּׁוּק נֶעֱזָב, הַנָּתִיב הַפּוֹנֶה אֶל־הַנַּחַל
מָלֵא חֲלַקְלַקּוֹת.

הָרוּחַ נֹאֵק וְזֹעֵף בֵּין־עַנְפֵי הַבַּמְבּוֹ וְהָיָה כְּחַיָּה רָעָה
הַנִּלְכָּדָה בָרֶשֶׁת.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/13699