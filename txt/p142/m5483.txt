


	
	בְּרַהְמָה
	




שִׂים לְךָ עָבִים לְמִסְתּוֹר, בְּמַעֲבֵה כֵפֶל-עֲנָנִים

הֵחָבֵא לְךָ עִם-סוֹדְךָ וְהַחְבֵּא כָל-רִישְׁךָ עִמָּךְ –

אוּלָם יוֹצְרִים כָּמוֹךָ, בְּנֵי אֵלִים קְטַנִּים גַּם-הֵם

בְּצַלְמְךָ וּבִדְמוּתֶךָ,

אֲשֶׁר נָטַשְׁתָּ אַחֲרֶיךָ פֹּה עַל-פְּנֵי הָאֲדָמָה,

הֵמָּה יֶאֶרְבוּ לְךָ וְיַחְפְּרוּךָ מִתּוֹךְ מַחֲבוֹאֶיךָ,

וְאֶת-שְׂפוּנֵי טְמוּנֵי סוֹדְךָ

יוֹקִיעוּ לְעֵינֵי הַשֶּׁמֶשׁ

עִם-עָנְיְךָ הַנּוֹרָא יַחְדָּו,

וְלֹא יִסָּתֵר כְּקֹרֶט אָבָק אֲשֶׁר מִתַּחַת צִפֹּרֶן

מִכֹּל אֲשֶׁר-תִּשָּׂא בְחֻבְּךָ וּמִכֹּל אֲשֶׁר-תִּסְבּוֹל

עֲרִירִי בִבְדִידָתֶךָ.

בְּלֵילוֹת אֵין-שֵׁנָה אֲרֻכִּים

חִקַּרְתִּיךָ מִשָּׁם גַּם-אֲנִי וּרְאִיתִיךָ פִּתְאֹם

בְּצַלְמְךָ כִּדְמוּתֶךָ.


  


שֵׁשֶׁת יָמִים, בְּרַהְמָה, עָשִׂיתָ אֶת-הַמְּלָאכָה,

יָצַרְתָּ, יָצַרְתָּ, יָצַרְתָּ,

וּכְמוֹ נַעַר הָעוֹשֶׂה בָתִּים מִן-הַחוֹל

וְצַלְמֵי אָדָם קְטַנִּים וְצַלְמֵי עוֹף וּבְהֵמָה

לְפִי-מִדַּת תַּבְנִית כַּף-רַגְלוֹ וּבְהוֹנוֹתָיו,

כָּכָה עָלַצְתָּ בְּמַעֲשֵׂי יָדֶיךָ

וְכָכָה מָחָאתָ כַּף אֶל-כַּף,

מָחֹא וְקָרֹא: “כִּי-טוֹב”, “כִּי-טוֹב”, “כִּי-טוֹב!”

הָיִיתָ כְּנַעֲרָה מַבִּיטָה בִרְאִי בְּכָל-רֶגַע,

שִׁכּוֹרָה מִיָּפְיָהּ,

כָּכָה הִבַּטְתָּ בְּלֹא מַעֲצוֹר בְּפָעָלְךָ גַּם-אַתָּה,

וְצָהַלְתָּ וְקָרָאתָ: “מַה-יָפֶה”, “מַה-יָפֶה”, “מַה-יָפֶה!”

אַךְ בַּיּוֹם הַשְּׁבִיעִי,

אָז רָאִיתָ פִּתְאֹם,

אָז הֲבִינוֹתָ פִּתְאֹם,

אָז יָדַעְתָּ פִּתְאֹם

אֵת אֲשֶׁר-עָשִׂיתָ –

וְעֵינֶיךָ גָּדְלוּ בְחוֹרֵיהֶן, כָּל-עַיִן מִפְלֶצֶת גְּדוֹלָה,

וְשַׂעֲרוֹתֶיךָ נִצְּבוּ כְמוֹ-נֵד,

וְשִׁבְעַת שָׁמֶיךָ צָרוּ פִתְאֹם מִכַּלְכֵּל

אֵת אֲשֶׁר-סָבַלְתָּ בְּרֶגַע אֶחָד לְבַדּוֹ,

עַד-הֶחְתִּים פִּתְאֹם פִּיךָ מֵרֹב בֶּהָלָה

וְכָרְתָה הַחֲרָדָה אֶת-מִלֶּיךָ בַּחֵצִי,

אֲשֶׁר נָשַׁל “כִּי” וְשָׁמַט מִקְּצֵה לְשׁוֹנְךָ,

וְזֶה “טוֹב” נִשְׁאַר עִמְּךָ נֶחְנָק בְּמוֹ-גְרוֹנְךָ,

וּפִיךָ פָּעוּר –

הוֹי בְּרַהְמָה, מֶה-עָשׂיתָ?…


  


אִי לוֹ לְעוֹשֶׂה בְכִימְיָה, וְהוּא אֶל-לִבּוֹ לֹא יָשִׂים

כִּי-יֵשׁ אֲשֶׁר כָּשֵׁר וְנָקִי יִהְיֶה הַיְסוֹד הָאֶחָד

אֲשֶׁר-יַעֲשֶׂה בוֹ אֶת-לְהָטָיו,

וְכָכָה כָשֵׁר וְנָקִי יִהְיֶה הַשֵּׁנִי גַם-הוּא,

וְרַק אִם-יִתְעָרְבוּ הַשְּׁנַיִם, וְקָם מֵהֵמָּה לִפְעָמִים

הַסַּם הַנּוֹרָא בַסַּמִּים, זֶה צִיָּן שֶׁל-קָלִי הַנּוֹרָא:

כָּכָה אֶחָד אֶחָד לְבַדּוֹ טוֹב כָּל-יָצוּר

אֲשֶׁר יָצַרְתָּ, בְּרַהְמָה,

וְרַק בְּהִוָּעֵד שְׁנַיִם, יָצוּר עִם-יָצוּר יַחְדָּו,

וְהָיְתָה הַשּׁוֹאָה נוֹרָאָה.


  


הוֹי בְּרַהְמָה, מֶה-עָשִׂיתָ?


  


רְאֵה, גֵּא וָרָם וְצוֹהֵל חוֹתֵר בַּמָּרוֹם הַשֶּׁמֶשׁ –

וַאֲדָמָה נֶאֱנַחַת מִתַּחַת מִצָּרָה וּמִכֹּבֶד רָעָה,

אֲשֶׁר אֲמוּלִים לַאֲלָפִים יִבְכּוּ וִיקַלְלוּ יוֹמָם,

וִיקַלְלוּ שֶׁבַע בַּיּוֹם זֶה עוֹשָׂם הַיּוֹצְרָם מִבֶּטֶן,

וַאֲשֶׁר רִבּוֹאוֹת יִשְׁרְצוּ וְיִרְמְשׂוּ עַל-פְּנֵי הָאֲדָמָה

חָיֹה וְשָׁרֹץ וָמוֹת, חָיֹה וְרָמֹשׂ וָמוֹת,

וּמְאֻשָּׁר לֹא יִהְיֶה אַף-אֶחָד.

לָמָה הַדְּמָעוֹת הָאֵלֶּה?…

רְאֵה, שָׂדוֹת שַׁאֲנַנִּים וְעַלִּיזִים יִדְשְׁאוּ וְיִפְרְחוּ סָבִיב –

וּמִמּוּלָם אַלְפֵי נֶאֱנָחִים,

אֲשֶׁר אֻמְלְלוּ עַפְרוֹתֵיהֶם מֵחֹרֶב רַב וּמִצָּיוֹן,

עַד-כִּי צָפְדוּ מִכָּפָן שִׂפְתֵיהֶם הַכְּחֻלּוֹת וְדַקּוֹת,

וְשָׁרְקוּ מֵעֵיהֶם מִמַּחְסוֹר.

לָמָּה הַמַּחְסוֹר הַזֶּה?…

וְגַנֵּי עֵדֶן וּפַרְדְּסֵי עֵדֶן וְכַרְמֵי עֵדֶן

לוֹהֲטִים מִכֹּבֶד פְּרָחִים,

אֲשֶׁר אֵין יָדַיִם לֶאֱסוֹף אוֹתָם –

וּמִנֶּגֶד לָהֶם הֲמוֹנִים הֲמוֹנִים הֲמוֹנִים

חַיִּים עַל מָחֳרָאוֹת וְחוֹבְקִים סְחִי אַשְׁפַּתּוֹת.

וּמִדְבָּרִיּוֹת לְךָ הַבּוֹעֲרִים מִזַּלְעֲפוֹת שָׁרָב –

וּמִמּוּלָם קוֹפֵא צִיר הַקֶּרַח הַנּוֹרָא.

וְעָרִים לְךָ אֲשֶׁר נָסוּ יַחַד מִתּוֹכָן

חֶמְלָה וְשָׁלוֹם וֶאֱמוּנָה.

וְיַמִּים לְךָ אֲשֶׁר תִּטְבַּעְנָה לַתְּהוֹם אֳנִיּוֹתָם

בְּלֵילוֹת זְוָעָה –

וּבֹקֶר וְצָהַל הַשֶּׁמֶשׁ עַל-חֶלְקַת הַגַּלִּים הַשּׁוֹקְטִים.

וּמַחֲלוּיִים יֵשׁ וּמַדְוִים וּמַכְאוֹבִים רָעִים וְרַבִּים,

מִזְּרַע הַמָּוֶת הָאוֹרֵב,

וְהַמָּוֶת, זֶה הַשֵּׁד הַנּוֹרָא בְאֵין עֵינַיִם,

מְהַלֵּךְ עִוֵּר אַחֲרֵיהֶם וּמַכְרִית לְפִי מַגָּלוֹ

אֶת-כֹּל אֲשֶׁר-יִפְגּוֹשׁ בַּדֶּרֶךְ,

כָּל-נִבְחָר וְטוֹב וְדָרוּשׁ.

וַאֲרָצוֹת לְךָ, שֶׁתְּעוֹפֵף הַמִּלְחָמָה בָהֶן לַפִּידֶיהָ,

וְסִכְסְכָה עַמִּים בְּעַמִּים עַד לְשִׁגְעוֹן עוֹלָם;

וַתִּמְעַט עוֹד זֹאת מִמֶּנּוּ, כָּל-אֲשֶׁר יוֹם יוֹם תְּבוֹאֵנוּ,

כָּל-פֶּגַע וּמִקְרֶה וְעֵת וְכָל-אֲשֶׁר נִקְרָא לוֹ טֶבַע,

וְנוֹסַף עֲלֵיהֶם גַּם-זֶה אֲשֶׁר אָדָם יַעֲשֶׂה לָאָדָם

לִרְצוֹנוֹ הֶחָפְשִׁי וּלְחֶפְצוֹ,

אֲשֶׁר יַכֶּה אִישׁ אֶת-רֵעוֹ וְהֵשַׁם אִישׁ נְוֵה אָחִיו,

וְהִשְׁתַּגַּע וְהִתְהוֹלֵל הָאָדָם, לְהָצֵר וּלְהָצִיק וּלְעַנּוֹת,

עַד-פִּתְאֹם בְּבֹקֶר יוֹם אֶחָד

יִפּוֹל הַתְּבַלֻּל מֵעֵינוֹ וְעָבְרָה הָרוּחַ הָרָעָה,

וְעָמַד וְהִשְׁתָּאָה וְלֹא יֵדַע עַל-מֶה עָשָׂה כָכָה וְלָמָּה –

וְכָל-זֶה רַק כּוֹכָב אֶחָד בִּשְׁמֵי הַשָּׁמַיִם הָרַבִּים.


  


וּבְרַהְמָה יַעֲמוֹד וְהֵבִין פִּתְאֹם

אֵת אֲשֶׁר-עָשָׂה –

וְגָדְלוּ עֵינָיו בְּחוֹרֵיהֶן, כָּל-עַיִן מִפְלֶצֶת לְבַדָּהּ,

וְשַׂעֲרוֹתָיו תִּצַּבְנָה כַנֵּד,

וְקָם וְאָחַז פִּתְאֹם בְּאַרְבַּע כַּנְפוֹת הָעוֹלָם,

עִם-רִבּוֹא רִבֲבוֹת כּוֹכָבִים-עוֹלָמוֹת,

וְכָפַל אֶת-כֹּחוֹ מִשְׁנֶה תַעֲצֻמוֹת

לְהַשְׁלִיךְ בְּכֹחַ לֹא-אֵל

מִמַּעֲלֵה רֹאשׁוֹ

אֶת-רִבֲבוֹת רִבֲבוֹת הַכַּדּוּרִים,

לְנַפֵּץ אֶת-כֻּלָּם יַחְדָּו

וּלְהַחֲזִיר אֶת-הַכֹּל, אֶת-הַכֹּל

לְתֹהוּ וָבֹהוּ,

אֲשֶׁר יַכֶּה לִרְסִיסִים בְּפַעַם אַחַת כֹּל אֲשֶׁר-יָצַר

מַכָּה אַחַת וְלֹא יִשְׁנֶה – –

הוֹי הֶרֶף יָדְךָ, בְּרַהְמָה, כִּי רִיק כָּל-הִשְׁתּוֹלֶלְךָ;

זֶה אֲשֶׁר-נוֹצַר פַּעַם לֹא יוּכַל עוֹד לְעוֹלָמִים

לָשׁוּב וְלִהְיוֹת לֹא-נוֹצָר.

גְּדוֹלָה פִי-אֶלֶף מִן-הַיּוֹצֵר הַיְצִירָה,

וַעֲצוּמָה הִיא מִמֶּנּוּ וַחֲזָקָה הִיא מִמֶּנּוּ

לָעַד, לָעַד,

אֲשֶׁר תֹּאבֶה אוֹ תְמָאֵן וְעָמְדָה הַיְצִירָה,

גַּם הַטּוֹבָה, גַּם הָרָעָה, לְנֵצַח נְצָחִים,

וְאַתָּה עִם-שְׁאוֹנְךָ וְעִם-קִצְפְּךָ בְּאֶפֶס אוֹנִים

רַק תַּחֲרוֹק אֶת-שִׁנֶּיךָ וְתִשְׁאַף וְתִשֹּׁם,

וְסוֹף-סוֹף בְּאַחֲרִיתְךָ

לֹא יִוָּתֵר לְךָ דָּבָר בִּלְתִּי כִּי-תִתְחַבֵּא

בְּסֵתֶר עֲנָנֶיךָ

עִם-עֱנוּתְךָ הַגְּדוֹלָה וְעִם-מוּסַר כִּלְיוֹתֶיךָ,

וְאֶת-סִבְלְךָ תִּשָּׂא עַד-עוֹלְמֵי עוֹלָמִים –

וְאָדָם לַאֲלָפִים זוֹחֲלֵי עַל-בֶּרֶךְ

יִשְׁרְצוּ לְפָנֶיךָ עַל-גָּחוֹן וְיִשְׁתַּחֲווּ לְךָ וְיַעַבְדוּךָ

עַל-כֹּחֲךָ הַגָּדוֹל וְעַל-כִּי עָצַמְתָּ כָּכָה.


  


בְּלֵילוֹת שׁוֹמֵמִים וַאֲרֻכִּים

חִקַּרְתִּיךָ מִמַּחֲבוֹאֶיךָ וּרְאִיתִיךָ פִּתְאֹם

בְּעֶצֶם עֱנוּתְךָ בְּצַלְמְךָ וּדְמוּתֶךָ.


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5483