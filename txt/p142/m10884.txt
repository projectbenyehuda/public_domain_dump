


	
	עלטה
	



I


לֹא יוֹם אַף לֹא לַיְלָה: דִּמְדּוּמִים הָיוּ

חַיָּי.

וְזֶה אֲשֶׁר-לֹא הָיָה וְזֶה אֲשֶׁר-לֹא יִהְיֶה –

הָיָה מַאֲוַיָּי.





בֵּין-הַשְּׁמָשׁוֹת אָרֹךְ אֶחָד – וְרַק לִרְגָעִים

יֵשׁ כִּי אִנָּעֵר.

אֲשַׁפְשֵׁף עֵינַי: עֲלָטָה. אַךְ פְּאַת-שָׁמַיִם אֶחָת

אֲדֻמָּה עַד-לְבָעֵר.





אַבִּיט וְכַף לֶעָיִן: הַאִם הוּא לִפְנוֹת-עֶרֶב?

הַאִם לִפְנוֹת-שַׁחֲרִית?

לֹא אֵדָע. וְלֹא אֵדַע אִם עַתָּה רַק אָחֵל

אוֹ אִם זֶה כְבָר אַחֲרִית.





לֹא אָהַבְתִּי וְלֹא שָׂנֵאתִי. הוֹי אֵלִי, אֵלִי!

אַלְפֵי אַלְפֵי זוֹכִים

כִּי רְמִיָּה עָשִׂיתָ הַמְּלָאכָה! – מָה אַתָּה יוֹדֵע, הַמְחַקֶּה,

מַה-סְּתָו וּמָה רֵאשִׁית הַסּוֹף בְּאָדָם הֶחָי וּמַה-כְּאֵב?

וּמַה-זֹאת נְשָׁמָה יְתוֹמָה עֵת קֵיצָהּ הַנִּרְצָח תְּבַכֶּה,

וּמַה-זֶה עָלִים נוֹשְׁרִים בַּלֵּב, בַּלֵּב, בַּלֵּב?


II


פִּרְחֵי-זָהָב – עַל-הָאָרֶץ

הֵם מוּטָלִים עַתָּה פְזוּרִים

וּמוּבָסִים, עָלִים עָלִים,

עָלֶה פֹה וְעָלֶה שָׁמָּה.





וּפִזְמוֹנִי תַם! – הַכִּנּוֹר

מֻשְׁלָךְ צָרוּד אֶל-תּוֹך פִּנָּה.

עַל-הָאָרֶץ מִתְגּוֹלָלִים

קְרוּעִים תָּוֵי הַמַּנְגִּינוֹת.





גַּם הַמְנַגֵּן עַצְמוֹ שׁוֹכֵב

דַּךְ וְחַלָּשׁ אֶל-פְּאַת מִטָּה,

נִים וְתִיר וִיגַע-הִרְהוּרִים –

עוֹד רַק מְעָט וְשָׁכַב אָרְצָה.





וְאֵת חָפַצְתּי – אֵיכָה אֵדַע?

אֲנִי יָדַעְתִּי רַק הָאַחַת:

גַּם עוֹד אַחֲרַי יִהְיוּ חַיִּים,

יִהְיֶה הַכֹּל כַּאֲשֶׁר הָיָה.





יִהְיֶה שֶׁמֶשׁ אֲשֶר-יִזְרָח,

יִהְיֶה שֶׁמֶשׁ אֲשֶׁר-יִשְׁקָע,

וּבַעֲלִיַּת-קִיר נֶחְבָּאָה

יִהְיֶה חוֹלֵם – אִישׁ כָּמוֹנִי.





וְגַם לָזֶה עוֹד יִהְיוּ פְרָחִים,

וְגַם לָזֶה תִהְיֶינָה זְמִירוֹת;

וְגַם הַלָּז עִם-פְּרָחָיו יַחְדָּו

וְעִם זְמִירוֹתָיו יִבּוֹל, יִבּוֹל.





וְעוֹלָם יִהְיֶה שׁוֹרֵץ, זוֹחֵל

עֲלֵי-אַרְבַּע עִם רֵיקוּתוֹ

הַנּוֹרָאָה וּבְחֶלְאָתוֹ,

שְׁרָץ וּשְׁרָץ – וְכֵן עַד-נֵצַח.





גַּלְגַּל חוֹזֵר, חוֹזֵר, חוֹזֵר,

מַה-שְּׂבַעְתִּיו עַד-לְגֹעַל!

הָיֹה, חָדֹל וְאַחַר הָחֵל –

חֲלִיפוֹת עוֹלָם וּבְלִי חֲלִיפָה.





גַּלְגַּל נֶצַח, וּבַגַּלְגַּל

יִתְדוֹת וָוֵי הַחִשֻּׁרִים –

אַךְ אֲנִי פֹה, וָו תָּקוּעַ,

מָה אֲנִי פֹה? מִי אֲנִי פֹה?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10884