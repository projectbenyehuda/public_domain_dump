


	
	הנביא
	



הַנָּבִיא / אַלֶכְּסַנְדְר סֶרְגֵיֶבִיץ' פּוּשְׁקִין, תרגם דוד פרישמן


צָמֵא לָדַעַת וּבְנֶפֶשׁ נִכְסֶפֶת



בַּמִּדְבָּר עָבַרְתִּי בְּכִשְׁלוֹן בִּרְכַּיִם



בְּדֶרֶךְ חֲלַקְלַקּוֹת בַּעֲרָפֶל מְעֻלֶּפֶת,



אָז שָׂרָף לִי נִרְאָה, לו שֵׁשׁ כְּנָפַיִם;



וּבְאֶצְבַּע רַכָּה בַּחֲלוֹם חֶזְיוֹן-לַיִל



נָגַע אֶל-עֵינַי לַגְבִּיר בִּי חַיִל,



אָז פֻּתַּח הַקֶּשֶׁר, עַפְעַפַּי נִפְתָּחוּ,



וּכְעֵינֵי הַנֶּשֶׁר אָז עֵינַי נִפְקָחוּ.


ויגע אל-אזני ואותן מלאה


הֲמֻלַּת קוֹל-רַעַשׁ וְהָמוֹן נִפְלָאָה:



וָאֶשְׁמַע שָׁמַיִם בְּרַעֲדָם לְמַעְלָה



וּמַשַׁק קוֹל כַּנְפֵי מַלְאֲכֵי-שָׁמַיִם,



וּמַהֲלַךְ כָּל-רֶמֶשׂ מִתַּחַת לַמַּיִם



וַהֲמוֹן קוֹל הַגֶּפֶן עֵת תִּפְרַח בַּלָּיְלָה.

וִימִינוֹ אֶל-מִפְתַּח שְׂפָתַי נָגָעָה



וּלְשׁוֹנִי הַחוֹטֵאת מִתּוֹךְ פִּי קָרָעָה,



שֶׁמִּרְמָה וּתְכָכִים הִיא תָּמִיד מַצְמֶדֶת;



וִימִינוֹ, שֶׁעוֹדָהּ מִדָּמִים אָדָמָה,



בְּרַחֲמִים גְּדוֹלִים אֶל-תּוֹךְ פִּי אָז שָׂמָה



לְשׁוֹן נָחָשׁ עָרוּם מְרוּטָה וּמְחֻדֶּדֶת.



וַיִּפּתַּח סְגוֹר לִבִּי, שִׁסְעָהוּ בַּחֶרֶב



וַיּוֹצֵא אֶת-לִבִּי הָרוֹעֵד מִקֶּרֶב,



וְרִצְפָּה בּוֹעֶרֶת בְּאֵשׁ מִתְלַקַּחַת



אֶל קִרְבִּי הִשְׁקִיע בַּתְּהוֹם הַנִּפְתַּחַת.



שָׁכַבְתִּי בַּמִּדְבָּר כְּחוֹלֶה גּוֹוֵעַ,



וּפִתְאוֹם קוֹל שַׁדַּי אָנֹכִי שׁוֹמֵעַ:



"עֲמָד-נָא, הַנָּבִיא, וּרְאֵה וְשָׁמַעְתָּ,



וְחֶפְצִי וּרְצוֹנִי דְּרָכֶיךָ יָאִירוּ;



לֵךְ סֹב אָרְחוֹת יַמִּים וַאֲרָצוֹת יָדַעְתָּ,



וְדַבֵּר – וּלְבָבוֹת דְּבָרֶיךָ יַבְעִירוּ!"
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7233