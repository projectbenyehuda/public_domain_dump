


	
	מרכבת החיים
	



מִרְכֶּבֶת הַחַיִּים / דוד פרישמן


אַלֶכְּסַנְדְר סֶרְגֵיֶבִיץ' פּוּשְׁקִין

אִם יֵשׁ אֲשֶׁר-יִכְבַּד הַסֵּבֶל לִפְעָמִים,



אַךְ קַלָּה כַמֹּץ הַמֶּרְכָּבָה נוֹסָעַת;



הָרַכָּב הַנֶּחְפָּז – הַזְּמָן רַב-הַיָּמִים –



הוּא נוֹהֵג וְיוֹשֵׁב עַל-כַּר הַמִּרְדָּעַת.

בַּבֹּקֶר חִישׁ נֵשֵׁב אֶל-תּוֹךְ הַמֶּרְכָּבָה;



וּשְׂחוֹק לָנוּ אָסוֹן אוֹ פַחַד אוֹ פָגַע,



כָּל-עַצְלוּת לֹא נֵדַע, כָּל-רִפְיוֹן וּדְאָבָה,



אַף-נִקְרָא: רַק הָלְאָה, רַק הָלְאָה כְרָגַע!

בְּבֹא הַצָּהֳרַיִם, אָז נִירָא לִרְגָעִים –



אֵין בָּנוּ עוֹד אֹמֶץ, הַגְּבוּרָה נִדְעָכָה



בִּרְאוֹת רַק חַתְחַתִּים עִם-כֵּפִים וּסְלָעִים…



אָז נִקְרָא: הוֹי, פֹּחֵז, אַל-תַּחְפּוֹז עוֹד כָּכָה!

רַק יָעוּף הָרֶכֶב, לֹא יֵדַע כִּשָּׁלוֹן…



בָּעֶרֶב הָרְגַּלְנוּ כְבָר לַמּוּעֶקֶת,



וַאֲנַחְנוּ נִרְדָּמִים נַגִּיעַ לַמָּלוֹן –



וְעוֹד יַד הַזְּמָן אֶת-הַסּוּסִים דּוֹפֶקֶת.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7038