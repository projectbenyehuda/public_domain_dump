


	
	פרומיתוס
	



פְּרוֹמֵתֵּוּס /ו. גֶּטֶה, דוד פרישמן

  


כַּסֵּה שָׁמֶיךָ, צֵאוּס,



בְּעַנְנֵי עָבִים,



וְאֶת-יָדֶיךָ כְּמוֹ נַעַר



הַמְּסָעֵף דַּרְדָּרִים,



אֶל-אֵלוֹנִים נַסֵּה וְאֶל-גָּבְהֵי הָרִים;



אָכֵן לִי, אִם תֹאבֶה וְאִם-תְּמָאֵן,



הַנַּח תַּנַּח אֶת-אַדְמָתִי זֹאת



וְאֶת סֻכָּתִי, אֲשֶׁר לֹא אַתָּה בְּנִיתָהּ,



וְאֶת כִּיּוֹר אִשִּׁי,



אֲשֶׁר עַל דְּבַר שַׁלְהַבְתָּהּ



קַנֵּא תְּקַנֵּא בִּי.


  


לֹא יָדַעְתִּי דַּלִּים מִכֶּם



תַּחַת הַשֶּׁמֶש, אֵלִים!



בְּמַפְּלֵי קָרְבָּן



וּבְלַהַב-תְּפִלּוֹת



תְכַלְכְּלוּ בִּמִסְכֵּנוּת



אֶת-הוֹד כְּבוֹד מַלְכוּתְכֶם,



וְגַם הִנֵּה רָעוֹב רְעַבְתֶּם, לוּלֵא



יְלָדִים עִם-אֶבְיוֹנִים



הָיוּ פְּתָאִים רַבֵּי-תִּקְוָה.


  


בְעוֹדֶנִי יֶלֶד,



טֶרֶם אֵדַע צֵאת וָבוֹא,



הֲסִבּוֹתִי אֶל הַשֶּׁמֶשׁ



אֶת-עֵינִי הַתּוֹעָה, כְּמוֹ אֶמְצָא



אֹזֶן מִמַּעַל שָׁם, לִשְׁמֹעַ אֶת-רִיבִי,



וְלֵב, כְּמוֹ לִבִּי,



לַחְמֹל אֶל-הַנִּקְשֶׁה.


  


מִי הוֹשִׁיעַ לִי



מִשְּׁרִירוּת לֵב הַטִּיטָנִים?



מִי מִלֵּט מִמָּוֶת אוֹתִי



וּמֵעַבְדוּת?



הַאִם לֹא אַתָּה לְבַדְּךָ בִּצַּעְתָּ כָּל-זֹאת,



אַתָּה הַלֵּב הַלּוֹהֵט וְקָדוֹשׁ?



וְאֶת בִּרְכָתְךָ הַלּוֹהֶטֶת עַל-הַתְּשׁוּעָה



הִגַּשְׁתָּ, אַתָּה הָרַךְ וָטוֹב, אַתָּה הַנִּתְעֶה בַּשָׁוְא,



לַיָּשֵׁן שָׁם בַּמָּרוֹם?



הֲלִי אֲנִי כַּבֶּדְךָ? עַל-מָה?



הֲמִיָּמֶיךָ חָבַשְׁתָּ פְּצָעִים



אֲשֶׁר לַכּוֹאֵב?



וְאִם יִבַּשְׁתָּ מִיָּמֶיךָ דְּמָעוֹת



אֲשֶׁר לַנִּדְכָּא?



הַאִם לֹא עִצְּבַנִי לְאִישׁ



הַזְּמַן אְשֶׁר כֹּל יָכוֹל



וְהַגּוֹרָל אֲשֶׁר נְצָחִים לוֹ –



אֲדוֹנַי וַאֲדוֹנֶיךָ?


  


אִם דִּמִּיתָ אֵפוֹא,



אִם אֶמְאַס אֶת-הַחַיִּים,



אֶבְרַח לְשִׁמֲמוֹת מִדְבָּר,



יַעַן אֲשֶׁר חֲלוֹמוֹת פְּרָחַי



לֹא כֻּלָּם גָּמֵלוּ?


  


פֹּה אֲנִי יוֹשֵׁב וְיוֹצֵר בְּנֵי-אָדָם



בְּצַלְמִי,



דּוֹר אֲשֶׁר יִשְׁוֶה לִי,



לִסְבֹּל, לִבְכּוֹת,



לְהִתְעַנֵּג וְלַעֲלֹז



וּלְבִלְתִּי שִׂים אֵלֶיךָ לֵב



כָּמוֹנִי!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7304