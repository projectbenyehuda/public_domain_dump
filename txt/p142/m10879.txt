


	
	בשביל המשיח
	



I


מוּל הַיַּרְדֵּן שָׁם בֵּית-חָרָשׁ,

חָרַשׁ-בַּרְזֶל קַל כַּפָּרָשׁ

עוֹשֶׂה שָׁם מְלַאכְתּוֹ.

בַּמַּפּוּחַ מַלְהִיב הוּא,

פַּח-פָּח! פַּח-פָּח! מַלְהִיב הוּא

אֵשׁ עַד-תִּבְעַר תַּחְתּוֹ.





עַל הַסַּדָּן בַּרְזֶל בּוֹעֵר,

אָדֹם כֻּלוֹ הוּא וְסוֹעֵר,

זוֹעֵף וּמְפַעְפֵּעַ;

אָז הַקּוֹרְנָס מַכֶּה בוֹ,

הוּק-הוּק! הוּק-הוּק! מַכֶּה בוֹ:

רוֹדֵד וּמְרַקֵּעַ.





הַךְ, הַנַּפָּח! הַךְ וְנָטְפוּ

טִפּוֹת שְׁבִיבֵי-אֵשׁ וְשָׁטְפוּ

נַחֲלֵי יַם-נִיצוֹצִים –:

מִן הַפַּטִּישׁ יוֹצֵא גֵץ,

עוּף-עוּף! עוּף-עוּף! יוֹצֵא גֵץ,

אַחֲרָיו גִּצִּים יוֹצְאִים.





מַה-פֹּה, חָרָשׁ, עוֹשֶׂה אַתָּה? –

"עוֹשֶׂה פֹה אָנֹכִי עַתָּה,

מֵכִין וּמַנִּיחַ

פַּרְסַת-בַּרְזֶל זֹאת בִּשְׁבִיל –

הֵידָד! הֵידָד! זֹאת בִּשְׁבִיל

סוּסוֹ שֶׁל-מָשִׁיחַ!"


II


מוּל הַיַּרְדֵּן שָׁם בֵּית-אוֹרֵג:

אוֹרֵג יוֹשֵׁב שָׁם וְסוֹרֵג

שְׁתִי וְעֵרֶב יַחְדָּו.

אֶת-הַכַּרְכָּד שׁוֹבֵט הוּא,

קִישׁ-קִישׁ! קִישׁ-קִישׁ! שׁוֹבֵט הוּא

עִם הָאֶרֶג תַּחְתָּיו.





מִן הַמָּנוֹר חוּטִים יוֹצְאִים,

בַּמַּסֶּכֶת הֵם נְפוֹצִים

וּבַבַּדִּים עוֹבְרִים.

אָז הָאוֹרֵג דּוֹרֵךְ בָּם,

דִּיק-דַּק! דִּיק-דַּק! דּוֹרֵךְ בָּם,

וְאִישׁ אֶל-אָחִיו חוֹבְרִים.





וּבְחִפָּזוֹן רַב וְחָזָק,

חִישׁ כַּבָּרָק, קַל כַּבָּזָק

כַּף-הָאוֹרְגִים רוֹקְדָה;

אַחַת פֹּה וְאַחַת כֹּה,

פִּיף-פַּף! פִּיף-פַּף! אַחַת כֹּה;

וְעֵין הָאָמָן שׁוֹקְדָה.





מַה-פֹּה, אוֹרֵג, עוֹשֶׂה אַתָּה? –

"עוֹשֶׂה פֹה אָנֹכִי עַתָּה,

מֵכִין וּמַנִּיחַ

אֵפוֹד-מֶשִׁי זֶה בִּשְׁבִיל –

הֵידָד! הֵידָד! זֶה בִּשְׁבִיל

אֲדוֹנִי הַמָּשִׁיחַ!"


III


מוּל הַיַּרְדֵּן בֵּין הַשִּׁקְמָה

יוֹשֵׁב אִישׁ בְּבֵית-הָרִקְמָה

נָטוּי עַל מְלַאכְתּוֹ;

עַל הַבַּד עַל-גַּב הַכַּן,

חִישׁ-חָשׁ! חִישׁ-חָשׁ! עַל-גַּב הַכַּן –

רוֹקֵם הוּא בְמַחֲטוֹ.





בַּד וְחַבְלֵי בוּץ תִּפְאָרָהּ1

וּמִקְלַעַת-שֵׁשׁ יְקָרָה

עִם הֲדַר אַרְגָּמָן,

אֶת-כָּל-אֵלֶּה רוֹקֵם הוּא,

רִיק-רִיק! רִיק-רִיק! רוֹקֵם הוּא,

עוֹשֶׂה מַעֲשֶׂה אָמָן.





וּמִקְלַעַת צִיצֵי פְּטוּרִים

עִם שׁוֹשַׁנִּים בַּצִּיּוּרִים,

אֵטוּן רַךְ וּפְקָעִים,

אֶת-כָּל-אֵלֶּה נוֹתֵן הוּא,

פִּיק-פִּיק! פִּיק-פִּיק! נוֹתֵן הוּא

עַל הַבַּד בִּקְלָעִים.





מַה-פֹּה, רוֹקֵם, עוֹשֶׂה אַתָּה? –

"עוֹשֶׂה פֹה אָנֹכִי עַתָּה,

מֵכִין וּמַנִּיחַ

דֶּגֶל יָקָר זֶה בִּשְׁבִיל –

הֵידָד! הֵידָד! זֶה בִּשְׁבִיל

מֶלֶךְ הַמָּשִׁיחַ!"


IV


בַּשָּׁמַיִם שִׁבְעָה כְרוּבִים,

דֹּם כַּחֲלוֹמוֹת, חִישׁ כַּזְּבוּבִים,

עוֹשִׂים אֶת-הַמְּלָאכָה;

לִפְנֵי כֵס-הַכָּבוֹד הֵם –

הֵידָד! הֵידָד! כָּבוֹד הֵם

עוֹמְדִים בַּמַּעֲרָכָה.





אֶת-כָּל-נִשְׂגָּב, אֶת-כָּל-נַעֲלֶה,

אֶת-כָּל-יָפֶה, אֶת-כָּל-מַעֲלָה,

אֶת-כָּל-טוֹב וְטָהוֹר, –

אֶת-כָּל-אֵלֶּה לוֹקְחִים הֵם,

הֵידָד! הֵידָד! לוֹקְחִים הֵם,

וְאֶת-כָּל-זִו וּמָאוֹר;





אֶת-כָּל-חֶמְלָה עַל הַחַלָּשׁ

שֶׁבְּמַכְאוֹבָיו דֹּם יִתְפַּלָּשׁ,

אֶת-כָּל-זֹאת הֵם לוֹקְחִים, –

אֶת-כָּל-חֲנִינָה, אֶת-כָּל-רֹךְ,

הֵידָד! הֵידָד! אֶת-כָּל-רֹךְ,

וּבְמִרְקַחַת רוֹקְחִים.





מַה-פֹּה, כְּרוּבִים, אַתֶּם עוֹשִׂים? –

"אֶת-כָּל-אֵל אֲנַחְנוּ נוֹשְׂאִים,

נָכִין אַף-נַנִּיחַ,

וְאֶת הַנְּשָׁמָה נַעֲשֶׂה כֹה,

הֵידָד! הֵידָד! נַעֲשֶׂה כֹה

בַּעֲבוּר הַמָּשִׁיחַ!





אוּלָם רָזִי, רָזִי לָנוּ!

כָּל-הָעוֹבְדִים סָבִיב לָנוּ

כִּלּוּ כְבָר הַמְּלָאכָה;

רַק אֲנַחְנוּ פּוֹגְרִים עוֹד,

אוֹיָה! אוֹיָה! פּוֹגְרִים עוֹד,

אֵין עוֹד סִמַּן בְּרָכָה.





אֵין זֹאת כִּי-אִם זֹאת הַנְּשָׁמָה,

זֹאת הַטְּהוֹרָה, זֹאת הָרָמָה,

לָהּ אֵין-דֵּי הֶחֳמָרִים

שֶׁלִּקַּטְנוּ עַד-הַיּוֹם,

אוֹיָה! אוֹיָה! עַד הַיּוֹם

מִן-כָּל-הָעֲבָרִים.





אֵין-דֵּי נִשְׂגָּב, אֵין-דֵּי מַעֲלָה,

אֵין-דֵּי יָפֶה עוֹד וְנַעֲלֶה,

אֵין-דֵּי זִו וְאוֹרָה;

גַּם אֲנָחָה אוּלַי אֵין עוֹד,

אוֹיָה! אוֹיָה! אוּלַי אֵין עוֹד,

צְרוּפָה זוּ וּטְהוֹרָה".





וּמַלְאָכִים, שִׁבְעָה כְרוּבִים,

נָשׂאוּ קוֹלָם, קוֹל עֲזוּבִים,

קוֹל נְהִי וָשִׂיחַ –

וְעַד הַיּוֹם לֹא שָׁלְמָה עוֹד,

אוֹיָה! אוֹיָה! שָׁלְמָה עוֹד

נִשְׁמַת הַמָּשִׁיחַ!







המפיק מופיע במקור (הערת פב"י)  ↩










את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10879