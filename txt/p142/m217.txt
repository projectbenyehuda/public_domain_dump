


	
	תקופת תשרי
	



  


…כְּבָר רוּחוֹת הַחֹרֶף בִּרְגָזָה נָשָׁבוּ,



כְּבָר קַרְנֵי הַשֶּׁמֶשׁ אֶת-בּוֹאָן עָזָבוּ,



וּמִדַּת הַיּוֹם אַךְ מָעָטָה, קָטָנָה.



הַיְּעָרוֹת נִרְדָּמוּ וּשְׁנָתָם נָתָנָה



אֶת-אוֹתוֹת קוֹל-נַחֲרָם בִּשְׂעָרָה נִדְכָּאָה;



הַשָּׂדוֹת מִסָּבִיב עֲרָפֶל עָטָפוּ;



וּמַחֲנוֹת בַּרְבֻּרִים כְּבָר עָפוּ, חָלָפוּ



מִמֶּנּוּ דָרוֹמָה: אַךְ קָרְבָה וּבָאָה



הָעֵת אֵין בָּהּ חֵפֶץ, הָעֵת הַמְקֻלֶּלֶת –



מַרְחֶשְׁוָן זֶה עוֹמֵד מֵאַחֲרֵי הַדֶּלֶת.

מִקֹּר בָּעֲלָטָה כְבָר יֵצֵא הַשֶּׁמֶשׁ,



מִשָּׂדֶה כְבָר שָׁבַת קוֹל עוֹבֵד וַיֶּרֶף;



שָׁם אַחֲרֵי הַזְּאֵבָה הָרְעֵבָה מֵאֶמֶשׁ



הַזְּאֵב הִנֵּה יוֹצֵא לְבַקֵּשׁ לוֹ טֶרֶף.



הַסּוּס עוֹד בַּדֶּרֶךְ עֵת אוֹתוֹ יָרִיחַ



יַשְׁמִיעַ קוֹל-נַחֲרוֹ – הַהֵלֶךְ יָגִיחַ



אֶל-אַחַד הֶהָרִים וּבְרֶגֶל נֶחְפֶּזֶת;



בַּבֹּקֶר הָרוֹעֶה אֵין יָדוֹ אוֹחֶזֶת



שׁוֹט שׁוֹטֵף לְהָעִיז הַפָּרוֹת מֵרֶפֶת,



וּמוֹעֵד צָהֳרַיִם עֵת אֵלָיו יַגִּיעַ



לֹא אוֹתָן בַּחֲלִילוֹ הַבַּיְתָה יַסִּיעַ.



הַנַּעֲרָה בַסֻּכָּה קוֹל-שִׁירִים מַטֶּפֶת,



אַף-טָוָה, וַהֲמֻלַּת הַלַּפִּיד – זֶה רֵעַ



לְלֵילוֹת הַחֹרֶף – בַּקּוֹל תִּשָּׁמֵעַ.

וּכְבָר עַל-הַשָּׂדוֹת יִתְגָּעֵשׁ הַקֶּרַח



וּכְשִׂמְלַת-הַכֶּסֶף כְּבָר אוֹתוֹ יַעֲטֹפוּ…



(הֵן חִכּוּ הַקּוֹרְאִים לַחֲרוּז פֹּה – הַפֶּרַח:



וִיהִי-נָא, לִקְחוּהוּ חִישׁ-מַהֵר וַחֲטֹפוּ!)



גַּם-חָלְקוּ הַנְּהָרוֹת עֵת כְּפוֹר הִתְלַבָּשׁוּ



מֵרִצְפוֹת הֵיכָלִים שֶׁחָלְקוּ, חֻדָּשׁוּ.



וּנְעָרִים עֵינֵיהֶם גִּיל-רַנֵּן יָפִיקוּ



בַּסַּנְדָּל הַמְסֻמָּר עַל-קֶרַח יַחֲלִיקוּ;



וּכְיָרֵא וְנִזְהָר לַפֶּלֶג יַגִּיעַ



גַּם-אַוָּז כְּבַד-בָּשָׂר וַאֲדֻם-הָרַגְלַיִם,



וּבְלִבּוֹ יִתְפָּאֵר כִּי-יָשׁוּט בַּמַּיִם,



אַךְ יִכְשַׁל וְיִפּוֹל; בִּבְרַק אוֹר-רָקִיעַ



הַשֶּׁלֶג הָרִאשׁוֹן מִתְחוֹלֵל, פּוֹרֵחַ,



וּכְפִתִּים לְרֹחַב הַחוֹף יִשְׁתַּטֵּחַ.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/217