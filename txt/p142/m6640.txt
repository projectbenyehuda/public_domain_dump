


	
	ראשית ספור
	



רֵאשִׁית סִפּוּר / אַלֶכְּסַנְדְר סֶרְגֵיֶבִיץ' פּוּשְׁקִין, תרגם דוד פרישמן


בְּסֻכַּת בֵּית-עִבְרִים אֲבֵלָה וְצָרָה



מְנוֹרָה בוֹעֶרֶת בַּפִּנָּה הָאֶחָת;



וּלְאוֹר הַמְּנוֹרָה יוֹשֵׁב אִישׁ זָקֵן



וְקוֹרֵא בַתּוֹרָה. הַשְּׂעָרוֹת הַלְּבָנוֹת



יוֹרְדוֹת וְנוֹפְלוֹת עַל-סִפְרוֹ לְפָנָיו.



עַל-עֶרֶשׂ קְטַנָּה וְרֵיקָה מִשְׁתַּחֲוָה



אִשָּׁה עִבְרִיָּה צְעִירָה וּבוֹכָה;



בַּפִּנָּה הַשֵּׁנִית אִישׁ עִבְרִי צָעִיר



שָׁקוּעַ בִּמְזִמּוֹת עֲמֻקּוֹת וְרַבּוֹת,



וּמוֹרִיד אֶת-רֹאשׁוֹ לָאָרֶץ בִּדְאָגָה.



בַּחֶדֶר הַשּׁוֹמֵם תָּכִין הַזְּקֵנָה



אֲרֻחַת-הָעֶרֶב, אֲרֻחָה מָה-רָזָה.



הַזָּקֵן יִסְגּוֹר אֶת-סִפְרוֹ הַקָּדוֹשׁ



וִיחַבֵּר אֶת-וָוֵי הַנְּחשֶׁת עַל-מַסְגֵּר;



הַזְּקֵנָה תַגִּישׁ הָאֲרֻחָה הַצָּרָה



לַשֻּׁלְחָן, וְקָרְאָה לְאַנְשֵׁי הַבָּיִת;



אַךְ אִישׁ טֶרֶם יָבֹא; נִשְׁכַּח הָאֹכֶל…



הַשָּׁעוֹת חוֹלְפוֹת בִּדְמָמָה, אַף-נִרְדָּם



הַיְקוּם תַּחַת כִּפַּת רְקִיעַ-הַלַּיְלָה –



רַק עוֹד עַל-סֻכַּת הָעִבְרִים לְבַדָּהּ



לֹא בָאָה הַשֵּׁנָה מְשִׁיבַת כָּל-נָפֶשׁ.



מִמִּגְדַּל הָעִיר קוֹל פַּעֲמוֹן יַשְׁמִיעַ



דְּבַר מַחֲצִית הַלָּיְלָה. – וּפִתְאֹם יָד כְּבֵדָה



תִּתְדַּפֵּק – וְאַנְשֵׁי הַבַּיִת נִבְהָלוּ.



הָעִבְרִי הַצָּעִיר יָקוּם אַף-יִפְתַּח



אֶת-דֶּלֶת הַבַּיִת בִּדְאָגָה מִבָּאוֹת –



אָז יָבֹא הַבַּיְתָה אִישׁ זָר עוֹבֵר-אֹרַח…



(לא נשלם)






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6640