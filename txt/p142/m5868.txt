


	
	שני קולות
	



שְׁנֵי קוֹלוֹת / דוד פרישמן

  


הַשְׁמַעְתֶּם קוֹל דּוֹפֵק?… בֹּקֶר וָעֶרֶב



יָבֹא הַשַּׁמָּשׁ אַף-יַךְ בְּמַקָּבֶת,



עַד-נָעוּ לְקוֹלָהּ גַּם כְּלָיוֹת וָקֶרֶב –



וּבְאַחַד הַבָּתִּים אִשָּׁה יוֹשָׁבֶת.


  


אִשָּׁה עִבְרִיָּה, מֹרָטָה, מְמֻשֶּׁכֶת,



זְקֵנָה וַעֲזוּבָה, עֲנִיָּה וּמְיֻחֶסֶת;



וּבְשָׁמְעָהּ הַקּוֹל הִיא קָמָה לָלֶכֶת



אֶל עֶזְרַת הַנָּשִׁים בֵּיתָה הַכְּנֶסֶת.


  


הַשְׁמַעְתֶּם קוֹל צִלְצֵל?… עֶרֶב וָבֹקֶר



מִמִּגְדַּל הַפַּעֲמוֹן קוֹל יָרִיעַ;



בַּהֲרִיעוֹ וְרָעָה כַבִּירִים לֹא-חֵקֶר –



וְעַד אָזְנֵי הַגְּבֶרֶת קוֹל זֶה יַגִּיעַ;


  


בָּאַרְמוֹן בַּגַּן עִם מַעֲלֵה הַגֶּבַע



תֵּשֵׁב יַדְוִיגַה בּוּגִינְסְקַא הַגְּבָרֶת,



עֲנֻגָּה וּצְעִירָה וּלְבוּשָׁהּ שְׁלַל-צֶבַע;



וּבְשָׁמְעָהּ – אֶל בֵּית-הַתְּפִלָּה הִיא עוֹבָרֶת.


  


הַס! הִנֵּה נִשְׁמְעוּ הַקּוֹלוֹת הַשְּׁנַיִם…



וּשְׁתַּיִם הַנָּשִׁים קָמוּ, הָלָכוּ;



וּשְׁתֵּיהֶן נִפְגְּשׁוּ בֵין הָעַרְבַּיִם –



הַאִשָּׁה אֲחוֹתָהּ זָנְחוּ, שָׁכָחוּ?


  


„הוֹי בִּתִּי! ” „הוֹי אִמִּי! ”– אָכֵן מַחֲשֶׁבֶת



לִבָּן עַל שְׂפָתָן לֹא שָׁטְפָה, שֻׁפָּכָה;



וַתֵּלֶךְ הָאַחַת לְקוֹל הַמַּקֶּבֶת,



וּלְקוֹל הַפַּעֲמוֹן הַשֵּׁנִית הָלָכָה.


  


בְּעֶזְרַת הַנָּשִׁים הַזְּקֵנָה נִצֶּבֶת,



שׁוֹמֵמָה, דּוֹמֵמָה וְהִיא אַךְ נֶאֱנָחָה;



וּמִמַּעְיַן לִבָּהּ הִיא אַךְ שׁוֹאֶבֶת:



„שָׂא, אֵלִי, שָׂא-נָא לַשֶּׂה הַנִּדָּחָה… ”


  


וּבְעֵבֶר הָרְחוֹב הַשֵּׁנִי כוֹרַעַת



הַגְּבִירָה וּצְעִיפָהּ פָּרוּשׂ עָלֶיהָ;



נִצְּרָה עַל שְׂפָתָהּ, רַק עֵינָהּ דּוֹמַעַת:



כִּי „מַטֶּר דּוֹלוֹרוֹזָה ”שָׁם לְפָנֶיהָ. –


  


הַשֶּׁמֶשׁ בָּא, הַכּוֹכָבִים הֵאִירוּ,



הַנָּשִׁים הַשְּׁתַּיִם שֵׁנִית נִפְגָּשׁוּ;



אָז אִשָּׁה אֲחוֹתָהּ יַחַד הִכִּירוּ,



אַף-עָמְדוּ וּשְׁתֵּיהֶן נִרְעֲשׁוּ, גֹּעָשׁוּ.


 


„הוֹי אִמִּי… הוֹי בִּתִּי… הִנְנוּ הִנֵּנוּ! ”



וְאִשָּׁה לִרְעוּתָהּ חָבְקָה וַתִּבְכֶּינָה;



„אָב אֶחָד לָנוּ; אֵל אֶחָד בּוֹרְאֵנוּ –



מַדּוּעַ נִבְגֹּדָה? ”… וַתִּשָּׁקֶינָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5868