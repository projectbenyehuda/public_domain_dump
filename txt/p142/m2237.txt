


	
	על מה זה
	



על מה זה / דוד פרישמן

*


עַל-מַה-זֶּה, עַל-מַה-זֶּה,



הוֹ אִמְרוּ


לִי, עַלמַה-זֶּה


מְרַפְרֵף וְחוֹזֵר לִבִּי,



מְרַפְרֵף וְחוֹזֵר שִׁירִי



וְשׁוֹאֵף וְנִצְבָּט וּמִתְלַבֵּט וּמִתְגַּעֲגֵעַ



כְּפַעַם בְּפַעַם מֵחָדָשׁ



לְאוֹתוֹ גַּן-הָעֵדֶן,



שֶׁשָּׁם בִּכְבָר הַיָּמִים פָּרַח לִי הָאֹשֶׁר?



וְלֹא עַל מַה-שֶּׁאָבַד אֶשְׁאַל, וְעַל שֶׁאֵינֶנּוּ,



וְלֹא עַל מַה-שֶּׁעָקְבוּ בְּחָזְקָה מַה-שֶּׁלִּי,



וְלֹא עַל מַה-שֶּׁעִוְּדוּ אֶת-הַמְּעַט וְלֹא בִּצְדָקָה –



אַךְ לָמָּה, הוֹ אִמְרוּ,



לֹא אַבְלִיג כֹּה וְאֶשְׁכַּח



אוֹ לֹא אֶלְמַד לִשְׁכֹּחַ



אֶת אֲשֶׁר-לֹא יָשׁוּב



לָנֶצַח עוֹד, לָנֶצַח?

עַל שֻׁלְחָנִי קְלִפַּת-קוֹנְכָה



תַּעֲמֹד אַט וְהִיא הוֹמִיָּה,



יוֹם וָלַיְלָה עַל שֻׁלְחָנִי



הוֹמָה, הוֹמָה הַקּוֹנְכִיָּה.

עַל-מַה-זֶּה עַל-מַה-זֶּה



הוֹ אִמְרוּ לִי, עַל-מַה-זֶּה



הוֹמֶה תָּמִיד כָּכָה



הַקּוֹל בַּקּוֹנְכִיָּה,



וְעָרְגָה וְשָׁאֲפָה הַקּוֹנְכָה וְהִתְלָבְּטָה



וְשָאֲלָה אֶת נַפְשָׁהּ תָּמִיד



אֶל-הַיָּם אֶל-הַיָּם,



אֲשֶׁר-הֵקִיא אוֹתָהּ מִקִּרְבּוֹ בִּכְבָר-הַיָּמִים? –



וְלֹא עַל מַה-שֶּׁהֵקִיא, אֶשְׁאַל, וְעַל הָעָוֶל,



וְלֹא עַל מַה-שֶּׁנִּכְרְתָה וְנִטְרְדָה מֵעוֹלָמָהּ,



וְלֹא עַל מַה -שֶּׁנִּתַּק פְּתִיל שֶׁל מַה שֶּׁהָיָה –



אַךְ מַה הוּא, הוֹ אִמְרוּ,



הַקּוֹרֵא לָהּ תָּמִיד וּמוֹשְׁכָהּ אֶל הַמָּקוֹם,



שֶׁשָּׁם פָּרַח אָשְׁרָהּ,



עַד כִּי גַּם-עַתָּה לֹא תּוּכַל בִּלְתִּי לָשִׁיר



אֶת שִׁירָהּ שֶׁלָהּ, אֶת-הַיָּשָׁן?








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/2237