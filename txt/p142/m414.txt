


	
	מסע בחורף
	



אַלֶכְּסַנְדְר סֶרְגֵיֶבִיץ' פּוּשְׁקִין / דוד פרישמן

  


מִן-הֶעָבִים הָאֲפֵלוֹת



חוֹדֵר לָצֵאת הַיָּרֵחַ,



עַל-הַבְּקָעוֹת הָאֲבֵלוֹת



אוֹרוֹת קוֹדְרִים הוּא שׁוֹלֵחַ.

בִּנְתִיב קֶרַח בַּשִּׁמָּמוֹן



רְכוּב הַמְשֻׁלָּשׁ חִישׁ נוֹסֵעַ,



רֶגַע רֶגַע צְלִיל הַפַּעֲמוֹן



עַד לְיַשֵּׁן יִשָּׁמֵעַ.

יֵשׁ כִּי שִׁיר הָרַכָּב יָעִיר



זִכְרוֹן אֶרֶץ וּמוֹלֶדֶת:



רֶגַע שִׂמְחַת גִּיל בּוֹ תָאִיר



רֶגַע תּוּגָה בוֹ רוֹעֶדֶת.

אֵין בְּרַק-אֵשׁ, אַף אֵין כָּל-סֻכָּה…



דֳּמִי וָקֹר… רַק אַבְנֵי-אֶזֶל



מוֹרוֹת דֶּרֶךְ הָאֲרֻכָּה



אַחַת אַחַת תַּחֲלוֹף, תֵּזֶל…

(פרישמן לא סיים לתרגם את השיר)







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/414