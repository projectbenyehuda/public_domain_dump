


	
	ההמון
	



הֶהָמוֹן / אַלֶכְּסַנְדְר סֶרְגֵיֶבִיץ' פּוּשְׁקִין, תרגם דוד פרישמן

Procul este profani.

  


אֶל-מֵיתְרֵי הַכִּנּוֹר נָגַע הַמְשׁוֹרֵר,



עֵת נַפְשׁוֹ בְּחָזוֹן וַחֲלוֹמוֹת הָטְבָּעָה.



וַיְנַגֵּן – וּסְבִיבוֹ עָם נִבְעָר וְצוֹרֵר,



עָם פֶּתִי אֵין לֵב לוֹ, עָם מוֹרֶה וְסוֹרֵר,



עָמַד וּבְלִי-הָבִין אָזְנוֹ שָׁמָעָה.





אָז דִּבֵּר הֶהָמוֹן עֲרַל הַשְּׂפָתַיִם:



„לָמָּה-זֶה כָכָה בִנְעִימוֹת יְרַנֵּן?



לָמָּה-זֶה יַרְעִישׁ לָרִיק הָאָזְנַיִם,



הֲיֵשׁ כָּל-מַטָּרָה כִּי קוֹלוֹ יְחַנֵּן?



מַדּוּעַ יְצַלְצֵל? מַה-יּוֹרֶה, יַשְׁמִיעַ?



אַף לָמָה הַלְּבָבוֹת רַק יָנִיד, יָנִיעַ,



כַּקּוֹסֵם הָעוֹשֶׂה נִפְלָאוֹת גְּדוֹלוֹת?



כָּרוּחַ הוּא חָפְשִׁי וְאוֹהֵב כָּל-מֶרִי,



וְאוּלָם כָּרוּחַ לֹא יִשָּׂא כָל-פֶּרִי –



הֲיֵשׁ כִּי תוֹעֶלֶת תְּהִי מִן-הַקּוֹלוֹת? ”


  

המשורר

  


דֹּם, הָמוֹן אֵין-הָבִין, עַם אָוֶן וּתְכָכִים,



שְׂכִיר-יוֹם אַתָּה, עֶבֶד לַעֲסָקִים וּצְרָכִים!



מַה-נַּפְשִׁי תִגְעָלְךָ, הוֹי פָּרָה סוֹרֵרָה!



וְאַתָּה רַק רִמָּה, לֹא בֶן-הַשָּׁמַיִם!



תּוֹעֶלֶת תְּבַקֵּשׁ. – עַל-כַּף-הַמֹּאזְנַיִם



תַּעֲרִיךְ בְּמִשְׁקָל גַּם פְּסִיל בֶּלְוֶדֵּרָה.



רַק מוֹעִיל, רַק מוֹעִיל תְּבַקֵּשׁ מֵחָזוֹן.



וְשַׁיִשׁ זֶה – אֵל!… אַךְ אִם-יֵשׁ בָּזֶה עִקָּר?



מִמֶּנּוּ הַסִּיר שִׁבְעָתַיִם לָךְ תִּיקָר,



כִּי בָהּ הֵן תְּבַשֵּׁל לְבִטְנְךָ מָזוֹן.


  

ההמון

  


אִם בְּחִיר אֵלִים אַתָּה, מִמָּרוֹם שָׁלוּחַ,



כִּי-עַתָּה כִשְׁרוֹנְךָ, הָאִישׁ הַמָּשׁוּחַ,



יְהִי-נָא לְבַעֲבוּר הַאִירְךָ עֵינֵינוּ:



אַחֶיךָ אֲנַחְנוּ, כִּי עַל-כֵּן תַּקְּנֵנוּ.



שִׁפְלֵי-רוּחַ אָנוּ וְאַנְשֵׁי-תְכָכִים,



עַזֵּי-פָנִים, רָעִים וּנְלוֹזֵי-דְרָכִים,



עַרְלֵי-לֵב, חַטָּאִים, קְטַנִּים וּשְׁפָלִים,



מַלְשִׁינִים וּרְשָׁעִים, עֲבָדִים וּסְכָלִים;



כִּסְדוֹם הֵן הָיִינוּ, דָּמִינוּ לַעֲמוֹרָה:



וּבְכֵן אִם-אָהַבְתָּ לְרֵעֲךָ כָּמוֹכָה,



אָז תֶּן-לָנוּ לֶקַח, הוֹרֵנוּ-נָא תוֹרָה,



וַאֲנַחְנוּ רַק נִשְׁמַע וּדְבָרְךָ נִתְמוֹכָה.


 

המשורר

  


הֵעָלוּ מִמֶּנִּי – מָה אֵפוֹא לַמְשׁוֹרֵר,



מָה אֵפוֹא לַבָּר כִּי-יִתְחַבֵּר עִם-תֶּבֶן?



לֹא אֶתְכֶם יְחַיֶּה קוֹל-כִּנּוֹר וִיעוֹרֵר:



וְלִבְּכֶם בְּרָעַתְכֶם כְּבָר הָיָה לְאֶבֶן;



גַּם יַסֵּר עַל-פֶּשַׁע לִי הָיְתָה תוֹעֵבָה.



לְיַסֵּר עַל-פֶּשַׁע, הוֹי עֵדָה שׁוֹבֵבָה,



הֵכִינוּ אֲחֵרִים לָכֶם כָּל-יִסּוּרִים,



גַּם שְׁבָטִים גַּם שׁוֹטִים גַּם בָּתֵּי-אֲסוּרִים;



כְּבָר רַבִּים בֵּינֵיכֶם עֲבָדִים לַבְּרִיּוֹת,



מֵחוּצוֹת עָרֵיכֶם, מֵרְחוֹבוֹת הוֹמִיּוֹת



הַדֹּמֶן יְטַאטְאוּ – לְהוֹעִיל לָאָדָם! –



אַךְ אִמְרוּ: הַבְקִרְבְּכֶם הַכֹּהֲנִים יִזְנָחוּ



מִזְבֵּחַ וְקָרְבָּן וְקֹדֶשׁ יִשְׁכָּחוּ



וְלָקְחוּ הֵמָּה הַמַּטְאֲטֵא בְיָדָם?



לֹא לְהַטִּיף מוּסָר בְּשַׁבָּת וָחֹדֶשׁ,



לֹא לְהָבִיא תוֹעֶלֶת וּלְהַנְעִים עֲבוֹדָה:



לְחָזוֹן נוֹצַרְנוּ וּלְרוּחַ הַקֹּדֶשׁ,



לַשְׁמִיעַ קוֹל זִמְרָה וּתְפִלָּה וְתוֹדָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6709