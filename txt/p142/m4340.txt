


	
	תקופת ניסן
	



  


כְּבָר קַוֵּי אוֹר-אָבִיב יֶהְדֹּפוּ, יִרְדֹּפוּ



מֵהָרִים מִסָּבִיב אֶת-נַחֲלֵי הַשֶּׁלֶג,



וּכְבָר עַל-הָאָחוּ הַנִּסְחָף יִשְׁטֹפוּ,



וְהָיוּ לְשֶׁטֶף הַנִּדְלָח בַּפֶּלֶג.



הַבְּרִיאָה כְּחוֹלְמָה וּבְנֶפֶשׁ צוֹהֶלֶת



אֶת-בֹּקֶר הַשָּׁנָה לְשָׁלוֹם שׁוֹאֶלֶת:



בִּתְכֵלֶת פִּי-שְׁנַיִם שָׁמַיִם נִשְׁקָפוּ,



הַיְּעָרוֹת, כִּמְעַט עוֹד נֶחֱשָׂפִים, עָטָפוּ



כִּשְׁלַל נוֹצוֹת רַכּוֹת כָּל-יֶרֶק זָרוּעַ;



הַדְּבוֹרָה מִבֵּיתָהּ, בֵּית-דּוֹנַג, חוֹלֶפֶת



וּמִסָּהּ בַּשָּׂדֶה מִסָּבִיב אוֹסֶפֶת;



הַבְּקָעוֹת חָרָבוּ, הַשָּׂדֶה צָבוּעַ;



הָעֲדָרִים יֶהֱמָיוּ, וְדוּמָם בַּלָּיִל



כְּבָר יָשִׁיר הַזָּמִיר אֶת-שִׁירוֹ בֶחָיִל.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4340