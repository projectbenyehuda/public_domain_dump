


	
	העב
	



הָעָב / דוד פרישמן


אַלֶכְּסַנְדְר סֶרְגֵיֶבִיץ' פּוּשְׁקִין

הָעָב הָאַחֲרוֹנָה הַסְּעָרָה תַּסִּיעַ!



רַק אַתְּ עוֹד תִּתְנַשְּׂאִי עַל-כְּלִיל הָרָקִיעַ,



רַק אַתְּ עוֹד צֵל נֶאֱלָח וְקוֹדֵר תַּרְחִיבִי,



רַק אַתְּ עוֹד יוֹם עָלֵז וְטוֹב זֶה תַּעֲצִיבִי.

זֶה-עַתָּה הִקַּפְתְּ עוֹד אֶת-גְּלִיל הַשָּׁמַיִם,



וּבְרָקִים נוֹרָאִים לָךְ הָיוּ עֵינַיִם;



וּמִן-הָעֲרָפֶל אֶת-קוֹלֵךְ הִשְׁמַעַתְּ,



וּמָטָר לָאָרֶץ הַצְּמֵאָה הִשְׁפַּעַתְּ.

הוֹי, רַב לָךְ, הֵעָלְמִי! הֵן עִתֵּךְ חָלָפָה,



הָאָרֶץ הִתְחַדְּשָׁה, הַסְּעָרָה נֶאֱסָפָה,



וְרוּחַ מִשְׁתַּעֲשַׁע בְּפִרְחֵי כָל-שִׂיחַ



הֵן אוֹתָךְ מִשְּׁחָקִים טָהֵרוּ יַבְרִיחַ.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7949