


	
	[יוֹדֵעַ וָעֵד הוֹד פָּנֶיךָ נְחַלֶּה]
	



[כנראה חי ברוֹמָא במחצית השניה של המאה הי"ג]






יוֹדֵעַ וָעֵד הוֹד פָּנֶיךָ נְחַלֶּה

תּוֹשִׁיעַ בְּךָ חוֹסִים וַחֲסָדֶיךָ הַפְלֵה

תּוֹצִיא מִמַּסְגֵּר אַסִּיר מִבֵּית כֶּלֶא

נוֹרָא תְהִלֹּת עֹשֵׂה־פֶלֶא.





וּמְזוּזוֹת פְּתָחֶיךָ יִשְׁקֹדוּן יוֹם יוֹם

תְּנָה לָּמוֹ תִקְוָתָם יֶשַׁע וּפִדְיוֹם

חֶרְפַּת צוֹרֲרֵימוֹ תִּזְכֹּר נוֹרָא וְאָיוֹם

בְּאָמְרָם אַיֵּה אֱלֹהֵיכֶם כָּל־הַיּוֹם.





אֹזֶן תַּחַן עֲתִירָתֵנוּ סוֹכֵת עֲתִירָה

בְּעָלוּנוּ אֲדֹנִים זוּלָתְךָ וּלְבַדְּךָ נַזְכִּירָה

שָׁמֹעַ תִּשְׁמַע גַּעֲיַת שֶׂה פְזוּרָה

מִקְוֵה יִשְׂרָאֵל מוֹשִׁיעוֹ בְּעֵת צָרָה.





בַּעֲשׂוֹתְךָ נוֹרָאוֹת עִם בְּךָ מְקַוֶּה

אֲזַי תִּהְיֶה נִשְׂגָּב חָמוּד וְנָאוֶה

עַד אָן תְּשִׂימֵנוּ לְקֶלֶס וּלְרַאֲוָה

מַלְכִּי אֱלֹהִים יְשׁוּעוֹת יַעֲקֹב צַוֵּה.





חָזֹה תֶּחֱזֶה צִיּוֹן קִרְיָה נֶאֱמָנָה

נָוֶה שַׁאֲנָן יוֹשֶׁבֶת בָּדָד וַאֲנוּנָה

חוּשָׁהּ וְהַמְצֵא לָנוּ רַחֲמִים וַחֲנִינָה

כִּי־בָא מוֹעֵד וְעֵת לְחֶנִנָהּ.





זְרוּיֶיךָ תֶּאֱגֹר אֶל עִיר הַהֻלָּלָה

וְשׂוֹנְאֶיךָ תַּלְבִּישׁ בֹּשֶׁת וְקָמֶיךָ לְכָלָה

לְמַעַנְךָ תָּשִׁיב שְׁבוּת אָהֳלִיבָה וְאָהֳלָה

כִּי לְךָ מִשְׁפַּט הַגְּאֻלָּה.





קוּמוּ וְחַלּוּ אֱלֹהֵי קֶדֶם מְעֹנָה

רְדוּמֵי מַכְפֵּל קִרְיַת דָּוִד חָנָה

אַל דֳּמִי לָכֶם יְשַׁנֵי חֶבְרוֹנָה

עַד־יְכוֹנֵן וְיָשִׂים יְרוּשָׁלַםִ לִמְכוֹנָהּ.





יָחִיד וְנֶאֱמָן אַמִּיץ בִּגְבוּרָה נְרוֹמֲמָךְ

בְּחַסְדְּךָ רַחֵם בָּךְ יֻשְׁעֵן וְיֻתְמָךְ

דָּגוּל נַהֵל יוֹשְׁבַי אֹהֶל לְאוּלָמָךְ

אָבִינוּ הָרַחֲמָן הוֹשִׁיעֵנוּ לְמַעַן שְׁמָךְ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40720