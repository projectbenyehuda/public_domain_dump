


	
	לכבוד איש שר וגדול
	



לכבוד

איש שר וגדול ליהודים צדיק באמונתו יחיה מ“ו אלי' הענשעל הכהן נ”י

ביום מלאת לו שמונים שנה





מאת עבדו וידידו

נתן בן כ“ה אביגדור היללעל שמש דח”ק נ“ח וב”ה וטה"מ.






לְכוּ וְנֵלְכָה בִּנְעָרֵינוּ וּבִזְקֵנֵינוּ,

לִרְאוֹת פְנֵי הָאִישׁ נֶחְמָד לָעֵינָיִם,

גֶּבֶר חָכָם אֵלִיָהוּ רוֹפְאֵנוּ,

תִּפְאֶרֶת הַזְקֵנִים יְדִיד הַשָּׁמָיִם,

הַיּוֹם הַזֶה מָלְאוּ לוֹ שְׁמוֹנִים שָׁנָה,

קָרְבַּן תּוֹדָה נָבִיאָה לוֹ בִּרְנָנָה.



מִימֵי בַחֲרוּתוֹ עַד בָּא בַּיָּמִים,

חִצֵּי הַתְּלָאוֹת כִּמְעַט בְּנַפְשׁוֹ בָּאוּ,

כּוֹס הַתַּרְעֵלָה שָׁתָה הַרְבֶּה פְעָמִים,

טוֹבוֹת גַּם רָעוֹת תֵּבֵל עֵינָיו רָאוּ,

וַיַּעְמוֹד בְּחֹזֶק לִבּוֹ כְּצוּר בְּלֵב יַמִּים,

מִמַּיִם הַמָּרִים עָשָׂה לוֹ מַטְעַמִּים.



עוֹד כֹּחוֹ בְּמָתְנָיו עוֹד לֹא נָס לֵיחוֹ,

צְדָקָה שִׁבְטוֹ, אֵזוֹר חֲלָצָיו אֱמוּנָתוֹ,

עוֹד טַעֲמוֹ בּוֹ, עוֹד לֹא נָמַר רֵיחוֹ,

שִׂפְתוֹתָיו נֹטְפוֹת חֵן כְּאִישׁ גְּבוּרָתוֹ,

הֲרָאִיתֶם עוֹד אִישׁ כָּמוֹהוּ בֶּן שְׁמוֹנִים,

מִשְׁעַן הַחוֹלִים מְנַחֵם הָאֶבְיוֹנִים?



חָמֵשׁ וְעֶשְׂרִים שָׁנָה לְשָׁרְתוֹ עָמַדְתִּי,

אוֹתוֹ אָהַבְתִּי בְּנַפְשִׁי וּבִלְבָבִי,

טוֹב לִי אָז, לָשֶׁבֶת בְּצִלּוֹ חָמַדְתִּי,

קוֹלוֹ שָׁמַעֲתִּי מִתְהַלֵּךְ כְּקוֹל אָבִי,

לוּ יִחְיֶה עוֹד יָמִים רַבִּים בְּקִרְבֵּנוּ,

לְתִפְאֶרֶת עַמּוֹ וּלְיוֹשְׁבֵי עִירֵנוּ.



יְחִי! יְחִי! אִישׁ צַדִּיק, חָכָם בְּחָכְמָתוֹ,

לֹא תְאֻנֶּה אֵלָיו רָעָה, שׁוֹד וָשֶׁבֶר,

יְהִי אַךְ שָׂמֵחַ עַד בֹּא יוֹם פְּקוּדָתוֹ,

יִשְׂחַק לְיוֹם אַחֲרוֹן עַד כִּי יִמְצָא קָבֶר,

שְׁמוֹ וְזִכְרוֹ יְהִי לָעַד תַּאֲוַת נַפְשֵׁנוּ,

לָנֶצַח בַּל יִשָּׁכַח שֵׁם רוֹפְאֵנוּ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24215