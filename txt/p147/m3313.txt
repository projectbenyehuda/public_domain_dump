


	
	אקדמות
	



אַקְדָמוֹת / יוסף זליגר

(תרגום)

  


אֲרֶשֶׁת שְׂפָתַיִם וְרֵאשִׁית הִגָּיוֹן,



אֶקַח בַּתְחִלָּה כֹּחַ רִשְּׁיוֹן.


 


בִּשְׁעָרִים אֲחָדִים אֶפְתַּח בִּרְתֵת,



בִּרְשׁוּת הַבּוֹרֵא וְהַסּוֹבֵל בְּכָל-עֵת.


  


גְּבוּרָתוֹ וּתְבוּנָתוֹ אֵין דַּי לְהַצִּיעַ,



גְּוִיל לְסֵפֶר לוּ-הָיָה הָרָקִיעַ.


  


דְּיוֹ כָּל-הַיַּמִּים עֵטִים כָּל-הַיְעָרִים,



דָּרֵי מַטָּה סוֹפְרִים וְשָׁרִים.


  


הֲדַר אֲדוֹן כֹּל אֵין דַּי לְבָאֵר,



הֵקִים עוֹלָם יְחִידִי לְהִתְפָּאֵר.


  


וּבְלֹא-לֵאוּת כּוֹנְנוֹ וּבְלֹא-כְבֵדוּת וָחֹמֶר,



וּבְאוֹת קַלָּה בְּאֵין דְּבָרִים וָאֹמֶר.


 


זִמֵּן כָּל-מְלַאכְתּוֹ בְּעוֹנוֹת שֵׁשׁ,



זֹהַר כְּבוֹדוֹ עָלָה עַל-כִּסֵּא-אֵשׁ.


  


חֲיָלוֹת רְבָבוֹת יִתְּנוּ-לוֹ גְּדֻלָּה,



חֲדָשִׁים לַבְּקָרִים רַבָּה הַהֲמֻלָּה.


  


טְהוֹרִים וּקְדוֹשִׁים בְּשֵׁשׁ כנפים,



טֶרֶם יְצֻוּוּ מַשִּׁיקִים שְׂפָתָיִם.





יִקְרְאוּ זֶה-אֶל-זֶה כֻּלָּם יָחַד,



יְשַׁלְּשׁוּ קְדֻשָּׁתוֹ וִייָחֲדוּהוּ בְפָחַד.


  


כְּקוֹל שַׁדַּי כְּקוֹל מַיִם בְּשָׁאוֹן,



כְּרוּבִים מוּל אוֹפַנִּים מְרוֹמְמִים בְּמָעוֹן.


  


לְמַרְאֵה עַיִן כְּחִצֵּי קֶשֶׁת,



לִמְקוֹם מַלְאֲכוּתָם זְרִיזִים לָגֶשֶׁת.


  


מְבָרְכִים שְׁמוֹ בְּכָל-לָשׁוֹן וְלָחַשׁ,



מִמְּקוֹם שְׁכִינָתוֹ הַקָּרוֹב לְכָל רָחַשׁ.


  


נוֹהֲמִים כָּל-חֵיל מָרוֹם וּמְקַלְּסִים,



נֵצַח מַלְכוּתוֹ לְדוֹר-וָדוֹר מְפַלְּשִׂים.


  


סֵדֶר קְדֻשָּׁתוֹ אִם-עָרְכוּ הַבְּרוּאִים,



סוֹף לְעוֹלָמִים וְאַף-לֹא לְשָׁבוּעִים.


  


עֲדַת נַחֲלָתוֹ לוֹ חֲבִיבִים,



עֲשׂוֹתוֹ חֲטִיבָה מַשְׁכִּימִים וּמַעֲרִיבִים.


  


פְּרוּשִׁים לְחֶבְלוֹ לַעֲשׂוֹת רְצוֹנוֹ,



פּוֹצְחִים תְּהִלָּתוֹ וּמְתַנִּים גְּאוֹנוֹ.


  


צִוָּם תּוֹרַת אֱמֶת לְהֵיטִיבָם



צַעֲקָתָם יִשְׁמַע וְיָרִיב רִיבָם.


  


קְשׁוּרָה לְחַי-עוֹלָמִים בְּכֶתֶר בִּשְׁבוּעָה,



קְרוֹבָה לְטוֹטֶפֶת וְכוֹבַע יְשׁוּעָה


  


רְשׁוּמָה-בָּה חִבַּת הוֹגֵי אֵין כָּאֵל



רוֹחֲשִׁים בְּאַהֲבָה שְׁמַע יִשְׂרָאֵל.


  


שְׁבַח אֲדוֹן כֹּל אֲמָרוֹת טְהוֹרוֹת,



שָׁפְרָה עָלַי לְתַנּוֹת לְדוֹרוֹת.


  


תָּבֹאנָה וְתִוָּעַדְנָה כְּמַרְאֵה גַלֵּי-יָם



תְּמֵהוֹת עַל-הָאֹתוֹת וְשׁוֹאֲלוֹת מַה-בָּם.


  

נדפס בשבועון “בת קול” גליון כ', לבוב תרע"ג






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3313