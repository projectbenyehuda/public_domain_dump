


	
	זמרת העצים
	




כָּל-עֲצֵי הָאָרֶץ זְקֵנִים וָטָף



גְדוֹלִים וּקְטַנִּים יִמְחֲאוּ כָף:



כִּי-בַּחֲמִשָּׁה עָשָׂר הֵקִיצוּ מִנְּשִׁיָּה



וּבְרֹאשׁ שְׁנָתָם קָמוּ לִתְחִיָּה

כָּל-עֵץ יִשְׂמַח וְיִגְאֶה בְּגוֹרָלוֹ,



כָּל-שִׂיחַ יְבָרֵךְ וִיְפָאֵר בִּקְהָלוֹ;



לֵאלֹהֵי הַשָּׁמַיִם יִפְצְחוּ רִנָּה,



לַאֲדוֹן הָאָרֶץ יַעְתִּירוּ תְּחִנָּה.

הַגֶּפֶן בְּשָׂרִיגֶהָ כּוֹרַעַת וּמִשְׁתַּחֲוָה,



מְחַבֶּקֶת כָּל-הַקָּרֵב אֵלֶיהָ בְּאַחֲוָה;



לִפְנֵי ד' תִּקֹּד לְהִתְפַּלֵּל,



בְּחֶדְוָה וְצָהֳלָה לְפָנָיו לְהַלֵּל.

בּוֹרֵא פִּריִי אֲרוֹמֵם וַאֲשַׁבֵּחַ,



כִּי-אֱלֹהִים וַאֲנָשִׁים בְּיֵינִי אֲשַׂמֵּחַ;



אַל-יִכָּשְׁלוּ בִי בְּנֵי אָדָם



וְאַל-יִשְׁלְחוּ בַּעֲבוּרִי בְּעַוְלָה יָדָם.

הַתְּאֵנָה זְקוּפָה. בְּמַצֶּבֶת יְשָׁרָה



עוֹמֶדֶת בִּתְפִלָּה וּבְרֹאשָׁה עֲטָרָה:



מְבָרֶכֶת עַל-מִתְקָהּ וְעַל תְּנוּבָתָה הַטּוֹבָה



חֲבִיבָה וּנְעִימָה וְלַכֹּל קְרוֹבָה.

בְּפַגַּי אָדֹב שִׂפְתֵי יְשֵׁנִים,



בְּמִיצִי אַחֲיֶּה לֵב זְקֵנִים;



לֹא יֶהָפֵךְ חָלִילָה מִתְקִי לְמַר,



לֹא יִתְיַצֵּב לְעוֹלָם לְטוֹעֲמָיו כְּצָר.

הָרִמּוֹן זָן הַבָּאִים בִּבְרִיתוֹ,



הַצְּמֵאִים מַשְׁקֶה לִרְוָיָה מֵעֲסִיסוֹ;



הַיּוֹם לוֹחֵשׁ בְּקִדָּה כָפוּף



בְּפֹארוֹתָיו וּקְוֻצּוֹתָיו כֻּלּוֹ אָפוּף.

“בֵּרַכְתָּ זַרְעִי בְּתַרְיַ”ג גַּרְעִינִים



וּלְעֻמָּתָם מִצְוֹת תַּרְיַ"ג פְּנִינִים:



מַלֵּא בָנַי וּבָנֶיךָ לֵחַ,



הַשְׁפֵּעַ עַל-שְׁנֵיהֶם טַעַם וָרֵיחַ.

הַזַּיִת טַלִּית יְרַקְרֶקֶת עוֹדֶה



לְיוֹצֵר אוֹר עַל-חֶלְקוֹ מוֹדֶה;



כְּזָּקֵן וְרָגִיל עוֹמֵד וּמִתְחַנֵּן,



עַל-טוּבוֹ וְעַל-דִשְׁנוֹ בְּצָהֳלָה יְרַנֵּן.

"מָנָה יָפָה נָתַתָּ-לִי



אֱלֹהִים וַאֲנָשִׁים יְכַבְּדוּ בִּי;



אָנָּא הַרְאֵם אֶת-בֵּית חַיֵּיהֶם,



טַהֵר שִׂכְלָם וְצָרֵף מַעֲשֵׂיהֶם."

הַדֶקֶל יְנַעְנֵעַ וִיכַסְכֵּס בַּאֲמִירוֹ,



בְּשִׂמְחַת הֶחג יָשִׁיר אֶת-שִׁירוֹ;



לוּלָבָיו עוֹמְדִים מִמַּעַל לוֹ,



עֵינֵי יִשְׂרָאֵל תְּלוּיוֹת בּוֹ.

לְהַמְתִּיק בְּדִבְשִׁי בִּרְצוֹנְךָ קְרָאתָנִי,



וּלְשַׁמֵּשׁ לְמִצְוָה בִּדְבָרְךָ זִכִּתָנִי,



מְשֹׁךְ חַסְדְּךָ לְלוֹקְחַי וּבְעָלָי,



הָרֵק בִּרְכָתְךָ לְמְבָרְכֶיךָ עָלַי".

כָּל-עֵשֶׂב-וְכָל דֶּשֵׁא כָּל-עֵץ וְכָל שִׂיחַ



יְמַלֵּל יַבִּיעַ יִלְאַט יָשִׂיחַ;



כָּל-אֶחָד לְעַצְמוֹ יַעֲמֹד בִּתְפִלָּה



וְכֻלָּם יַחְדָו יִתְּנוּ תְּהִלָּה.

יַחַלְמוּ וְיֶהְגּוּ כָּל-הַפְּרָחִים



יָחֹגּוּ וְיָנוּעוּ כָּל-הַצְּמָחִים;



לַאֲדוֹן כֹּל יִשְׁלְחוּ עֲתִירָתָם



כִּי-קָדוֹשׁ הַיּוֹם ראֹשׁ שְׁנָתָם



נדפס בשבועון “בת קול” גליון א', לבוב תרע"ג.






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7755