


	
	הָיִיתִי רוֹצֶה לִהְיוֹת
	




הָיִיתִי רוֹצֶה לִהְיוֹת

כְּהֵדֵי נְשִׁימַת הַשָּׂדֶה,

כְּמִשְׂחַק הָאוֹרוֹת בֶּחָלָל,

מְכֻנָּף כְּכַנְפֵי־רְנָנִים

וְנִגְרָף כְּרַצֵּי הַגַּל

וְנִרְדָּף כָּרוּחַ;

כְּשִׂמְחָה שֶׁנָּשְׁתָה סִבָּתָהּ,

כְּחַג מִתְגַּלְגֵּל וְהוֹלֵךְ,

כִּנְעוּרֵי־עוֹלָם.

לוּ יְהִי שֶׁנּוֹגְנוֹת בִּי רִבּוֹא אֶצְבָּעוֹת

וַאֲנִי רַק כִּנּוֹר,

רַק כִּנּוֹר, שֶׁרוֹעֵד מֵיתָרוֹ

וּצְלִילָיו נִפְעָמִים וְאוֹבְדִים

בַּמֶרְחָק הַגָּדוֹל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54476