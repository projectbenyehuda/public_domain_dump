


	
	קָצִיר
	




מַפְּלֵי אֵשׁ מֵאַשְׁדּוֹת חַמָּה –

נִתָּזִים רְסִיסֵי שְׁבִיבִים –

וְגוֹעֵשׁ הַקָּצִיר.

מִתְרוֹצֵץ לַהַב פֶּרֶא בִּנְתִיבוֹת סוּגָרִים

בְּנַהֲמַת אִיּוּם זוֹעֶמֶת.

נוֹצְצוֹת שִׁנַּיִם רְעֵבוֹת בְּבָרָק שַׁחֲצָנִי

מוּל שָׁמַיִם כְּחֻלֵּי שַׁלְהֶבֶת.

צְמוּד־רָצוֹן מִתְפָּרֵץ צֶמֶד־סוּס לְהַבְקִיעַ

חוֹמַת־שִׁבֳּלִים אֲטוּמַת מְבוֹאוֹת.

רִבֹּאוֹת בְּנוֹת קָמָה נִדְחָקוֹת גּוּף אֶל גּוּף

בְּאֵימָה מְבֹהֶלֶת,

מֵאַלְפֵי עֵינַיִם קָמוֹת זוֹעֵק פַּחַד אִלֵּם

בִּתְהִיָּה דוֹמֶמֶת.

וְרִבּוּעַ עֶרְיָה מְעַרְטֵל הַבַּרְזֶל הָעִוֵּר

בְּמִצְוַת הָאָדָם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54467