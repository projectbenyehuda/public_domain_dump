


	
	גִּלּוּי
	




עַל סִפּוֹ הַחִוֵּר שֶׁל הַבֹּקֶר

לָחַשׁ לִי חַלּוֹן מְקַרְטֵעַ אֶת סוֹד־הַחַיִּים…

עוֹד אֶזְכֹּר:

עַל פָּנַי שׁוֹאֵב־מַיִם עָבַר,

וּדְלָיָיו עַל שִׁכְמוֹ.

אַךְ אֵינֶנִּי זוֹכֵר:

הֲמָלְאוּ הַדְּלָיִים

שֶׁנָּשָׂא בְּאֶסְלוֹ הַשּׁוֹאֵב הַמּוּזָר?…





הַיּוֹם, עַל מִפְתַּן הָעַרְבִית הַחִוֶּרֶת,

לָחֲשָׁה הֲזָיָה לִי רָזֵי־חִדָּלוֹן.

עוֹד אֶזְכֹּר:

יָד זָרָה הִתְדַּפְּקָה בַּחַלּוֹן

וְקָרְאָה אֶל אֵי־אָן שֶׁמֵּעֵבֶר מִזֶּה…

אַךְ אֵינֶנִּי זוֹכֵר:

הֲכָבְדָה בְזָהָב,

בַּעֲדִי עֲדָיִים שֶׁל כִּתְרֵי־נִצָּחוֹן

אוֹ רֵיקָה וְלוֹעֶגֶת הוֹשִׁיטָה הַצָּו:

אֶל עַמּוּד הַקָּלוֹן שֶׁמֵּעֵבֶר מִזֶּה?!






ז' בחשון, תש"א.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54472