


	
	אֶרְאֶה אֶת יוֹם־הַקֵּץ
	




כָּל כַּךְ בָּרוּר אֶרְאֶה אֶת יוֹם־הַקֵּץ:

הַבֹּקֶר יְחַיֵּךְ (הוּא מְחַיֵּךְ תָּמִיד),

אַךְ מַה בְּכָךְ אִם אֲדַמֶּה לְרֶגַע

כִּי לִי אֶת בִּרְכָתוֹ יִשְׁלַח הָאַחֲרוֹנָה.

הַבֹּקֶר יְחַיֵּךְ וְלִי נִדְמֶה,

הַאִם כָּל כַּךְ נוֹרָא לָמוּת?





הַבֹּקֶר יְחַיֵּךְ וְלִי נִדְמֶה אֶשְׁמַע

מִצְעַד תַּהֲלוּכָה וְקוֹל הָמוֹן חוֹגֵג:

דְּגָלִים יִתְנוֹפְפוּ, דִּגְלֵי הַנִּצָּחוֹן,

וְרַק אֲנִי אֶרְאֵם.

הַאִם לֹא תִשְׁמְעוּ הֵדִים שֶׁל נְגִינָה

בַּשֶּׁקֶט הַלּוֹחֵשׁ?





בְּקָרִים יְחַיְּכוּ; מְחַיֵּךְ אֲצַפֶּה פְּנֵי שַׁחַק.

אַבִּיט בָּהִיר כָּמוֹהוּ, שָׁלֵו כִּתְכוֹל שָׁמָיו.

תָּמֵהַּ אֲגַלֶּה כִּי בֶן עֶשְׂרִים אֲנִי

וּבְלִי כָל כְּאֵב אֲנִי נִפְרָד מֵהַחַיִּים, מִכֹּל,

וְגַם מִמֵּךְ…

מוּזָר. וְטוֹב.





הַבֹּקֶר יְחַיֵּךְ. וְזַעַף הַקְּרָבוֹת

יֶחֱוַר וְכֹה רָחוֹק יְהִי,

וְלִי נִדְמֶה, פִּתְאֹם אֶרְאֶה הַכֹּל כָּחֹל,

וְלִי נִדְמֶה: הַכֹּל כֹּה מְלַטְּפִים אֶת הַהוֹלֵךְ לָמוּת.

בְּקָרִים יְחַיְּכוּ וְלִי נִדְמֶה – – –

כָּל כַּךְ בָּרוּר אֶרְאֶה אֶת יוֹם־הַקֵּץ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54478