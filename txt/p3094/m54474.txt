


	
	טְרֻנְיָתוֹ שֶׁל יָם
	




טְרֻנְיָתוֹ שֶׁל יָם.

רְטִינוֹת רְבוּדוֹת נַהֲמָה יְחוּמָה

וּמַפַּץ מִשְׁבָּרִים נִפְרָטִים לִפְרָטֵי נְטָפִים רְפוּיִים,

שֶׁתְּכֶלְתָּם מִתְפַּלֶּשֶׁת בַּחוֹל.





יֵשׁ קִצְפֵי מוֹסֵרוֹת וּרְקִיעַת מֶרְחַקִּים

וְנִידִים נִקְבָּצִים לְשַׁעַט וָצַהַל.

יֵשׁ רִתְחָה בָּאַפְסָר וְהַכְּחוֹל בַּשְּׁחָקִים

וְהַכְּחוֹל שֶׁבַּיָּם.





הֵן לַיָּם שַׂרְעַפִּים וְחֻפְשַׁת תְּשׁוּקוֹתָיו

בְּחֶרְפַּת סוּגָרִים מֵעוֹלָם עַד עוֹלָם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54474