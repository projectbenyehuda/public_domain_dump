


	
	בְּשָׂדוֹת נֶחֱרָשִׁים וְהוֹלְכִים
	




בְּשָׂדוֹת נֶחֱרָשִׁים וְהוֹלְכִים הַשֶּׁלֶף מַשְׁחִיר.

רִגְבֵי־הֶעָפָר מְכַסִּים עַל סְדָקִים וּבְקִיעִים וְשׁוּחוֹת.

יְבוּלִים חֲדָשִׁים מוֹלִיכָה עֲנָנָה אֲפֹרָה בָּרְקִיעִים.

וְתִקְווֹת חֲדָשׁוֹת מְחַיְּכוֹת בְּאִוְשַׁת כְּנַף אַדֶּרֶת רוּחוֹת.





אֲדָמָה, שֶׁנִּפְרַם לְבוּשָׁה בְּסַכִּין מַחֲרֵשָׁה אֵימְתָנִית,

עֲרֻמָּה, מִתְבּוֹשֶׁשֶׁת, חַמָּה, מִתְפַּרְקֶדֶת לְנֹכַח מָרוֹם.

חֶרֶשׁ רוּחַ עוֹבֵר, מְלַטֵּף מַעֲנִית

לְנַחֵם הַשָּׂדֶה הָעֵירֹם.





כָּל כַּבְלֵי אֶשְׁתָּקֵד מְנֻצָּח, כָּל נִטְלֵי סִיּוּמוֹ הֶעָיֵף

עִם עֲבֹר מַגּוֹבֵי הָאָסִיף בְּנִירִים נִשְׂדָּדִים נִכְלָמִים

מַחֲוִירָה תוּגָתָם וְשׁוֹקְטָה. וּמוֹצֵא עֶלְבּוֹנָם שִׁלּוּמִים…

בְּמִשְׂחַק הַשְּׁקִיעָה הַסְּתָוִית, בְּצִבְעֵי הַעֲרֵב הַשְּׁחָקִים.

זִכָּרוֹן וְתִקְוָה נִפְגָּשִׁים, וְדוֹעֵךְ לְנִדְלָק מְנַשְּׁקִים.

אֶת הַבָּא, הַצָּעִיר, הַסּוֹעֵר מְבָרֵךְ הָרָוֶה, הַחוֹלֵף.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54470