


	
	לְאַחַד הָאָדָם
	




הָיָה לוֹ בַיִת, לְאַחַד הָאָדָם,

בְּפִנַּת־עוֹלָמוֹת.

עָנְיוֹ שָׁלָו.

גָּחֲנוּ הֶהָרִים עַל נִירוֹ

וְכָבֵד וּבוֹטֵחַ נָשַׁם עֲמֻקּוֹת בּוֹ

לֵיל עֲמֵלִים שֶׁעָיָף.





הָיָה לוֹ בַיִת, לְאַחַד הָאָדָם,

בְּפִנַּת־עוֹלָמוֹת.

שְׁחָקִים רְווּיֵי תְפִלּוֹת,

רֵיחָן רְגָבִים וְתַלְמֵי־עָפָר.

הִשְׁכִּימוּ בְקָרִים בּוֹ לִפְקֹד חֲרִישָׁם

וְיָגֵעַ הִנִּיחַ בּוֹ עֶרֶב רֹאשׁוֹ

לְרַגְלֵי אֱלֹהִים בַּשָּׂדֶה.





הָיָה לוֹ בַיִת, לְאַחַד הָאָדָם,

בְּפִנַּת־עוֹלָמוֹת.

עוֹמְסֵי יְבוּלִים כִּבְדֵי זֵעָה וְיוֹדְעֵי בַצֹּרֶת

צָעֲדוּ יָמִים פְּשׁוּטִים, אֲפֹרֵי שְׂמָחוֹת אֵין נִיב.

וְשַׁחַר וּפֵשֶׁר לָרֹן וְלַדֶּמַע

עָטְפוּ מֶרְחָבִים, וְאִילָן וְדָגָן וְקָמָה.





הָיָה לוֹ בַיִת, לְאַחַד הָאָדָם

בְּפִנַּת־עוֹלָמוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54469