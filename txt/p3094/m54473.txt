


	
	בָּעִיר הַזָּרָה
	




בָּעִיר הַזָּרָה, בָּעִיר הַזָּרָה

יַד דּוֹרוֹת בַּכֹּל.

בִּנְשִׁימַת חָלָל, בְּעִטּוּרֵי הָרִים,

בִּיקִיצָה מַלְכוּתִית שֶׁל רְחוֹבוֹת.

עָמֹק וּמִתְאַפֵּק מְלַוֶּה בָהּ הַכְּחוֹל

כָּל נִיעַ.





הָעֶרֶב זוֹרֵעַ רַעֲדַת פַּעֲמוֹנִים,

רָטֹט וְהַרְתִּיעַ

כּוֹרְעוֹת כִּפּוֹת סָבִיב, וְרַחֲשֵׁי אָדָם

שַׁחִים עִם לְבָבוֹת.

עוֹד דַּק, וְאִלְּמִים דִּמְדּוּמִים רְחָבִים

עִם רִאשׁוֹן כּוֹכָבִים בָּרָקִיעַ.





רַק צְרִיחַ מִגְדָּלִים פָּרוּעַ מַרְדָּנִי

מִזְדַּקֵּר עֲצוּמוֹת לָרוֹם

וְנוֹשֵׂא לְלֹא חָת אֶת עֵירֹם כְּפִירָתוֹ

לַשַּׁחַק

עַד יַעֲטוּהוּ צְלָלִים, וְחָוַר לְאִטּוֹ

וְאָבָד.

אַז יִהְיוּ הַשָּׁמַיִם עֲמֻקִּים

וַאֲפֵלִים מְעָט.

הַיּוֹם יִצְנַח לְאִטּוֹ, עָצוּר וּמְהֻרְהָר

מִפְּאַת הַנְּצָחִים,

וָאֳפָקִים רְחוֹקִים וְדֶשֶׁא מְאֻבָּק

יַשְׁקוּהוּ עֲיֵפִּים בִּשְׁנָת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54473