


	
	תְּפִלָּה
	




אֲנִי – וְאַמַּת־הַמִּזְרָע – וּמֶשֶׁךְ־הַזֶּרַע –

אֶחָד לְפָנֶיךָ, אֱלֹהַּ –

שְׂדֵה־מְכוֹרָה שׁוֹמֵר אֱמוּנִים

לְהַכּוֹת אוֹ לַחֲמֹל.

עַל תִּקְוַת־הַמָּחָר נְבַקֵּשׁ,

עַל זֵעָה בְּכָבְדָּהּ כִּי תִגְמֹל

וְעָמָל.





אַתָּה הַיּוֹדֵעַ עֱנוּת־הַשִּׁבֹּלֶת,

אֶנְקַת צִמְאוֹנוֹ שֶׁל גִּבְעוֹל הַקָּמָה,

וְעֵינֵי תִינוֹקוֹת נִשָּׂאוֹת אֶל הַפַּת

בְּרָעָב;

אַתָּה הַיּוֹדֵעַ תּוֹדַת הָאִלְּמִים

שֶׁל אָדָם וּשְׁדֵמָה עִם מָטָר בְּעִתּוֹ –





יִהְיוּ הַשָּׁמַיִם טוֹבִים בְּמִצְוַת חַסְדְּךָ הַנִּצְחִי,

יִהְיוּ יְמֵי שֶׁמֶשׁ פּוֹרְצִים,

וְעַרְבִית – רוּחוֹתֶיהָ מַתָּת.

וּתְהִי בִּרְכָתְךָ לִי – הַגֶּשֶׁם וְאֵגֶל הַטָּל.

אֲנִי – וְאַמַּת־הַמִּזְרָע – וּמֶשֶׁךְ־הַזֶּרַע –

אֶחָד.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54471