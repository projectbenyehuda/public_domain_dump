


	
	בַּנִּיר
	




נָר לוֹ אֱנוֹשׁ אֶת נִירוֹ הַבּוֹדֵד

שֶׁבִּקְצֵה־הָעוֹלָם…





נְשִׁימָה עֲמֻקָּה עַל פִּרְדִּי הֶעָיֵף,

שַׁח עַל תֶּלֶם שָׁחוֹר וְרוֹטֵט;

זֵעָתִי מְטַפְטֶפֶת עַל פְּנֵי רְגָבִים

וְשָׁמַיִם תְּכֻלִּים שֶׁל נִיסָן

מְבָרְכִים עַל חָרִישׁ…





עֲלֵי דֶרֶךְ נִדַּחַת, רַבַּת עֲזוּבָה,

לֹא דָרְכוּ בָהּ דוֹרְכִים מֵאֵי אָז,

נוֹשֵׁק אִירִיס קָט לְשִׂפְתֵי־כַלָּנִית

אֲדֻמּוֹת כַּתְּשׁוּקָה,

וּפִרְחֵי־הַשָּׂדֶה צוֹחֲקִים לַמַּרְאֶה

כְּיַלְדֵי־הָאָדָם…





מַעֲנִית עַלִּיזָה מְחַיֶּכֶת בַּשְּׁחוֹר

וְנִשְׁעֶנֶת עַל כֶּתֶף אָחוֹת,

וְעָפָר מְסַפֵּר בְּאָזְנֵי הָרוּחוֹת

אֶת סוֹדוֹ הַצָּנוּעַ, הָרָן.

הָרִים גּוֹחֲנִים עַל שָׂדֶה לְהַקְשִׁיב,

כּוֹרֵעַ הָרֶכֶס עִמָּם,

וְשָׁמַיִם תְּכֻלִּים שֶׁל נִיסָן

מְבָרְכִים עַל חָרִישׁ…





נָר לוֹ אֱנוֹשׁ אֶת נִירוֹ הַבּוֹדֵד

שֶׁבִּקְצֵה־הָעוֹלָם…






18.2.41






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54465