


	
	לוּ יָדַעְתִּי
	




לוּ יָדַעְתִּי, כִּי הַרְחֵק הַרְחֵק,

מֵעֵבֶר לְהָרֵי־מִזְרָח לוּטֵי עַרְפִלֵּי־אֵד,

נִרְדֶּמֶת אַתְּ,

מִתְפַּנֶּקֶת בִּזְרֹעוֹת עַרְסְלֵי־הַחֲלוֹמוֹת,

נָאָה כַּשַּׁחֲרִית וְכָמוֹהָ בְּהִירַת מַחֲלָפוֹת

וּוְרֻדַּת־לְחָיַיִם…





לוּ יָדַעְתִּי, כִּי בִּכְסוּת שֶׁל אַרְגָּמָן

סְתוּרַת תַּלְתַּלִּים וּמְחַיֶּכֶת

מְצַפָּה אַתְּ לְבוֹאִי, לְיָדַי הַמְחַבְּקוֹת – – –





כִּי אָז מַה קַּל הָיָה לִצְעֹד בַּחשֶׁךְ לֵיל תָּמִים

אֶל קֶרֶן רִאשׁוֹנָה שֶׁל אוֹר.

כֹּה טוֹב הָיָה אָז לַעֲלוֹת עִם הַלֵּילוֹת

אֶל מִשְׁכַּן־הַבְּקָרִים

וְעִם אַיֶּלֶת־הַשַּׁחַר לְבָרֵךְ רוֹנֵן בַּחֲשַׁאי

אֶת שַׂר־הַמָּחֳרָת…





לוּ יָדַעְתִּי…






8.7.40






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54463