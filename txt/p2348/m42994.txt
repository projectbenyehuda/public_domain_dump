


	
	בָּאתִי לְגַנִּי
	




בָּאתִי לְגַנִּי צְבִיָּה / בָּאתִי לְגַנִּי

לִפְקֹד גֶּפֶן פּוֹרִיָּה / נְטַע יְמִינִי.





עוּרִי עוּרִי לִבְשִׁי עֶדְיֵךְ / מִטּוּב מַעְדַּנִּי

הָסִירִי אֶת שִׂמְלַת שִׁבְיֵךְ / וְלִבְשִׁי שָׁנִי.





זְכוּת נֹפֶת שִׂפְתוֹתַיִךְ / בְּעוֹד תַּעֲנִי

זֶמֶר עַל פְּדוֹתַיִךְ / אֶל רוּם שׁוֹכְנִי.





רֹנִּי וְשִׂמְחִי, שְׁבִיָּה, / עַל כִּי הִנְּנִי

שַׂמְתִּיךְ כְּחוֹתָם, צְבִיָּה, / עַל יַד יְמִינִי.





אֶבְחַר שִׁירֵי רְנָנַיִךְ / מִכָּל הֲמוֹנִי

קָשׁוּר עַל שִׂפְתוֹתַיִךְ / תִּקְוַת חוּט שָׁנִי.





אֵלַיִךְ דֵּעִי אֲחַוֶּה / אַתְּ בַּת אֵיתָנִי

עַד אָנָה בְּתוֹךְ חַגְוֵי / סֶלַע תִּשְׁכְּנִי.





לָךְ צוּרִי אֶזְכֹּר אֶדַּדֵּם / עַל בֵּית מְלוֹנִי

עִמְּךָ כְּיַרְחֵי קֶדֶם / מִי יִתְּנֵנִי.





יָהּ, כַּיּוֹלֵדָה אֶפְעֶה / הָשֵׁב מַעֲנִי

הַגִּידָה לִי אֵיךְ תִּרְעֶה / נָפֹצוּ צֹאנִי.





אֶשְׁרְקָה לָהֶם, אֲקַבֵּץ / אֶל בֵּית מְעוֹנִי

אֲבִיאֵם לִנְוֵה מַרְבֵּץ / מִכְלְאוֹת צֹאנִי.





חָזָק, חִישׁ צְבִי עֹפֶר / מַהֵר וּפְדֵנִי

אָז יִהְיֶה כְּעֵט סוֹפֵר / מַהֵר לְשׁוֹנִי.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42994