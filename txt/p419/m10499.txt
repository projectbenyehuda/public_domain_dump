


	
	הַשּׁוֹשַׁנָּה, הַזָּמִיר וְהַצְּפַרְדֵּעַ
	




בֵּין פִּרְחֵי נֹעַם, עַל עֲרֻגַּת גַּנָּה



מִסְּגוֹר כַּפְתּוֹרָהּ הִתְפַּתְּחָה שׁוֹשַׁנָּה;



וַתִּפְרַח וַתִּיף וַתַּרְהֵב עֵינָיִם



בִּשְׁלַל צִבְעֵי זָהֳרָהּ, זִו רִקְמָתָיִם.


  


מִסֵּתֶר שִׁבְתּוֹ, מֵחֶבְיוֹן הַיָּעַר,



אֶת הַיְפֵה-פִיָּה רָאָה זָמִיר נָעַר;



וְיַחְמֹד יָפְיָהּ וַיָּשֶׂשׂ עָלֶיהָ,



וַתִּדְבַּק נַפְשׁוֹ בָהּ וַיֶּאֱהָבֶהָ.


  


אָז סִבְכֵי הַחֹרֶשׁ נַפְשׁוֹ עוֹזָבֶת,



וּלְרַגְלֶיהָ בַגָּן שָׂם קֵן לָשָׁבֶת;



וּבְשִׁירוֹת אֲהָבִים לִפְנֵי יָפָתוֹ



יוֹמָם וָלַיְלָה שָׁפַךְ חֹם לִבָּתוֹ.


  


גַּם הִיא לַמְזַמֵּר רָב-אַהֲבָה הֵשִׁיבָה



וּבְכָל אַוַּת-נַפְשָׁהּ שִׁירָיו הִקְשִׁיבָה;



פָּנֶיהָ לִרְגָעִים אֵלָיו הִצְהִילָה



וּנְעִמוֹת דּוֹדֶיהָ תֵּת לוּ הוֹאִילָה.


  


אַךְ אָז אֶל הַצְּבִיָּה נָשָׂא עֵינָיִם



גַּם בֶּן-הַצְּפַרְדֵּעַ מֵאֲגַם הַמָּיִם;



וּבְעָזְבוֹ בִצָּתוֹ קִרְקֵר וַיֹּאמֶר:



"לֹא לָךְ, שׁוֹשַׁנָּה, לֹא לָךְ רֹן וָזָמֶר!


  


זֶה כַּבִּיר חֲשַׁקְתִּיךְ, נַפְשִׁי לָךְ תֵּכֶל,



הָבָה אֶקָּחֵךְ, וּתְהִי לִי לָאֹכֶל…"



דִּבֶּר וַיְנַתֵּר חִישׁ בֶּן-הַצְּפַרְדֵּעַ



וּבְפִי-רֶצַח מִהֵר אוֹתָהּ לִבְלֹעַ. –


  


לֹא עוֹד זִמְרוֹת-גִּיל הַזָּמִיר הִשְׁמִיעַ,



לֹא שָׁר עוֹד דּוֹדִים, אַךְ קִנִּים הִבִּיעַ;



כֹּה בִמְרִי שִׂיחוֹ נַפְשׁוֹ הִשְׁתַּפָּכָה,



עַד גָּוְעָה בִיגוֹנָהּ, תֶּמֶס הָלָכָה! –







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10499