


	
	[כֵּן, נֶגְדִּי עוֹד נִצָּב נֶשֶׁף הַחֵשֶׁק…]
	




כֵּן, נֶגְדִּי עוֹד נִצָּב נֶשֶׁף הַחֵשֶׁק:



קַרְנֵי שֶׁמֶשׁ בַּיָּם כַּפָּז הֶאְדִּימוּ,



בָּעֵמֶק הִשְׁתַּקְשֵׁק אוּבַל הַכֶּסֶף,



וּזְמִיר עַרְבַּיִם הַצִּפֳּרִים הִנְעִימוּ.


  


וַאֲנִי עַל הַגַּבְנוּן בַּיַּעַר שָׁמָּה



תָּפוּשׂ בִּמְזִמּוֹתַי בָּדָד יָשָׁבְתִּי…



פֶּתַע נִגְלֵית לִי בִּיפִי-הוֹד מַרְאַיִךְ,



אַף צוּף זִמְרָתֵךְ, עֲדִינָה, הִקְשָׁבְתִּי!


  


עֵינַיִךְ הַיָּפוֹת, סַפִּירֵי הַטֹּהַר,



עַל קַצְוֵי שַׁחַק אוֹר שֶׁמֶשׁ הֶחְפִּירוּ;



וּלְצִלְצַל הוֹד קוֹלֵךְ נִדְמָה הַפֶּלֶג,



וּקְהַל הַמְזַמְּרִים לֹא שִׁיר עוֹד הֵעִירוּ.


  


בִּיקַר זִו שָׁמַיִם נָהֲרוּ פָנַיִךְ,



מִשְּׂפָתַיִךְ שָׁנִי נִשְׁקַף חֵן-קָסֶם;



וּמַעֲשֵׂה קָלַע בִּגְאוֹן רַב תִּפְאֶרֶת



יָרְדוּ עַל עָרְפֵּךְ תַּלְתַּלֵּי הַכָּתֶם.


  


אָז פָּגָה רוּחִי אַף נַפְשִׁי נִפְעָמָה,



וּכְגַלֵּי יָם זוֹעֵף דָּמַי בִּי רָצוּ;



וַהֲמוֹן רִגְשׁוֹת שׁוֹנוֹת מֶנִּי נִפְלָאוּ



כָּאֶבֶן קִרְבִּי לִבָּתִי לָחָצוּ. —


  


כֹּה שָׁמָּה צָעַדְתְּ בֵּין חוֹחֵי הַשֶּׁפֶל,



וַחֲמוּדוֹת שׁוֹשַׁנִּים יָדַיִךְ קָטָפוּ;



אַךְ הֵנָּה כִּי חָזוּ יִפְעַת פָּנַיִךְ,



חִישׁ חָוְרוּ פָנֵימוֹ, הוֹדָן אָסָפוּ.


  


הָהּ, לוּ גַם אוֹתִי כִּפְרָחַיִךְ אֵלֶּה



מִבֵּין חוֹחַי הוֹצֵאת — הוֹי, מָה אֻשָּׁרְתִּי!



לוּ גַם כָּהֶם מִזִּיז אוֹרֵךְ נָבַלְתִּי



וּבַאֲבִיב יָמַי לָנֶצַח נִגְזָרְתִּי! —







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10494