


	
	הֲלָךְ-נָפֶשׁ
	



(היינע)


הַיּוֹם רַד לַעֲרֹב, נָטָה צֵל עַרְבָּיִם,



שׁוֹבָב יֵבְךְ הַנַּחַל, דָּכְיָיו יֶהֱמָיוּ;



וַאֲנִי יוֹשֵׁב בָּדָד עַל חֹף הַמָּיִם,



וּבִמְחוֹל הַגַּלִּים עֵינַי יֶחֱזָיוּ…



לִבִּי יִרְחַב כַּיָּם, רוּחִי הוֹמִיָּה,



וּתְשׁוּקָה עַזָּה קִרְבִּי מִתְלַקַּחַת



לָךְ, בַּת עֲדִינָה, לָךְ, עַלְמָה פוֹרַחַת,



לָךְ, מַלְכַּת נַפְשִׁי, נַעֲמָה הַיְפֵה-פִיָּה!



הַמְּרַחֶפֶת תָּמִיד נֶגְדִּי בָרוּחַ



וּבַכֹּל, בַּכֹּל אֵלַי הִיא דוֹבָרֶת:



בַּהֲמֻלַּת הַנַּחַל וַהֲמוֹת הָרוּחַ,



גַּם בִּשְׁאוֹן אַנְחוֹת רוּחִי הַנִּשְׁבָּרֶת! — —


  


בִּקְצֵה מַקְּלִי בַחֹל יָדִי כוֹתָבֶת:



“אֶת-נַעֲמָה הַיָּפָה נַפְשִׁי אוֹהָבֶת!”



אַךְ גַּלֵי זַעַם בַּחֹף הִשְׁתַּפָּכוּ



וּמִכְתַּב-יָהּ זֶה בִּגְאוֹן שִׁטְפָם מָחוּ. —



הוֹ, מַקַּל קָנֶה רָצוּץ, עֲפַר-חוֹל שָׁטוּחַ,



גַּם בָּךְ, נַחַל בּוֹגֵד, לֹא עוֹד לִבִּי בָטוּחַ!


  


הַשָּׁמַיִם יֶחְשְׁכוּ, קַדְרוּת יִלְבָּשׁוּ,



דָּכְיֵי הַמַּיִם יוֹסִיפוּ יִגְעָשׁוּ,



וּלְבָבִי בִי יוֹתֵר הִשְׁתּוֹבֵב רֶגַע,



וּבְיָד חֲזָקָה מִיַּעֲרֵי נָרְוֶגַה



רַב-הָאַלּוֹנִים מִשֹּׁרֶשׁ הִסַּעְתִּי



וּבְלֹעַ הַר-עֶטְנַא אוֹתוֹ הִשְׁקַעְתִּי,



וּבְעֵט-עֲנָק זֶה, הַטָּבוּל בִּדְיוֹ שַׁלְהָבֶת,



עֲלֵי כִפַּת הַשָּׁמַיִם יָדִי כוֹתָבֶת:



“אֶת-נַעֲמָה הַיָּפָה נַפְשִׁי אוֹהָבֶת!”


  


כָּל לַיְלָה מֵאָז בִּמְרוֹמֵי רָקִיעַ



מִכְתַּב אֵשׁ הַלָּז יִתְנוֹצֵץ יוֹפִיעַ;



וּבְנֵי הַדּוֹר הַהוֹלֵךְ, גַּם דֹּרוֹת הַבָּאִים



יִקְרְאוּ בַלֵּילוֹת מֵעַל סֵפֶר הַשָּׁמָיִם



אֶת הֶחָקוּק בָּם בִּכְתָב הַלַּהָבֶת:



“אֶת-נַעֲמָה הַיָּפָה נַפְשִׁי אוֹהָבֶת!”







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/10498