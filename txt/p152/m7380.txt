


	
	אֶנֵיאִיס
	



(קטעים נבחרים)

ספר ב'


דָּמְמוּ כֻלָּהַם וְכָל הָעֵינַים מְצַפּוֹת; אָז יִשָּׂא



כָּכָה אֶנֵיאָס הָאָב אֶת אִמְרָתוֹ מִמְּרוֹם הַיָּצִיעַ:



"צַוֵּה תְצַוִּי, הַמַּלְכָּה, כִּי אָעִיר כְּאֵבִי הָאָנוּשׁ



עַל כָּל הַחֹסֶן שֶׁשֻּׁדַּד בִּטְרוֹיָה הָאֲמֵלָלָה



זוּ הַדַּנָּאִים עֵרוּהָ, עַל תְּלָאוֹת רָאִיתִי וָאֶשָׂא



חֶלְקָן הַגָּדוֹל גַּם אָנִי. הוֹי, מִי הָאִישׁ בַּמִּירְמֵידוֹנִים



אוֹ בַּדּוֹלוֹפִּים וּבְחֵיל אוּלִיכְּסֵס הָאַבִּיר וְיַעְצֹר



עֵינָיו מִדֶּמַע, בְּתַנּוֹת כָּל אֵלֶּה? כְּבָר לֵיל הָעֲרָפֶל



יוֹרֵד מִשְּׁחָקִים וִיצַוּוּנוּ כֹכָבִים נִדְעָכִים תַּרְדֵּמָה.



אוּלָם אִם רַב כֹּה הַחֵשֶׁק לָדַעַת הַמּוֹצְאוֹת אוֹתָנוּ,



דְּבָרִים מְעַטִּים לִשְׁמֹעַ עַל פִּגְעֵי הָאַחֲרִית בִּטְרוֹיָה,



אִם כִּי אֲיֻמִּים זִכְרוֹנַי וְנַפְשִׁי מִיָּגוֹן תִּירָאֵם – הָבָה אָחֵלָּה.



הוֹגִיעוּ הַקְּרָבוֹת אֶת שָׂרֵי הַיְוָנִים,



הָדֹף הֲדָפָם הַגּוֹרָל, וְשָׁנִים רַבּוֹת נָקָפוּ.



אָז – וַתְּלַמְדֵם פֵּלֵס אֳמָנוּת אֱלוֹהַּ וַיִּבְנוּ



סוּס אֲשֶׁר תּוֹעֲפוֹת הַר לוֹ, וּכְרוּתוֹת אֳרָנִים חִפּוּהוּ.



“נֶדֶר הַשָּׁבִים הִנֵּהוּ” – כִּחֵשׁוּ וַתָּפָץ הַשְּׁמוּעָה.



גּוֹרָל הִפִּילוּ וּבְחִירֵי גִּבּוֹרִים בְּמִסְתַּר הַיָּרֵךְ.



חֶרֶשׁ הֶחְבִּיאוּ, וַיְמַלְּאוּ כָּל רַחֲבֵי הַבֶּטֶן הַנְּבוּבָה



אַנְשֵׁי צָבָא מְזֻיָּנִים – עַד אֶפֶס מָקוֹם בַּתָּוֶךְ.



סָמוּךְ יִשְׁכֹּן אִי נוֹדָע לִתְהִלָּה יִקָּרֵא טֶנֶדוֹס.



רַבּוּ אוֹצְרוֹתָיו, כָּל עוֹד לֹא נָמוֹטָה מַמְלֶכֶת פְּרִיאַמוּס;



עַתָּה – רַק חוֹף לָאֳנִיּוֹת בְּלֹא מִסְתּוֹר –מִבְטַחִים לָהֵנָּה.



שָׁמָּה נָסָעוּ, הִסְתַּתְּרוּ בַּחוֹף הַשּׁוֹמֵם וַנֹאמֶר:



אָכֵן כְּבָר אֵינָם, כִּי נְשָׂאָתַם רוּחַ מִיקֵנֵי.



חָדְלוּ מֵאֵבֶל הַטְּרוֹיִים, זֶה יָמִים וְשָׁנִים הִתְאַבְּלוּ,



פָּתְחוּ שְׁעָרִים. מַה נָּעִים לָלֶכֶת אֶל מַחֲנֵה הַדּוֹרִים,



לִרְאוֹת מְקוֹמוֹת שָׁמֵמוּ, לְבַקֵּר בְּחוֹפִים נֶעֶזְבוּ:



הִנֵּה פֹּה חָנוּ דּוֹלוֹפִּים, פֹּה שָׁכֵן אֲכִילֶוְס הַזּוֹעֵם,



הִנֵּה מְקוֹם צִיֵּיהֶם וְשָׁם – צִבְאוֹתֵיהֶם עָרָכוּ.



רַבִּים הִשְׁתָּאוּ לַשַׁי, לְמִינֶרְוָה הֻגַּשׁ, כִּי הִפְלִיא



כֹּבֶד מַשָּׂא הַסּוּס. אָז יָעַץ תִּימוֹאֵטֶס לְהָבִיא



אוֹתוֹ הָעִירָה פְּנִימָה וּלְהַצִּיגוֹ בַטִּירָה.



הַסְבָבָנוּ בְכַחַשׁ אִם גוֹרָל כֹּה חָרַץ?



אָכֵן קַפִּיס וּשְׁאָר הָאֲנָשִׁים יֶהְגּוּ נְכֹחוֹת,



צַוֵּה יְצַוּוּ לְהָטִיל הַיָּמָה אֶת מִנְחַת הַזָּדוֹן,



תַּרְמִית הַדַּנָּאִים, אוֹ שָׂרֹף לְשָׂרְפָה אוֹ לִנְקֹב



נֶקֶב בַּבֶּטֶן הַנְּבוּבָה וְלַחֲקֹר אֶת כָּל מַצְפּוּנֶיהָ.



תָּעָה לְבַב הָעָם וַיִּפָּרֵד לְמַחֲנוֹת יִנָּצוּ.



אָז לַאוֹקוֹאוֹן בְּרֹאשׁ הֲמוֹן עַם יְלַוֵּהוּ יְמַהֵר



רֶדֶת מִמְּרוֹם הַטִּירָה וְיִקְרָא בְּזַעַם מֵרָחוֹק:



"הָהּ, מַה נוֹאַלְתֶּם, אֶזְרָחִים אֻמְלָלִים! הַאִם תַּאֲמִינוּ,



כִּי הָאוֹיְבִים הָלְכוּ וְאֵינָם? אוֹ תֹאמְרוּ בְּלִבְּכֶם:



שַׁי הַדַּנָּאִים בְּלֹא עָרְמָה? הֲכֵן אֶת אוּלִיכְּסֵס יְדַעְתֶּם?



אוֹ שָׁם אַכִיבִים הָחְבָּאוּ, וַתִּסְגֹּר הָעֵצָה עֲלֵיהֶם,



אוֹ אַךְ מְכוֹנָה הֵקִימוּ אֶל נוֹכַח הַחוֹמוֹת, וְתָרוּ



בָּתִּים בָּעִיר גַּם יָבוֹאוּ עָלֶיהָ מִלְמַעְלָה; אוֹ כַחַשׁ



אַחֵר יִצְפֹּנוּ. רַק אַל תַּאֲמִינוּ, הַטֶוְקְרִים, בְּסוּסָם!



אַחַת אָמַרְתִּי: יָרֵאתִי דַנָּאִים, גַּם שַׁי אִם יַגִּישׁוּ!"



כָּכָה יְדַבֵּר, וְעוֹפֵף בְּכֹחַ אַבִּירִים הָרוֹמַח,



יָרֹה בְּצַד הַמִפְלֶצֶת וּבִטְנָהּ עֲקוּמַת-חִשּׁוּקִים.



נִתְקַע הָרוֹמַח וַיָּנַע, וַתִּרְגַז הַבֶּטֶן תַּחְתֵּיהוּ,



הָמָה הַקֶּרֶב הַנָּבוּב וְקוֹל כַּאֲנָחָה הִשְׁמִיעַ.



חָרֹץ לוּ חָרְצוּ הָאֵלִים, לוּ עָמַד הַשֵׂכֶל הַכּוֹשֵׁל-



בַּרְזֶל לִשְׁלֹחַ בְּחֶבְיוֹן הַיְוָנִים לְשַׁחֲתוֹ עַד חָרְמָה,-



טְרוֹיָה אָז עָמְדָה כַּיוֹם עוֹד, גַּם טִירַת פְּרִיאַמוּס הַגְּבוֹהָה!



פִּתְאֹם וְרוֹאִים דַּרְדָּנִים יוֹלִיכוּ בְהָמוֹן צֹוֵחַ



עֶלֶם אֲסוּר-הַיָּדַיִם לְהָבִיא אֶל אַרְמוֹן הַמֶּלֶךְ.



אִישׁ לֹא יְדָעוֹ, אַךְ נָתַן אֶת נַפְשׁוֹ לְשׁוֹבָיו, לְמַעַן



הָקִים אֶת זְמָמוֹ- לִפְתֹּחַ עִיר טְרוֹיָה לִפְנֵי הָאַכִיבִים



סָמוּךְ לְבָבוֹ בָּטוּחַ וְנָכוֹן לַשְּׁתַּים הִנֵּהוּ:



הָפִיק מְזִמַּת הֶעָרְמָה אוֹ נָפֹל מֵחֶרֶב נוֹקֶמֶת.



מִן הָאַפְסַיִם יָבוֹאוּ, יִתְקַבְּצוּ בַּחוּרִים בִּטְרוֹיָה-



לִרְאוֹת בָּאַסִּיר תְּשׁוּקָתָם וְקַלֵּס יִתְקַלְסוּ בּוֹ יָחַד.



עַתָּה הָבִינוּ נָא נִכְלֵי הַיְוָנִים, וּפִשְׁעָם הָאֶחָד



יָעִיד עַל כֻּלָם!



נִצָּב הִנֵּהוּ בַּתָּוֶךְ, וְכָל הָעֵינַים בּוֹ תְלוּיוֹת.



נָבוֹךְ, אֵין אוֹנִים יִתְבּוֹנֵן בִּקְהַל הַפְרִיגִיּם וְקָרָא:



"אוֹי לִי, הֲיֵשׁ עוֹד יַבֶּשֶׁת אוֹ יָם יְקַדְּמוּנִי? וּמָה עוֹד



"נִשְׁאַר לְאֻמְלָל כָּמוֹנִי? כִּי הִנֵּה אֵין יָד לִי וּמָקוֹם



"בֵּין הַדַּנָּאִים, וְעַתָּה הֲלֹא עוֹד יִוָּסְפוּ עֲלֵיהֶם



“בְּנֵי הַדַּרְדָּנִים, זוּ מְלֵאֵי מַשְׂטֵמָה אֶת דָּמִי יִדְרֹשׁוּ”.



כָּכָה יִתְלוֹנֵן, וְהָפְכוּ הַלְּבָבוֹת וְשָׁכַךְ הַזָּעַם,



רַק נִדְרְשֵׁהוּ, כִי יַגִּיד מוֹצָאוֹ וְכָל אֲשֶׁר הֵבִיא



אִתּוֹ, וּמַה הַבִּטָחוֹן – כִּי נָתַן אֶת נַפְשׁוֹ לַשֶּׁבִי.



פַּחַד אָז יִשְׁכַּח הַנַּעַר וְכָכָה אֲמָרָיו יַבִּיעַ:



אֱמֶת אַגֵּדְךָ, הַמֶּלֶךְ, וּתְהִי אֲשֶׁר תִּהְיֶה אַחֲרִיתִי,



"גַּם לֹא אֲכַחֵד, כִּי אָמְנָם מִשֵּׁבֶט אַרְגּוֹלִים אָנֹכִי;



"זֹאת גַּם אַחֶרֶת: אִם עָשָׂה הַגּוֹרָל אֶת סִינוֹן חֵלֵכָה, -



"לֹא יַעֲשֵׂנּוּ בְאַפּוֹ הֲפַכְפָּךְ אוֹ מְתַעְתֵּעַ.



" אוּלַי בְּאַחַד הַיָּמִים הֵבִיאָה הַשְּׁמוּעָה אֵלֶיךָ



"שֵׁם פַּלַּמֶדֶס בֶּן בֶּלוּס( אִישׁ נוֹדָע לִתְהִלָּה בָּאָרֶץ);



"דִבָּה וָאָוֶן בּוֹ טָפְלוּ, וּבְנֵי הַפֶּלַסְגִּים הוֹרִידוּ



"אוֹתוֹ שְׁאוֹלָה, אִם אָמְנָם אַךְ חַף הוּא מִפֶּשַׁע, רַק נֵאֵץ



"אֶת הַמִּלְחָמָה, וְעַתָּה הִתְאַבֵּל יִתְאַבְּלוּ עַל מוֹתוֹ.



" אָבִיו הַמִּסְכֵּן בְּרֵאשִׁית יְמֵי הַמִּלְחָמָה שְׁלָחַנִי



"אֵלָיו, כִּי רֵעוֹ וּשְׁאֵרוֹ הַקָּרוֹב הִנֵּנִי. וְטֶרֶם



"מָטָה מֶמְשַׁלְתּוֹ, וְיַד לוֹ עֲדֶנָּה בְסוֹד הַשַּׁלִּיטִים, -



"שֵׁם טוֹב נָחַלְתִּי גַּם אָנִי, וְכָבוֹד וְהָדָר עִטְּרוּנִי



אוּלָם מִדֵּי אֲכָלַתּוֹ קִנְאַת אוּלִיכְּסֵס הַנּוֹכֵל



"( הֵן רַק יְדוּעוֹת אֲסַפֵּר) וַיַעֲזֹב אֶרֶץ הַחַיִּים;



"נִדְכָּא הָיִיתִי וָאֶשָּׂא בַסֵּתֶר אֶת חַיֵּי יְגוֹנִי



רֹגֵז וְזֹעֵם בְּקִרְבִּי עַל אָבְדַן יְדִידִי הַיָּשָׁר.



אַךְ לֹא הֶחֱשֵׁיתִי וָאֹמַר בְּכִסְלָה; אִם יִקֶר הַמִּקְרֶה,-



אִם לְאַרְגּוֹלִים בְּשָׁלוֹם בְּאַחַד הַיָּמִים אָשׁוּבָה,



נָקֹם אִנָּקֵם, - וּדְבָרַי הֵפִיחוּ מַשְׂטֵמָה נִצַּחַת,



אָז גַּם הֵקֵרָה הָרָעָה,- אָז הֵחֵל אוּלִיכְּסֵס אַיְּמֵנִי,



טָפַל עֲווֹנוֹת חֲדָשִׁים לִבְקָרִים וַיָּפֶץ בַּקָּהָל



דִבּוֹת שְׁתֵּי פָּנִים לָהֶן, וַיְבַקֵּשׁ לָקַחַת אֶת נַפְשִׁי



גַּם עוֹד לֹא שָׁקֵט הָאִישׁ, עַד אִם לָקַח אֶת קַלְכַס לְעֶזְרָה-



אָכֵן לַשָּׁוְא זִכְרוֹנוֹתַי הַמָּרִים אֲגוֹלֵל, וְלָמָּה



אֶעֱצֹר אֶתְכֶם? אִם שָׁוִים כָּל בְּנֵי הָאַכִיבִים בְּעֵינְכֶם,



רַב לָכֶם הַקְשֵׁב אֵלָי, כִּי אִם הָבוּ עֲשׂוּ בִּי שִׁפְטֵיכֶם,



חָפֵץ בָּהֶם הָאִיתָקִי וְרַב לְאַטְרִידִים מְחִירָם".



אָז וַנִּשְׁתּוֹקֵק לָדַעַת אֶת מוֹצָאֵי הַדָּבָר, כִּי זָרוּ



לָנוּ תַהְפּוּכוֹת הַיְוָנִים וְכָל מַעַלְלֵי הָרֶשַׁע.



רָעַד הַנַּעַר וַיּוֹסֶף לְסַפֵּר, וְלִבּוֹ בַּל עִמּוֹ:



"רַבּוֹת בַּפְּעָמִים הִתְאַוּוּ הַיְוָנִים לְהָחֵל מְנוּסָה,-



לִנְטוֹשׁ אֶת טְרוֹיָה וְלָשׁוּב, רְצוּצֵי מִלְחָמָה אֲרֻכָּה.



הוֹי, לוּ גַּם עָשׂוּ כַּזֹאת! אַךְ סְעָרָה בַּיָּם מִדֵּי פַעַם



עָמְדָה לְשָׂטָן, וְרוּחַ הַנֶּגֶב הִפְחִידָם מִלֶּכֶת.



אוּלָם עֵת הוּכַן הַסּוּס וִּכְרֻתּוֹת אֳרָנִים חִפּוּהוּ,



סָאַן בְּיֶתֶר שְׂאֵת כָּל הָאֶתֶר מִזִּרְמֵי הַגֶּשֶׁם;



לִשְׁאוֹל בְּפֶבּוּס אֲזַי אֶוְרִיפִּילוּס שָׁלַחְנוּ בִמְבוּכָה.



וּמִנִּי הֵיכָל רַק דְּבָרִים מַדְאִיבִים כָּאֵלֶּה הוּבָאוּ:



"עַלְמָה זְבַחְתֶּם, וְדָמָּ הִשְׁבִּיחַ אֶת זַעַם הָרוּחוֹת



"עֵת אֱלֵי חוֹפֵי אִילִיוּם רִאשׁוֹנָה הִגַּעְתֶּם, דַּנָּאִים!



“בַּקְּשׁוּ בְדָם גַּם שִׁיבַתְכֶם וְכַפְּרוּ בְנֶפֶשׁ אַרְגּוֹלִית.”



אַךְ עֲדֵי אָזְנֵי הֶהָמוֹן הִגִּיעוּ הַדְּבָרִים, וַיֹּאחֶז



חִיל אֶת כָּל אִישׁ, וַתְּרַחֵפְנָה מִקּוֹר וּמִפַּחַד עַצְמוֹתָיו:



מִי זֶה הַגּוֹרָל יְעָדוֹ וְדוֹרֵשׁ אֶת נַפְשׁוֹ אַפּוֹלוֹ…



אָז הָאִיתָקִי בְּרַעַשׁ וְשָׁאוֹן אֶת קַלְכַס הַחוֹזֶה



יִמְשֹׁךְ לַתָּוֶךְ וְיִדְרֹשׁ, כִּי חֵפֶץ הָאֵלִים יְגַּלֶה.



רִנְּנוּ רַבִּים כִּי חָרַשׁ עָלַי הַמִתְנַכֵּל מְזִמַּת



רֶשַֹע גַּם חָזוּ בְּלִבָּם, כִּי קְרוֹבָה וּבָאָה הָרָעָה.



יָמִים עֲשָׂרָה הוּא הֶחֱרִישׁ כְּמַסְתִּיר אֶת דְּבָרָיו וַיְמָאֵן



הַסְגִּיר אַף אִישׁ בְּמִלָּתוֹ וְנָתֹן אֶת נַפְשׁוֹ לַמָּוֶת.



אַךְ בָּאַחֲרוֹנָה, עֵת נָתַן אוּלִיכְּסֵס אֶת קוֹלוֹ בְחָזְקָה,



פָּתַח אֶת פִּיו וְכַמְדֻבָּר בֵּינֵיהֶם לְקָרְבָּן שָׂמַנִּי.



טוֹבוּ הַדְּבָרִים בְּעֵינֵי הָעָם, כִּי נָסַבָּה הָרָעָה,



יָרֵא כָּל אִישׁ מִפָּנֶיהָ, וַתִּהְיֶה לְאָבְדַּן הָאֶחָד.



כְּבָר יוֹם הַזַּעַם הִגִּיעַ, הֵכִינוּ אֶת דִּבְרֵי הַקָּרְבָּן,



בָּלְלוּ קֶמַח – גַּם עָנְדוּ הַפְּתִיל לְרַקּוֹתַי.



אכן, הן אודה, מלטתי נפשי וכבלי נתקתי,



שַׂמְתִּי לִי סֵתֶר בֵּין קָנֶה וּבִצָּה וְשָׁם כָּל הַלָּיְלָה



שָׁמֹר שָׁמַרְתִּי, פֶּן יִשָּׂא לְבָבָם וּפָרְשׂוּ הַמִפְרָשׂ.



אוֹי לִי, אֵין תִּקְוָה, כִּי אָשׁוּב וְאֶרְאֶה עוֹד אֶרֶץ מוֹלֶדֶת,



בְּנִי מַחֲמַדִּי וְאָבִי, כֹּה תַעֲרֹג נַפְשִׁי אֵלֵיהוּ!



יַסֵּר יְיַסְּרוּם אֶל נָכוֹן וּפָקְדוּ עֲלֵיהֶם חֲטָאַי;



הֵמָּה, אֻמְלָלִים בְּמוֹתָם יְכַפְּרוּ עֲוֹן מְנוּסָתִי.



אַחֲלַי, בְּשֵׁם אֵלֵי מַעַל, הַיּוֹדְעִים כִּי אֱמֶת דִּבַּרְתִּי! אִם יֵשׁ עוֹד



תֻּמַּת יְשָׁרִים, וְזַכָּה תִתְהַלֵּךְ עֲדֶן בֵּין הַחַיִּים,-



חוּסָה, הֲלֹא בִקַּשְׁתִּיךָ, עַל אֻמְלָל כָּמוֹנִי, כִּי רַבּוֹת



עָמָל שָׂבַעְתִּי; רַחֲמֵנִי, כִּי כֹה עַל לֹא עָווֹן אֶסְבֹּלָה".



רָאֹה רָאִינוּ דִּמְעוֹתָיו וַנַּחֲמֹל וַנְּחַיֶּה אֶת נַפְשׁוֹ,



קָם גַּם פְּרִיאַמוּס וַיְצַוֶּה לְנַתֵּק הַכְּבָלִים מִיָּדָיו,



כֹּבֶד אֲזִקָּיו לְהָסִיר, וְכָכָה יְדִידוֹת יְדַבֵּר:



"הָיֹה הֱיֵה אֲשֶׁר תִּהְיֶה, הֵן תִּשְׁכַּח הַגְּרַיִם עָזַבְתָּ.-



לָנוּ הִנֶּךָ! הַגִּידָה רַק אֶחָת, הֲלֹא שְׁאַלְתִּיךָ:



לָמָּה הֵקִימוּ אֶת סוּסָם גְּדָל-כֹּבֶד? וּמִי יְצָרָהוּ?



מַה מְגַּמָּתָם: אִם קֹדֶשׁ לָאֵלִים אוֹ כְּלִי לַמִּלְחָמָה?"



כֹּה שְׁאָלָהוּ וְהוּא, מָלֵא עָרְמָה וָתוֹךְ כַּפֶּלֵסְגִּים,



הֵרִים אֶל מוּל הַכֹּכָבִים אֶת כַּפָּיו, הַשְּׁלוּחוֹת לַחָפְשִׁי:



"הִנֵּה נִשְׁבַּעְתִּי בָכֶם, אוֹרֵי-נֶצַח, זוּ לֹא יְחוּלָלוּ,



גַּם הַמִּזְבֵּחַ וְחַרְבוֹת הָאֵימִים, נִמְלַטְתִּי מִפְּנֵיכֶן,



יַחַד עִם פְּתִיל הַקָּדָשִׁים, פְּתִיל קָרְבָּן, זֶה עָנְדוּ לְרֹאשִׁי!



הֵן אֵין כָּל אִסָּר עַל נַפְשִׁי לְהָפִיר אֶת דָּתֵי הַיְוָנִים,-



לִי גַּם הַמִּשְׁפָּט לְשָׂנְאָם וְהוֹצִיא לָאוֹר מַצְפּוּנֵיהֶם,



צָפְנוּ בְּלִבָּם. לֹא לִי הֵם עוֹד חֻקֵּי מוֹלֶדֶת כֻּלָהֵן!…



לוּ רַק אַתְּ, טְרוֹיָה, תְּשַׁלְּמִי נְדָרַיִךְ, וְיִשְׁעֵךְ עֵת יָבוֹא,



תִּשְׁמְרִי לִי אֱמוּנַיִךְ כָּאֱמֶת וְטוֹבָה גָמַלְתִּי!



עֵת הַדַּנָּאִים הֵחֵלוּ לְהָכִין אֶת דְּבַר הַמִּלְחָמָה,



עֶזְרַת פָּלַּס הִיא הָיְתָה תוֹחַלְתָּם וְיֵשַׁע מִבְטָחָם.



אָכֵן מֵאָז בֶּן טִידִידֶס, מְנָאֵץ הָאֵלִים, וְאִתּוֹ



יַחַד אוּלִיכְּסֵס, הַיּוֹצֵר כָּל אָוֶן, הִתְנַכְּלוּ לְהוֹצִיא



פֶּסֶל פַּלַּס מֵהֵיכָל הַקֹּדֶשׁ וְאַחֲרֵי הֲרֹג אֶת



נוֹטְרֵי הַטִּירָה הַגְּבוֹהָה, בְּצֶלֶם הָאֵלָה הֶחֱזִיקוּ



וּבִידֵיהֶם הַטְּמֵאוֹת בִּפְאֵרֵי-תֻּמָּתָהּ נָגָעוּ. –



הָלְכָה וַתִּדַּל מֵאָז וַתִּדְעַךְ תּוֹחֶלֶת הַדַּנָּאִים



נָשְׂתָה גְּבוּרָתָם וְחָכְמַת הָאֵלָה מֵהֵמָּה נִסְתָּרָה.



אַף גַּם זֹאת: נָתְנָה טְרִיטוֹנְיָה אֶת אוֹתוֹתֶיהָ לְמוֹפֵת:



כִּי כִמְעַט שָׁבוּ הִצִּיגוּ הַצֶּלֶם בְּמַחֲנֵה הָיְוָנִים,



נִפְקְחוּ אוֹרוּ עֵינֵיהָ בְּלַהֲבוֹת אֵשׁ מִתְנוֹצֶצֶת,



זעה רות מלח השתפכה ותעבור כל יצוריה



אַף (הֵן תִּשְׁתָּאוּ!) הִיא נִתְּרָה פְּעָמִים מִמְּקוֹמָהּ, בְּעוֹדָהּ



אוֹחֲזָה מָגֵן בִּזְרוֹעָהּ וְרוֹעֵד הָרוֹמַח בְּכַפָּהּ.



פִּתְאוֹם וַיִּשָּׂא אֶת דְּבָרָיו אָז קַלְכַס הַחוֹזֶה וַיִּיעַץ:



"נַסּוּ הִמָּלְטוּ בְּדֶרֶךְ הַיָּם וְתִוָּשְׁעוּ בִמְנוּסָה,



אַף לֹא תִצְלַחְנָה חֲנִיתוֹת בְּנֵי אַרְגּוֹס לְהַשְׁמִיד פֶּרְגַּמוּס



עַד אִם אַרְגּוֹסָה יָשׁוּבוּ וְיִשְׁאֲלוּ אוֹת מִנִּי אֵלִים



גַּם אֶת הַמֶּלֶךְ יָשִׁיבוּ, זֶה אִתָּם הֵבִיאוּ בְאָרְחוֹת



יָם בָּאֳנִיוֹת הַכְּפוּפוּת; אַף זֹאת, כִּי אִם אַרְצָה מִיקֶנֵי



הָלַךְ הֵם הָלְכוּ בְהִכּוֹן הָרוּחַ, הֵן זֹאת מֵאֵלֵיהֶם יִדְרוֹשׁוּ:



לִתְמֹךְ בִּזְרוֹעָם וְאִתָּם לִלָּחֵם כִּי יֶאֱרָחוּ יַחַד. –



אָז עַל עִקְּבוֹתָם יָשׁוּבוּ וּבָאוּ לְפֶתַע עָלֵינוּ".



כֹּה הֱבִינָנוּ אָז קַלְכַס אֶת פֵּשֶׁר הָאוֹתוֹת: כִּי צֻוּוּ



בְּנֵי הָיְוָנִים לְהַצִּיג הַצֶּלֶם בִּמְקוֹם הַפַּלַדְיוּם,



אֵל חִלְּלוּהוּ בְרֶשַׁע, וּלְכַפֵּר בְּמִנְחָה אֶת פָּנָיו



אַף יְצַוֵּנוּ פִי קַלְכַס, כִּי נִשָּׂא הַמַּשָׂא הַפֶּלְאִי,



כֶּבֶד עֲצֵי הָאֳרָנִים, וְאֶל הַשָּׁמַיִם נָרִימוֹ,



בַּל עוֹד גַּם יוּכַל הַשַּׁעַר לְהַעֲבִיר אוֹתוֹ, גַּם זֹאת, כִּי



לֹא יוּכַל עוֹד חֲדוֹר אֶל תּוֹךְ חוֹמוֹת הָעִיר וְחָדְלָה



קְדוּשַׁת הַמִּנְהָג הַקָּדוּם מִשְּׁמוֹר עַל הָעָם וְהַצִּילוֹ.



אָכֵן אִם אַתֶּם תָּעֵזּוּ לְשָׁקְצָה אֶת מִנְחַת מִינֶרְוָה,



אֵיד וַאֲבַדּוֹן יָבוֹאוּ ( עָלַי וְעַל נַפְשִׁי רִאשׁוֹנָה



יִהְיוּ הָאוֹתוֹת הָאֵלֶּה!) עַל כָּל מַמְלֶכֶת פְּרִיאַמוּס וּבְנֵי הַפְרִיגִיִּים; וְיֶדְכֶם



אַתֶּם אִם תָּבוֹא לְעֶזְרָה לְהַעֲלוֹת אוֹתָה הָעִירָה,-



אַסְיָה אָז תָּבוֹא וְתִּלְחַם אֶל מוּל חוֹמוֹתָיו שֶׁל פֶּלוֹפְּס



וְעַל זַרְעֵנוּ אַחֲרֵינוּ אָז תַּעֲבוֹר כּוֹס הָעֲבָרוֹת.



אֵמוּן נָתַנּוּ בְנִכְלֵי זֶה סִינוֹן הַבּוֹגֵד, וְדִמְעוֹת



תַּרְמִית הִכְרִיעוּ אוֹתָנוּ, אֲשֶׁר לֹא נִצְחָנוּ טִידִידֶס



גַּם לֹא הָאִישׁ מִלַּרִיסָה, אַף לֹא הַשָּׁנִים הָעֶשֶׂר



גַּם לֹא אֳנִיוֹת הָאֶלֶף.



אָכֵן לְפֶתַע הִתְחוֹלְלָה עָלֵינוּ, בְּנֵי-עוֹנִי, חֲרָדָה



קָשָׁה פִי שֶׁבַע וַתַּכֶּה בְחִיל נַפְשׁוֹתֵינוּ הַתּוֹעוֹת.



לַאוֹקוֹאוֹן, אֲשֶׁר בְּחָרוֹ הַגּוֹרָל לְכֹהֵן נֶפְּטוּנוּס,



זָבַח עַל יַד הַמִּזְבֵּחַ שׁוֹר אַבִּיר לְקָרְבָּן בַּקּוֹדֶשׁ.



פִּתְאוֹם וְצֶמֶד נְחָשִׁים, מֵעַל מַעֲמַקֵּי הַמְּצוּלָה,



שָׁטִים מֵעֵבֶר טֶנֶדוֹס, בִּצְנֵפוֹת עֲנָק מְצוּנָפִים,



(אֶרְגַּז גַּם אֶשְׂעַר בְּדַבְּרִי!) אַף יַחְתְּרוּ תוֹאֲמִים יַחַד
##



אֶל הַיַבֶּשֶׁת. חָזֵיהֶם בֵּין גַלִּים יֵרוֹמוּ, ואֹדֶם



דָּם לְכַרְבָּלְתָּם, נִשְּׂאָה מִמַּעַל לַמַּיִם אַחֲרֵיהֶם;



יֶתֶר גְּוִיּוֹתָם עַל מִשְׁטַח הַיָּם שָׁם יַחֲלִיקוּ מֵאָחוֹר,



וְכִדְמוּת גַּלְגַּל-אַדִּירִים יִתְפַּתְּלוּ גַבּוֹתָם הַשְּׁנַיִם.



כְּבָר אֶל הַחוֹף יִתְקָרְבוּ. עֵינֵיהֶם אֵשׁ דָּמִים מָלֵאוּ;



שְׁרִיקוֹת בְּפִיהֶם, וּלְשׁוֹנָם רוֹעֶדֶת בְּמִפְתַּח הַלּוֹעַ.



רָאֹה רָאִינוּ וַנֶּחֱוַר וַנָּנוּס כָּל אִישׁ עַל נַפְשֵׁהוּ,



אָכֵן הַפְּתָנִים בְּאַחַת – וַיַּהַרְסוּ אֶל לַאוֹקוֹאוֹן.



רֵאשִׁית יִתְרַפְּקוּ הַשְּׁנַיִם עַל יַלְדֵי הַכֹּהֵן הַקְּטַנִּים,



נִצְמְדוּ בָּם וַיְּשַׁסְּעוּ אֶת יְצוּרֵיהֶם הָרַכִּים.



אָז בַּאֲבִיהֶם יֵאָחְזוּ, בְּעוֹדוֹ מְמַהֵר לְעָזְרָם, -



נֶשֶׁק בְּיָדוֹ – וְלָפְתוּ אֶת גֵּווֹ בִּצְבַת הָעֲנָקִים.



פַּעַם גַּם שְׁתַּיִם כְּבָר נִכְרְכוּ בּוֹ, וְגַבֵּיהֶם – קַשְׂקַשִּׂים



פַּעַם וּשְׁתַּיִם הִתְרַפְּקוּ עַל חֶלְקַת צַוָּארוֹ גַּם הוּא, אַךְ



רֹאשָׁם וְסֶרַח צַוָּארָם עוֹד רָמוּ וַיִּגְבְּהוּ מֶנּוֹ.



רוּטֲפּשׁ הַצָּמִיד בַּמֵּצַח מִמְּרוֹרַת הַפְּתָנִים, וְהוֹשִׁיט



יָדָיו לְהַתִּיר הַפְּתִילִים וְיַחַד זְעָקוֹת יַשְׁמִיעַ –



זַעֲקוֹת אֵימָה נִשָּׂאוֹת עַד גָּבְהֵי כּוֹכָבִים בַּשַּׁחַק.



גָּעֹה כֹּה יִגְעֶה הַשּׁוֹר, בְּהִמָּלְטוֹ מֵעַל הַמִּזְבֵּחַ,



יָרוּץ וְנִעֵר הַקַּרְדוֹם הָרוֹפֵף מֵחֶלְקַת צַוָּארוֹ.



אָכֵן בֵּינְתַּיִם הַפְּתָנִים שָׁם שֶׁפִי יַחֲלִיקוּ וְעָלוּ



מַעַל אֶל רָמַת הַהֵיכָל וְחָמְקוּ בְּאַכְזְרִיּוּת-חֵמָה



חָמוֹק וְעָבוֹר אֶל טִירַת טְרִיטוֹנְיָה, וּבֵינוֹת רַגְלֶיהָ



נֶחְבְּאוּ יַחַד מִתַּחַת מָגִנָּה הֶעָגוֹל לְסִתְרָה.



אָז וּפַלָּצוּת חֲדָשָׁה הֶחֱרִידָה כָּל לֵב בְּקִרְבֵּנוּ;



רַבִּים גַּם שָׂפָה הִפְטִירוּ, כִּי נָשָׂא בְּצֶדֶק לַאוֹקוֹאוֹן



גְּמוּלוּ עַל עָוֶן בְּכַפּוֹ,- כִּי חִלֵּל בְּמַדְקְרוֹת חֶרֶב



עֵצַת הָאוֹרֶן הַקָּדוֹשׁ וַיָּטֶל בְּרֶשַׁע הָרוֹמַח,



רוֹמַח בּוֹקֵע וְנִתְקַע בְּעוֹרֶף הַסּוּס, גַּם הוֹסִיפוּ:



נָטַל עָלֵינוּ לְהוֹבִיל הַצֶּלֶם אֶל שֶׁבֶת הָאֵלָה וְכַפֵּר פָּנֶיהָ.



קַמְנוּ וַנִּפְרֹץ הַחוֹמָה וּבָתֵּי הַקִּרְיָה נֶחֱשָׂפוּ:



שַׂמְנוּ גַּלְגַּלִּים בְּרַגְלֵי הַסּוּס לְהַחֲלִיקוֹ וְחֶבְלֵי-



פִּשְׁתִּים קָשַׁרְנוּ בַּצַּוָּאר,- וְכָכָה בְּעֶזְרַת יָדֵינוּ



הוֹעַל עַל חוֹמַת הַקִּרְיָה. נְעָרִים גַּם נְעָרוֹת-חֶמֶד



שִׁירִים יְזַמְּרוּ בַקוֹדֶשׁ וְסִלְסְלוּ חֶבְלֵי הַפִּשְׁתָּה.



כָּכָה מְכוֹנַת הַמַּשְׁחִית הִתְגַּלְגְּלָה בָאָה הָעִירָה



יַחַד עִם נוֹשְׁקֵי הַנֶּשֶׁק, וּפַחִים וּפְגָעִים בַּקֶּרֶב.



טְרוֹיָה, הוֹי אֶרֶץ מוֹלֶדֶת וּזְבוּל אֱלוֹהֵינוּ מִקֶּדֶם!



מִבְצָר וָעֹז לַדַּרְדָּנִים וּמִשְׂגַב כְּבוֹדֵנוּ בְלֶחֶם!



שָׁלֹשׁ גַּם אַרְבַּע פְּעָמִים הֵן עָצַר הַמִּפְתָּן בַּשַׁעַר



אֶת הַמִּפְלֶצֶת מִלֶּכֶת וְאַרְבַּע פְּעָמִים הִשְׁמִיעַ



נֶשֶׁק-הָאֵיד אֶת הֶמְיָתוֹ מֵעִמְקֵי הַקֶּרֶב הַנָּבוּב.



אַךְ לֹא חָדַלְנוּ מִמַּעֲשֵׂה יָדֵינוּ וַנִּהְיֶה כְמֻכֵּי



תִּמְהוֹן לֵבָב וְסַנְוֵרִים- לְבִלְתִּי רְאוֹת וְהִתְבּוֹנֵן,



עַד אֲשֶׁר הָבֵא הֵבֵאנוּ וַנַּצֵּג הַצֶּלֶם הַפֶּלִאי



פְּנִימָה בְטִירַת הַקּוֹדֶשׁ. אָז גַּם קַסַּנְדְרָה נֵעוֹרָה



לַחֲזוֹת עֲתִידוֹת לֹא טוֹבוֹת, אַךְ הֵן לֹא הֶאֱמִין אִישׁ לָהּ



כִּי עַל כֵּן צִוּוּ הָאֵלִים לִבְלִי נַאֲמִין לָהּ עַד עוֹלָם.



כָּכָה, בְּמַר גּוֹרָלֵנוּ, בְּיוֹם זֶה, יוֹם אַחֲרוֹן לִטְרוֹיָה,



פָּאֵר פֵּאַרְנוּ הֵיכְלֵנוּ בְעָלִים לְחַג וּלְתִפְאֶרֶת…


ספר ט'


נִיסוּס, הַבֵּן לְהִירְטַקוּס, אָז שָׁמַר בַּשַׁעַר, אִישׁ שׁוֹאֵף



קְרָבוֹת גַּם מָהִיר בְּרוֹמַח וְחִצִּים קַלִּים, וְאִידָה,



אֵשֶׁת הַצַּיִד, שְׁלָחַתּוּ לָלֶכֶת בְּעִקְבוֹת אֶנֵיאָס.



אִתּוֹ שָׁם גַּם אוֶרְיִאַלוּס. לֹא הָיָה כָמֹהוּ לְיוֹפִי



בֵּין כָּל מְרֵעֵי אֶנֵיאָס וְנוֹשְׂאֵי הַנֶּשֶׁק בִּטְרוֹיָה;



פָּנָיו, לֹא יָדְעוּ עוֹד תַּעַר, הֵעִידוּ בוֹ שַׁחַר עֲלוּמִים.



אַהֲבַת אַחִים קְשָׁרָתַם וְיַחַד אֶל קְרָב הִשְׂתֶּעָרוּ;



יַחַד הַפַּעַם הַזֹּאת גַּם מִשְׁמֶרֶת הַשַּׁעַר שָׁמָרוּ.



אָמַר אָז נִיסוּס: " הָאֵלִים הֵצִּיתוּ הָאֵשׁ בִּמְזִמּוֹתַי,



"אוֹ, אֶוְרִיאַלוּס, כָּל תְּשׁוּקָה תֵעָשֶׂה אֱלוֹהַּ לְאָדָם?



"לֶאֱסֹור קְרָב וּמִלְחָמָה, אוֹ לַעֲשׂוֹת גְּדוֹלוֹת אֲחֵרוֹת,



"נַפְשִׁי תִּתְאַוֶּה מְאֹד, וּמַרְגּוֹעַ וְהַשְׁקֵט לִי זָרוּ.



"הִנֵּה רְאֵה, הָרוּטוּלִים מַה בְּטוּחִים, כִּי אֵיתָן מִפְעָלָם:



"דַּלּוּ הָאוּרִים בַּמַחֲנֶה, הֲלוּמֵי מִיַּיִן וְשֵׁנָה



"יִשְׁכְּבוּ תַחְתָּם; דּוּמִיָּה מִסָּבִיב. הוֹי, שְׁמַע וְאַגֵּדְךָ



"אֶת אֲשֶׁר יֶהֱגֶה לִבִּי וּמְזִמָּה, זוּ נוֹלְדָה בְקִרְבִּי.



"דּוֹרְשִׁים הַכֹּל- גַּם הָעָם גַּם הַזְּקֵנִים- כִּי יָשׁוּב אֶנֵיאָס,



"צִירִים יְבַקְּשׁוּ לִשְׁלֹחַ, לְמַעַן יָבִיאוּ דְבַר אֱמֶת.



" לוּ, אֶת אֲשֶׁר אֶדְרְשֶׁנּוּ, יִנָּתֵן בִּשְׂכָרְךָ! (אָנֹכִי



"דַּי לִי בַתְהִלָּה לְבַד). שַׁם מֵעֵבֵר לַתֵּל, אַאֲמִינָה,



“אֶמְצָא לִי שְׁבִיל אֶל הַחוֹמוֹת וּמִבְצְרֵי עִיר פַּלַנְטֵאוּם”.



תַּאֲוַת תְּהִלּוֹת כַּבִּירָה הִרְעִישָׁה אֶת לֵב אֶוְרִיאַלוּס,



אָז אֶל רֵעֵהוּ הַבּוֹעֵר כְּאֵשׁ אֶת אֲמָרָיו יַבִּיעַ:



"נִיסוּס, הֲתִמְנַע מֵרֵעַ, כִּי יִתֵּן גַּם יָדוֹ לִגְדוֹלוֹת?



"אֵיךְ בְּסַכָּנוֹת כָּאֵלֶּה אֶתֶּנְךָ לְבַדְּךָ לָלֶכֶת?!



"לֹא, לֹא לִמְּדַנִי כֹה אָבִי אוֹפֶלְטֶס לִמּוּד הַמִּלְחָמָה,



"זֶה חִנְּכַנִי בְבַלְהוֹת אַרְגּוֹלִים וּמְצוּקוֹת בְּנֵי טְרוֹיָה!



"כֹּה לֹא הָיִיתִי גַּם אֲנִי עִמָּדְךָ מִיּוֹם, בּוֹ הָלַכְתִּי



"אַחֲרֵי אֶנֵיאָס גְּדָל-הַלֵּב עַד קְצוֹת תַּהְפּוּכוֹת גּוֹרָלוֹ:



"יֵשׁ בִּי, עוֹד יֶשְׁנוֹ הָרוּחַ, הַבָּז לְאוֹר חַיִּים וְשָׂמֵחַ



“לִקְנוֹת בִּמְחִירָם הַדַּל כְּבוֹד גִּבּוֹרִים, זֶה מַשְׂאַת נַפְשֶׁךָ!”



נִיסּוס עָנָהוּ:" חָלִילָה לִי מִירֹא וַחֲשֹׁב אוֹדוֹתֶיךָ



"שֶׁמֶץ מֶנְהוּ! כֹּה יוּפִּיטֶר בְּצָהֳלַת-גִּיל יְשִׁיבֵנִי



" – הוּא אִם אֵל אַחֵר, זֶה יַבִּיט בְּחֶסֶד עָלַי וּמִפְעָלִי! –



"אוּלָם ( בְּדֶרֶךְ כָּזֹאת לְךָ רַבּוֹת הֵן יֶחֱזֶה לִבֶּךָ)



" אִם בְּיַד אֵל אוֹ הַמִּקְרֶה הָאָסוֹן יִקְרֵנִי, מִי יִתֵּן



" אוֹתְךָ לִפְלֵיטָה, כִּי נָאווּ הַחַיִּים לִשְׁנוֹת עֲלוּמֶיךָ.



" יִהְיֶה נָא אִישׁ, יְמַלְּטֵנִי בַקְּרָב, אוֹ בִמְחִיר יִפְדֵּנִי,



"קֶבֶר לִי יִכְרֶה, אוֹ – אִם בְּכָל אֵלֶּה לֹא יֹאבֶה גוֹרָלִי, -



" יַעֲשֶׂה מִסְפֵּד לָאוֹבֵד וְאֶבֶן-זִכָּרוֹן לִי יָקִים.



" אַף אַל נָא אֶהְיֶה נְסִבָּה לְהַדְאִיב אִמְּךָ שַׁכּוּלָה,



" אַחַת מֵרַבּוֹת אִמָּהוֹת, זוּ לִבּהּ מְלָאָהּ לָלֶכֶת



“אִתְּךָ, הַנַּעַר, לֹא זָכְרָה גַם חוֹמוֹת-אַקֶסְטֶס הַנֶּאְדָּר”.



עָנָה עֲמִיתוֹ: "לְחִנָּם אַךְ תּוֹאֲנוֹת הֶבֶל טָפָלְתָּ!



" אֹמֶר גָזַרְתִּי, מִמֶּנּוּ לֹא אָשׁוּב וְלֹא אֲשַׁנֵּהוּ.



" הָבָה, נָחוּשָׁה!" אָז יָעִיר אֶת שׁוֹמְרֵי הַחוֹמוֹת, וְקָמוּ



" לִשְׁמֹר מִשְׁמַרְתָּם חֲלִיפוֹת, וְהוּא אֶת מְקוֹמוֹ יָנִיחַ,



"יַחַד עִם נִיסּוס יְמַהֵר וְדָרְשׁוּ לְשֶׁכֶן הַמֶּלֶךְ.



כָּל אֲשֶׁר חַיִּים בְּאַפּוֹ בָאָרֶץ וּמְלֹאָהּ כּבָר יָשֵׁן,



קַלָּה מוּעָקַת הֶעָמָל וּלְבָבוֹת דְּאָגָה שָׁכָחוּ.



רָאשֵׁי-הַטֶּוְקְרִים רַק הֵמָּה, הַמְפַקְדִים וּצְבִי-הַבַּחוּרִים,



עֵצוֹת יְטַכְּסוּ עַל דִּבְרֵי-הַמְּלוּכָה, מַה נָטַל עֲלֵיהֶם



לַעֲשׂוֹת עַתָּה, וּמִי הוּא הַצִּיר אֶל אֶנֵיאָס יִשְׁלָחוּ.



פְּנִימָה בַּמַחֲנֶה הֵם עוֹמְדִים, מִשְׁעַנְתָּם- כִּידוֹנִים אֲרֻכִּים



וּמָגִנֵּיהֶם בְּיָדָם. אָז נִיסוּס יְמַהֵר עִם רֵעוֹ,



עִם אֶוְרִיאַלוּס, וְדָרְשׁוּ, כִּי פְנִימָה יְבִיאוּם כָּרֶגַע:



נָחוּץ הַדָּבָר, וְשֹׁוֶה בְנֵזֶק הַזְּמָן הוּא. אָז יוּלוּס



קִבֵּל אֶת שְׁנֵי הַנִּגְרָשִׁים וַיְּצַוֶּה עַל נִיסוּס לְדַבֵּר.



הֵחֵל בֶּן הִירְטַקּוּס:" שְׁמָעוּנִי בְיֹשֶׁר-הַלֵּב, אֶנֵיאַדִּים!



"אַל נָא בְמִסְפַּר שְׁנוֹתֵינוּ תָמֹדּוּ הַדָּבָר, הֵבֵאנוּ



"הֵנָּה לָכֶם. הָרוּטוּלִים מִיַּיִן וְשֵׁנָה נָדַמּוּ.



"אָנוּ כְבָר מָקוֹם לְהָפִיק זְמָמֵנוּ רָאִינוּ, מָצָאנוּ



"אֵצֶל הַשַּׁעַר בְּקִרְבַת הַיָּם, עִם פָּרָשַׁת הַדְּרָכִים.



"כָּבוּ הָאוּרִים; עֲשָׁנָם הַשָּׁחוֹר מִתַּמֵּר שָׁמָיְמָה.



"אִם רַק תַּרְשׁוּנוּ לְהָפִיק תּוֹעֶלֶת מִמְּסִבּוֹת-הַגּוֹרָל,



"לִמְצֹא אֶת עִקְבוֹת אֶנֵיאָס וּמִבְצְרֵי עִיר פַּלַנְטֵיאוּם,



"מַהֵר פֹּה תִרְאוּ אוֹתָנוּ, עֵת נָשׁוּב וּבִזַּת-מִלְחָמָה



"עַזָּה אִתָּנוּ. גַּם הַתְעֵה לֹא תַתְעֶה אוֹתָנוּ הַדָּרֶךְ:



"הֵן אֶת הָעִיר וּקְצוֹתֶיהָ מֵחֶשְׁכַּת הַבְּקָעוֹת רָאִינוּ,



" עֵת לְצֵידֵנוּ הָלַכְנוּ וַנָּתוּר כָּל אֹרֶךְ-הַנָּהָר."



כָּכָה אָז יַעַן אַלֶטֶס; כְּבַד-שָׁנִים וְאֵיתַן-הָרוּחַ:



"הוֹי, אֱלֹהֵי-הַמּוֹלֶדֶת, בְּצִלְּכֶם בְּנֵי טְרוֹיָה יֶחֱסָיוּ!



"אָכֵן לֹא כָלִיל גְּזַרְתֶּם עוֹד קֵץ עָלֵינוּ, הַטּוּקְרִים.



" כֹּה אִם הִלְהַבְתֶּם הָרוּחוֹת וְלִבּוֹת בַּחוּרִים נוֹעָזִים!



" ( אֶת יְמִינֵיהֶם וְשִׁכְמָם, בְּדַבְּרוֹ כָאֵלֶּה, יְחַבֵּק



" וּבְדִמְעוֹתָיו יְרַוֶּה אֶת פְּנֵי הַבַּחוּרִים הַשְּׁנָיִם)



" מַה הוּא זֶה, אִישַׁי, הוֹי מַה הוּא הַשָּׂכָר אֲשֶׁר יִקָּבֶנּוּ



"פִּי בְעַד מִפְעַל הִלּוּלִים כָּזֶה? יִגְמְלוּכֶם בְּטוּבָם



"אֵלֵי-שָׁמַיִם אַף רוּחֲכֶם אַתֶּם; אַחֲרֵיהֶם – אֶנֵיאָס



הֶחָסוּד יִגְמָלְכֶם, וְאַסְקַנְיוּס הָרַךְ עוֹד וְצָעִיר



“נֶצַח לֹא יִשְׁכַּח אֶת שְׁנֵיכֶם, אִם גְּדוֹלוֹת כָּאֵלֶּה תִפְעָלוּ.”



" כֵּן! – יְשַׁסְּעֵהוּ אַסְקַנְיוּס – בְּשֵׁם הַפֶּנַטִּים הַגְּדוֹלִים,



"קְדוֹשׁ-אַסַּרַקּוּס וּמִשְׁכְּנֵי-וֶסְטָה עַתִּיקַת הַיּוֹמִין



"הִנֵּה נִשְׁבַּעְתִּי לִשְׁנֵיכֶם, אֲשֶׁר רַק בְּשׁוּב אֵלַי הוֹרִי



"אֲשֶׁר תֶּחֱזָיוּ: כָּל עָשְׁרִי וְכָל אֲשֶׁר אֵלָיו אֲקַוֶּה,



"נָתֹן בִּידֵיכֶם אֶתֵּנָה; רַק אַחֲלַי, הָשִׁיבוּ אֶת אָבִי!



"תְּנוּנִי וְאָשׁוּב אֶרְאֵהוּ! עִמָּדוֹ לֹא אֵדַע כָּל עֶצֶב!



"שְׁנַיִם אֶתֵּנָה אֲגַרְטְלֵי-כֶסֶף מְפוּתַח-פִּתּוּחֵי-



"חוֹתָם, זוּ אָבִי לְקָחָם, בְּלָכְדוֹ אֶת קִרְיַת-אַרִיסְבָּה;



צֶמֶד-חֲצוּבוֹת גַּם הֵנָּה וּשְׁתֵּי כִכְּרוֹת-זָהָב מוּצָקוֹת;



" עוֹד גַּם גָּבִיעַ קַדְמוֹנִי, מִדִּידוֹ בַת-צִידוֹן מַתָּנָה.



" אַךְ אִם אִיטַלְיָה תִלָּכֵד, וְנִתַּן בְּיַד-הַמְנַצֵּחַ



"שַׁרְבִיט מוֹשְׁלֶיהָ וְחַלֵּק יְחַלְקוּ בְגוֹרָל אֶת שְׁלָלָהּ, -



" אָז אֶת הַסּוּס, בְּעֵינֶיךָ רָאִיתָ בִּרְכוֹב עָלָיו טוּרְנוּס,



"לָבוּשׁ כְּלֵי זָהָב, אַף גַּם אֶת הַמָּגֵן וְנוֹצוֹת הָאֹדֶם



"אוֹצִיא מֵחֵיק הַגּוֹרָלוֹת, וּשְׂכָרְךָ הֵם, נִיסּוס, מֵעָתָּה;



" עוֹד לְךָ יִתֵּן מְחוֹלְלִי שְׁתֵּים עֶשְׂרֵה נָשִׁים חֲמוּדוֹת,



" שְׁבוּיֵי מִלְחָמָה וְנִשְׁקָם עֲלֵיהֶם; גַּם יוֹסִיף עַל אֵלֶּה



"שָׂדוֹת, זוּ הָיוּ אֲחֻזַּת לַטִּינוּס הַמֶּלֶךְ. וְאַתָּה,



עֶלֶם מְכֻבָּד, אֲשֶׁר לִשְׁנוֹתֶיךָ תִּקְרַבְנָה גַם שְׁנוֹתַי



"אֲנִי,רְאֵה, בְּכָל לִבִּי בָחַרְתִּי בְךָ, אִמַּצְתִּיךָ



"לִהְיוֹת גֶּבֶר עֲמִיתִי בְכָל אֲשֶׁר בֹּא יְבֹאֵנִי.



"תְּהִלּוֹת בְּמַעֲשֵׂי-יָדַי לֹא אֶשְׁאַף לִי עוֹד בִּלְעָדֶיךָ;



"קְרָבוֹת וְשָׁלוֹם אִם אַעַשׂ, בִּדְבָרְךָ וּפֹעַל כַּפֶּיךָ



“תָּמִיד מִבְטָחִי אָשִׂימָה.” עָנָהוּ אָז כֹּה אֶוְרִיאַלוּס:



"לֹא יוֹכִיחֵנִי, יָדַעְתִּי, אַף אֶחָד, כִּי רָחוֹק אָנֹכִי



"מִן הָעֲלִילוֹת הַגְּדוֹלוֹת, אִם יָאִיר לִי פָנָיו הַגּוֹרָל,



"אוֹ אִם גַּם עוֹרֶף לִי יִפְנֶה. אַךְ הִנֵּה מִכָּל מַתְּנוֹתֶיךָ



"אַחַת רַק אֶשְׁאַל מֵאִתְּךָ: יֵשׁ אֵם לִי מִשֵּׁבֶט פְּרִיאַמוּס,



זְקֵנָה הִנֶּהָ, אַךְ לֹא עֲצָרוּהָ, אֻמְלָלָה, מִלֶּכֶת



"אִתִּי גַם אַדְמַת אִילִיּוּס גַּם חוֹמוֹת אַקֶּסְטֶס הַמֶּלֶךְ.



"דָּבָר לֹא תֵדַע מִכָּל הַסַּכָּנָה, אַךְ פֹּה אֶעֶזְבֶנָּה,



"גַּם לֹא אֲבָרְכָהּ לְשָׁלוֹם. כִּי הִנֵּה בִימִינְךָ נִשְׁבַּעְתִּי



"וּבַאֲפֵלַת הַלַּיְלָה: נְשׂוֹא דִמְעוֹתֶיהָ לֹא אוּכָל.



"אַחֲלַי, נַחֲמֶנָּה בְצָרָה גַם עָזֹר עֲזֹר לַעֲזוּבָה!



"תְּנֵנִי וְאֶשָּׁא מֵאִתְּךָ הַתִּקְוָה הַזֹּאת, אָז כִּפְלַיִם



“יֶאֱמַץ לִבִּי לִקְרַאת כָּל הַבָּאוֹת”. נָבֹכוּ בְנֵי טְרוֹיָה,



דְּמָעוֹת תֵּרַדְנָה עֵינֵיהֶם, וְיוּלוּס הוּא הִגְדִיל מִכֻּלָּם.



נָגַע הַמַּחֲזֶה עַד לִבּוֹ. – זוֹ אַהֲבַת בֵּן לְהוֹרָתוֹ!


אַחַר כֹּה יַעַן אַסְקַנְיוּס:


"בְּטַח נָא בְכָל אֲשֶׁר יִשְׁוֶה לְעֹז מַעֲשֶׂיךָ הַגְּדוֹלִים!



"תִּהְיֶה אִמְּךָ לְאֵם לִי, רַק שְׁמָהּ לֹא יִקָּרֵא קְרֵיאוּזָה,



"אַף לֹא מְעַט יְהוֹדוּהָ, כִי בֵן כָּזֶה הָרְתָה, יָלָדָה.



"תִּהְיֶה אֶת אֲשֶׁר תִּהְיֶה אַחֲרִית מִפְעַלְכֶם הַכַּבִּיר,



"הִנֵּה נִשְׁבַּעְתִּי בְרֹאשִׁי, בּוֹ נִשְׁבַּע גַּם אָבִי לִפְעָמִים:



"כָּל אֲשֶׁר לִגְמוֹל הִבְטַחְתִּי, עֵת תָּשׁוּב אֵלֵינוּ בְשָׁלוֹם,



“עָשׂה יֵעָשֶׂה לְאִמְּךָ וְגַם לְמִשְׁפַחְתְּךָ נֶצַח”.



כָּכָה בִדְמָעוֹת יְדַבֵּר. אָז יָסִיר אֶת חַרְבּוֹ מִשִּׁכְמוֹ,



חֶרֶב הַזָּהָב, בִּתְבוּנָה הֱכִינָהּ לִיקָאוֹן אִישׁ גְּנוֹסוּס,



וַיַּעֲשֶׂנָּה כְיָאוּת לְשֵׂאתָהּ בִּנְדַן הַשֶּׁנְהַבִּים,



נוֹתֵן מְנֶסְתֶוְס לְנִיסוּס מַתָּנָה עוֹר פָּשַׁט מֵאַרְיֵה



מַבְהִיל, וּמַחֲלִיף עִמָּדוֹ קוֹבָעוֹ אַלֶטֶס. כְּרֶגַע



יָצְאוּ חֲמוּשִׁים. אַחֲרֵיהֶם הֲמוֹן כָּל מְפַקְדֵי הַצָּבָא,



זְקֵנִים וּצְעִירִים גַּם יַחַד יְלַוּוּם עַד פֶּתַח הַשַּׁעַר



וּבִרְכוֹתֵיהֶם בְּפִיהֶם. בֵּינֵיהֶם גַּם יוּלוּס הַיָּפֶה



(צָעִיר עוֹדֶנּוּ, אַךְ מָלֵא הוּא גְבוּרָה וּמְזִמָּה כְגֶבֶר)



שָׁלַח בְּיָדָם אֶת דְּבָרָיו לְהָבִיא אֶל אָבִיו, אַךְ רוּחַ



נָשׂא יִשָּׂאֵם לָרִיק וִיפַזֵּר בֵּין עָבִים כֻּלָּהֵם.



יָצְאוּ גַם עָבְרוּ הַשּׁוּחוֹת וְיַחַד בְּחֶשְׁכַת הַלָּיְלָה



חָפְזוּ אֶל מַחֲנֵה הָאוֹיֵב. אַךְ טֶרֶם יַגִּיעוּ, עוֹד רַבִּים



יִפְּלוּ חֲלָלִים! בָּעֵשֶׂב שָׁם אָנָה וָאָנָה הֲלוּמֵי



יַיִן וְשֵׁנָה. מֶרְכָּבָה מוּצָגָה בְקִרְבַת הַנָּהָר.



בֵּין גַּלְגִּלֶּיהָ וּמוֹשְׁכוֹת הָרִתְמָה אֲנָשִׁים יִשְׁכָּבוּ



פֹּה גַם הַנֶּשֶׁק, גַּם יֵינָם עַל יָדָם. אָז קָרָא בֶן הִירְטַקּוּס:



"עָצְמָה וָעוֹז, אֶוְרִיאַלוּס! כֹּה דוֹרֵשׁ הַדָּבָר מִמֶּנּוּ!



"הִנֵּה הַדֶּרֶךְ. אַךְ אַתָּה פֹּה שְׁמוֹר וְהִתְבּוֹנֵן, פֶּן תָּקוּם



"אַחַת הַפְּלוּגוֹת וּבָאָה עָלֵינוּ מֵאָחוֹר. אָנוֹכִי



פֹּה אֶת הַמָּקוֹם אֲפַנֶּה וְדֶרֶךְ רְחָבָה אַנְחֶךָ".



כָּכָה יְדַבֵּר וְהִשְׁפִּיל אֶת קוֹלוֹ. וּפִתְאֹם וַתִּנְחַת



חַרְבּוֹ עַל רַמְנֶם הַגֵּאֶה, זֶה עָלָה יְצוּעַ-מַרְבַדִּים,



וּבַתַּרְדֵּמָה חָזֵהוּ שָׁם נָשַׁם וַיִּשֹּׁף גַּם יָחַד.



נָשִׂיא הוּא הָיָה וּמְנַחֵשׁ וְאָהוּב לְטוּרְנוּס הַמֶּלֶךְ,



אַךְ לֹא הוֹעִילוּ הַקְּסָמִים לְגָרֵשׁ הַשּׁוֹאָה מֵעָלָיו.



שְׁלֹשֶׁת מְשָׁרְתִים שָׁם רָבְצוּ בְלִי מֵשִׂים בֵּין נֶשֶׁק, וְאִתָּם



נוֹשֵׂא-כְלֵי רֵימוּס – וַיַּכֵּם בֶּחָרֶב. אָז יַשִּׂיג בַּרְזִלּוֹ



רַכָּב מִתַּחַת לַסּוּסִים, וַיִּגְזֹר צַוָּארוֹ, וְאַחַר



נָשָׂא אֶת רֹאשׁ אֲדוֹנֵהוּ, וַיַּשְׁלִיךְ גּוּפָתוֹ, וְדָמוֹ



רָתַח וַיַּשְׁקֶה אֶת פְּנֵי הָאֲדָמָה וִיצוּעוֹ גַם יָחַד.



גַּם לְלַמִירוּס וְלַמוּס כֹּה עָשָׂה, וְגַם לְסֶרַנוּס,



עֶלֶם וּפָנָיו מַחְמַדִּים, זֶה שִׂחֵק, הִתְעַלֵס בַּלָּיְלָה,



עַד הִכְרִיעָהוּ הַיַּיִן וַיִּפֹּל וַיִּשְׁכַּב סָרוּחַ.



בֶּן שַׁעֲשׁוּעִים! הוֹי לוּ כָל הַלַּיְלָה הִתְעַלֵס הוֹסַפְתָּ,



וּמִשְׂחָקֶיךָ גַּם הָלְאָה לוּ שַׂחֵק שִׂחַקְתָּ עַד בֹּקֶר!



כָּכָה בְמִכְלְאוֹת צֹאן גַּם אֲרִי מְזֵה-רָעָב יִשְׁתּוֹלֵל



(כִּי מְצִיקֵהוּ הָרָעָב הַנּוֹרָא) וְטָרַף וְדָרַס



כְּבָשִׂים נֶאֱלָמוֹת וְרַכּוֹת, וְשָׁאַג מִלּוֹעַ-הַדָּמִים.



גַּם אֶוְרִיאַלוּס – מָה רַבּוּ חֲלָלָיו! כְּאֵשׁ הִתְלַקֵּחַ



וַיִּתְלַהֲלֵהּ בְּתוֹךְ הָאֲסַפְסוּף בְּאֶמְצַע הַדֶּרֶךְ,



חֶרֶשׁ הִתְנַפֵּל עַל פֵדוּס, הֶרְבֶּסוּס, אַבַּרִיס וְרֵיסוּס



טֶרֶם הִרְגִישׁוּ. רַק רֵיסוּס לֹא יָשֵׁן וַיַּרְא אֶת הַנַּעֲשֶׂה,



אוּלָם הִתְחַבֵּא מִפַּחַד מֵאַחַר הַקְרַטֶר הַגָּדוֹל:



עַד כִּי הֱמִיתוֹ, וְאַחַר אֲדֻמָּה מִדָּם הוֹצִיאֶנָּה.



יָצְאָה נִשְׁמָתוֹ, וְיַחַד גַּם יֵינוֹ הַמָּהוּל בְּדָמִים



נִשְׁפַּךְ מִקִּרְבּוֹ וַיָּמֹת. אַךְ עוֹד אֶוְרִיאַלוּס מִתְגָּעֵשׁ,



כְּבָר עַד מֶסַּפּוּס וְרֵעָיו הִגִּיעַ וַיִּרְאֶה: הָאֵשׁ שָׁם



טֶרֶם תִּדְעַךְ; הַסּוּסִים אֲסוּרִים כַּמִּשְׁפָּט וְעֵשֶׂב



יְלַחֲכוּ יָחַד. וְהִנֵּה קוֹל נִיסוּס לוֹ קוֹרֵא (הוּא הַרְגֵּשׁ



הִרְגִּישׁ כִּי תַאֲוַת-רֶצַח כֹּה עַד לִבְלִי חֹק תִּשָּׂאֶהנּוּ):



"רַב לָנוּ,רָב! כְּבָר מִתְקָרֵב הַבֹּקֶר הָעוֹיֵן אוֹתָנוּ.



יַסֵּר יִסַּרְנוּם דַּיֵּינוּ! סָלַלְנוּ נָתִיב בֵּין הָאוֹיְבִים!



אָז אֶת חֲלִיצוֹת-הַמֻּכִּים, מִכֶּסֶף-יְצוּקוֹת, יַשְׁלִיכוּ,



נֶשֶׁק וּגְבִיעִים גַּם יַחַד וְאִתָּם מַרְבַדֵּי-הֶחֶמֶד.



רַק אֶוְרִיאַלוּס – הוּא לָקַח מֵרַמְנֶס אֲזוֹרוֹ וְעֶדְיוֹ,



אֵזוֹר עִם קַשְׂקַשֵּׂי-זָהָב, זֶה שְׁלָחוֹ לְפָנִים קֶדִיקוּס,



רַב-הָאוֹצָרוֹת מַתָּנָה לְרֶמוּלוּס אִישׁ-טִיבּוּר, לְמַעַן



כְּרוֹת בְּרִית-רֵעִים מֵרָחוֹק, וְאַחַר הַנֶּכֶד יְרָשׁוֹ.



(בְּמוֹתוֹ הִשִּׂיגוּ זֹאת הָרוּטוּלִים בִּקְרָב וּמִלְחֶמֶת)



שָׂם – אַךְ לַשָׁוְא – אֶוְרִיאַלוּס אֶת אֵזוֹר-הַזָּהָב עַל שִׁכְמוֹ,



חָבַשׁ אֶת קוֹבַע מֶסַּפּוּס עִם נוֹצוֹת-הַהוֹד עֲלֵי רֹאשׁוֹ.



עוֹזְבִים הֵם אָז אֶת הַמַּחֲנֶה וְדֶרֶךְ יְחַפְּשׂוּ לַמֶּרְחָב.



חֶבֶר פָּרָשִׁים בֵּינְתַּיִם נִשְׁלָחִים מֵעִיר הַלַּטִּינִים,



(יֶתֶר הַצָּבָא עוֹד שָׁכַן בַּשָּׂדוֹת וַיְפַגֵּר מִלֶּכֶת)



תְּשׁוּבָה אֶל טוּרְנוּס הַמֶּלֶךְ בְּיָדָם נָשָׂאוּ. רַק שָׁלֹשׁ



מֵאוֹת מִסְפָּרָם, מָגִנִּים בִּידֵיהֶם וְראשָׁם הוּא ווֹלְסְקֶנְס,



כְּבָר אֶל הַמַּחֲנֶה עִם חוֹמוֹת הַמִּבְצָר הִתְקָרְבוּ, וְהִנֵּה



רוֹאִים מֵרָחוֹק הֵם: שְׁנַים בַּנְתִיבָה מִשְׂמֹאל יְשָׂרֵכוּ.



(הֵפִיץ קַרְנַיִם הַקּוֹבַע מִנֹּגַהּ הַשַּׁחַר הַכֵּהֶה,



אַךְ אֶוְרִיאַלוּס לֹא נָתַן אֶל לֵב, וְקוֹבָעוֹ הִסְגִּירוֹ).



רוֹאִים וְלֹא לִבְלִי הוֹעִיל. שָׁם ווֹלְסְקֶנְס בְּרָכְבוֹ צוֹרֵחַ:



"עֲמֹדוּ, הוֹי אִישַׁי! שַׁלָּמָה תֵלֵכוּ? וְלָמָה הַנֶּשֶׁק?



“אָנָּה תְּשָׂרְכוּ הַדָּרֶךְ?” אַךְ דָּבָר לֹא עָנוּ הַהוֹלְכִים,



מִהֲרוּ נוּס אֶל הַיַּעַר, וְאֹפֶל הַלַּיְלָה –מִבְטָחָם.



נִפְזְרוּ אָז הַפָּרָשִׁים בִּשְׁבִילִים יְדוּעִים, הִקִּיפוּ



כָּל הַמּוֹצָאִים וְשׁוֹמְרִים הִצִּיגוּ שָׁם אָנָה וָאָנָה.



חֹרֶשׁ-אַלּוֹנִים שָׁם צָמַח, בּוֹ סִבְכֵי דַרְדָּרִים שׂוֹרָגוּ,



שִׂיחֵי בַרְקָנִים עֲבֻתִּים מִלְּאוּהוּ מִקָּצֶה אֶל קָצֶה,



וּמִמִּסְתָּרִים הַשְּׁבִיל רַק לִפְעָמִים הוֹפִיעַ לָעָיִן.



כֹּבֶד הַבִּזָּה וְחַשְׁרַת הַסְּבָכִים לִפְנֵי אֶוְרִיאַלוּס



עָמְדוּ לְשָׂטָן, וּפַחֲדוֹ מִמְּצֹא אֶת הַדֶּרֶךְ הִתְעָהוּ.



וְנִיסוּס נִמְלַט. הוּא יָצָא בְּלִי מֵשִׂים אֶת מַחֲנֵה-הָאוֹיֵב,



גַּם אֶת הַחוֹרְשׁוֹת, שָׁם עָשָׂה אָז לַטִינוּס הַמֶּלֶךְ גִּדְרוֹתָיו.



(אַחַר אַלְבַּנִיּוֹת נִקְרָא לַחוֹרְשׁוֹת הָהֵן עַל שֵׁם אַלְבָּא)



עָמַד אָז נִיסוּס וְשָׁוְא אַךְ יְחַפֵּשׂ אֶת רֵעוֹ הַנֶּעֱלָם:



"הוֹי, אֶוְרִיאַלוּס הָאֻמְלָל! אֵי אוֹתְךָ עָזַבְתִּי? וְאֵיפֹה



אֶת עִקְבוֹתֶיךָ אֶמְצָאָה?" וְשָׁב הוּא בִשְׁבִיל הַנַּפְתּוּלִים



שָׁמָּה בַיַּעַר הַמַּתְעֶה, מִתְחַקֶּה עַל שָׁרְשֵׁי-עִקְבוֹתָיו,



הָלֹךְ וְתָעֹה יִתְהַלֵּךְ בֵּין שִׂיחֵי- בַרְקָנִים מַחֲרִישִׁים



שַׁעֲטַת סוּסִים בְּאָזְנָיו, וְשָׁאוֹן וְקוֹלוֹת הָרוֹדְפִים.



פִּתְאֹם קוֹל-צְוָחוֹת הִגִּיעַ אֶל אָזְנָיו, וְהִנֵּה הוּא רוֹאֶה



אֶת אֶוְרִיאַלוּס: הוּא נָבוֹךְ מִתַּרְמִית-הַלַּיִל וְהַמָּקוֹם,



רַעַשׁ וּמְהוּמָה מִסָּבִיב, וְהִנֵּה תְפָשׁוּהוּ הָרוֹדְפִים.



וּמִידֵיהֶם לַשָּׁוְא אַךְ יִתְאַמֵּץ לְמַלֵּט אֶת נַפְשׁוּ.



אוֹיָה, מַה יַּעַשׂ? הֲיָּעֵז בְּכֹחַ אוֹ נֶשֶׁק לְהַצִּיל



נֶפֶשׁ הָעֶלֶם? אוֹ יַשְׁלִיךְ אֶת נַפְשׁוֹ מִנֶּגֶד וְחֶרֶב



אוֹיֵב תְּקָרֵב אֶת קִצּוֹ, וּמֵת מוֹת-תִּפְאָרָה מִפְּצָעָיו?



מַהֵר אָז יֹאחַז חֲנִיתוֹ בְיָדוֹ, וְנָשׂא אֶת עֵינָיו



מַעֲלָה אֶל לוּנָה וְכָכָה אֶת קוֹלוֹ יְחַנֵּן אֵלֶיהָ:



"אֵלָה, פְּאֵר-הַכּוֹכָבִים, הַבַּת לְלַטוֹנָה, הַשּׁוֹמְרָה



יַעַר וָחוֹרֵשׁ, הֲיִי נָא אִתָּנוּ וְעִזְרִי בַצָּרָה.



אָבִי הִירְסַקּוּס אִם הֵבִיא עַל מִזְבָּחֵךְ מִנְחָה עֲבוּרִי,



אִם הֶעֱנַקְתִּי גַם אֲנִי מַתָּנָה מִצֵּידִי וָאֶתְלֶה



אוֹתָהּ בְּתִקְרָה אוֹ שַׂמְתִּי בְכִפַּת הַקֹּדֶשׁ, - הוֹי תְּנִינִי



אֶהוֹם אֶת גְּדוּדָם, וְדֶרֶךְ חֲנִיתִי בָרוּחַ כּוֹנֵנִי!"



כָּכָה הִתְפַּלֵּל, אָז יֶאֱסֹף כֹּחוֹת כָּל גֵּווֹ, וַיָּטֶל



בַּרְזֶל הָרֹמַח, וְעָף לוֹ הָרֹמַח בְּחֶשְׁכַת-הַלָּיְלָה



וּבִמְעוּפוֹ וַיִּפְגַּע אֶת סוּלְמוֹ בְשֶׁכֶם, אַךְ נִשְׁבַּר



שָׁמָּה, רַק עֵצוֹ עוֹד עָבַר וַיַּחְדֹּר עַד קַצְוֵי-הֶחָזֶה.



נָפַל הַלָּז וּבְזֶרֶם רוֹתֵחַ הִתְפָּרֵץ מִלִּבּוֹ.



קָפְאוּ יְצוּרָיו וְנַחֲרָה אֲרֻכָּה תְּרוֹצֵץ כָּל קְרָבָיו.



הַבֵּט יַבִּיטוּ סְבִיבוֹתָם, אַךְ נִיסוּס הִתְאַמֵּץ כִּפְלַיִם



וּמֵעַל אָזְנוֹ לְפֶתַע יְעוֹפֵף חֲנִיתוֹ הַשְּׁנִיָה.



עוֹדָם נִדְהָמִים וְהִנֵּה גַם טַגּוּס – חֲנִית בּוֹ נִתְקָעָה;



פָּלְחָה בִשְׁרִיקָה רַקּוֹתָיו וַתֵּחַם בַּמֹחַ וַתַּעֲמֹד.



ווֹלְסְקֶנְס הַזּוֹעֵם מִתְאַנֵּף, כִּי נֶעֱלָם מֵעֵינָיו, מִי זוֹרֵק



אֶת הַחֲנִיתוֹת וְאָנָּה יִסְתָּעֵר בְּזַעַם חֲמָתוֹ.



"אַתָּה בֵּינְתַּיִם בַּדָּם הָרוֹתֵחַ לִי שַׁלֵּם תְּשַׁלֵּם



תְּמוּרַת הַשְּׁנָיִם!" כֹּה קָרָא, וְהֵנִיף כְּרֶגַע אֶת חַרְבּוֹ



עַל אֶוְרִיאַלוּס. הִתְחַלְחֵל אָז נִיסוּס, נָבוֹכָה מַחֲשַׁבְתּוֹ,



קָשֶׁה עוֹד עָלָיו הִתְחַבֵּא בְסֵתֶר הָאֹפֶל, וְגָדוֹל



מַכְאוֹב לְבָבוֹ, לֹא יוּכַל נְשׂוֹא עוֹד, וַיִּקְרָא לְפֶתַע:



“הִנֵּה, הִנֵּנִי הָאָשֵׁם! בִּי שִׁלְחוּ, רוּטוּלִים, בַּרְזִלְכֶם!”



"לִי הִיא, רַק לִי הִיא הַתַּרְמִית, וְהוּא הֵן גַּם הָעֵז לֹא יָכוֹל.



"עֵדִי הַשַּׁחַק הָזֶּה וְכוֹכָבִים הַיּוֹדְעִים כָּל מַעַשׂ!



“רַק עַד בְּלִי חֹק וּמְצָרִים הוּא אָהַב אֶת רֵעוֹ הָאֻמְלָל.”



כָּכָה הוּא זָעַק, אַךְ נִחֲתָה הַחֶרֶב בַּיָּד הָאַמִּיצָה,



חָלְפָה אֶת צַלְעוֹת הָעֶלֶם וַתְּבַתֵּר אֶת לִבְנַת-חָזֵהוּ.



נָפַל וּמֵת אֶוְרִיאַלוּס. עוֹד שׁוֹטֵף הַדָּם אֶת יְצוּרֵי-



גֵווֹ הַנֶּחְמָד, וְנִשְׁמַט אֵין אוֹנִים צַוָּארוֹ אֶל כְּתֵפוֹ.



כָּכָה גַם פֶּרַח-אַרְגָּמָן, כִּי יִפֹּל מִשֵּׁן הַמַּחֲרֵשָׁה,



יִבּוֹל וְגָוַע, אוֹ פֶרֶג כֹּה יַט לַעֲיֵפָה אֶת רֹאשׁוֹ



תַּחַת מוּעָקַת-הַגֶּשֶׁם הַנִּתָּךְ בְּזַעַף עָלֵיהוּ.



נִיסוּס מִתְפָּרֵץ אָז פְּנִימָה, וּבֵין הַפָּרָשִׁים כֻּלָּהֵם,



עָלָיו, עַל ווֹלְסְקֶנְס, יִשְׂתָּעֵר – רַק אֵלָיו מוּעָדוֹת פָּנֵיהוּ.



שָׁתוּ הָאוֹיְבִים מִסָּבִיב, מִפֹּה וּמִשָּׁם יִרְדְּפוּהוּ,



אָכֵן הוּא הוֹסִיף עֲמֹד וַיְנוֹפֵף כַּבָּזָק אֶת חַרְבּוֹ,



עַד כִּי,בִּצְוֹחַ רוּטוּלִי, וַיִּתְקַע הַחֶרֶב אֶל פִּיהוּ,



תְּקָעָהּ וַיָּמֹת, בְּקַחְתּוֹ גַּם נֶפֶשׁ הָאוֹיֵב עִמָּדוֹ.



כָּכָה עַל גּוּפַת רֵעֵהוּ הַמֵּת יִשְׁתַּטַּח שָׁסוּעַ,



וּבְמַרְגּוֹעַ-הַמָּוֶת יֵרָגַע גַּם הוּא לָאַחֲרוֹנָה.



בְּרוּכִים גַּם שְׁנֵיכֶם! אִם יֵשׁ עוֹד אֱיָלוּת וָעֹז בְּשִׁירָתִי,



הוֹי לֹא יִכָּחֵד לָנֶצַח זִכְרוֹנְכֶם מִזֵּכֶר הַדּוֹרוֹת,



כּל עוֹד עַל סֶלַע בַּל יִמּוֹט, עַל צוּר קַפִּיטוֹלִיוּם, יִתְנוֹסִס



שֵׁבֶט-אֶנֵיאָס וְתִכּוֹן מֶמְשֶׁלֶת הָאָב הָרוֹמָאִי!



כֹּה הָרוּטוּלִים נִצֵּחוּ. וַיִּקְחוּ אֶת שְׁלַל הַחֲלָלִים



גַּם חֲלִיצוֹתָם, וַיִּשְׂאוּ בִּבְכִי אֶל הַמַּחֲנֶה אֶת גּוּפַת



ווֹלְסְקֶנְס. – לֹא קָטָן הָאֵבֶל גַּם שָׁמָּה, בַּמַּחֲנֶה, עֵת רָאוּ



ווֹלְסְקֶנְס כִּי מֵת, וְסֶרָנוּס וְנוּמָה גַּם שָׂרִים עוֹד רַבִּים



נָפְלוּ מֵחֶרֶב. הֲמוֹנִים מִתְקַבְּצִים עַל יַד הַחֲלָלִים,



מֵתִים אוֹ חַיִּים עֲדָנָּה, גַּם שָׁמָּה בִּמְקוֹם עוֹד חֲדָשִׁים



עִקְּבוֹת הַהֶרֶג, וְנַחֲלֵי-הַדָּמִים בְּקֶצֶף יְפַכּוּ.



הַכֵּר יַכִּירוּ אֶת כְּלֵי הַמִּלְחָמָה, הַקּוֹבַע הַנּוֹצֵץ,



קּוֹבַע מֶסַּפּוּס וְעֶדְיוֹ, פְּרִי עָמָל וְזֵעַת-אַפָּיִם.

עָזְבָה אֶת עֶרֶשׂ-הַכַּרְכּוֹם, אֶת עֶרֶשׂ טִיתוֹנוּס, אוֹרוֹרָה



וּבְקַרְנַיִם חֲדָשׁוֹת הֵאִירָה אֶת רַחֲבֵי הָאָרֶץ.



שָׁפְכָה הַשֶּׁמֶש אֶת אוֹרָהּ וְאוֹרוּ גַם פְּנֵי כָל הַקּוֹרוֹת.



טוּרְנוּס אָז, לָבוּשׁ כָּל כֵּלָיו יְעוֹרֵר אֲנָשָׁיו לַנֶּשֶׁק,



כֵּן גַּם כָּל אֶחָד מְאַסֵּף לִקְרָבוֹת אֶת גְּדוּדָיו, לְבוּשֵׁי



מַדֵּי-הַנְּחוֹשֶׁת, וְקִצְפָּם יְעוֹרֵר בַּשְּׁמוּעוֹת הַשּׁוֹנוֹת:



אַף גַּם יָרִימוּ בָרְמָחִים (עַד נֶפֶשׁ נוֹגֵעַ הַמַּחֲזֶה!)



וּבִצְעָקוֹת עֲצוּמוֹת יוֹקִיעוּ אֶת שְׁתֵּי הַגֻּלְגָּלוֹת,



רֹאשׁ אֶוְרִיאַלוּס וְנִיסוּס.



עוֹרְכִים אַדִּירֵי אֶנֵיאָס אֶת צְבָאָם בַּחוֹמָה הַשְּׂמָאלִית



(מֵאַחַר הַנָּהָר יְסֻבֵּם מִיָּמִין), מִשְׁמַרְתָּם יַחֲזִיקוּ



עַל הַתְּעָלוֹת הַגְּדוֹלוֹת, וְתוֹךְ הַמִּגְדָלִים הַגְּבוֹהִים
##



נוּגִים הֵם עוֹמְדִים: כֹּה פְנֵי הַמּוּקָעִים אֶת לִבָּם יַכְאִיבוּ,



פָּנִים זוּ הֵיטֵב הִכִּירוּ, וְעַתָּה דָּם שָׁחוֹר נָטָפוּ.

פַמָה, אֱלִילַת-הַבְּשׂוֹרוֹת, בֵּין כֹּה בִכְנָפֶיהָ תִּתְעוֹפֵף,



דֶּרֶךְ הָעִיר הַנְּבוֹכָה תְמַהֵר וְנָגְעָה בְאָזְנֵי-



אֵם אֶוְרִיאַלוּס; וְהִנֵּה מִקֹּר יְצוּרֶיהָ קָפָאוּ.



נִשְׁמַט הַמָּנוֹר מִיַּד, וַיִּתְפָּרְדוּ כָל חוּטֵי-הַצָּמֶר.



פָּרֹץ תִּתְפָּרֵץ מִבֵּיתָהּ, וְיַלֵּל תְּיַלֵּל שַׁכּוּלָה,



תִּמְרֹט אֶת שַׂעֲרוֹת רֹאשָׁהּ וּמֻכַּת-שִׁגָּעוֹן תְּמַהֵר



אֶל הַמִּבְצָרִים וּגְדוּדֵי-הַצָּבָא, גַּם פַּחַד לֹא תֵדַע,



פַּחַד אֲנָשִׁים וָנֶשֶׁק, וּמִלְאָה שָׁמַיִם בִּתְלוּנוֹת:



"אוֹיָה, הֲזֶה אֶוְרִיאַלוּס! הֵן אַתָּה בְזִקְנָה וְשֵׂיבָה



כָּל נְחָמָתִי, וְאֵיכָה, הוֹי אַכְזָר, יָכֹלְתָּ עָזְבֵנִי?



אֵיךְ בְּסַכָּנָה כָזֹאת הֵם שְׁלָחוּךָ וְנָתֹן לֹא נָתָנוּ



דְּבָרִים לָקַחַת בְּפַעַם אַחֲרוֹנָה עִם אֵם נֶעֱזַבָה?



אוֹיָה, בַּנֵּכָר הֻשְׁלַכְתָּ לְטֶרֶף לְכֶלֶב וָעָיִט,



לֹא הוֹבַלְתִּיךָ לִקְבָרוֹת, עֵינֵיךָ כְּאֵם לֹא סָגַרְתִּי,



רָחוֹץ מִדָּם אֶת פְּצָעֶיךָ, וְכַסֵּה אֶת גֵּוְךָ בְּבָגֶד,



עָלָיו שָׁקַדְתִּי יוֹמָם וָלַיְלָה בִּגְלָלְךָ, וַתְּהִי לִי



צְפֵנַת-הַצֶּמֶר לְנוֹחַם, נִחוּמִים בְּדַאֲגוֹת-זִקְנָה.



אָנָּה אֵלֵכָה? וְאַיֵּה בָאָרֶץ יִמָּצְאוּ בַדֶּיךָ?



אֵי יְצוּרֶיךָ הַפְּזוּרִים וְגֵוְךָ הַנִּקְרָע? הֲתַגִּיד,



בְּנִי, אֶת כָּל אֵלֶּה? הַאָמְנָם לָזֹאת אַחֲרֶיךָ עָבַרְתִּי



יָם וְיַבֶּשֶׁת? הִרְגוּנִי, רוּטוּלִים, אִם רַחֵם תֵּדָעוּ!



כַּלוּ, הוֹי, בִּי כָל חִצֵּיכֶם, כַּלּוּנִי,הוֹי, אוֹתִי רִאשׁוֹנָה!

אוֹ תְרַחֲמֵנִי, הוֹי אַתָּה, אֲבִי כָל הָאֵלִים הָאַדִּיר,



שְׁלַח חִצֶּיךָ וְהוֹרֵד שְׁאוֹלָה אֶת רֹאשִׁי הַנִּבְזֶה,



יַעַן גַּדֵּעַ לֹא אוּכַל אֶת חַיַּי הַקָּשִׁים בִּלְתֶּךָ."



הִרְעִיד כָּל נֶפֶשׁ הַבֶּכִי, וְאַנְחַת-עַצֶּבֶת נִשְׁמָעָה.



נָשְׁתָה, אָבְדָה כָּל גְּבוּרָה, אֵין אוֹנִים לִקְרָב וּמִלְחָמָה.



אָז בְּמַבְעִירַת-הַיָּגוֹן אִידֵיאוּס וְאַקְטוֹר יַחֲזִיקוּ



(צִוּוּם כָּזֹאת אִילְיוֹנֶוְס וְיוּלוּס הַבּוֹכֶה רַב בֶּכִי),



יִתְפְּשׂוּ אוֹתָהּ בִּידֵיהֶם וּפְנִימָה הַבַּיְתָה יִשְּׂאוּהָ.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7380