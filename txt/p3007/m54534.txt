


	
	בֶּן־הַשֵּׁיךְ
	




לד. ש.





בְּדֶמֶם לֵיל־

סַהַר־וָאֵל

אֲנִי, אָמִין הָעֶלֶם,

נוֹשֵׂא כַפַּי בְּאֵלֶם,

כּוֹרֵעַ,

מִתְפַּלֵּל.





לִבִּי יָגֵל עָלַי מְאֹד:

מָחָר יָזִיו אוֹר בֹּקֶר־הוֹד.

בִּמְסֹךְ הָעֶרֶב אַרְגְּמַן צִיצֵי־שְׁקִיעוֹת

יִגְוַע וְלֹא יוֹסִיף טְמֹר לִי עוֹד

מַחְשָׁק שֶׁל לֵיל־כְּלוּלוֹת.

אִם זֹרְקוּ כְבָר הָאוּרִים עַל הֶהָרִים

וְרֵיחוֹת תַּבּוּן וּפִתַּת־עֶרֶב מְתַמְרִים,

עֲלֵה נָא, נִיב שָׁנִים, שְׁנוֹתַי,

רַךְ פְּסִיעוֹת, מִישׁוֹר וָגַיְא,

אֱסֹף לִי זֵכֶר תְּהוֹמוֹת

וַאֲבָנִים תַּחַת רַגְלַי מַהֵר מִדַּרְדְּרוֹת.

מַתְּנַת לֵיל־כְּלוּלוֹתַי

נִשְׁבִי בִי, יַלְדוּתִי, וּפְחִי שֵׁנִית

עַד תֻמָּתֵךְ תָּמִית כָּל קֶצֶף זָד,

וְשַׁבְתִּי לִהְיוֹת יֶלֶד אֵצֶל קֹדֶשׁ הַמִּסְגָּד

וְחַג' עֲמוּס־יָמִים מַבָּט עָלַי יַנְחִית.





אוּרִים, אוּרַי, מַה מֵּעָיִן,

בַּבִּקְעָה בֵּין הֶהָרִים?

מַה מֵּעֵין־הַנְּעוּרִים?

חשֶׁךְ מַעֲרִים הָרִים.

בּוֹאוּ, בּוֹאוּ, בְּנֵי־עֲרָב,

זִרְקוּ הָאֵשׁ בַּמְּדוּרוֹת!

יַחְדָּו, רֵעִים, עֶרְגֵּנוּ נָב,

יַחְדָּו חָרַדְנוּ עֵת בּוֹשֵׁשׁ לָבוֹא הָאוֹת.

רְאוּ פִּגְיוֹן דַּמֶּשֶׂק, מַעֲשֵׂה־מִכְסָף,

בִּתֵּק אֶת לְבָבִי, אֵלָיו כָּרַע נִכְסָף.

לוֹ תִּלְחַשְׁנָה הַבָּנוֹת בַּכְּפָר

בְּדַהַר סוּסָתִי הָאֲצִילָה נִכָּר,

בִּבְרַק עוֹרָהּ שָׁחַם מֵרְגָבִים בַּכָּר.





רַגְלֶיהָ דַּקּוּ, זְמוֹרוֹת־גֶּפֶן חֲטוּבוֹת,

וּגְדוֹלוֹת עֵינֶיהָ וְטוֹבוֹת.

הַבִּיטוּ נָא אָמִין,

חֲשָׁקָיו וְאָהֳלוֹ,

גּוֹבֵר בִּשְׁחֹור־קֵדָר,

תּוֹכוֹ אַהֲבָתָהּ עָלָיו תְּעַר.

וּבִזְקַן הַמַּאֲמִין

נוֹטְפִים אֶגְלֵי־קוֹרָן קְדוֹשִׁים:

לֹא יִקַּח אָמִין צָרוֹת נָשִׁים,

וּבְיוֹם יִקַּח – יִמּוֹטוּ שְׁאוֹל, שָׁמַיִם זוֹעֲמִים,

וְאֶרֶר נִשְׁמָתוֹ יִזְחַל מִן הַמְּרוֹמִים?





רוּחַ, מַה תֵּילִילִי כָּךְ?

מַה הִיא הַבְּשׂוֹרָה שֶׁבָּךְ

וּנְהִי הַמּוּאֶדְזִין?

זִרְעִי אֶת הָאָלָה – תִּטְפַּח!

מוּל אָלָה וּמוּל שְׁחָקִים

יִדֹּם כֹּל גֶּבֶר מַאֲזִין!

חֵי אֵל דְּבָרִי יָקִים,

אֲרוּרָה שׁוֹכֶבֶת בְּחֵיקִי –

– אַךְ לֹא פַטִּימָה הִיא!

הַפְּרִי לִמְסוֹס יְהִי

עַד נֵצַח בְּזַרְעִי.





מִן הַמַּעְיָן חוֹזְרָה הַבַּת.

זָקוּף גֵּוָהּ וּמְשַׁוֵּעַ.

יָדַעְתִּי זַעַף־הַמַּבָּט,

זֶה מַבָּטָהּ תּוֹבֵעַ:

אֲבִיבִים הִמְתִּינוּ –

שָׁוְא?

וְשָׁנִים רֹאשָׁן הִרְכִּינוּ:

רָב!

לְבָבוֹת עָרְגוּ, הוֹחִילוּ בְּחֶבְיוֹן,

כִּסּוּפִים נָדַמּוּ עַד רַדּוּ לְטִמְיוֹן

וַאֲנִי, אָמִין,

בִּדְמִי לֵיל־לֵילוֹתַי

הֵן בִּי חָשְׁקָה פַטִּימָה –

נָתַתִּי מְחִירָהּ כָּל בְּנוֹת־עֲרָב

וְהוֹן־בֵּיתִי – בִּרְכַּת פִּי אָב.

פַטִּימָה –

מִגַּנֵּי־מָרוֹם לֵיל־סַעַר שְׁמֵךְ קוֹשֵׁשׁ

וְהָרוּחַ אַחֲרָיו יַחֲזִיק וְלֹא בוֹשֵׁשׁ:

פַ–טִּי–מָה!





הֵן עֲבָרַנִי יַיִן,

יֵין הַיְחִידָה בָּאֳהָלִים,

שִׁנֶּיהָ שֵׁן,

עֵינֶיהָ יְעֵלִים מְחוֹלְלִים.

וְהַגַּלִּים בָּעַיִן

שָׁחֲרוּ מִשְּׁחֹור חֲצוֹת־לֵילִים,

פָּצְחוּ מִזְמוֹר לַבֵּן,

מִזְמוֹר לַבֵּן

מֵרֹאשׁ מִגְדָּל

גַּם עֵת יִקְרָא הַמּוּאֶדְזִין לָעָם…





יָדַעְתִּי גַבְרוּתִי,

לֹא דַל אוֹנִי, לֹא דָל –

לֹא רַךְ הוּא וְנִפְעָם.

שֹׁקּוּ, שֹׂקּוּ מַיִם בַּכַּדִים –

עַד בְּלִי מָה!

עָמְקוּ עֵינֵי־הָאֹפֶל מִסְּלָעִים

וּצְקוּנָן אֵימָה,

בְּחִצֵּי־מַחְשָׁק חַדִּים

לִבִּי יָהִים.

לַיְלָה רוּחַ בֵּין צוּקִים יָהִים,

וְהַתַּנִּים סוֹגְדִים בִּילֵל עַד כְּלוֹת,

בְּטֶרֶם חֶרֶס־יוֹם יִשַּׁק שָׁם לַגְּבָהִים,

וּתְכֵלֶת רוֹעֲפָה שִׁיר־בֹּקֶר, טַל כְּלוּלוֹת,

כַּלָּה בֵּין הֶהָרִים,

לִי מְעָרָה בְּחַמּוּקֵי־צוּרִים!

קוּמִי בֵּין הָרִים, הַבַּת!

גַּם חֶסֶד מִשְּׁחָקִים נִבָּט.

יִשְׁמַע אֵלִי

קוֹלִי,

כָּבְדוּ תַחֲנוּנַי מִמִּטְרוֹת־סוּפָה,

עֲמוּסָה נַפְשִׁי מַשָּׂא לַעֲיֵפָה;

אֶל מִדְבָּרִיּוֹת וּשְׂדֵה־תְקוּמוֹת,

שַׁאֲגוֹת־מֶרְחַבְיָה לָךְ נוֹאֲקוֹת

וְקוֹל פְּעִיַּת כְּבָשׂוֹת רַכּוֹת.

אֵל כַּבִּיר וָרָם,

אֵל עֲלוּמִים וָדָם,

רְאֵה לִבִּי־אָדָם!

בָּרֵךְ הַשְּׁבִיל נִפְתָּל בֵּין תְּהוֹמוֹת,

לוֹעָן נִפְעָר.

הַצְלַח הַדֶּרֶךְ לְרֹאשׁ הָר

וְעַל אָשְׁרֵנוּ חַסְדְּךָ יִגְבָּר!…




ירושלים, חשון–כסלו, תש"ז






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54534