


	
	עַל אַדְמַת־נֵכָר (קטע)
	




שַׂעֲרוֹתַיִךְ גּוֹלְשׁוֹת כְּגִבְעוֹת־הַחוֹפִים בְּאַרְצִי אֶל הַיָּם,

הַמִּתְפָּרְצוֹת מִלַּהַט הַשֶּׁמֶשׁ אֵלָיו, כְּאֶל מִפְלָט אַחֲרוֹן וְיָחִיד,

טוֹבְלוֹת בְּמֵימָיו הַקְּרִירִים וְעִמּוֹ תִּתְמַזֵּגְנָה לָעַד,

וּבְרִית־תָּמִיד בֵּין אֲדָמָה וּמַיִם נֶחְתֶּמֶת בִּנְשִׁיקָתָם –

נְשִׁיקָה שֶׁל נֵצַח אֶחָד לְמִשְׁנֵהוּ: סוֹד דְּבֵקוּת־הָעוֹלָם.

קוֹל צְחוֹקֵךְ בְּעֻזּוֹ, שִׁיר הַיְּקוּם הַצּוֹהֵל, מַחֲרִיד אֶת זִרְמֵי־הָאֲוִיר

מִדִּמְמָתָם הַגְּדוֹלָה (נִתָּזִים הֵם בְּרַעַד הַצִּדָּה,

תְּמֵהִים כִּי הֶחֱצִיף פְּרֹץ בְּזֶּרֶם־חֻלִּין לִתְחוּמָם);

יָנוּעַ הַצְּחוֹק כְּגַלֵּי־יַמִּי הָעֲנֻגִּים בְּיוֹם שֶׁל שָׁרָב,

עֵת הוּא נִים־וְלֹא־נִים חֶרֶשׁ זָע וּמַפְקִיר אֶת עַצְמוֹ,

כְּיֶלֶד מְחֻסַּר כָּל יֶשַׁע, בִּידֵי אוֹיַבְתּוֹ, זֹה הָרוּחַ,

שֶׁאַף הִיא לְפֶתַע נִתָּשָׁה וְלַשָּׁוְא תִּתְיַגַּע לְהַסְעִיר אֶת מֵימָיו

וְגַלָּיו לְהַצִּיב, כְּדַרְכָּהּ מִתָּמִיד, וְהִיא מַשְׁמִימָה:

מַה זֶּה הָיָה לָהּ כִּי הִיא מַנִּיחָה לְאוֹיְבָהּ, הַנָּתוּן בְּיָדָהּ,

וּתְשַׂחֵק עֲנֻגּוֹת בַּהֲמוֹן תַּלְתַּלָּיו אֲשֶׁר מִתְרַפְּקִים בֵּין אֶצְבְּעוֹתֶיהָ,

וְיָדָהּ תְּלַטְּפֶנּוּ בְּאַהֲבַת־רַחֲמִים:

שְׁעַת אִחוּד־הַבְּרִיאָה, שְׁעַת־הָרָצוֹן הַגְּדוֹלָה!





וְיֵשׁ עֵת שְׂחוֹקֵךְ הַשָּׁלוּחַ לַמֶּרְחַבְיָה יִתְפַּתֵּל, וּמָלְאוּ עֲמָקִים מִסָּבִיב

צִלְצְלֵי־תְרוּעוֹת, וְעַל הַגְּבָעוֹת הַמִּתְמוֹגְגוֹת יַעְפִּיל בְּלַהַט־כִּבּוּשׁ,

אֲשַׁוְכֶן לְנֶגֶד עֵינַי, דְּרָכַי הָרָמוֹת בַּמּוֹלֶדֶת,

כְּמוֹתוֹ מִתְעַוְּתוֹת־מִתְפַּתְּלוֹת בֵּינוֹת סְעִפֵּי הָרֵי־עֹז קַדְמוֹנִים

וְעַל חֻדֵּי־הַצּוּקִים, חֲרֵרִים וַאֲבֵלִים יִנָּשֵׂאוּ:

קִנֵּי הַיֵּאוּשׁ הַמּוֹרֵד בְּכָל דּוֹר וָדוֹר, דּוֹר וָדוֹר!…

וְיֵשׁ כִּי תַּבְחֵנָּה עֵינֵי־מִסְתַּכֵּל

אֶת קִרְעֵי־הַבָּשָׂר הַמְרֻסָּקִים, הַמְדֻלְדָּלִים כִּנְדָנִים שֶׁרוֹקְנוּ,

– שָׁם נִשְׁפַּךְ דַּם אֲבוֹתַי הַגְּדוֹלִים – – –

שָׁמָּה בָּרְחוּ בְּכָל עֵת מְתֵי־הַמְּעָט

לְכַבּוֹת בְּדַם לְבָבָם נַהֲרֵי־הַטֻּמְאָה הַשּׁוֹטְפִים.

מַעְפִּילוֹת הַדְּרָכִים בֵּינוֹתָם לְהָרִים מַעְלָה־מַעְלָה,

וְנֶאֱחָזוֹת בְּצַלְעוֹת־הֶהָרִים הַחֲשׂוּפוֹת –

כִּנְחָלִים שֶׁל עָצְמָה – שֶׁל בֵּטוֹן מְשֻׁרְיָן וְרָצוֹן מְחֻשָּׁל –

רָצוֹן סוֹלְלֵי־הַדְּרָכִים,

וְעַל אָשְׁיוֹת גּוּפוֹתֵיהֶם הַמְעֻנִּים יְצוּקָה הַמְּסִלָּה…

מְגַשְּׁשׁוֹת הַדְּרָכִים בֵּין כִּלְאֵי־הֶעָרִים שֶׁעָטוּ עֲלֵיהֶם

עַד הִגָּלוֹת הַפֶּתַח וְאֶל מַטְּרָתָן יִפְרְצוּן…





אָהַבְתִּי עֵינַיִךְ שְׁחֹורוֹת – כִּי אָהַבְתִּי

אֶת שְׁחֹור הַלֵּילוֹת שֶׁל אִמִּי הַגְּדוֹלָה, שֶׁל כְּנָעַן,

אֶת מוֹלֶדֶת עוֹלָם שֶׁל עַם מְיַחֵל וְנוֹדֵד אֶל חוֹף־מִבְטֶחָיו…

לַיְלָה־לַיְלָה תַּבְרֵקְנָה אֵלַי וּבְרָקָן בְּרַק־זָהָב מְסַנְוֵר –

רִבְבוֹת פִּרְחֵי־כֶסֶף – עֵינֵי אִמִּי הַגְּדוֹלָה, הָרְחוֹקָה,

הַצּוֹפָה גַּם אֵלַי בֵּין שְׁאָר הַבָּנִים הַשָּׁבִים אֵי־מִזֶּה לְנַחֲמָהּ בִּיגוֹנָהּ.

מַשַּׁב הָרוּחוֹת פֹּה – הֵדִים מִן הַבַּיִת יָבִיא לִי,

וְרוּחֵךְ, הוֹ, אַרְצִי, מִנִּבְכֵי־מַחֲשַׁכִּים תְּנַצְנֵץ בְּזֹהַר גָּדוֹל,

אַתְּ הַמְאַמֶּצֶת וְהָאֵיתָנָה – מִקְדָּשׁ־מְעַט לִי,

לִבְנֵךְ הַיָּתוֹם עֵת יָשִׁיר אֶת שִׁירֵךְ עַל אַדְמַת־נֵכָר…




1944






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54527