


	
	עִם עֶרֶב
	




אֲנִי כָמֵהַּ לֶהָרִים שֶׁלִּי,

אֶל מֶרְחָבִים וָעָל,

לָעֶרֶב הַכְּחַלְחַל –

עֵת תֹּם אוֹפֵף הַכֹּל: לַשֶּׁלִּי,

וְאֶל מַשַּׁק פְּרָחִים עִם רוּחַ קַל…





עֵינַיִךְ־אַתְּ טֹווֹת לִי דֹק. הָעֶרֶב

פּוֹשֵׁט כַּפָּיו אֶל הֶהָרִים

הַנִּשָּׂאִים…

הַמֶּרְחַבְיָה שְׁקֵטָה־

שְׁקֵטָה בְּלִי הֶרֶף,

מְזַמְרֵר רוֹעֶה עָלַי

שִׁירֵי־רוֹעִים בַּחֲלִילוֹ,

עֵת כִּבְשׂוֹתָיו

עַל מוֹרְדוֹת־הָעֶרֶב

הָעֵשֶׂב לוֹחֲכוֹת.

בִּשְׁבִילַי,

כָּבְשׁוּ רַגְלַי,

דּוֹרְכוֹת הֵן וְהוֹלְכוֹת, הוֹלְכוֹת, הוֹלְכוֹת,

עַל הַבְּקָעוֹת וְעַל יְרַק־שָׂדוֹת.




בסביבות גוש עציון, 1947






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54533