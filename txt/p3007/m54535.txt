


	
	כָּאַב לִי
	



לאוריאל






כָּאַב לִי עֵת קָרָאתִי אֶת שִׁירֶיךָ מִבַּגְרוּת,

סְמוּקִים, דְּשֵׁנֵי לְשַׁד וְעוֹסְסִים מִדָּם,

וְצִבְיוֹנָם כָּבֵד וְהֶמְיָתָם מְרִירוּת –

וְלֹא הָרְגַּלְתִּי לִרְאוֹתְךָ כֵּן, הָאָדָם!





כָּאַב לִי עֵת הָרַסְתָּ חֲלוֹמִי, חָלַמְתִּי בְגַנְּךָ,

כֹּה זָר הָיָה לִי (אַף לְךָ!) הַשַּׁאַג מֵעוֹרְקִים.

כִּי טוֹב הַפְלֵג עִם שִׁירוֹת־חֲלוֹם בִּלְאֹט מְנַעַנְעֶיךָ…

מַצֵּה עַד תֹּם יָם שֶׁל אוֹרָה וְכִסּוּפִים זָעִים.





כָּזֹאת הָרִיתִי – וְיָקַד קִרְבִּי סְאוֹן־דִבֵּר,

אַף זָעֲקוּ בִי הֶגְיוֹנִים בְּאֵין מָנוֹחַ,

עַד כִּי גַּלּוֹת כָּל זֹאת אִוִּיתִי, הֶחָבֵר,

עַל כִּי בָשַׂם גַּנְּךָ לִי וּבְאַפִּי עָלָה נִיחוֹחַ…




ירושלים, 26.11.47






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54535