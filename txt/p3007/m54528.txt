


	
	אוֹתוֹ סִפּוּר עָצוּב
	




הָיוּ לָהּ עֵינַיִם שֶׁל סַעַר בַּלַּיִל

וּפֶה לָהּ מָתוֹק כִּזְמִירוֹת שֶׁנִּשְׁכָּחוּ.

הָיְתָה מַרְטִיטָה בְּעֶרְגָּה כָּל בֶּן־חַיִל,

מְעִירָה וּמַתֶּזֶת לְבָבוֹת שֶׁנִּמְעָכוּ.





וּבְרֶדֶת הַשֶּׁמֶשׁ לִשְׁכַּב וְלָנוּחַ,

וְזִנְּקוּ הַצְּלָלִים חִישׁ מַהֵר מִלֶּב־גַּיְא,

שִׁירָה תִּנָּשֵׂא וְתִדְהַר עִם הָרוּחַ,

וְגָנְחוּ הַשִּׂיחִים לְנֶגְדּוֹ בְּלֵב דַּוָּי:





"הֵיכָן הָיִיתָ עֵת עֲלוּמַי פָּרָחוּ,

הַיָּפָה בַּבָּנוֹת אָז מָלַכְתִּי בַּגַּיְא,

דִּמְדּוּמִים עֵת פָּרְשׂוּ כַפָּם רוֹטֶטֶת בָּאָחוּ,

וְהָעוֹלָם זָלַף רֵיחַ – אֶשְׁכָּר וָשָׁי?





"וְאָהֲבָה אָז פָּרְחָה וָאֳרָנִים הִשִּׁיקוּ,

רֹאשׁ אֶל רֹאשׁ רָכַן וְלָהַט מִיֶּקֶד.

שִׂפְתוֹתַי אֲדֻמּוֹת רֹב־נְשִׁיקוֹת הֵרִיקוּ –

וּלְבָבוֹת צְעִירִים יָצְאוּ בְּשִׁיר וָרֶקֶד!"





וְהָעֶרֶב פּוֹסֵעַ מְהַסֵּס וְאַט־אָט –

וְהַסַּהַר גּוֹלֵשׁ עַל הָהָר מִמְּרוֹמִים,

וּמְסַפֵּר הַזָּקֵן לוֹ בְּנַחַת בַּלָּט

אוֹתוֹ סִפּוּר עָצוּב עַל לֵילוֹת וַעֲלוּמִים:





"הַנְּעוּרִים, אָחִי, לֹא יַתְחִילוּ עִם לַיִל,

וְזֵר פְּרָחֶיךָ הַקְּמֵלִים מֵנֵץ אֵי־שָׁם וַדַּאי.



הַנְּעָרוֹת לוֹקְטוֹת אוֹתָם (אַחֵר הוּא בֶן־הֶחָיִל!)



קוֹלְעוֹת זֵרִים שֶׁל אַהֲבָה לְרֹאשׁ הַגָּיְא!…"




תֵּל־אָבִיב, י“ג בסיון, תש”ו.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54528