


	
	שִׁיר הַפַּעֲמוֹן
	






ירא את יי בני ומלך

ועם שׁונים אל תתערב.

(משלי כ“ד כ”א)









חָזָק כַּסֶלַע, בַַּעֲלִיל לָאָרֶץ,

מֻצָק הַחֶרֶט מִקְשֶׁה מֵחֹמֶר,

הַיוֹֹם הַפַּעֲמוֹן עוֹד יִפְרָץ־פָּרֶץ!

נְעָרִים! עִמְדוּ הָכֵן בְּתִתִּי אֹמֶר!

   מַה נָעִים יְגִיעַ כַּפָּיִם,

   בּוֹ תִזַל זֵיעַת אַפָּיִם,

הַמַעֲשֵׂה יְהַלֵל אֶת־אֳמָן עוֹשֵׂהוּ;

אוּלָם הַבְּרָכָה מֵעָל תְּבוֹאֵהוּ.





אֶל מְלֶאכֶת עֲבֹדָה, נָכִינָה הַפָּעַם,

נָאוָה אֲרֶשֶׁת מֵישָׁרִים שִבְעָתָיִם;

אִם יִלָווּ דְבָרִים נְכֹחִים בְּטוּב טָעַם,

אָז תֵּקַל הָעֲבֹדָה וְתִזַל כַּמָיִם.

לָכֵן נַבִּיטָה נָא בְהַשְׂכֵּל וּמְזִימָה,

מַַה רָפֶה הָאֱנוֹשׁ, מֶה עַזָה חָכְמָתוֹ; –

לָאֳמָן נִבְעָר מִדַעַת, בּוּז וּכְלִימָה,

אֲשֶׁר לֹא יָבִין עֵת יְבַצַע פְּעוּלָתוֹ.

זֶה עֱדִי הַגֶבֶר, מוֹתַר בֶּן הָאֲדָמָה,

לָזֹאת לִתְּשׁוּרָה לוֹ נִתְּנָה הַתְּבוּנָה,

לְמַעַן יֵדַע בְּלִבּוֹ, יִרְחַשׁ בִּדְמָמָה,

אֶת־כָּל־אֲשֶׁר יִבְרָא, וְיָדָיו לוֹ אֱמוּנָה.





קְחוּ־נָא נְעָרִים! עֵץ יָבֵשׁ הַפָּעַם,

מִגֶזַע בְּרוֹשִׁים לְהַגְדִיל הַמְדוֹרָה,

בִּקְדוֹחַ לַבַּת אֵשׁ עֲצוּרָה בְזָעַם,

יְלַהֵט עָל עָל הַמוֹקֵד לַמוֹרָא.

  בַּשְׁלוּ הַנְחֹשֶת בְּקַלַחַת,

  חִישׁ הַבְּדִיל תְּנוּ לַמִרְקַחַת,

עַד יֵרַךְ הַקָשֶׁה יִזַל כְּמַיִם,

בַּכִּיוֹר הַגָדוֹל רְחַב־יָָדָיִם!





מַה מִתַּחַת לְאָרֶץ, עָמֹק בָּאֲדָמָה

הַיַד פּוֹעֶלֶת בְּעֶזְרַת אֵשׁ שַׁלְהֶבֶת,

שָׁם בִּמְרוֹמֵי הַמִגְדָל, בְּגַפֵֵּּי הָרָמָה

יְתַנֶֶה הַפַּעֲמוֹן לְכָל אוֹזֶן קַשָׁבֶת.

עַד דוֹר אַחֲרוֹן צִלְצֵל קוֹלוֹ יְשׂחֵחַ,

יָעִיר כָּל לֵבָב, וִִיעֹֹרֵֵר כָּל קֶרֶב,

עִם דַכָּא קְשֵׁה־יוֹם יְֶאֱנֹק, יִתְיַפֵחַ,

לָעִיר רוֹמְמוֹת אֵל יִקְרָא בֹקֶר וְעֶרֶב.

מַה־תַּחַת הַשֶׁמֶשׁ, בְּעֵמֶק הַבָּכָא

תְּעוּדַת־הָאָדָם לִבְנֵֵי תְמוּתָה תַצִיעַ,

יוֹדִִיעַ הַפַּעֲמוֹן לָגִיל, לַאֲנָחָה,

בַּמֶרְחָק סָבִיב הֵד קוֹלוֹ יַשְׁמִיעַ. –





אֲבַעְבֻּעוֹת לְבֵֵנִים, נְעָרִים! יָפִיחוּ;

הַנְחשֶׁת וְהַבְּדִיל יִזְלוּ כַמָיִם,

אֵפֶר וּמֶלַח לַמֶרְקָחָה הַשְׁלִיכוּ,

הֵם הַמֶזֶג יָחִישׁוּ שִִִִׁבְעָתָיִם.

  גַם טֶרֶם הַמִמְסָךְ יָקִִִִִיא,

  מִקֶצֶף יִהְיֶה זַךְ וְנִָקִִִִִי.

אִם מֵחֶלְאַת סִיגִִִים יִטְהַר הַפָּעַם,

אֲזַי קוֹלוֹ בְּרָמָה אַדִיר כָּרָעַם.

כִּי בְצִלְצֵל הַגִילָה, גִילַת כִּפְלַיִם,

יְקַדֵם פְּנֵי הַיֶלֶד מֵרֶחֶם הוֹרָתוֹ,

עַל מְהַלְכוֹ הָרִאשׁוֹן בְּדֶרֶךְ הַחַיִים,

הֵחֵל בִּזְרֹעוֹת שֵׁנָה, בְּעֶרֶשׂ מְנוּחָתוֹ;

עוֹד בְּחֵיק הָעִתִּים לְפָנָיו נֶחְבָּאִים

גוֹרָלֵי הַחֶלֶד הַטוֹבִים וְהָרָעִים;

אַהֲבַת אִמוֹ עֲדִינָה, דַאֲגַת הוֹרָתוֹ,

תִּצוֹר כְּבָבַת עֵינָהּ, שַׁחֲרוּת חַיָתוֹ,

הָה! כְּחֵץ יָעוּף יַחֲלוֹפוּ הָרְגָעִים. –

הָעֶלֶם בְּגֹבַה לֵב יַעֲזוֹב רַעֲיָתוֹ,

לָצֵאת לַחַיִים יְרוֹמְמוּ עֶשְׁתּוֹֹנוֹתָיו,

יְמוֹדֵד הַתֵּבֵל בְּמִשְׁעֶנֶת הֲלִיכָתוֹ,

כַּנֵכָר, כַּגֵר יָשׁוּב לְבֵית אֲבוֹתָיו. –

מַה יְפִיָה, מַה נְעִימָה בַאֲבִיב נְעוּרֶיהָ,

כִּתְּמוּנַת הוֹד צֶלֶם מַלְאֲכֵי רָקִיעַ,

מִנִי בשֶׁת נְעוּרִים אָדְמוּ, לְחָיֶיהָ,

יֶחֱזֶה הָעֲלְמָה לִקְרָאתוֹ תֹפִיעַ.

הָה, פִּתְאוֹם תְּשׁוּקָה נַעֲלָמָה, נָכְרִיָה,

תּאֹחֵז לֵב הָעֶלֶם, הוֹלֵךְ מְתַעְתֵּעַ,

בָּבַת עֵינוֹ מְלֵאַת דֶמַע צֹפִיָה,

יִתְבּוֹדֵד, יָנוּס מֵחֶבְרַת הָרֵעַ,

בְּעִקְבוֹתֶיהָ יִתְהַלֵךְ בְּפָנִים נְעִימוֹת,

מְאֻשָׁר אִם “שָׁלוֹם” תַּעֲנֶה בְצוּף שְׂפָתָיִם,

צִיצִים וְשׁוֹשַׁנִים יְבַקֵשׁ בִּשְׂדֵי תְְרוּמוֹת,

לַעֲדוֹת נֶזֶר אַהֲבָתוֹ בַעֲדִי עֲדָיִים.

הוֹי תְּשׁוּקָה עֲדִינָה. הוֹי תּוֹחֶלֶת נְעִימָה!

אֱלֵי אַהֲבָה רִאשׁוֹנָה חֶמְדַּת הַשָּׁנִים.

הָעַיִן תֶּחֱזֶה בְּתוֹךְ רָקִיעַ פְּנִימָה,

גַם הַלֵבָב יִרְוֶה אשֶׁר עִם עֲדָנִים;

הָה, לוּ תִהְיֶינָה נֶצַח רֲעֲנַנוּת,

אַתֵּנָה עִִתּוֹת אַהֲבָה, עִִתּוֹת שַׁאֲנַנוּת!





אֵיכָה אֲבַעְבֻּעוֹת יָזוֹקוּ בְרָמָה,

הֵן קְצֵה הַמַַטֶה אֶטְבֹּל קִרְבֵּהוּ,

אִם יִתְרָאֶה בַּחֲתֻלַת זְכוּכִית שָׁמָה,

אוֹת הוּא כִּי נָכוֹן לְמִמְסָךְ הִנֵֵהוּ.

  נְעָרִים הֱיוּ נְכוֹנִים בָּאַחַת,

  הַבְחִינוּ אֵת הַמִרְקַַַחַת,

הָרַךְ וְהַקָשֶׁה אִם יִתְחַבָּרוּ,

לְאוֹת טוֹבָה כִּי לַדֶבֶק יִכְשָׁרוּ. –





הַקָשֶֶּׁה עִם הָרַךְ עֵֵת כִּי יִכְשָׁרוּ,

הָעַז עִם הֶרָפֶה אִם יִתְחַבָּרוּ,

אֲזַַי צְמָדִים יַחַד יִתְּנוּ צִלְצֵל תָּמִים,

לָָכֵן בְּחוֹן נָא בְבָחֲרָךְ נֶפֶשׁ יְקָרָה,

אִם לִִבָּתָהּ לְלִִבְּךָ בֶּאֱמֶת נִִקְשָׁרָה,

הַמָשׂוֹשׂ כְּמוֹ רֶגַע וְנֹחַם יַאֲרִיךְ יָמִים.

בֵֵּין קְווֻצוֹת כַּלָה, חֵן חֵן תֹֹּפִיעַ,

יַכְתִּיר בַּנְעִימִים נֵזְְר פְּרָחֶיהָ,

עֵת בַַּמִגְדָל הַפַּעֲמוֹן יָרִיעַ,

וַַיִקְרָא הַקְרוּאִים לְיוֹם כְּלִילוּתֶיהָ,

אֲהָה, מוֹעֵד נָאוֶה, נְעִים־גִילַת הַחַיִים,

גַם אֲבִיב־חֶלֶד עִמְךָ יּובָל לַַקָבֶר,

בַּחֲגוּרַת מָתְנַיִם וּצְעִיף הָעֵינָיִם,

נִסַע יֶתֶר הָאשֶׁר, תִּקְוַת הַגָבֶר.





הַתְּשׁוּּּּּקָה חוֹלֶפֶת,

הָאַהֲבָה נִשְׁאֶרֶת,

הַנִצָה נֶחְשֶׂפֶת,

וּפִרְיָהּ שׁוֹמֶרֶת.

הָאִישׁ לַעֲבוֹדָתוֹ,

נֶהְדָף מִתְּעֹוּדָתוֹ,

יֵצֵא לַחַיִים,

בְּכָל־מִשְׁלַח יָדַיִם,

יִתְאַמֵץ אַף יְכוֹנֵן,

יִתְנַכֵּל, יִתְבּוֹנֵן

יַעֲפִיל גַם יִתְעָרֵב,

הָאשֶׁר לוֹ לְקָרֵב.

אָז יִנְהֲרוּ לוֹ כָּל בִּרְכוֹת שָׁמָיִם,

הַגְרָנוֹת יְשַׂגְשְׂגוּ אַחַת אַפָּיִם,

מְזָוָיו יִפְרוֹצוּ וּבֵיתוֹ – רְחַב־יָדָיִם.

הִנֵה שָׁם מִשְׂתָּרֶרֶת,

אֵשֶׁת חַיִל נֶאְדֶרֶת,

אֵם הַבָּנִים הַיְקָרָה,

לְמַרְבִּית בֵּיתָהּ תִּפְאָרָה,

שַׁלֶטֶת בַּתְּבוּנָה,

וְיָדֶיהָ לָהּ אֱמוּנָה,

מְלַמֶֶֶדֶת בְּנוֹתֶיהָ,

מֹוכַחַת בָּנֶיהָ,

וּמִבְּלִי עֲצַלְתַּיִם,

תַּעֲמוֹל בְּיָדָיִם,

וַתֵּרֶב חֵפֶץ כַּפֶּיהָ,

תַּחַת מִשְׁטַר שְׂעִיפֶּיהָ.

וּתְמַלֵא אֲסָמֶיהָ גִנְזַכֵּי הַמֶלֶךְ,

וּתְשַׁלַח יָדֶיהָ בַּכִּישׁוֹר, בַּפֶּלֶךְ,

וַתֶּאֱסוֹף בַּמֶלְתָּחָה, עֲרוּכָה, טְהוֹרָה,

צֶמֶר צַח מִשֶׁלֶג וּפִּשְׁתָּה צְחוֹרָה,

וּתְחַבֵּר לְטוֹב כְּלִילַת יוֹפִי אַפָּיִם,

בְּלִי רִפְיוֹן יָדָיִם. –





אֲדוֹנֵי הַבַּיִת יַשְׁקִיף מִמוֹשָׁבוֹ,

וְעֵינָיו יִצְהָלוּ וַיַעֲלוֹז לְבָבוֹ,

עַל אָהֳלוֹ פֹּרֵחַ, עַל נָוֵהוּ שַׁאֲנָן,

עַל אָשְׁרוֹ כִּי יָנוּב דָשֵׁן וְרַעֲנָן,

עַמוּדָיו כַּאֲרָזִים עָל עָל יֶחֱזָיוּ,

גוֹרֶן וְיֶקֶב בְּדָגָן וְתִירוֹשׁ יֶהֱמָיוּ,

אָסָמָיו מוּעָקִים מִבִּרְכוֹת שָׁמָיִם,

שְׂדֵי תְרוּמוֹת יָנוּעוּ כְּמִשְׁבְּרֵי מָיִם. –

אָז יִתְפָּאֵר בְּפִיהוּ, בְּגֵאוּת יָפֵחַ:

אָהֳלִי בַל יִצְעַן עַד בִלְתִּי יָרֵחַ,

אֶשְׂחַק לְכָל שׁוֹאָה, אַף אֶלְעַג לַקָרֶץ,

אָשְׁיוֹת בֵּיתִי נְכוֹנִים בְּמַעֲבֵה הָאָרֶץ.

אַךְ אַיֵה הַגֶבֶר בְּרִית עוֹלָם יָקִים,

אֶת תְּעוּדַת מְרוֹמִים, עִם פְּקוּדוֹת שְׁחָקִים?

וְהָאָסוֹן כְּסוּפָה יֶאתֶה לִפְרוֹץ פָּרֶץ. –





נְעֳרִים! הֵן עֵת לָצֶקֶת הֵחֵלָה.

עַל תְּמוּנַת הַמִמְסָךְ נָאווּ הַפְּצָמִים.

אַךְ טֶרֶם לְחֶרֶט יָבוֹא אֹהֶלָה,

הַעֲתִּירוּ בַעֲדוֹ אֲרֶשֶׁת בְּלֵב תָמִים.

  הֲדוֹפוּ פַּחַז הַמַגְרֵפָה!

  אֵל יִשְׁמוֹר הַבַּיִת מִשְׂרֵפָה!

תִּמְרוֹת עָשָׁן יִתְאַבְּכוּ הַפָּעַם,

וְַגַלֵי לַהֲבוֹת אֵש יִדוֹדוּן בְּזָעַם.

מְאַשֶׁרֶת הָאֵשׁ, בְּתַעֲַצוּמָה מְבֹרָכֶת,

תַחַת רֶסֶן אָדָם עֵת מִתְהַלָכֶת,

כָּל מְלֶאכֶת מַחְשֶׁבֶת, בְּּפֹֹעַל כַּפָּיִם,

אַךְ יָדָהּ תְּכוֹנֵן, זֹאת מַתַּת שָׁמָיִם.

אוּלָם מָה אֲיֻמָה הַבַּת הַשָׁמָיִם,

עֵת תְּנַתֵּק כְּבָלֶיהָ, תָּסִיר נְחֻשְׁתָּיִם!

כְּאַוַת רוּחַ תַּאֲנָתָה, בְּקֶצֶף וְאֵיבָה,

תִּדְרוֹךְ, תִּשְׁתָּרֵר הַבַּת הַשׁוֹבֵבָה.

הוֹי, אִם צֹעָה חָפְשִׁי מִמוֹסֵרָה,

חֻקוֹת תֵּבֵל בְּאֵֵין מַעֲצוֹר תַּפְרִיעַ,

בְּקִרְיָה הוֹמִיָה שַׁלֶטֶת הַתַּבְעֵרָה,

בְּגבַה וְגָאוֹן עַד מָרוֹם תַּרְקִיעַ.

כִּי הָאֵיתָנִים, כָּל מֹסְדוֹת הָאָרֶץ,

יִשְׂטְמוּ עֲמַל אָדָם, יָבִיאוּ הַקָרֶץ.

מִנִבְלֵי שָׁמָיִם,

בְּרָכוֹת יָקֵרוּ,

מִטְרוֹת יְפַזֵרוּ,

וּמֵעַנְנֵי מָיִם,

רַעַם וּבְרָקִים,

יֵרָאוּ בַשְׁחָָקִים.

מֶה־קוֹל הֲמוּלָה מִמְרוֹמֵי שָׂעַר?!

– – – – סוֹעָה וָסָעַר!!

בַּדָם מְגוֹלָלָה,

חֲתֻלַת הָרָקִיעַ,

הוֹי, חַלְחָלָה,

הַשָׁאוֹן יָרִיעַ,

הָרַעַשׁ יְעוֹפֵף,

וְהַקִיטוֹר יְחוֹפֵף.





בֶּעֱזוּז עֶבְרָתָהּ תְּלַהֵט עַמוּד לֶהָבָה,

בַּחֻצוֹת, בַּשְְׁוָקִים, בְּחוֹמָה נִשְׂגָבָה.

וַתָּרָם חִִישׁ מַעֲלָה בַעְיָם הָרוּחַ,

רֻתְּחָה בְּחָפְזָה לָנוּס כַּסִיר נָפוּחַ,

רוּחוֹת יִתְלַהֲטוּּ, קוֹרוֹת יִתְפּוֹצָצוּן,

סִפִּים יְרוֹפְפוּ, חַלוֹנוֹת יִתְפַּלָצוּן,

אִמוֹת תִּתְעֶינָה, בְּנֵיהֶן יִבְכָּיוּן,

גַם חַיְתוֹ שָׂדַי בְּבֵין חֳרָבוֹת יֶהֱמָיוּן. –

וְיָאִיצוּן, וְַיצִיִלוּן, דְחוּפִים, מְבֹהָלִים,

כְּאור יוֹמָם הַלָיִל, וְיָנוּסוּ הַצְלָלִים,

מִיַד אֶל יַד כְּרַתּוּקוֹת מְשׁוּלָבוֹת,

יֵדֶא דְלִי־מַיִם מִבֵּינוֹת לֶהָבוֹת,

עַל בָּמֳתֵי מִבְצִָרִים, בְּגַפֵּי אַרְמוֹנִים,

יִשְׂאוּ מַיִם רַבִּים מִשְׁבְֵּרי גְאֵיוֹנִים.

בְּקוֹל עֲנוֹת הֲמוּלָה חִישׁ יָעוּף הַסָעַר,

הַמְבַקֵש לַהֲבַת־אֵשׁ בֵּין קִרְיָה וְשָׁעַר,

יָדָה אֹחֶזֶת אֶת־חַרְבוֹנֵי קָיִץ,

בַּמְגוּרָה, בַּגָדִישׁ עַד חוֹמָה וְחָיִץ,

וּכְמוֹ חָשְׁקָה נַפְשָׁה לְגַמֵא הָאֲדָמָה,

לָשִׁית הַ‏ַכֹּל בָּתָה עֲדֵי יֻכַּת שְׁאִיָה,

עֵת קַלַת הַמֵרוּץ תַּחְפּוֹז כַּצְבִיָה,

תִּתְאַבֵּךְ בְּגֵאוּת עֲנָק, תְּשַׂגְשֵׂג בָּרָמָה

אֵשׁ אוֹכֶלֶת! –

בְּלִי תוֹחֶלֶת,

יִזוֹר הָאָדָם מִיַד אֵל כִּי קָשָתָה,

יַשְׁקִִיף עַל קִנְיָנָיו בְּאֵין יְשׁוּעָתָה;

יְְשׂם, יִשְׁתָּאֶה, אֵיךְ נִהְיוּ לִשְׁמָמָה.

נֻצְתוּּ, נָבָקוּ,

מְקוֹמוֹת עֲדָנִים,

סוּפוֹת יִנְהָקוּ,

בְּחָרְבוֹת אֵיתָנִים,

וּבִנְקִיקֵי חֲרַכִּים,

תִּתְגוֹרֵר שְׁמָמָה,

וְעָבֵי מַחֲשַׁכִּים,

יַשְׁקִיפוּ מֵרָמָה.

אַחֲרֵי הַקֶבֶר –

אָבְדַן הוֹנוֹ,

וּבֵּית מְעוֹנוֹ –

יַבִּיט הַגֶבֶר,

מַעֲדַנוֹת יֵלֶךְ,

בְּמַטֵה־הַהֵלֶךְ. –

מִכָּל־שְׁלַל הָאֵשׁ, חָמְסָה בַּחֲרוֹן אַַפָּיִם.

נֶחָמָה אַחַת נִשְׁאֶרֶת בְּלִבֵּהוּ,

כִּי יִשָׂא אֶת מִכְסַת רָאשֵׁי אֲהוּבֵיהוּ,

וְהִנֵה אִישׁ לֹא נֶעֱדָר, כֻּלָם בַחַיִים. –





נְעָרִים! הַמִרְקָח בְּאֶרֶץ הִנֵהוּ,

הַחֶרֶט נִמְלָא בְלִי אָסוֹן וְרָעָה,

הֲיֵצֵא כָלִיל בִּיפִי הוֹד מַרְאֵהוּ,

וִישַׁלֵם לָאֳמָן הָעָמָל וְהַתְּלָאָה? –

  אוּלַי הַמִמְסָךְ יִשָׁחַת?

  הַתְּמוּנָה תִשָׁבֵר בְּאַחַת?

הָה! אוּלַי עֵת נַפְשֵׁנוּּ מְיַחֵלָה,

הַשׁוֹד וְהַשֶׁבֶר כְּבַר קָרָנוּ סֶלָה. –





אֱלֵי מַעֲמַקֵי אוֹפֶל, תּוךְ חֵיק הָאֲדָמָה,

נָשִׂים בְּנֶפֶשׁ יִחֵלָה עֲמַל־כַּפָּיִם,

כְּמוֹ הַזוֹרֵעַ יִזְרַע שָׁם בִּדְמָמָה,

וִיקַו לִקְצוֹר בְּרִנָה אַחַת אַפָָּיִם,

וְזַרְעוֹ לִבְרָכָָה בִרְצוֹן הַשָׁמָיִם.

זֶרַע אַחֵר עוֹד יָקָר מִכָּל תּוּשִׁיָה

נַטְמִין בָּאֵבֶל קֶרֶב חֵיק הָאֲדָמָה,

נְצַפֶּה, נוֹחִילָה מֵאֶרֶץ הַנְשִׁיָה,

יַפְרִיחַ, יְשַׂגְשֵׂג עוֹד לְתַכְלִית הָרָמָה. –





מִמִגְדַל הַצְרִיחַ

בְּאֵבֶל כָּבֵד וְשֶׁבֶר,

הַפַּעֲמוֹן יָפִיחַ

קוֹל עֲנוֹת הַקֶבֶר.

הֲלָמָיו בְּאֵבֶל יְלַווּ הַיוֹרֵד פְּלָאִים

עַל דַרְכּוֹ הָאַחֲרוֹן לְאֶרֶץ רְפָאִים. –





אֲהָהּ! נְוַת בַּיִת זֹאת הַיְקָרָה, הַתְּמִימָה,

זֹֹֹֹֹאת אֵם הַבָּנִים, עֲטֶרֶת בֵּיתָה פְּנִימָה,

מֶלֶךְ בַּלָהוֹת בַּשְׁבִי הוֹלִיכֶהָ,

מִזְרֹֹֹעוֹת אִישָׁהּ אַלוּף נְעוּרֶיהָ,

מִקֶרֶב יְלָדֶיהָ, מַרְבִּית הַבָּיִת,

כִּפְּטוּרֵי צִיצִים, כִּשְׁתוּלֵי הַזָיִת,

פָּרְחוּ, הֵנֵצוּ מִבִּרְכוֹת שָׁדָיִם,

אָז חָזוּ עֵינֶיהָ בְּמִצְהֲלוֹת אַפָּיִם.

אֲהָה, מוֹסְרוֹת הַבַּיִת, לוֹֹיוֹת הָאֲגוּדָה,

נֻתְּקו, נִפְתָּחוּ עַד עוֹלְמֵי עוֹלָמִים;

כִּי בְּאֶרֶץ אַשְׁמַנִים תָּנוּחַ גַלְמוּדָה,

אֵם הַבַּיִת עֲטֶרֶת בַּעֲלָה מִיָמִים.

הֵן נְעִימוֹת מִשְׁטָרָהּ כַּיוֹם נֶעֱדֶרֶת,

עַל הֲלִיכוֹת בֵּיתָהּ בַּל עֵינֶיהָ צוֹפִיָה;

בְּתוֹךְ בֵּית הַיְתוֹמִים הָה, מִשְׂתָּרֶרֶת,

בְּלִי אַהֲבָה בְּלִי חֶמְלָה – אִשָׁה נָכְרִיָה.





עֲדֵי הַפַּעֲמוֹן יָקֵר בְּקוֹר הָרוּחַ

עֲבוֹדָה הַקָשָׁה הַנִיחוּ נְעָרִים!

כְּבֵין הָעֲפָאִים הַצִפֹּוֹר יָנוּחַ,

כֵּן לִבְּכֶם הֵטִיבוּ בְּשַׁלְוַת מֵישָׁרִים.

  בְּהִלוֹ כֹּכַב הָעַרְבָּיִם,

  חָפְשִׁי מִפֹּעַל כַּפָּיִם,

הַנַעַר כִּי יַקְשֵׁב הַנֶשֶׁף הִגִיעַ;

וְהָאֳמָן תָּמִיד יִיגָע לֹֹא יַרְגִיעַ.





עֲלֵז בְּלֵב שָׂמֵח יָחִישׁ פּעֳמֵיהוּ

אֶל אֹֹהֶל אַפַּדְנוֹ בָאֶרֶץ מְגוּרָיו

הַהֵלֶךְ בְּחוֹרְשָׁה מִמֶרְחָק דַרְכֵּהוּ,

וְנַפְשׁוֹ מְיַחֵלָה בְּחֻבּוֹ תְּמַהֵר אֲשוּרָיו.

אֵלִים וְעַתּוּדִים, אַף צֹֹֹנֶה לָאֲלָפִים,

רִבְבוֹת חֲשִׂיפֵי עִזִים גַם עֶדְרֵי אֲלָפִים,

כֻּלָם חִזְקֵי מֶצַח, מְרִיאִים מְסֻבָּלִים,

אֶל הַדָבְרָם הָלוֹךְ וְגָעֹֹֹֹֹה מְבֹהָלִים.

הִנֵה מְלֵאַת עֲמָרִים, אֲלֻמוֹת הַקָָמָה,

תְּנַהֵג בִּכְבֵדוּת הָעֲגָלָה שָׁמָה,

בִּצְבָעִים שׁוֹנִים תָּנוּחַ עֲלֵי אֲלֻמוֹת,

כֹּתֶרֶת הַשִׁבֳּלִים מִשְׂדֵי תְרוּמוֹת.

חֲבוּר הַקֹצְרִים בְּרִנָה מִכָּל אַפְסָיִם,

יְכַרְכֵּר, יְפַזֵז, בִּמְחוֹלַת הַמַחֲנָיִם,

בַּשְׁוָקִים וְחוּצוֹת דֻמִיָה שׂוֹרָרֶת,

שָׁם סְבִיבַת הָאָח עָלָיו אֵשׁ מְבֹעָרֶת,

גָרֵי הַבַּיִת נֶאֶסְפוּ גַם יָחַד,

וְשַׁעַר הָעִיר סֻגַר שַאֲנַן מִפָּחַד.

שַׂלְמַת שְׁחַרְחֹרֶת הֵן תִּלְבַּשׁ הָאֲדָמָה;

הָאֶזְרָח לֹא תַחֲרִיד חֶשְׁכַּת לֵיל אֲפֵלָה,

אַךְ לֵב בְּלִיַעַל תָּעִיר בְּבַלְהוֹת דְמָמָה;

כִּי עֵין הַחוֹק תִּצוֹר, לֹא תָנוּם סֶלָה. –





הוֹי חֻקָה קְדוֹשָׁה, הַבַּת הַשָׁמָיִם,

עִם מִשְׁטַר סְדָרִים בְּרוּכָה שִׁבְעָתָיִם!

בְּמַסֹרֶת הַבְּרִית בְּנֵי־אָדָם תִּקְשׁוֹרִי,

מִבְנֵה־הֶעָרִים תְּכוֹנְנִי אַף תִּצוֹרִי

פֶּרֶא לֻמָד שָׂדֶה, בּוֹדֵד בַּיֲעַר,

לָעִיר תִּקְרָאִי כַּזָקֵן כַּנָעַר,

לָשֶׁבֶת בָּאֳהָלִים מִשְׁכְּנוֹת בְּנֵי־אָדָם,

תְּלַמְדִים לֶקַח טוֹב, תִּתְּנִי טוּבָם בְּיָדָם,

רֶגֶשׁ קֹדֶשׁ רָקַמְתְּ בִּירִיעוֹת לְבָבוֹת:

אַהֲבָה עַזָה אֶל אֶרֶץ נַחֲלַת־אָבוֹת!





אַלְפֵי זְרוֹעוֹת חֲרוּצִים, רִבֲבוֹת יָדָיִם,

תַּעֲזוֹרְנָה אִשָׁה רְעוּתָהּ, בִּבְרִית תָּמִים,

אִם יִגְעוּ כֻלָהַם מִבְּלִי עֲצַלְתָּיִם,

אָז כֹּחוֹת הַגֶבֶר לִפְּעוּלָה קָמִים.

הָאֳמָן יִפְעַל, יַעֲמוֹל עִם נעָרָיו יָחַד,

חָפְשִׁי בְאֵין מַעֲצוֹר, בֶּטַח בְּאֵין מַפְרִיעַ;

הַכֹּל שָׂמֵחַ גַם שַׁלְאֲנָן מִפָּחַד,

תַּחַת צֵל הַחֻקָה יֶחְסֶה, יַרְגִיעַ. –

עֲבוֹדָה עֱדִי הָאֶזְרָח, פְּעוּלָה לִוְיָתוֹ,

בִּרְכוֹת טוֹב עֵקֶב עֲמַל יְגִיעַ כַּפָּיִם;

מִשְׁמַרְתּוֹ תְכַבֵּד הַמֶלֶךְ בְּגַאֲוָתוֹ,

וְאוֹתָנוּ יְכַבֵּּד רַק מַעֲשֵׂה יָדָיִם. –





שָׁלוֹם יָקָר וְתָמִים,

הו‎ֹי אַחֲוָה נְעִימָה!

שִׁכְנוּ כַבִּיר יָמִים

בָּעִיר הַזֹאת פְּנִימָה!

אָרוּר הַיוֹם וְאַל יִחַד בֵּין הַיָמִים,

בּוֹ חַרְצוּבוֹת גְדוּדִים, יֶאֱרוֹבוּ לָדָמִים,

פֹּה בְּעֵמֶק דוּמָם הוֹמִים שִׁבְעָתָיִם;

בּוֹ מִמַעַל הָרָקִיעַ

מִנִי אוֹדֶם הָעַרְבָּיִם

כִּזְהַב מוּפָז יוֹפִיעַ,

כָּעֵת מִמוֹקְדֵי הַכְּפָרִים וְהֶעָרִים

נוֹרָא יַצְהִיר, פֶּרֶא כְּמַהְפֵּכַת זָרִים! –





עַתָּה נְעָרִים! הַתְּמוּנָה שַׁבֵּרוּ,

הֵן מָלְאָה לְמַדַּי מְגַמַת תַּכְלִיתָהּ,

לְמַעַן לֵב וְעַיִן, אֵלֶיהָ יְשַׁבֵּרוּ,

יִשְׂמְחוּ בִּיפִי צֶלֶם דְּמוּת תַּבְנִיתָהּ.

  הֵנִיפוּ כַּשִּׁיל הֵנִיפוּ,

  וְאֶת־הָאַדֶּרֶת תַּקִּיפוּ!

אִם הַפַּעֲמוֹן יָקוּם מִנִּי רְגָבִים,

תִּשַׁבֵר הַתְּמוּנָה וּתְהִי שְׁבָבִים. –





הָאֳמָן יוּכַל שַׁבֵֵּר תְּמוּנָה בָרְחָבָה,

לְמוֹעֵד עֵת נְכוֹנָה, בִּתְבוּנוֹת כַּפַּיִם;

אוּלָם הוֹי! עֵת בְּנַהֲרֵי נַחֲלֵי לֶהָבָה

הַהֲמָסִים צוֹעִים חָפְשִׁי מִנְחֻשְׁתָּיִם!

בְּקוֹל רַעַם אַדִּיר בְּגַלְגַּל הָרוּחַ,

יֶהֶרְסוּ הַבַּיִת בְּמַעֲבֵה הָאֲדָמָה,

וּכְמוֹ מִלוֹעַ שְׁאוֹל, קֶבֶר פָּתוּחַ,

יָקִיאוּ, לוֹהֲטִים, כִּלְיוֹן וּשְׁמָמָה.





אִם אֵיתָנֵי אֶרֶץ יִשְׁלְטוּ בְּלִי סְדָרִים,

אֲזַי לֹא יִכּוֹן צֶלֶם תַּבְנִית מֵישָׁרִים;

אִם עַמִּים כֻּלָּם חָפְשִׁי יִפְרְצוּ פָּרֶץ,

אֲזַי נִכְחַד קִימָתָם עִם שְׁלוֹם הָאָרֶץ.





אוֹי! אִם בְּחֵיק הֶעָרִים, קִרְיַת פֶּלֶךְ,

רֶשֶׁף הַקֶּשֶׁר לְאִטּוֹ עוּף יַגְבִּיהַּ,

בְּהַנְתֵּק הָעָם כֻּלּוֹ מוֹסְרוֹת הַמֶלֶךְ,

וְתוֹשִׁיעַ לוֹ יְמִינוֹ, אָיוֹם יַרְשִׁיעַ!

אֲזַי הַפַּעֲמוֹן בְּמוֹ רָמִים יִתְיַפֵּחַ,

מֶרֶד וּמַעַל בְּקוֹל פְּחָדִים יוֹדִיעַ,

נוֹעָד רַק לְשַׁלְוָה, אַךְ שָׁלוֹם הָפֵח,

כָּעֵת לִשׂד וְחָמָס הֵן יַהֲלוֹם, יָרִיעַ.





דְּרוֹר וָחֹפֶשׂ! בִּצְוָחָה יִשְׁמֵעַ,

הָאֶזְרָח הַשׂקֵט יְחַגֹּר הַחָרֶב,

בַּבַּיִת, בַּחוּץ יָגוֹדוּ לְהִתְרוֹעֵעַ

נְדוּדִים הָהּ! יָסוֹבּוּ כִזְאֵבֵי עָרֶב.

לִבְנוֹת יַעֲנָה נִדְמוּ נָשִׁים שַׁאֲנַנוֹת,

שְׁחוֹק וְקֶלֶס לָמוֹ שָׁמָה וּשְׁאִיָה,

בְּשִׁינֵי כְפִירִים יִתְהַלְכוּ מַעֲדַנוֹת,

לַחֲטֹף לְבַב הָאוֹיֵב בְּזָדוֹן וּצְדִיָה.

אֵין מֵזַח קֹדֶשׁ עוֹד, יוֹשֶׁר אַיֵּהוּ?

כָּל אֲגֻדוֹת צֶדֶק יִתְפַּתְּחוּ עֲלֵי אֲדָמָה,

הַיָּשָׁר יָנוּס וְהָרָשָׁע תַּחְתֵּיהוּ,

כָּל פֶּשַׁע וְחַטָאת יָשֹרוּ בְּיָד רָמָה. –

נוֹרָא הִתְגָרוֹת עִם כְּפִיר אֲרָיוֹת,

נוֹרָא שֵׁן נָמֵר, אַרְיֵה בַמִּסְתָּרִים;

אוּלָם הַנוֹרָא מִכָּל הַנוֹרָאוֹת –

בֶּן־אָדָם נִתְעֶה לַשָׁוְא בְּהַבְלֵי זָרִים.

אוֹי לַנוֹתְנִים אֱלֵי מֻכֶּה בְּסַנְוֵרִים

לַפִּיד הַחָפְשִׁית, מָאוֹר הָרָקִיעַ!

לֹא יִגַהּ לוֹ אַךְ יַבְעִיר עַשְׁתּוֹת אֲחֵרִים,

וַעֲיָרִים וַאֲרָצוֹת לֶעָפָר יַכְנִיעַ. –





הֶאָח, גִילָה נָתַן לִי אֵל צְבָאוֹת!

רְאוּ נְעָרִים! אֵיךְ כְּכֹכַב־הַשָמָיִם

יַזְהִיר הַפַּעֲמוֹן בִּנְּגֹהוֹת פְּלָאוֹת,

כָּחַרְצָן מִנִּי זָג, בָּהִיר פִּי שְׁנָים.

  מֵרֹאשׁוֹ עַד הַכּוֹתֶרֶת,

  כְּזוֹהַר הַשֶׁמֶשׁ לְתִפְאֶרֶת,

גַּם אוֹתִיּוֹת מְחֻקֶה עַל פָּנֵיהוּ,

יְאַשְּׁרוּ וִיהַלְּלוּ אֶת־אֳמָן יוֹצְרֵהוּ.





בּוֹאוּ־נָא הֲלוֹם, בּוֹאוּ־נָא כֻלְכֶם נְעָרִים!

כִּתְּרוּ הַכַּדּוּר בְּמַעֲגָּלָהּ בְּטוּב טַעַם,

לְפַּעֲמוֹן שֵׁם עוֹלָם נִקְרָא הַפָּעַם,

“לִוְיַת שָׁלוֹם” יְכֻנֶּה תָמִיד בַּשְׁעָרִים.

אֶל אַחֲוַת שְׁלוֹמִים, לִוְיַת בְּרִית תָּמִים

יֶאֱסֹף הָעֵדָה עַד אַחֲרִית הַיָּמִים.–





לְזֹאת בְּכָל־עֵת תִּהְיֶה מְגַמַת פָּנֵיהוּ,

לְזֹאת יְְצָרוּ הַיוֹצֵר אֳמָן עוֹשֵׂהוּ:

גָבֹהַ מֵהֲמוֹן הַחַיִים בַּשָׁפֶל

יֵדֶא בִמְרוֹמֵי אֹהֶל הָרָקִיעַ,

שָׁכֵן קָרוֹב לְרַעַם, בָּזָק וַעֲרָפֶל,

אֵצֶל כֹּכְבֵי שְׁחָקִים גְּבוּלוֹ יַרְקִיעַ.

עֵת קוֹלוֹ יַשְׁמִיע בְּגַפֵּי הָרָמָה,

כַּצִבְאוֹת כֹּכָבִים יְהַלְלוּ בִּרְנָנָה

אֶת צוּר עוֹשֵׂיהֶם בִּתְקוּפָתָם שָׁמָה,

וְיַכְתִּירוּ בִּמְרוּצָתָם חֲלִיפוֹת הַשָנָה.

רַק לְדִבְרֵי מֵישָׁרִים, לָעַד נֶאֱמָנִים,

יִתֵּן אֵיתָן פִּיהוּ מוֹצָא שְׁפָתֵיהוּ,

בִּתְעוּפַת פַּחַז, לִרְגָעִים מְזוּמָנִים,

יִגַע אֶת־הַזְמַן עִם מִטוֹת כַּנְפֵיהוּ.





לַתְּעוּדָה יִתֵּן לָשׁוֹן וּשְׂפָתָיִם;

גַּם בְּלִי לֵבָב, בְּלִי רֶגֶשׁ גִילָה וְאֵבֶל,

יְלַוֶה בִיעָף עַל פְּנֵי אֶרֶץ הַחַיִּים

מִשְׂחַק הֶחָלֶד, צְבָא־חֲלִיפוֹת הַתֵּבֵל.

וּכְקוֹל צִלְצֵל זֶה אַדִּיר יִשָׁמֵע,

וּבְעַד אַרְגִיעָהּ גָּוַע בָּאָזְנָיִם,

כֵּן יְחַוֶה דָעַת: כָּל הַיְקוּם גֹוֵע,

כִּי הַכֹּל הֶבֶל תַּחַת הַשָׁמָיִם.–





עַתָּה בְּמַאֲמַצֵי הָעֲבוֹתִים, נְעָרִים!

רוּמוּ הַפַּעֲמוֹן מִבּוֹר הָאָרֶץ,

עַל כַּנְפֵי רְנָנִים הוֹד קוֹלוֹ יָרִים,

בִּמְרוֹמֵי הָרוּחַ יִפְרֹץ פֶּרֶץ!

מִשְׁכוּ, מִשְׁכוּהוּ גָבֹהַּ,

הַפַעֲמוֹן יְרַחֵף, יִנוֹעַ,

גִילָה לַקִרְיָה הַזֹאת יוֹדִיעַ,

קוֹלוֹ הָרִאשׁוֹן שָׁלוֹם יַשְׁמִיעַ. –











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56089