


	
	הַמִטְפַּחַת. (Der Handschuh)
	







חכמות נשׁים בנתה בּיתה ואולת בּידיה תחרפנו. (משלי י"ד1 א')






לִפְנֵי פַרְדֵס מִשְׁכַּן־לְבָאִים,



לַחֲזוֹת מִשְׂחַק־לָחֶם פְּרָאִים,



יָשַׁב מֶלֶךְ עֻזִיָה.



מִיָמִין וּשְׂמֹאל הַפַּחוֹת וְהַסְגָנִים,



אַף סָבִיב עֲלֵי מַעֲקֶה עֲדָנִים,



נְשֵׁי הֶחָיִל כַּעֲטֶרֶת יְפֵהפִיָה.





וַיְהִי כַּאֲשֶׁר קֹרֵץ בָּעֵינָיִם,



וְאֻרְוַת פְּרָאִים נִפְתְּחָה, רַחֲבַת יָדָיִם,



בְּמִצְעֲדֵי מַעֲדַנוֹת, מְפִיצֵי אֵימָתָה,



הָלִבִיא אָתָא.



עֵינָיו מְזָרֵי פָחַד,



מִכָּל עֵבֶר יָחַד,



שִׂפְתֵי לוֹעוֹ פָעָרוּ,



וְשַׂעֲרוֹת בְּשָׂרוֹ סָמָרוּ,



וְהָדָה בַלָאט הָרַגְלָיִם,



וַיִשְׁכַּב עֲלֵי בִרְכָּיִם.

וְהַמֶלֶךְ שׁוֹנֶה בִּקְרוֹץ הָעֵינָיִם,



אָז חִישׁ יִפָּתֵחַ,



שַׁעַר שֵׁנִי הַפָּעַם,



מִשָׁם צֹעֶה בֹרֵחַ



שֹׁבֵב מִמְעוֹנוֹ,



לַיִשׁ בָּזָעַם.



בִּרְאוֹתוֹ הַלָבִיא בַתְחִלָה,



וִַיְנהוֹם בַּהֲמוּלָה,



יַחְפּוֹץ זְנָבוֹ בְפַחַד וְאֵימָתָה,



כַּגַלְגָל בַּסוּפָתָה,



וַיִגְהַר לְשׁוֹנוֹ.



וַיְסוֹבֵב בְּמַעֲגָלָה,



הַלָבִיא בְחַלְחָלָה,



יָרִיעַ אַף יַצְרִיחַ,



וּבְנַהֲמַת לִבּוֹ יָנִיחַ,



כּוֹרֵעַ עַל הַבִּרְכָּיִם,

וְהַמֶלֶךְ שִׁלֵשׁ בִּקְרוֹץ הָעֵינָיִם,



וַיָקִיא הַבַּיִת כִּפְלַיִם,



בְּפַעַם אֶחָד נְמֵרִים שְׁנָיִם.



וְיִשְׁתַּקְשְׁקוּן בִּתְּשׁוּקַת מִלְחָמָה:



עֲלֵי הַנָמֵר שָׁמָה;



וְהוּא אָחַז אֹתָמוֹ בְכַף רַגְלֵהוּ,



וְהַלָבִיא בְּנַהַם הִתְעוֹדֵד מֵאֲדָמָה,



אָז הַסַעַר מִתְהַפֵּךְ לִדְמָמָה;



וּמִסָבִיב כְּמוֹ בַלְהוֹת־נְשִׁיָה,



בַּחֲמַת הָרֶצַח, בְּלַהֲבַת שְׁאִיָה,



הָאִיִים נוֹרָאִים יַחֲנוּ נֶגְדֵהוּ. ­–

אָז נָפְלָה מִמַעֲקֵה הָעֲלִיָה



מִטְפַּחַת אַחַת מִיַד יְפֵיפִיָה,



וַתֵּרֵד פְּלָאִים,



בְּבֵין הַפְּרָאִים.

וְאֶל הַשָׁלִישׁ אֵהוּד, בִּשְׂחוֹק שְׂפָתָיִם,



פָּנְתָה שֹוּלַמִית, אַיֶלֶת אֲהָבִים;



"אִם הָאַהֲבָה,­ – נִשְׁבַּעְתָּ לִי שִׁבְעָתָיִם, ­–



עַזָה בִּלְבָבְךָ, בּוֹעֶרֶת כַּלְהָבִים,



הָבָה! הָרֵם־נָא אֵלַי הַמִטְפַּחַת!"­ –

וְהַשָׁלִישׁ, כְּמַיִם בְּמוֹרָד מֻגָרִים פַּחַז,



רַד מַטָה עַד תַּחְתִּית אֲדָמָה,



בְּמִצְעֲדֵי רְהָבִים,



וּמִבֵּינוֹת לְחַיְתוֹ שׁוֹבָבִים,



הֵרִים הַמִטְפַּחַת בְּיָד רָמָה.­ –

כָּל אִישׁ כָּל אִשָׁה יַחְדָיו יִשְׁתָּאוּ,



וּבְתִמְהוֹן לֵבָב רָאוּ כֵּן תָּמָהוּ,



בְּרוּחַ נָכוֹן הֵשִׁיב הַמִטְפַּחַת,



וְכֻלוֹ אוֹמֵר כָּבוֹד וּתְהִלָה.



אַךְ בְּעֵין אֲהָבִים, כָּל נֶפֶשׁ לֹקַחַת,­ –



תַּבִּיעַ כָּל עוֹנֶג מְלֹא כַף נַחַת,­ –



קָרְבָה אֵלָיו שׁוּלַמִית בְּאֵין מִלָה;



וָהוּא הִשְׁלִיךְ לָהּ הַמִטְפַּחַת עֲלֵי אַפָּיִם;



“הַתּוֹדָה לֹא אֶחְפּוֹץ מִנִי שְׂפָתָיִם.”



וַיַעַזְבֶהָ כְּרֶגַע עַד הַיוֹם סֶלָה. ­–









במקור “משלי יא” צ“ל ”משלי יד“ – הערת פב”י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47066