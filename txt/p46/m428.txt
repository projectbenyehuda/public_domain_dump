


	
	מלחמות דוד בפלשתים
	



מִלְחֲמוֹת דָּוִד בַּפְּלִשְׁתִּים / יהודה ליב גורדון



השיר הראשון


דָּוִד מֶלֶךְ בִּישֻׁרוּן, כִּנֹּרִי הָעִירָה



וּמֵרוּחַ זִמְרָתְךָ עָלַי נָא הַאֲצִילָה,



כִּי לְךָ, אִישׁ אֱלֹהִים, אַךְ לְךָ הַיּוֹם אָשִׁירָה.



לִיקַר זִכְרֶךָ שִׁירִי זֶה אֶשְׁכָּר אוֹבִילָה,



אֶת עֹז יָדְךָ אַגִּידָה לָרַבִּים הִגְבִּירָה



וּפְלָאוֹת מַעֲשֶׂיהָ תַּחַת שֶׁמֶשׁ הִגְדִּילָה.



שִׂים מִלָּתְךָ בִלְשׁוֹנִי וּבְלִבִּי רוּחֶךָ



וּבְנִבְלִי הַחַלָּשׁ הַשְׁפִּיעַ נָא כֹחֶךָ!


  


כִּי חַלָּשׁ נִבְלִי וּמֵיתָרָיו לֹא כוֹנָנוּ



וּבְנוֹת-שִׁירָתִי גַּם הֵן אֶבְרוֹתָן מָה-רָפוּ!



אֵלֶּה קוֹל זִמְרָה עֲדֶנָּה לֹא נָתָנוּ,



אֵלֶּה בִּמְרוֹם הַבְּרִיאָה עוֹד לֹא עָפוּ;



אַךְ שִׁירֶיךָ אַתָּה זוּ עוֹד יִחְיוּ קִרְבֵּנוּ



אַךְ הֵם כְּנֵס תִּקְוָה מֵרָחֹק לִי נִשְׁקָפוּ,



עַל כֵּן אֶל מִשְׁכַּן נַפְשְׁךָ שְׂאֵת נַפְשִׁי הוֹאָלְתִּי;



עֶזְרָה, לֵב מַתָּנָה מִמְּךָ הַיּוֹם שָׁאָלְתִּי.


  


יַרְחֵי קֶדֶם זָכַרְתִּי הִרְהִיבוּנִי כֹחַ;



עֵת מִשְׁפְּחוֹת בֵּית יַעֲקֹב תַּחַת שִׁבְטְךָ נָחַלְתָּ



וְכַשֶּׁמֶשׁ בִּנְכוֹן הַיּוֹם הֵחֵלוּ לִזְרֹחַ



וּשְׁמָם, [שֵׁם תִּפְאֶרֶת], בַּתֵּבֵל הִגְדַּלְתָּ;



עֵת מַטֵּה מֶמְשַׁלְתְּךָ פָּרַח כָּעֵץ פָּרֹחַ,



כִּי עַל פַּלְגֵי שִׁיר וָזֶמֶר אוֹתוֹ שָׁתַלְתָּ,



אִם לֹא בְחֶרֶב וַחֲנִית הַנְּפָשׁוֹת לָקָחְתָּ



אָז בִּנְעִים זִמְרָתְךָ אוֹתָן שׁוֹלָל הוֹלָכְתָּ.


  


עַל בָּמֳתֵי הָאָרֶץ עַם עֵבֶר אָז רָכָבוּ,



אֶת אַרְצָם לָמוֹ לִנְאוֹת שָׁמַיִם הָפַכְתָּ,



כִּשְׂרָפִים וּכְאֶרְאֶלִּים הֵמָּה בָהּ נִצָּבוּ



וּכְאֵל נָאוֹר אַתָּה בֵינֵימוֹ הִתְהַלַּכְתָּ –



אַךְ חִישׁ קַרְנֵי שִׁמְשָׁם בִּמְרוֹמָם הָהּ! כָּבוּ,



כִּי כַצֵּל בִּנְטוֹתוֹ מִבֵּינֵימוֹ נֶהֱלָכְתָּ;



גַּם עֻזְּךָ גַּם נִבְלֶךָ לַמָּרוֹם נִשָּׂאוּ



וּבְתַחְתִּיּוֹת הָאָרֶץ אַנְשֵׁי עֵבֶר בָּאוּ.


 


שָׁם בֵּין כֹּכְבֵי נֶשֶׁף עַל קַרְנֵי הַיָּרֵחַ,



שָׁם תָּלוּי נִבְלֶךָ, שָׁם מֵיתָרָיו יָרִיעוּ,



שָׁם בֵּין אַלְפֵי שִׁנְאָן אַתָּה הוּא הַמְנַצֵּחַ



עֵת עֱזוּז הָאֵל בִּלְשׁוֹן אֵין-אֹמֶר יַשְׁמִיעוּ,



שָׁם נֵזֶר מֹר וּלְבֹנָה עַל רֹאשְׁךָ פֹרֵחַ



וּכְמַרְאֵה הַחַשְׁמִלָּה פָנֶיךָ יוֹפִיעוּ;



אַךְ נִבְלֵנוּ תָלוּי דוּמָם עַל עַרְבֵי נָחַל



וּבַת-עֵבֶר תֶּאֱנֹק דֹּם בֵּין מַלְתְּעוֹת כָּל שָׁחַל.


  


עַל צֹאן מַרְעִיתֶךָ מִמְּרוֹמִים נָא הַבִּיטָה



בִּשְׁנוֹת קֶדֶם נָחִיתָ בִּתְבוּנוֹת כַּפָּיִם;



וּשְׂפַת קֹדֶשׁ חֲזֵה אֵיךְ פָּנֶיהָ הֵלִיטָה,



אֵיךְ עַל קוֹל נִבְלָהּ לֹא עוֹד יִתְעַנְּגוּ אָזְנָיִם.



כִּי עֲדַת חֲנֵפִים מִסְפַּר דֹּרְשָׁיו הִמְעִיטָה,



אֶל כָּל כּוֹנֵן מֵיתָרָיו עָצְמוּ אֹיְבַי חַיִּים.



שׁוּר נָא זֹאת; וּבְלֵב סֹפְרֶיהָ תִּהֲלֵךְ רוּחֶךָ



וּלְעֻמַּת כָּל רֹדְפֶיהָ עוּרָה-נָא כֹחֶךָ.


                                                         --------------



כִּמְעַט אָזְנֵי הַפְּלִשְׁתִּים הַשְּׁמוּעָה לָקָחוּ



וּשְׁמוּעָה זֹאת מִלְּאָה חַלְחָלָה כָּל מָתְנָיִם



כִּי אֶת דָּוִד לְמֶלֶךְ עַם עֵבֶר מָשָׁחוּ,



כִּי כוֹנֵן כִּסְאוֹ בַמְּצוּדָה בִירוּשָׁלָיִם,



אָז אֶת אֶרֶץ מוֹלַדְתָּם כֻּלָּמוֹ זָנָחוּ



וַיַּעֲלוּ עַל אַדְמַת יִשְׂרָאֵל כִּנְהַר מָיִם.



חַיִל רַב הִזְעִיקוּ גַּם עָשׂוּ יַד גֹּבָרֶת



מֵעַל רֹאש בֶּן יִשַׁי אוֹיְבָם לָרִים הָעֲטָרֶת.


  


אֶת עֹז יָדוֹ כִי רַבָּה עוֹד הֵמָּה לֹא שָׁכָחוּ



עַל שַׁדְמַת אֶפֶס דַּמִּים לָדַעַת הֶרְאָמוֹ;



גַּם לֹא פַעַם וּשְׁתַּיִם מֵחַרְבּוֹ לֻקָּחוּ



עֵת בִּפְקֻדַּת שָׁאוּל מַלְכּוֹ פָשַׁט בָּמוֹ;



דִּמְעוֹת אַלְמָנוֹת וִיתוֹמִים עוֹד לֹא נִמָּחוּ,



זוֹ חַרְבּוֹ הַלְּטוּשָׁה הִרְבְּתָה קִרְבָּמוֹ,



עוֹד לֹא הֶחֱלִיפוּ בָתֵּימוֹ שָׂרַף לַדָּשֶׁן,



אֶת אוֹר שִׁמְשָׁם עוֹד הִקְדִּירוּ מַשְׂאֹת הֶעָשֶׁן.


  


גַּם לֵב בֶּן יִשַׁי יָדְעוּ כִּי עַז הוּא כַנְּחֹשֶׁת,



כִּי בִלְבָבוֹ אֵיבַת נֶצַח לָמוֹ רָבָצָה;



גַּם זָכְרוּ כִּי פָנָיו סַרְנֵיהֶם מִלְּאוּ בֹשֶׁת



עֵת לָצֵאת אִתָּם עַל שָׁאוּל נַפְשׁוֹ חָפָצָה.



עַל כֵּן לָבְשׁוּ כֻלָּם בִּגְדֵי נָקָם תִּלְבֹּשֶׁת



וּרְתֵת לִבָּם הָרַבָּה חָק-כֹּחָם פָּרָצָה,



וּבְלֹא לֵב וָלֵב בְּמִלְחָמָה זֹאת עָדָרוּ,



וּבְכָל כֹּחַ אַרְצָם אֶת חֵילֵימוֹ אָזָרוּ.


  


מִגַּת וּמֵעַזָּהּ וּמִיֶּתֶר סְרָנֵימוֹ



מִבְחַר הַבַּחוּרִים לִשְׂדֵי קֶטֶל הוֹצִיאוּ;



גַּם צִבְאוֹת הַכַּפְתּוֹרִים הַיֹּשְׁבִים בֵּינֵימוֹ



לָצֵאת לַמִּלְחָמָה עַל יִשְׂרָאֵל הִשִּׁיאוּ;



עֵין אָבוֹת לֹא חָסָה עַל מַחֲמַדֵּי עֵינֵימוֹ



וּבְשִׂמְחַת לֵב אוֹתָם תַּחַת דִּגְלָם הֵבִיאוּ,



גַּם נָשִׁים רַחֲמָנִיּוֹת חֶמְלַת לִבָּן שָׁכָחוּ



וּבְנֵיהֶן בִּידֵיהֶן לִקְרַאת מָוֶת שָׁלָחוּ.


  


לֹא מֵאַהֲבַת אַרְצָם, הָאָרֶץ בָּהּ נוֹלָדוּ,



לֹא מֵחֶפְצָם כָּבוֹד וָעֹז וִיקַר תִּפְאָרֶת,



גַּם לֹא לָגֵן עַל נַפְשָׁם כֹּה יַחַד נוֹעָדוּ,



אַךְ מֵאֵיבַת עַם עֵבֶר בִּלְבָבָם בֹּעָרֶת.



רִשְׁפֵּי אֵיבָה זֹאת מִימוֹת עוֹלָם בָּם יָקָדוּ



וּבְכָל יוֹם וָיוֹם הָלְכָה הָלֹךְ גַּם גֹּבָרֶת,



הִיא אִמְּצָה אֶת לִבָּם, חִזְקָה לָמוֹ יָדָיִם,



הִיא חִבְּרָה כַנְפֵי נֶשֶׁר לָמוֹ עַל רַגְלָיִם.


  


כִּי כִּמְעַט קוֹל הַשּׁוֹפָר הִשְׁמִיעוּ בָאָרֶץ



וְהֲמוֹן דִּגְלֵי הַצָּבָא בָּרוּחַ פֹּרָשׁוּ



אֻסְּפוּ הֲמֹנִים הֲמֹנִים לַעֲמֹד בַּפָּרֶץ,



אֶת לִבָּם אִמֵּצוּ, אֶת חַרְבוֹתָם לָטָשׁוּ,



וַיֵּלְכוּ מַעֲדַנֹּת לִקְרַאת מָוֶת וָקָרֶץ.



כָּל שַׁעֲשׁוּעֵי נֹעַר אַחֲרֵי גֵו נָטָשׁוּ,



וּבְנֵי עֲבָדִים וּסְגָנִים יַחַד נִצְמָדוּ



וּכְאִישׁ אֶחָד כֻּלָּם לָחֶם שַׁעַר יָרָדוּ.


  


כֻּלָּם חֲמֻשִּׁים, כֻּלָּם אֲזוּרֵי מָתְנָיִם,



כֻּלָּם עַם חֵרֵף נַפְשׁוֹ לָמוּת הִתְנַדָּבוּ,



כֻּלָּם לַדָּם צָמֵאוּ כַּיָּעֵף לַמָּיִם,



וּכְמוֹ רָעֵב לַלָּחֶם, לַלָּחֶם יִרְעָבוּ.



סִרְיֹנוֹת לָבָשׁוּ וּמָגִנֵּי יָדָיִם,



מֵרְקוּ הָרְמָחִים וּבַכּוֹבָעִים הִתְיַצָּבוּ,



גַּם חֲרָבוֹת לָמוֹ, צִנָּה כִּידוֹן וָקָשֶׁת,



כָּל רֹאָם יֹאמַר: “אַךְ זֶה צָבָא לִפְלָשֶׁת!”


  


גַּם גִּבּוֹרִים אַדִּירִים בֵּינֵימוֹ נִשְׁקָפוּ,



מִפִּלְאֵי מַעֲשֵׂימוֹ אָזְנֵי תֵבֵל צָלָלוּ,



הֵם אַרְזֵי הַלְּבָנוֹן כְּקַשׁ יָבֵשׁ נִקָּפוּ,



וּכְרָאשֵׁי שִׁבֹּלֶת חַלְמִישׁ צוּרִים מוֹלָלוּ,



וּכְעַל עָב קַל עַל סוּסִים אַבִּירִים רָחָפוּ,



עַל אַדְמַת הָעַרְבִיאִים נוֹלְדוּ גַּם גֻּדָּלוּ.



כָּל אֵלֶּה הִתְחַלְּצוּ וִימִינָם מִלְּאוּ רֶצַח



לָבֹא בִיהוּדָה וּלְשׂוּמָהּ לִמְשׁוֹאַת נֶצַח.


  


שָׁם מָעוֹךְ בֶּן אָכִישׁ, עוּל יָמִים וָנָעַר,



נֹשֵׂא שַׁרְבִיט בִּימִינוֹ וַעֲטֶרֶת עַל מֵצַח,



וּמְלֻמָּד כִּמְלֵא יָמִים רֶדֶת לָחֶם שָׁעַר,



וּכְאֶחָד מִבְּנֵי בוּז שָׁאֲפָה נַפְשׁוֹ לָרֶצַח.



שָׁם גַּם נֶפְתֹּחַ הַקֹּלֵעַ אֶל הַשָּׂעַר



וּמַטְּרָתוֹ לֹא יַחְטִא בֶן-קַשְׁתּוֹ לָנֶצַח;



הוּא הֶרְאָה עֻזּוֹ עַל הֶהָרִים בַּגִּלְבֹּעַ,



הוּא תָקַע חַרְבּוֹ בִלְבַב יוֹנָתָן תָּקוֹעַ.


  


הוּא הֵמִית גַּם אֲבִינָדָב וּמַלְכִּי שׁוּעַ,



עַל שָׁאוּל וּבָנָיו הֵבִיא הוּא אָז הַקָּרֶץ;



הוּא הִזְרִים דַּם יִשְׂרָאֵל כִּזְרֹם מֵי מַבּוּעַ



וַיַּאְדִּימוּ מִמֶּנּוּ נַהֲרוֹת כָּל-הָאָרֶץ,



הוּא הִסִיעַ כַּחֲשַׁשׁ רָפֶה אֶרֶז נָטוּעַ



וּגְדֹל הַגִּבֹּרִים חָשַׁב כִּקְטֹן הַשָּׁרֶץ;



וּכְמוֹ בֵין הָרִים גַּבְנוּנִים רֹאשׁ הַכַּרְמֶלָה



כָּכָה הוֹפִיעַ הוּא בֵּין הַצְּבָאוֹת הָאֵלֶּה.


  


שָׁם גַּם הָאִישׁ רֶצֶף בֶּן עֲלוּקָה מִבֶּצֶר,



אִישׁ – גַּם חַרְבּוֹ גַּם לִבּוֹ מִשָּׁמִיר חָזָקוּ;



שָׁם גַּם אוּרִיָּה מִשֹּׁרֶשׁ הַמְּלוּכָה נֵצֶר,



וַאֲבוֹתָיו מַלְכֵי חֵת מִפְּנֵי יִשְׂרָאֵל עָרָקוּ,



זָכַר כִּי הוּא הָיָה אַחֲרֵימוֹ יוֹרֵשׁ עֶצֶר



עַל כֵּן שֹׁד, תֹּךְ וָרֶצַח בִּלְבָבוֹ הוּצָקוּ,



הֵן עֲטֶרֶת מַלְכוּת עַל רֹאשׁוֹ כְּבָר [נוֹעָדָה]



לוּלֵא רֶגֶל יַעֲקֹב עַל אַדְמַת חֵת [עָמָדָה].


  


גַּם יִשְׁבִּי בֶּן הָרָפָה, גִּבּוֹר עַז יָדַיִם,



בֵּין צִבְאוֹתָיו נִשְׁקָף חָגוּר חֶרֶב נֹקֶמֶת,



לִנְקֹם נִקְמַת דַּם אָחִיו זֶה נִשְׁפָּךְ כַּמַּיִם,



מִידֵי דָוִד הָרֹעֶה בִּשְׁאוֹן יוֹם מִלְחֶמֶת.



עַל כּוֹבָעוֹ רָחַף נֶשֶׁר אֶרֶךְ-הַכְּנָפַיִם



וּבְצִפָּרְנָיו שִׁסַּע אֲמֵלָלָה תִנְשֶׁמֶת.



חֶרְפַּת דָּוִד הָרֹעֶה, -כֵּן יִשְׁבִּי הֵפִיחַ –



בִּדְמֵי דָּוִד הַמֶּלֶךְ מֵעָלֵינוּ אַדִּיחַ.


  


לִדְבָרָיו אֵלֶּה רִשְׁפֵּי אֵשׁ עֵינָיו פִּזֵּרוּ



וּלְנָגְהָם קָדַר רָקִיעַ וּמְאוֹרָיו כָּבוּ



וּבְלִבּוֹת הָעֹמְדִים עָלָיו הֵמָּה חָדֵרוּ



וּפְנֵי כֻלָּם יַחַד מֵאֶשׁ-עֻזּוֹ נִצְרָבוּ. –



בְּלַיְלָה אֶחָד – זִקְנֵי אֶרֶץ זֹאת סִפֵּרוּ –



מֵאָה אֲנָשִׁים אֶל רָפָה אִמּוֹ קָרָבוּ,



וּמִזֶּרַע הַנִּזְרָע בִּמְשׁוֹאַת הוּא הַלָּיִל



יָצָא תַחַת הַשֶּׁמֶשׁ זֶה גִבּוֹר הֶחָיִל.


  


גַּם עֲנָק הַגִּבֹּרִים אִישׁ-מָדוֹן אָחִיהוּ,



אִישׁ גֹּבַהּ לוֹ כָאֶרֶז, כָּאַלּוֹן לוֹ חֹסֶן,



אִישׁ הֵפִיץ בָּרָק מֵעֵינָיו, רַעַם מִפִּיהוּ,



וּלְשֶׁטֶף אַפּוֹ בַקְּרָב אֵין מֶתֶג אֵין רָסֶן;



יֹתֵר מַחַץ כָּל גִּבּוֹר חִצָּיו עוּף הִגְבִּיהוּ



וּבְרוֹשָׁיו הָרְעָלוּ וּמְשׁוּחִים בַּחֲמַת פָּתֶן,



מִשְּׂאֵתוֹ נִדְמָה לַשָּׂעִיר לֹא לִילוּד אֵשֶׁת,



כִּי עַל יָדָיו גַּם רַגְלָיו לוֹ אֶצְבָּעוֹת שֵׁשֶׁת.


  


גַּם יַלְדֵי הָרָפָה הַנִּשְׁאָרִים הַשְּׁנַיִם



בִּגְבוּרָה וָעֹז מֵאַחֵימוֹ לֹא נָפָלוּ;



לַחְמִי הָרִאשׁוֹן גִּבּוֹר חֲזַק הַיָּדַיִם,



אֶל קוֹל שָׁמְעוֹ אָזְנֵי כָל הֶחָלֶד צָלָלוּ,



עַל עֹז יָדוֹ הֵן הֵעִידוּ מַשֻּׁאוֹת מִצְרַיִם.



וּבָתֵּי אֶרֶץ כּוּשׁ כִּי בֶעָשָׁן כָּלוּ,



אֶל כָּל יֹשְׁבֵי חֶבֶל הַיָּם עֻזּוֹ הוֹדִיעַ,



גַּם אֶת הָעַזִּים תַּחַת עֹל מַלְכּוֹ הִכְנִיעַ.


  


הַשֵּׁנִי סַף, הַצָּעִיר בָּם, גַּם הוּא רַב כֹּחַ,



גַּם הוּא הִפְלִיא עֹז, הִגְדִּיל(עֲלִילִיָּה) בַתֵּבֵל.



עַל פָּנָיו אֲבִיב נֹעַר עוֹד פָּרַח פָּרֹחַ,



וּכְבָר הִרְבָּה כַשָּׂב שֹד וָשֶׁבֶר וָאֵבֶל, –



כַּלְּבִיאָה תִשְׁלַח גּוּרָהּ מִבִּטְנָהּ שָׁלֹחַ



כֵּן הִמְלִיטַתּוּ אִמּוֹ מִבְּלִי דַעַת חֵבֶל.



וּבְעָבְרָהּ עַל סַף בֵּיתָהּ אוֹתוֹ שָׁגָרָה,



עַל כֵּן לִקְרֹא אוֹתוֹ סַף אֹמֶר גָּמָרָה.


  


כָּל אֵלֶּה חֻבְּרוּ יַחַד וּלְבֵית דָּגוֹן נוֹעָדוּ,



שָׁמָה גַּם הַסְּרָנִים בִּכְלִיל יָפְיָם הוֹפִיעוּ,



וּלְפֶסֶל חָרָשׁ זֶה אַחַר כִּי סָגָדוּ



הַכֹּהֲנִים בִּשְׁמוֹ אֶת-הַגִּבֹּרִים הִשְׁבִּיעוּ.



לִבְלִי מִשְּׂדֵי קֶטֶל פֶּשַׂע אָחוֹר יִצְעָדוּ



עַד אֶל עֵינֵי הַשֶּׁמֶשׁ בֶּן יִשַׁי יוֹקִיעוּ,



וָהֵם נִשְׁבְּעוּ יַחַד וּבְנֶפֶשׁ מִתְלַקָּחַת



כִּי אוֹ הוּא אוֹ הֵמָּה כֻּלָּם יִרְאוּ הַשָּׁחַת.


  


אַחֲרֵי הִשָּׁבְעָם לֶאֱלִילָם זֶה הִתְפַּלָּלוּ,



גַּם קָרְבְּנוֹת כָּלִיל לוֹ בַּמִּזְבֵּחַ הִקְרִיבוּ,



אַךְ אֶת זֹאת לֹא הֵבִינוּ – מִילָדִים נוֹאָלוּ –



כִּי אַפּוֹ לֹא יָרִיחַ, אָזְנָיו לֹא יַקְשִׁיבוּ.



שָׁם הִמְתִּיקוּ סוֹד; גַּם פִּי אֱלִילָם שָׁאָלוּ,



אֵיפֹה הַמַּצַּב, אֵיפֹה הַמַּשְׁחִית יַצִּיבוּ?



וַיִּגְמְרוּ כֻלָּם אֹמֶר לַעֲלוֹת עַל בֵּית לָחֶם



וּמִשָּׁם עַד לַיְבוּסִי יַנִּיחוּ לַלָּחֶם.


  


בֵּית לֶחֶם אֶפְרָתָה – כֵּן בִּלְבָבָם אָמָרוּ –



בָּהּ נוֹלַד שֵׁבֶט מַכֵּנוּ, בָּהּ צָמַח צָמֹחַ,



בָּהּ אֶחָיו וּשְׁאֵרָיו עוֹד עַתָּה יִתְגּוֹרָרוּ,



אוֹתָם נוֹלִיךְ שֶׁבִי, אוֹתָם נִתְקֹף בַּכֹּחַ,



וּלְאֵלֵי הַנְּקָמוֹת בִּלְבָבֵנוּ יִסְעָרוּ



נַקְרִיבָם רִאשׁוֹנָה אִשֶּׁה רֵיחַ נִיחוֹחַ.



כָּכָה דִבְּרוּ – וּמֵהֵיכַל דָּגוֹן הָלָכוּ,



דָּלְגוּ עַל הַמִּפְתָּן לִבְלִי עָלָיו יִדְרָכוּ.


 


הָלְכוּ אִישׁ עַל דִּגְלוֹ וּלְדַרְכָּם הִצְטַיָּדוּ



וּבְנֶשֶׁק וּכְלֵי קֶטֶל לִמְאֹד הִתְאַמָּצוּ,



אַחֲרֵי כֵן הֲמֹנִים-הֲמֹנִים יַחַד נוֹעָדוּ



וּכְזֶרֶם מַיִם שֹׁטְפִים בִּיהוּדָה פָּרָצוּ,



וַיַּעֲלוּ עַד בֵּית לֶחֶם שָׁם כִּמְעַט עָמָדוּ,



שָׁם אֶת יֹשְׁבֵי הָאָרֶץ רָעֲצוּ גַּם לָחָצוּ,



וּמִשָּׁם וָהָלְאָה שָׁטְפוּ כִנְהַר מָיִם



עַד עֵמֶק הָרְפָאִים מִנֶּגֶב לִירוּשָׁלָיִם.


  


כָּכָה עַם לֹא עָצוּם מִצְּעִירֵי הָרָמֶשׂ,



סָלְעָם אַרְבֶּה וָיֶלֶק בַּעֲלֵי הַכְּנָפַיִם,



עֵת יַעְפִּיל לַעֲלוֹת וּלְכַסּוֹת אֶת עֵין הַשָּׁמֶשׁ,



וּלְהַשְׁחִית עֵץ וִיבוּל תַּחַת כָּל הַשָּׁמַיִם,



יֵצֵא חוֹצֵץ כֻּלּוֹ לָבַשׁ חֹשֶׁךְ וָאָמֶשׁ,



יַגְבִּיהַּ עוּף לִבְלִי יָחֻלּוּ בוֹ יָדַיִם,



כִּי מֶלֶךְ אֵין לוֹ יַעֲזְרֵהוּ לִפְנוֹת בֹּקֶר,



עַל כֵּן יֵצֵא חֳמָרִים-חֳמָרִים אֵין חֵקֶר.


  


וּבֶן-יִשַׁי יָשַׁב עוֹד בִּמְעוֹנוֹ בּוֹטֵחַ,



עוֹד לֹא יָדַע רָע וּשְׁמוּעוֹת לֹא הִבְהִילוּהוּ,



נַפְשׁוֹ בוֹ שֹׁקֶטֶת וּלְבָבוֹ מַה-שָּׂמֵח.



וּמוֹרָשֵׁי שׁוֹד וָלָחֶם לֹא הִגְעִילוּהוּ;



כִּי נֵזֶר מַלְכוּת חָדָשׁ עַל מִצְחוֹ פֹּרֵח



וּבִרְצוֹנָם יִשְׂרָאֵל עַל כִּסְאוֹ הֶעֱלוּהוּ,



חֶרֶב וַחֲנִית לֹא שָׁלְפוּ, דָּמִים לֹא שָׁפָכוּ,



וּבְשָׁלוֹם שֵׁבֶט הַמְּלוּכָה יָדָיו תָּמָכוּ.


  


הַיְבוּסִי לָכַד הַיֹּשֵׁב בִּירוּשָׁלַיִם



וּמְצוּדָתוֹ הַנִּשְׂגָּבָה אֵלָיו הִבְקִיעַ,



הִיא צִיּוֹן הַמַּעֲטִירָה, עִיר חֶמְדַּת עֵינַיִם,



אוֹתָהּ אִוָּה הָאֵל וּלְדָוִד זֹאת הוֹדִיעַ,



כִּי שָׁם טַבּוּר הָאָרֶץ, שָׁם שַׁעַר שָׁמַיִם,



שָׁם יַעֲמֹד הַסֻּלָּם לִמְרוֹמֵי עָל יַגִּיעַ,



וּבוֹ נֶפֶשׁ הָאָדָם תַּעַל שָׁם גָּבֹהַּ,



בּוֹ לִפְעָמִים רַבּוֹת יֵרֵד אַרְצָה אֱלֹהַּ.


  


עֵת צִוָּה הָאֵל וּפְנֵי הָאָרֶץ הִתְרָאוּ,



אָז רִגְבֵי זֹאת הָאָרֶץ רִאשׁוֹנָה נוֹסָדוּ,



יֶתֶר עַפְרֹת תֵּבֵל מִבִּטְנָהּ הִיא יָצָאוּ



וּבָהּ עֹרְקֵי הַחֶלֶד עַל כֵּן הִתְלַכָּדוּ;



וּכְמוֹ חָרָשֵׁי אָדָם עַל פֹּעַל כִּי יִיגָעוּ



יִשְׁמְרוּ הַמִּפְעָל בִּמְקוֹם אוֹפַנָּיו הָעֳמָדוּ,



כָּכָה עֵין אֱלֹהִים אוֹתָהּ תָּמִיד שֹׁמָרֶת,



עַל כֵּן כָּל זִמְרַת הָאָרֶץ קִרְבָּהּ נֶאֱצָרֶת.


  


עַל רֹאשׁ הֲרָרֶיהָ שִׂמְחַת עוֹלָם שֹׁכֶנֶת,



גִּבְעוֹתֶיהָ הַגְּבֹהוֹת גִּיל נֶצַח תַּחְגֹּרְנָה,



בָּהּ רֵיחַ פִּי שֶׁבַע הַשּׁוֹשַׁנָּה נֹתֶנֶת



וּתְנוּבוֹת שָׂדֶיהָ נַחַת גַּן אֵל תִּפְזֹרְנָה.



בִּיעָרֶיהָ תִּשְׁכֹּן הַצִּפּוֹר הַמְּנַגֶּנֶת



וּזְמִירוֹתֶיהָ כִּי נָעֵמוּ כָּל לֵב תַּחְדֹּרְנָה,



וּמְקוֹרֵי מֵימֶיהָ מִנְּהַר עֵדֶן יִנְבָּעוּ



[יְרַוּוּ כָּל מַטָּע וָעֵץ] עַל אֶרֶץ נִטָּעוּ!


  


וּמְכוֹן הַר צִיּוֹן – שָׁם חָמַד הָאֵל לָשָׁבֶת!



עַל רֹאשׁוֹ תַּחַת רַגְלָיו שָׁמַיִם יִצְנָחוּ;



כָּל רַחַשׁ וְהִגָּיוֹן מִשָּׁם אָזְנוֹ קַשָּׁבֶת,



שָׁם [יַאֲזִין] זִמְרָה, יִשְׁמַע קוֹל דַּלִים יִצְרָחוּ.



וּבִמְסִבֵּי הָהָר רוּחוֹ תָמִיד נֹשָׁבֶת,



עַל כֵּן פִּרְחֵי שִׁיר וָזֶמֶר עָלָיו יִפְרָחוּ,



וּבְעֵת כֹּכְבֵי בֹקֶר עֱזוּז הָאֵל יָרִיעוּ,



אָז גַּם עֲצֵי הַר צִיּוֹן הוֹד קוֹלָם יַשְׁמִיעוּ.


  


לַמָּקוֹם זֶה נֶפֶשׁ דָּוִד מִיּוֹם נִכְסָפָה



לִקְטֹף פֶּרַח אֶחָד מִגַּן שִׁירֵי אֱלֹהַּ,



עַל הַרְרֵי כָל תִּקְוֹתָיו תִּקְוָה זֹאת נִשְׁקָפָה



כַּנֵּס הָאֹשֶׁר הַצָּפוּן בְּמָקוֹם גָּבֹהַּ;



עַל כֵּן בִּצְנִיף מַלְכוּת כִּמְעַט רֹאשׁוֹ נִצְנָפָה



לֹא אֵחַר עוֹד עַד בֹּשׁ, רֶגַע לֹא הִתְמַהְמֵהַּ,



בִּזְרֹעַ רוֹמֵמָה עַל הַיְבוּסִי הוֹפִיעַ



וּמְצוּדַת צִיּוֹן הַנִּשְׂגָּבָה לוֹ הִבְקִיעַ.


 


וּבְעֵת אֶת הַיְבוּסִי נִצְּחָה יָדוֹ נָצֹחַ,



בָּנָה חוֹמָה נִשְׂגָּבָה מִסָּבִיב לַקָּרֶת,



גַּם הַמִּלּוֹא עָשָׂה לַרְבּוֹת תֹּקֶף וָכֹחַ,



הוּא הִקִּיף אֶת הַחוֹמָה מִחוּצָה כַּעֲטָרֶת;



בֵּינֵימוֹ הוֹלִיךְ מֵי גִיחוֹן, הֵם מֵי הַשִּׁלֹחַ,



בִּתְעָלוֹת רַבּוֹת חֲפוּרוֹת מַעֲשֵׂה תִפְאָרֶת;



גַּם בֵּית נֶשֶׁק נִשְׂגָּב כּוֹנְנָה יָדוֹ שָּׁמָּה



וּכְלֵי נֶשֶׁק אָגַר מִכָּל קַצְוֵי אֲדָמָה.


  


גַּם בֵּית מִדּוֹת כּוֹנֵן שָׁם מָכוֹן לוֹ לָשֶׁבֶת,



גַּגּוֹ סָפוּן בְאֶרֶז וּבִזְהַב פַּרְוָיִם,



וַעֲלֵי קִירוֹתָיו הוּחַקּוּ מַעֲשֵׂה מַחֲשֶׁבֶת



תַּבְנִיּוֹת שׁוֹנוֹת נֶחֱמָדוֹת לָעֵינָיִם;



פֹּה עַל הַר נִשְׁפֶּה בַּת יִפְתָּח דּוּמָם יוֹשֶׁבֶת



וּמִגֻּלּוֹת עֵינֵיהָ יִפְרֹץ נַחַל מָיִם;



עַל לִבְנַת צַוָּארָהּ חֶרֶב הָאָב רֹעֶדֶת



לַקְרִיב אֶת בִּתּוֹ עַל מִזְבַּח אֶרֶץ מוֹלֶדֶת.


 


עַל יָדָהּ מִנֶּגֶד נִשְׁקָף עוֹד מִזְבֵּחַ,



גַּם עָקוּד גַּם עֹקַד לִרְגָעִים שָׁם חָרָדוּ,



אֵיתָן הָאֶזְרָחִי יָכִין לִבְנוֹ מַטְבֵּחַ



הַמַּאֲכֶלֶת בִּימִינוֹ [וִיצֻרָיו] יִרְעָדוּ,



אַךְ הַבֵּן יִשְׁכַּב דּוּמָם גַּם לֹא יֵאָנֵחַ,



לִבּוֹ כָאֶבֶן, יָדָיו עַל רַגְלָיו נֶעֱקָדוּ;



שָׁם גַּם מַלְאָךְ נִרְאֶה יוֹפִיעַ מִשָּׁמָיִם



וַיְצַו עַל הָאָב מִשְּׁפֹךְ דַּם הַבֵּן כַּמָּיִם.


  


גַּם נֶכְדּוֹ שָׁם נִשְׁקָף, עֵינָיו אֵבֶל תָּפַקְנָה,



מֵעֹצֶר רָעָה וָזֹקֶן גֵּווֹ יָזוּעַ,



וּשְׁתֵּי יָדָיו הָרֹעֲדוֹת מוּל עֵינָיו תַּחֲזַקְנָה



בֶּגֶד טָבוּל בִּדְמֵי אָדָם לִקְרָעִים קָרוּעַ;



וּבְנוֹת עֵינָיו עַל אֵידוֹ זֶה מָטָר תָּזַקְנָה,



בֶּגֶד בֶּן יַקִּירוֹ הוּא וּבְדָמָיו צָבוּעַ;



תַּחְתָּיו יִזַּל פֶּלֶג, חֲלָצָיו שַׂק יִלְבָּשׁוּ,



גַּם שַׂעֲרוֹתָיו הַלְּבָנוֹת בֶּעָפָר נִכְפָּשׁוּ.


  


וּפְעֻלַּת גִּבּוֹרִים מֵעֵבֶר זֶה תּוֹפִיעַ;



פֹּה יַעֲמֹד בִּן נוּן וּבְיָדוֹ חֶרֶב אֹכֶלֶת,



אֶל קוֹלוֹ תִּדֹּם שֶׁמֶשׁ בַּחֲצִי הָרָקִיעַ,



מִכְּנַעַן וּמִלַּיְלָה יִגְזֹל הַמִּמְשֶׁלֶת.



שָׁם גַּם בֶּן מָנוֹחַ עַל הַפְּלִשְׁתִּים יָרִיעַ,



יַפִּיל עֲצוּמֵיהֶם כִּנְפֹל צִיצָה נֹבֶלֶת,



וּמְחֻקֶּה בַשָּׁשַר שָׁם יֵרָא לָעֵינָיִם



אֵיךְ שִׁסַּע הַכְּפִיר אַךְ בִּשְׁתֵּי הַיָּדָיִם.


  


אַךְ שָׁם גַּם בֵּין עַמּוּדֵי הֵיכַל רָם נִרְאֵהוּ



עַל גַּגּוֹ וּבְתוֹכוֹ הֲמוֹן חֹגְגִים נֶאֱסָפוּ,



וּשְׁתֵּי עֵינָיו נֻקָּרוּ וּבְחֹרֵיהֶן תֹּהוּ,



אַךְ עוֹד חֵמָה וָקָצֶף מִתּוֹכָן נִשְׁקָפוּ,



חִישׁ יִרְעַד הַהֵיכָל, כִּי כָעֵץ הוּא יַסִּיעֵהוּ,



וּמִגַּגּוֹ גֻפוֹת אָדָם אַרְצָה יִרְחָפוּ,



גַּם הוּא יִפּוֹל מֵת, וּבְנָפְלוֹ פָּנָיו יַבְרִיקוּ



וּשְׁנֵי חֹרֵי עֵינָיו שִׂמְחַת נָקָם יָפִיקוּ.


  


וּפְעֻלַּת בֶּן-יִשַׁי בָּאַחֲרוֹנָה נִשְׁקֶפֶת;



יַעַר בָּצִיר נִשְׁקָף יָשֶׁת צִלּוֹ כַּלָּיִל



וַחֲמַת אַרְיֵה מַשְׁחִית שֶׂה-תָּמִים טֹרֶפֶת;



וּבֶן-יִשַׁי יָקוּם יְמַהֵר אֵלָיו כָּאָיִל



כִּי לִרְאוֹת אָבְדַן שֵׂיוֹ נַפְשׁוֹ בוֹ זֹעֶפֶת,



וּבִימִין נֶאְדָּרִי בִּזְרֹעַ עֹז וָחָיִל



יַחֲזִיק בִּזְקַן טֹרֵף וִישַׁסְּעֵהוּ לִשְׁנַיִם,



גַּם יַצִּיל הַנִּטְרָף וּבְעוֹדוֹ בַחַיִּים.


  


וּמַעְגַּל מִלְחָמָה נִשְׁקָף עַל יַד הַיָּעַר,



בּוֹ יַעֲמֹד גִּבּוֹר אַמִּיץ וּגְדָל-הַכְּתֵפָיִם



לָבוּשׁ בִּגְדֵי קֶטֶל כָּל רֹאָיו יִשְׂעֲרוּ שָׂעַר



וִינוֹפֵף יָדוֹ מַעֲלָה לַרְגִּיז הַשָּׁמָיִם;



וּפִתְאֹם יִפֹּל שָׁדוּד מִידֵי רֹעֶה נָעַר



וּדְמֵי רֹאשׁוֹ יִזְּלוּ מֵחֹרֵי הָעֵינָיִם.



זֶה דָוִד בֶּן יִשַׁי, זֶה גָלְיָת מִפְּלֶשֶׁת,



כָּל גִּבּוֹרֵי שָׁאוּל יָרְאוּ אֵלָיו מִגֶּשֶׁת.


  


כָּל אֵלֶּה עַל קִיר הַדְּבִיר בַּשָּׁשַׁר הֻחָקוּ



וִידֵי אֳמָן חָכָם מַעֲשֵׂהוּ כֵּן הִפְלִיאוּ,



כִּי כָל הַיְצוּרִים כֻּלָּם עַל הַקִּיר הֻצָּקוּ



כַּחַיִים וּכְמוֹ נָעִים לָעַיִן הוֹפִיעוּ.



לִרְאוֹת זֶה הַהֵיכָל עַמִּים רַבִּים נִזְעָקוּ,



כִּי שָׁמְעוּ אֶל אָזְנָם כַּנְפֵי הַשְּׁמוּעָה הֵבִיאוּ.



לִבְנוֹת זֶה הַבַּיִת מֶלֶךְ צוֹר עֲזָרָהוּ



וּבֶחָרָשִׁים חֲכָמִים לָרֹב הִסְעִידָהוּ.


  


בִּמְרֹמֵי זֶה הַהֵיכָל עָמַד כֵּס תִּפְאָרֶת



עָשׂוּי מֵעֶשֶׁת שֵׁן וַחֲפוּי אֵטוּן מִצְרָיִם;



עָלָיו יָשַׁב בֶּן-יִשַׁי עַל רֹאשׁוֹ עֲטָרֶת,



בָּהּ הִתְנוֹצְצוּ סַפִּירִים כִּמְאוֹרֵי שָׁמָיִם,



וּכְנֹגַהּ הַחַשְׁמַל עַל גֵּווֹ הָאַדָּרֶת



מֵאַרְגָּמָן מָשְׁזָר וּמִזְּהַב פַּרְוָיִם.



גַּם נֵבֶל זָהָב עָמַד תּוֹךְ אָרוֹן פָּתוּחַ,



הוּא הַנֵּבֶל נִגֵּן עֵת נָגַע בּוֹ הָרוּחַ.


  


עֲלֵי חֶלְקַת פָּנָיו שָׁכְנוּ כָבוֹד וָנֹעַם



וּבִמְרוֹם מִצְחוֹ חָכְמָה בִינָה וָדַעַת,



וּשְׁתֵּי עֵינָיו הֵפִיקוּ גַּם חֶסֶד גַּם זָעַם



לַכָּתֵף סֹרֶרֶת גַּם לָאֹזֶן שֹׁמָעַת,



שִׂפְתֹתָיו נָטְפוּ נֹפֶת, וּלְשׁוֹנֹו טוּב טָעַם,



גַּם עֶדְנַת גַּן אֵל עַל כָּל גֵּווֹ [מֻצָּעַת],



וּבְיָדָיו תָּמַךְ שֵׁבֶט עָטוּי פָּז וָכָתֶם



בִּדְמוּת הַקֶּשֶׁת בֶּעָנָן אַחֲרֵי הַגָּשֶׁם.


  


גַּם כָּל שָׂרֵי הַמְּלוּכָה בַּהֵיכָל נוֹעָדוּ;



אַמְנוֹן וּשְׁפַטְיָה גַּם כִּלְאָב בֶּן אֲבִיגַיִל,



בָּנָיו אֵלֶּה רִאשׁוֹנָה לִימִינוֹ עָמָדוּ.



לִשְׂמֹאלוֹ עָמַד יוֹאָב, יוֹאָב שַׂר הֶחָיִל.



אַבְשַׁי וּזְבַדְיָה בֶּן עֲשָׂהאֵל שָׁם צָעָדוּ;



הוּא עֲשָׂהאֵל הַגִּבּוֹר רַגְלָיו קַלּוּ כָאָיִל



וּבְמוּתוֹ מִידֵי אַבְנֵר עַל דֶּרֶךְ מַחֲנָיִם



מִלְּאוּ לִזְבַדְיָה עַל מַחֲלֻקְתּוֹ יָדָיִם.


  


שָׁם בֶּן זַבְדִּיאֵל הָרֹאשׁ נֵצֶר מִבְּנֵי פָרֶץ,



כָּל שָׂרֵי הַצְּבָאוֹת תַּחַת יָדוֹ הָכְנָעוּ,



כִּי הוּא הָיָה הַנִּכְבָּד בֵּין זִקְנֵי הָאָרֶץ,



עַל כֵּן בֶּן-חַכְמוֹנִי הַחֲיָלִים לוֹ קָרָאוּ.



וּבְכָל זֹאת עוֹד שָׁקַק לַקְּרָב, לֹא חָת מִקָּרֶץ,



עוֹד עַצְמוֹתָיו הַיְבֵשׁוֹת עֲלוּמִים מָלֵאוּ.



עוֹד אִוָּה לְבֶן-שְׂעָרוֹ בִּדְמֵי אוֹיְבִים הַצְבִּיעַ,



וּבְיַד רֹעֶדֶת עַמּוֹ הָרֹעֵד הוֹשִׁיעַ.


  


שָׁמָּה שַׂר הַמַּחֲלֹקֶת דּוֹדַי בֶּן אַחוֹחַ,



נִכְבָּד וּנְשׂוּא פָנִים בֵּין כָּל שִׁבְטֵי עַם עָבֶר,



וּשְׁנַיִם בָּנִים לוֹ גִּבּוֹרֵי עֹז וָכֹחַ,



וּשְׁלָשְׁתָּם בִּצְבָא אוֹיְבִים הִגְדִּילוּ הַשָּׁבֶר;



אֶלְעָזָר הַבְּכוֹר כָּאֶרֶז צָמַח צָמֹחַ,



לַבֵּן הַצָּעִיר אֶלְחָנָן יִקְרָא כָּל גָּבֶר,



וּבְבֵית לֶחֶם יִתְגּוֹרֵר, כִּי שָׁם בָּא כַהֵלֶךְ



עֵת נִמְשַׁח בֶּן-יִשַׁי עַל יִשְׂרָאֵל לַמֶּלֶךְ.


  


וַאֲחִיתֹפֶל מִגִּילוֹן גַּם חוּשַׁי מֵאָרֶךְ,



זֶה יוֹעֵץ לַמֶּלֶךְ, זֶה חָבֵר לוֹ וָרֵעַ.



וַאֲדֹרָם שַׂר הַמִּסִּים וַעֲבֹדַת כָּל פָּרֶךְ



שֵׁם אָבִיהוּ עַבְדָּא, אִישׁ אֱמוּנִים רַב-דֵּעַ,



וּבְנָיָה הַכֹּהֵן אִישׁ נִכְבָּד וִיקַר-עָרֶךְ



וּפְעֻלּוֹתָיו הַנּוֹרָאוֹת מִי לֹא יוֹדֵעַ?!



הוּא הָיָה רַב הַפְּעָלִים וּמְהֻלָּל בָּאָרֶץ



וּלְפָנָיו כָּל אִישׁ חַיִל לֹא עָמַד בַּפָּרֶץ.


  


וּבְנוֹ עַמִּיזָבָד עוֹד עֶלֶם רַךְ וָנָעַר



וּגְבוּרַת אָבִיהוּ בִּלְבָבוֹ נֶאֱצָלֶת,



חָסוֹן הוּא כָאַלּוֹן בֵּין עֲצֵי הַיָּעַר



אַף כִּי עֶדְנַת לֶחְיוֹ עוֹד פָּרְחָה כַחֲבַצָּלֶת.



גַּם עוֹד לוֹ בֵּן קָטָן נוֹדַע בֵּין זִקְנֵי שָׁעַר



וִיהוֹיָדָע נִקְרָא עַל כִּי דַּעַת בּוֹ מֹשָׁלֶת.



דַּעְתּוֹ הָרַבָּה לַמֶּלֶךְ דָּוִד עָזָרָה



עֵת נֶפֶשׁ אֲחִיתֹפֶל מַחֲנַק לָהּ בָּחָרָה.


  


וִיחִיאֵל בֶּן חַכְמוֹן אוֹמֵן לִבְנֵי הַמֶּלֶךְ,



וִיהוֹשָׁפָט הַמַּזְכִּיר, אוֹצֵר כָּל תִּפְאָרֶת;



גַּם אֶבְיָתָר הַכֹּהֵן, הוּא בֶּן אֲחִימֶלֶךְ,



הַבָּא מִפְּנֵי שָׁאוּל אֶל דָּוִד יַעְרָה חָרֶת;



וּשְׁוָא סוֹפֵר מָהִיר, הוּא שַׁוְשָׁא שַׂר הַפֶּלֶךְ,



וּבָנָיו עָמְדוּ אַחֲרָיו עַל זֹאת הַמִּשְׁמָרֶת,



כִּי בִשְׁנֵי בָנִים טוֹבִים הָאֱלֹהִים בֵּרְכָהוּ –



אֱלִיחֹרֶף הַבְּכוֹר, מִשְׁנֵהוּ אֲחִיָּהוּ.


  


שָׂרִים אַבִּירִים אֵלֶּה גַם חִזְקֵי יָדַיִם



מִסָּבִיב לַמֶּלֶךְ בִּדְבִירוֹ זֶה נִקְבָּצוּ,



גַּם כָּל רֹאֶה הֵבִין בָּם בִּרְאִי הָעֵינַיִם



כִּי רַחֲשֵׁי גִיל וָרַעַד קִרְבָּם הִתְרוֹצָצוּ.



כָּכָה אֶרְאֶלִּים וּשְׂרָפִים בִּמְעוֹן שָׁמַיִם



עַל אֲדוֹן כָּל הָאָרֶץ יַחַד יִתְלֶחָצוּ



עֵת יֵשֵׁב עַל כִּסְאוֹ לִגְזֹר מִשְׁפָּט וָאֹמֶר



עַל תֵּבֵל תַּחְתִּית, עַל כָּל שֹׁכְנֵי בָתֵּי חֹמֶר.


  


וּכְאֵל בֵּין אֶרְאֶלָּיו יָשַׁב דָּוִד קִרְבָּמוֹ



וּדְבַשׁ אִמְרֵי נֹעַם שִׂפְתוֹתָיו יַזִּילוּ;



"רָאשֵׁי אַלְפֵי עַם עֵבֶר הָאֵל בָּחַר בָּמוֹ,



הַאֲזֵן לִדְבָרַי הַיּוֹם אָנָא הוֹאִילוּ,



אִם מִשְׁפְּחוֹת יַעֲקֹב עַד כֹּה הֵיטִיבוּ לִבָּמוֹ



וְלָדַעַת אֶת אֱלֹהֵי אֲבוֹתָם הִשְׂכִּילוּ,



מִדַּרְכָּם הַטּוֹבָה גַם הַיּוֹם אַל נָסוּרָה



מָקוֹם לַחֲנוֹת אֲרוֹן אֵל קִרְבֵּנוּ נָתוּרָה.


  


הִנֵּה אֲרוֹן הָאֱלֹהִים שֹׁכֵן בִּשְׂדֵי יָעַר,



נִפְרְצָה אֵפוֹא וּבְכָל אֶרֶץ עֵבֶר נִשְׁלָחָה,



וּנְקַבֵּץ כֻּלָּמוֹ הֲלוֹם זָקֵן וָנָעַר,



גַּם אָנוּ כֻלָּנוּ אִתָּם יַחַד נֶאֱרָחָה



וּבֶהָמוֹן חוֹגֵג נַעֲלֵהוּ בָזֶה הַשָּׁעַר,



אוֹ-אָז גַּם קָרְבָּנוֹת תּוֹדָה עַל מִזְבְּחוֹ נִזְבָּחָה.



אִם יֵשׁ אֶת לִבְּכֶם נַעַשׂ זֹאת לֹא בַעֲצַלְתָּיִם,



כִּי קָרְבָה הַדֶּרֶךְ מִן הַפֶּה לַיָּדָיִם".


  


כָּכָה דִבֶּר הַמֶּלֶךְ – וּדְבָריו חָדָרוּ



בִּלְבַב כָּל הַשָּׂרִים הַמְּלֵאִים גִּיל וָרָעַד,



כִּי כֻלָּם יִרְאֵי אֵל הָיוּ, בּוֹ הִתְגַּבָּרוּ



וּבְרוֹב עֱזוּז אֶזְרֹעָם הֵיטִיבוּ גַם צָעַד;



עַל אַגְמֵי נַפְשָׁם רוּחוֹת אֱמוּנָה סָעָרוּ,



גַּם אֶת חָכְמָתָם הָרַבָּה סָעֲדָה הִיא סָעַד,



עַל כֵּן קָרְאוּ פֶה אֶחָד וּבְנֶפֶשׁ בּוֹעָרֶת;



“עֲשֵׂה כִלְבָבֶךָ! כִּי רוּחַ אֵל בְּךָ דֹבָרֶת”.


  


עוֹד אֹזֶן מֶלֶךְ אֶל דִּבְרֵי שָׂרָיו קַשָּׁבֶת,



עוֹד כַּנְפֵי הָרוּחַ מִלּוֹתָם לֹא נָשָׂאוּ,



וּשְׁלֹשָׁה שָׁלִישִׁים, עַל פָּנֵימוֹ עַצָּבֶת



וּבְלִבָּם פַּחַד וּדְאָגָה, בַּהֵיכָל בָּאוּ;



אֶלְחָנָן, יוֹנָתָן בֶּן שִׁמְעָא גַּם עַזְמָוֶת



מִפִּי עַמָּם עַם יִשְׂרָאֵל הֵמָּה נִקְרָאוּ,



הַשְּׁלִישִׁי בַּרְחֻמִי, הַשְּׁנַיִם מִבֵּית לָחֶם



בִּמְקוֹם צִבְאוֹת הַפְּלִשְׁתִּים פָּשְׁטוּ לַלָּחֶם.


  


הָאֶחָד הוּא אִישׁ גִּבּוֹר וּמְהֻלָּל בַּקָּרֶת,



כִּי מִצּוּר אַדִּיר חֻצַּב, מִמְּעִי בֶן אֲחוֹחַ;



גַּם הַשֵּׁנִי נֻקַּר מִמַּקֶּבֶת בּוֹר תִּפְאָרֶת,



אָבִיו אָח לַמֶּלֶךְ וְהוּא גִבּוֹר רַב-כֹּחַ.



וּבְעֵת עַל רֹאשׁ דָּוִד הֵשִׁיב אַבְנֵר הָעֲטָרֶת



וּמִיכַל מֵאֵת בֶּן לַיִשׁ לֻקְּחָה לָקֹחַ,



אָז בְּסַךְ עַזְמָוֶת לִזְרֹעוֹת דָּוִד שָׁבָה



כִּי מֵאֵת אִישָׁהּ בָּעִיר בַּחֻרִים נֶעֱזָבָה.


  


הֵמָּה בָאוּ וּלְכֵס הַמֶּלֶךְ נִגְּשׁוּ גֶשֶׁת



וִיהוֹנָתָן בֶּן אָחִיו פָּתַח הַשְׂפָתָיִם:



"הוֹי מִקְוֵה יִשְׂרָאֵל עֻזּוֹ רֹכְבוֹ וָקֶשֶׁת!



אַל תִּטְּשֵׁם בַּצָּרָה, אַל תַּשְׁפֵּל הַיָּדָיִם,



הֵן אֹיְבָם מִימוֹת עוֹלָם הַחֲיָלִים לִפְלֶשֶׁת



פָּשַׁט עַל אַרְצֵנוּ כַּאֲפִיק זֶרֶם מָיִם,



עַד לְקִרְיַת מוֹלַדְתְּךָ עַד אֶפְרָת הִגִּיעַ



וַהֲמוֹן נַפְשׁוֹת יִשְׂרָאֵל לַטֶּבַח הִכְרִיעַ.


  


בָּתֵּי בֵית לֶחֶם הִצִּית בִּלְשׁוֹן אֵשׁ יֹקֶדֶת,



עוֹלָלֶיהָ גַּם נָשֶׁיהָ שָׁבָה בַכֹּחַ,



וּבִקְצֹר יָדֵנוּ לָגֵן עַל עִיר מוֹלֶדֶת



נָשָׂאנוּ אֶת רַגְלֵינוּ עָדֶיךָ לִבְרֹחַ.



עוּרָה חִישׁ חַרְבְּךָ כָּל הָאָרֶץ מַרְעֶדֶת



וּלְעֶזְרַת עַמְּךָ חַיִל רַב תִּשְׁלַח שָׁלֹחַ" –



כֹּה דִבֶּר הַפָּלִיט וַיַּשְׁפֵּל עֵינָיו מָטָּה



וּבְכָל הַדְּבִיר כֻּלּוֹ דִּמְמַת מָוֶת שָׁלָטָה.


 


מֵעֵינֵי הַשָּׂרִים רִשְׁפֵּי אֵשׁ הִתְמַלָּטוּ



וּגְבוּרָה וַחֲמַת קֹדֶשׁ רוּחֵימוֹ הִבְעִירוּ,



גַּם עֵינֵי הַמֶּלֶךְ בַּהֵיכָל כֻּלּוֹ שָׁטוּ,



וּבְלֵב שָׂרָיו הַנֶּאֱמָנִים הַכֵּר הִכִּירוּ



כִּי נַפְשָׁם דָּרְכָה עֹז, קִנְאָה כַמְּעִיל יַעְטוּ,



מִנֹּגַהּ נִדְבַת לִבָּם פָּנֵימוֹ הֵאִירוּ.



אָז לָבַש נָקָם גַּם הוּא וַיַּעַט עֹז כַּבָּגֶד,



רָחַשׁ כִּי יָדוֹ תָעֹז, כָּל פַּחַד נָס מִנָּגֶד.


  


יֵשׁ עִתִּים שׁוֹנוֹת בְּטִפְחוֹת חַיֵּי כָל גֶּבֶר,



גַּם הֶגְיוֹנֵי כָל נֶפֶשׁ מֶה עָצְמוּ מָה רָבוּ!



וּבְחֶפְצוֹ לִפְעֹל פֹּעַל, תַּעַל רוּחוֹ אֵבֶר



וּמוֹרָשָׁיו יִרְחֲשׁוּ לוֹ עֲתִידוֹת וִידוֹבָבוּ.



לֹא מִקְסַם חָלָק הוּא, לֹא נַחַשׁ חֹבְרֵי חֶבֶר



אַךְ קַוֵּי אוֹר הָעֶלְיוֹן עוֹד בָּהּ לֹא כָבוּ,



בּוֹ מִי הַדַּעַת בִּמְסִלּוֹת הַלֵּב יִזְרֹמוּ,



בּוֹ שַׁעֲרֵי חֹשֶׁךְ מֵעַל הָעֲתִידוֹת יֵרוֹמוּ.


  


כִּי הַנֶּפֶשׁ כֵּאלֹהִים קִרְבֵּנוּ מִתְהַלֶּכֶת,



כִּי מִאִשּׁוֹ הַגְּדוֹלָה גַּם אִשָּׁהּ נֶאֱצָלֶת,



וּכְמוֹ יָדוֹ הוּא עַל תֵּבֵל כֻּלָּהּ מוֹלֶכֶת



בַּאֲגַפֵּי לֵב הָאָדָם כָּכָה הִיא מֹשָׁלֶת,



וּכְמוֹ יָנוּס כָּל צֵל בִּמְקוֹם שֶׁמֶשׁ דֹרֶכֶת



כֵּן עֵת תִּגַּהּ הַדַּעַת תָּנוּס הָאִוָּלֶת.



כִּי הַנֶּפֶשׁ כַּאלֹהִים, הַדַּעַת כַּשָּׁמֶשׁ –



הִיא תִמְשׁוֹל בָּאָדָם, וָהִיא תָנִיס כָּל אָמֶשׁ.


  


וּבְקִירוֹת לֵב בֶּן-יִשַׁי – זֶה הָאָדָם כֵּאלֹהַּ



רִגְשׁוֹת קֹדֶשׁ אֵלֶּה כָאֵשׁ מִתְלַקָּחַת.



כִּי נַפְשׁוֹ הַנִּשְׂגָּבָה הִתְהַלְּכָה גָבֹהַּ,



בָּהּ הֵאִירָה הַדַּעַת כַּשֶּׁמֶשׁ זֹרָחַת;



אִם הִכָּהוּ לִבּוֹ פָּחַד מֵאֵיד וָנֹהַּ,



אִם שַׁאֲנַן רוּחוֹ קִוָּה לִישׁוּעָה וָנָחַת;



וּבְעֵת עֲשׂוֹת דָּבָר גָּדוֹל חָפֵץ לִבֵּהוּ



הִטָּה מֵרֹאשׁ אֹזֶן אֶל קוֹל נַפְשׁוֹ קִרְבֵּהוּ.


 


גַּם עַתָּה שָׁמַע אֶת קוֹלָהּ כִּי טוֹב לוֹ מַגֶּדֶת,



וַיָּקָם עַל רַגְלָיו [וּבְקוֹל אַדִּיר] הֵפִיחַ:



"הָכִינוּ כָּל הַצָּבָא לָחֶם שַׁעַר לָרֶדֶת,



לֹא נוֹחִיל לַמָּצוֹר, לַמַּעֲרָכָה נָגִיחַ".



אָז לָקַח חֶרֶב מַבְרֶקֶת כָּאֵשׁ יוֹקֶדֶת,



אֶת שַׁרְבִיט הַמְּלוּכָה מִיָּדוֹ הִנִּיחַ,



גַּם מֵעַל רֹאשׁוֹ הֵרִים הָעֲטָרֶת



וַיָּשֶׂם תַּחְתֶּיהָ כּוֹבַע תִּפְאָרֶת.


  


אֶת פֹּעַל הַמֶּלֶךְ הַשָּׁלִישִׁים עֵת רָאוּ



דָּרְכָה נַפְשָׁם עֹז וּכְמוֹ יַיִן לִבָּם יָגֶל;



וּשְנַיִם מֵהֶם מִן הַהֵיכָל חִישׁ יָצָאוּ



לֶאֱסֹף הַחֲיָלִים וּלְהֲבִיאָם תַּחַת הַדָּגֶל.



הֵם דּוֹדַי וּזְבַדְיָה בַּשַּׁעַר נוֹדָעוּ



וּכְמוֹ כַנְפֵי נֶשֶׁר חֻבְּרוּ לָהֶם עַל רָגֶל.



וּבְיוֹם אֶחָד עָדְרוּ לֶאֱסֹּף צִבְאוֹת עַם עֵבֶר,



כִּי יָדְעוּ כִּי קָרוֹב הַצָּר, קָרוֹב הַשֶּׁבֶר.


  


כִּי עַד כֹּה וָכֹה פָּשְׁטוּ הַחֲיָלִים לִפְלֶשֶׁת



עַד עֵמֶק הָרְפָאִים נֶגְבָּה לִירוּשָׁלָיִם,



גַּם עַד אֶבֶן הַזֹּחֶלֶת נוֹעֲזוּ לָגֶשֶׁת



וּמִיַּיִן יִקְבֵי הַמֶּלֶךְ הֶאְדִּימוּ עֵינָיִם;



וַיְהִי הָעֵמֶק מָלֵא רַגְלִים רוֹבֵי קֶשֶׁת,



וּכְחֹמָה הָיוּ עֲלֵיהֶם מִשְּׁתֵּי הַיָּדָיִם



הָרֹכְבִים בַּסּוּסִים הַנִּלְחָמִים בֶּחָרֶב,



הַשָּׁטִים לִבְשַׂר טַרְפָּם כִּזְאֵבֵי הָעָרֶב.


  


בִּקְצֵה עֵמֶק הָרְפָאִים נִשְׁקָף הַר גָּבֹהַּ,



שָׁם אוּרִיָה הַחִתִּי סָמַךְ אֶת הֶחָיִל;



גַּם רֶצֶף הֶעָרִיץ לֹא יָדַע חָת וָנֹהַּ



הֵימִין מַחֲנֵהוּ לִמְקוֹם בּוֹ יָצָא הַלָּיִל.



הוּא לָעַג אֶל כָּל אָדָם גַּם שָׂחַק לֵאלֹהַּ



וַיִּבְטַח בִּזְרֹעוֹ הָאֲזוּרָה עֹז [וָחָיִל],



וּבְעֵת שָׁלַף חַרְבּוֹ וַיּוֹצִיאָהּ מִתָּעַר



שָׁמְמוּ הַשָּׁמַיִם, הָאָרֶץ אָחֲזָה שָׁעַר.


  


וּבֵין אֵלֶּה הַקְּרָנוֹת הַמַּחֲנֶה שֹׁכָכֶת;



אוֹתָהּ נִהֵג מָעוֹךְ לִשְׂדֵי קֶטֶל וְלָחֶם.



עַל יָדוֹ פָסַח בֶּן מֶשֶׁק בֵּית הַמָּוֶת



כַּמָּוֶת גַּם הוּא מִבְּלִי שְׂבֹעַ יִלָּחֶם;



עֵצוֹ כִּמְנֹר אֹרְגִים, כַּבָּרָק הַלַּהָבֶת,



וּכְחֹמָה נִשְׂגָּבָה סֹחַרְתּוֹ עַל הַשָּׁכֶם.



גּוּנִי, טַלְמוֹן גַּם תָּמָח, קֵרוֹס וְנֶפְתֹּחַ



גַּם הֵם הָיוּ אֶל מָעוֹךְ אֶזְרֹעַ וָכֹחַ.


  


וּשְׁאָר הַגִּבֹּרִים לִשְׁמֹר אַרְצָם נִשְׁאָרוּ



גַּם לַעֲזֹר מֵעִיר לַמַּחֲנֶה הַלֹּחֶמֶת



עֵת צַיִד וָנֶשֶׁק לַמִּלְחָמָה יֶחֱסָרוּ,



אוֹ עֵת יִרְאוּ יַד הָעִבְרִים עֲלֵימוֹ רוֹמֶמֶת.



אֶת גֶּזֶר עִיר הַגְּבוּל רָב גִּבֹּרִים שָׁמָרוּ,



יִשְׁבִּי לַחְמִי וָסַף שָׁם חִכּוּ לַמִּלְחֶמֶת.



יְהָב עִיר הַמְּלוּכָה עַל אִישׁ מָדוֹן הִשְׁלִיכוּ



וּלְשָׁמְרָהּ גַּם צָבָא רָב אִתּוֹ שָׁם הֵנִיחוּ. –


  


וּדְבִיר הַמַּמְלָכָה רֶגֶל דָּוִד נָטָשָׁה



וַיֵּרֶד אֶל הַמְּצוּדָה לִבְטֹחַ מִפָּחַד,



כִּי רַק אֶל נַפְשׁוֹ הוּא, נֶפֶשׁ אוֹיְבוֹ חָרָשָׁה,



אֶת זֹאת יָדַע הֵיטֵב לֹא נִכְחַד מֶנּוּ כָחַד,



עַל כֵּן מִבֵּין הַחֹמוֹתַיִם רֶגַע לֹא מָשָׁה



עַד יֵאָסְפוּ אֵלָיו כָּל הַשָּׁלִישִׁים יָחַד.



גַּם נַפְשׁוֹ חָפְצָה לִשְׁאֹל בֵּאלֹהֵי הָאֱמֶת



אִם תָּרוּם יָדוֹ עַל צָרָיו בָּזֹאת הַמִּלְחֶמֶת.


  


מַהֲרוּ – אָמַר הַמֶּלֶךְ – לַמִּלְחָמָה אֱסֹרוּ



כָּל רֶכֶב בָּחוּר בִּיהוּדָה וִירוּשָׁלָיִם;



אַךְ אַל תִּתְבּוֹשְׁשׁוּ, שָׂרַי! אַל נָא תֹחֵרוּ



לֶאֱסֹף כָּל צִבְאוֹתֵיכֶם מִיּוֹם אוֹ יוֹמָיִם,



מַהֲרוּ! כִּי הַכֹּכָבִים בַּמָּרוֹם יָשׂרוּ



וּכְבָר נָטָה הַשֶּׁמֶשׁ לִקְצוֹת הַשָּׁמָיִם.



וַאֲנִי אֵרֵד הַמְּצוּדָה לֵאלֹהַי אֶתְפַּלָּלָה;



אִם אֵצֵא לַקְּרָב אִם אֶחְדָּל – אֶת פִּיו אֶשְׁאָלָה.


  


כֵּן דִּבֵּר הַמֶּלֶךְ – אַךְ כָּל נֶפֶשׁ הִכִּירָה



כִּי דִבְרֵי קָדְשׁוֹ יָצְאוּ לֹא מִלֵּב שָׂמֵחַ,



וּלְשׁוֹנוֹ עֵת הֶגְיוֹנָיו דַּלְתוֹת פִּיו הֶעֱבִירָה



הָמָה בּוֹ לִבּוֹ וּבִמְרִירוּת יֶאָנֵחַ;



אַךְ לֹא אַנְחוֹת תּוּגָה וָהִי נַפְשׁוֹ הֵעִירָה,



כִּי אַנְחוֹת חֵפֶץ וּתְשׁוּקַת נֶפֶשׁ בַּכֹּחַ,



וּבְסֵתֶר לִבּוֹ כָּמוּס מֵעֵינֵי כָל גָּבֶר



קִנְנָה אַוַּת-נֶפֶשׁ וּנְעִים תִּקְוָה וָשָׁבֶר.


 


בִּדְבַר הַמֶּלֶךְ כָּל הַשָּׁלִישִׁים נִפְזָרוּ



וּלְפִי פָעֳלֵהוּ אָחַז אִישׁ אִישׁ בַּדָּרֶךְ.



אַךְ אַרְבָּעָה מֵהֵמָּה עוֹד אִתּוֹ נִשְׁאָרוּ –



יָשָׁבְעָם בֶּן חַכְמוֹנִי, גַּם חוּשַׁי מֵאָרֶךְ,



גַּם אֶלְעָזָר גַּם שַׁמָּה רֹאשׁ מַלְכָּם שָׁמָרוּ.



הוּא שַׁמָּה גִבּוֹר נוֹרָא לֹא יָדַע כָּל מֹרֶךְ,



וּשְׁמוֹ עַל כֵּן שַׁמָּה יִקְרְאוּ כָל עַמּוֹ יָחַד,



יַעַן כָּל רֹאָיו תֹּאחֲזֵם שַׁמָּה וָפָחַד.


  


בִּנְתוֹק הַשָּׂרִים מִן הַדְּבִיר כַּפּוֹת רַגְלֵימוֹ



נִגַּשׁ חוּשַׁי הָאַרְכִּי, הוּא לַמֶּלֶךְ רֵעַ,



וּבְשֵׁם כָּל עַם עֵבֶר וּבְשֵׁם שָׂרָיו כֻּלָּמוֹ



אָמַר: "אֲדֹנִי הַמֶּלֶךְ לֵב עַמּוֹ יוֹדֵעַ



כִּי יֶאֱהָבוּךָ, וּבִשְׁלוֹמְךָ שָׁלוֹם גַּם לָמוֹ,



אַךְ זֶה יָמִים רַבִּים לִבָּם יִתַּר, יִנֹּעַ,



כִּי עַל פָּנֶיךָ יִרְאוּ עַצֶּבֶת אוֹ פָחַד



וּפֵשֶׁר עִצְּבוֹנְךָ זֶה מֵהֶם נִכְחַד כָּחַד".


  


הֵן כֻּלָּנוּ נֵדַע כִּי אִיש מִלְחָמוֹת אָתָּה



וּלְבָבְךָ כִּלְבַב אֲרִי לֹא יֵחַת מִסָּעַר;



וּלְאִישׁ אַחֵר מַדּוּעַ נֶהְפַּכְתָּ, הָהּ עָתָּה,



עַתָּה, עֵת חֲמַת אוֹיֵב רֹבֶצֶת בַּשָּׁעַר?!



הֵן שָׂרֶיךָ אִתְּךָ וּגְבוּרָתָם לֹא נָשָׁתָּה,



גַּם הָאֵל רוּחַ עֻזּוֹ עָלֵינוּ עוֹד יָעַר – –



וּבְשֵׁם עַמְּךָ כֻלּוֹ אֶת פָּנֶיךָ אוֹחִילָה



גַּלּוֹת עִצְּבוֹן רוּחָךָ לָנוּ נָא הוֹאִילָה".


  


לִדְבָרָיו אֵלֶּה עֵינֵי הַמֶּלֶךְ אוֹרוּ



וּפָנָיו הַזֹּעֲפִים כִּמְעַט רֶגַע צָהָלוּ,



כִּי גַּם יֶתֶר שָׂרָיו, רָאָה, מִפִּי חוּשַׁי דִּבֵּרוּ



גַּם חֶפְצֵי לִבָּם הֵמָּה בִּדְבָרָיו הִגָּלוּ;



"לֹא מִפַּחַד אוֹיֵב – אָמַר – לַקְּרָב יֵעוֹרוּ



עָבֵי עַצֶּבֶת עַל חֶלְקַת פָּנַי עָלוּ,



לִבִּי אַךְ יִנְהֶה אַחַר אֶרֶץ מוֹלֶדֶת,



אַחַר בֵּית לֶחֶם עִירִי בָּהּ נַפְשִׁי חֹמֶדֶת.


  


שָׁמָּה נוֹלַדְתִּי, שָׁמָּה יָצָאתִי מֵרָחֶם,



שָׁמָּה אַפִּי רִאשׁוֹנָה הָרוּחַ שָׁאָפוּ,



אָזְנַי צָלְלוּ רִאשׁוֹנָה אַךְ אֶל שֵׁם “בֵּית לָחֶם”,



גַּם עֵינַי רִאשׁוֹנָה שָׁם הַשֶּׁמֶשׁ שָׁזָפוּ.



עַתָּה רֻחַקְתִּי מֶנָּה, בָּהּ יָשׁוּד שׁוֹד וְלָחֶם,



וּמוֹרָשַׁי כֻּלָּם אַךְ אֵלֶיהָ יִרְחָפוּ;



גַּם פֹּה בִירוּשָׁלַיִם לֹא יִנְעַם לִי נוּחַ,



עוֹד לֹא הִסְכִּינָה נַפְשִׁי לִשְׁאֹף בָּהּ הָרוּחַ.


  


שָׁם בָּעִיר בֵּית לֶחֶם עַל יַד פֶּתַח הַשָּׁעַר



לִימִין רַגְלֵי הֵלֶךְ הַבָּא מִירוּשָׁלָיִם,



שָׁם מַעְיָן חַי וָקַר, מֵימָיו כַּבְּדֹלַח יָעַר,



הַנְּעִימִים אֶל חֵיךְ שׁוֹתָם מִיֵּין הַשָּׁמָיִם;



בָּמוֹ שׁוֹבַבְתִּי נַפְשִׁי וּבְעוֹדֶנִּי נָעַר



גַּם עַתָּה תַעֲרֹג נַפְשִׁי אֶל אֵלֶּה הַמָּיִם,



וּמְעַט מֵהֵמָּה לוּ גַּם הַיּוֹם פֹּה שָׁתִיתִי



שַׁבְתִּי לַעֲלוּמַי וּבָרִיא אוּלָם הָיִיתִי".


  


דִּבְרֵי דָוִד אֵלֶּה בִלְבַב שָׂרָיו חָדָרוּ



וַתִּלְבַּשׁ נַפְשָׁם עֹז וּגְבוּרָה נִצַּחַת.



אַךְ עַד כֹּה קַרְנֵי הַשֶּׁמֶשׁ כָּלִיל קָדָרוּ



וּכְבָר עָלָה הַלַּיְלָה מֵעִמְקֵי הַשַּׁחַת,



וּפְנֵי כָל הַיְצוּרִים בַּחֲשֵׁכָה לֹא נִכָּרוּ,



כִּי אֶל כֻּלָּם נָתַן הַלַּיִל תַּבְנִית אַחַת.



גַּם אֶת הָאָדָם קָרָא לִמְצֹא לוֹ מָנוֹחַ



לַעֲבֹדַת הַיּוֹם הַבָּא לַחֲלִיף אוֹן וָכֹחַ.


 

השיר השני


הַמָּאוֹר הַגָּדוֹל הִסְתַּתֵּר מֵעֵינַיִם



וּמְנוֹרוֹת אֵין מִסְפָּר בַּמָּרוֹם שָׁם הֹעָלוּ,



אַךְ נָגְהָם הַכֵּהֶה לֹא יָאִיר הַשָּׁמַיִם



וִיצוּרֵי חֶלֶד תַּחַת שֹׁאָה הִתְגַּלְגָּלוּ.



כָּכָה יִגַּהּ לָאִישׁ זִכְרוֹן אֹשֶׁר הַחַיִּים



עֵת רִגְעֵי אָשְׁרוֹ כַּצֵּל יַחַלְפוּ גַּם יִכָלוּ;



וּבְכָל אוֹרוֹ לֹא יָאֶר מַחֲשַׁכֵּי הָרוּחַ,



עוֹד בַּאֲפֵלַת הָאָסוֹן הַנֶּפֶשׁ תָּשׁוּחַ.


  


כָּל גָּרֵי הָעִיר צִיּוֹן שָׁכְבוּ גַּם נִרְדָּמוּ,



עַל חֵיק חֲלֹמוֹת נֹעַם נַפְשָׁם מִתְעַנָּגֶת,



אֶל עֵינֵי אֶחָד בָּהֶם בִּשְׁנָת לֹא נֶעֱצָמוּ –



הוּא שַׁמָּה הַגִּבּוֹר, נַפְשׁוֹ לַקְּרָב עֹרָגֶת.



לִבּוֹ לֹא יוּכַל הַשְׁקֵט, מוֹרָשָׁיו בּוֹ הָמוּ



כַּלְּבִיאָה בַּחֲצוֹת לַיִל לַטֶּרֶף שֹאָגֶת.



וּתְשׁוּקַת מַלְכּוֹ לִשְׁתּוֹת מִבֵּית לֶחֶם מָיִם



עוֹרְרַתּוּ לַעֲשׂוֹת דָּבָר לֹא שָׁמְעוּ אָזְנָיִם.


 


בֶּאֱשׁוּן הוּא הַלַּיִל אֶל נֹגַהּ הַיָּרֵחַ



לָבַשׁ בִּגְדֵי מִלְחַמְתּוֹ זֶה גִבּוֹר הֶחָיִל;



רַק חֶרֶב שָׁמִיר לָקַח בִּימִינוֹ לָקֹחַ



וּבְמִצְחָה הִכְבִּיד רַגְלָיו הַקַּלּוֹת כָּאָיִל.



הַשִּׁרְיוֹן עַל כָּל גֵּווֹ הֵפִיץ אוֹר זֹרֵחַ,



כּוֹבָעוֹ עַל רֹאשׁוֹ הֵאִיר חֶשְׁכַּת הַלָּיִל,



וּבְעֵת בִּימִין רוֹמֵמָה הֵנִיף הֶחָרֶב



חָפְרָה הַלְּבָנָה וּבוֹשׁוּ כֹּכְבֵי הָעָרֶב.


 


כָּכָה הָלַךְ הַגִּבּוֹר בִּרְחֹבוֹת הַקָּרֶת



וּמַשַּׁק אֲזֵנָיו דִּמְמַת לַיִל הִפְרִיעַ,



גַּם בְּכֹבֶד מַשָּׂאָהּ רַגְלוֹ כַצְּבִי נִמְהָרֶת



עַד אֶל הֵיכַל נִשְׂגָּב וּמְאֹד נַעֲלֶה הִגִּיעַ.



שָׁם יָגוּר בֶּן חַכְמוֹנִי אִישׁ רַב הַתִּפְאָרֶת,



שָׁמָּה בָּא שַׁמָּה וּדְבָרָיו אֵלֶּה הִבִּיעַ:



הַסְכֵּת, בֶּן חַכְמוֹנִי, וּפְתַח נָא הָאָזְנָיִם



אֶת הֶעֱלָה עַל רוּחִי אֵל רֹכֵב שָׁמָיִם.


 


לֵיל שִׁמּוּרִים זֶה בָא לֹא לִשְׂבֹּעַ מָנוֹחַ,



לֹא לַחֲבֹק יָדַיִם, לֹא לִשְׁכַּב עַל רֹךְ עָרֶשׂ.



הֵן רִגְעֵי מַרְגּוֹעַ לֹא יִבְרְחוּ בָרֹחַ –



אַךְ לַעֲשׂוֹת בּוֹ שֵׁם כָּבוֹד גַּם זֵכֶר תִּפְאָרֶת,



אֶת זֹאת אֵפוֹא נוֹעַצְתִּי וָאֶתְאַזְּרָה כֹחַ



לָבֹא אֶל מַחֲנֵה הַפְּלִשְׁתִּים אֶפּוֹל בָּם חָרֶשׁ,



אַבְקִיעַ עַד בֵּית לֶחֶם, אָבֹא עַד הַשָּׁעַר



אֲשֶׁר שָׁם הַמַּעְיָן אֶת מֵימָיו יָעַר.


  


שָׁם מִן הַמַעְיָן אֶשְׁאַב מַיִם בַּצַּפָּחַת



בָּם נֶפֶשׁ מַלְכֵּנוּ הַנַּהֲלָאָה אָשִׁיבָה,



וּבְעוֹד שֶׁמֶשׁ בֹּקֶר לֹא תְהִי זֹרָחַת



אֶת תַּאֲוַת נַפְשׁוֹ זֹאת לוֹ אֶשְׁכָּר אַקְרִיבָה.



אַךְ לוּ בַקְּרָב אֶסָּפֶה, לוּ אֵרֵד הַשָּׁחַת;



לוּ תֵעָנֵשׁ נַפְשִׁי כִּי אֶת אֵלֶּה הִרְהִיבָה



וּתְכַסֵּנִי עַד נֶצַח חֶשְׁכַּת זֶה הַלָּיִל –



עַל כֵּן לִדְבָרַי אֵלֶּה הַקְשֵׁב נָא, בֶּן חָיִל;





רֹאשׁ הַשָּׂרִים אַתָּה גַּם הַנִּכְבָּד בַּשָּׁעַר



וּבְיָדְךָ אִשְׁתִּי וִילָדַי כַיּוֹם אַפְקִידָה…



לִי אֵשֶׁת נְעוּרִים, לִי בֵן רַךְ וָנָעַר,



אֶת אֱלֹהֵי הַשָּׁמַיִם בְּךָ עַתָּה אָעִידָה…



הַס! – סָאַן בֶּן חַכְמוֹנִי כִּסְאֹן רוּחַ סָעַר –



גַּם אֲנִי אֹרַח אִתְּךָ, אֹבַד אוֹ אֹבִידָה;



גַּם לִבִּי עוֹד לֹא הֵרֵךְ, עוֹד יָדַי לֹא רָפוּ,



אַף כִּי שְׂעָרוֹת כַּשֶּׁלֶג אֶת רֹאשִׁי צָנָפוּ.


 


וּשְׁנֵינוּ יַחַד בִּפְלִשְׁתִּים אִם נֵרְדָה רֶדֶת



וְרְצוֹן אֵל יַעַזְרֵנוּ וּבְעֻזּוֹ נִרְהָבָה



אוֹ-אָז לֹא נִסָּפֶה, בַּקְּרָב עוֹד לֹא נֹאבֵדָה.



דָּמִים נִשְׁפֹּךְ כַּמַּיִם, וּמַיִם נִשְׁאָבָה".



לִדְבָרָיו אֵלֶּה פִזְרָה עֵינוֹ אֵשׁ יֹקֶדֶת



וּלְשׁוֹנוֹ תוֹךְ פִּיו מֵאֵשׁ הֲגִיגוֹ נִצְרָבָה.



וּכְבָר כֹּבַע גַּם צִנָּה אֶת גֵּווֹ הִסְתִּירָה



גַּם חַרְבּוֹ הַמְּרוּטָה אֶת דַּרְכָּם הֵאִירָה.


  


עָזְבוּ הַבַּיִת – וּבְרֹאשׁ הוֹמִיּוֹת יָצָאוּ,



אַךְ גַּם הֵן לֹא תֵהֹמְנָה, כַּמָּוֶת נָדַמּוּ,



כִּי בִפְאַת מִטָּתָם כָּל הַתּוֹשָׁבִים נֶחְבָּאוּ,



גַּם כָּל בָּתֵּי מָשׂוֹשׂ כָּאַשְׁמַנִּים נָשַׁמּוּ.



חִישׁ עַד שַׁעֲרֵי הַמְּצוּדָה הִגִּיעוּ וָבָאוּ



בִּמְקוֹם נוֹצְרִים רַבִּים עַל הַמִּשְׁמָר הֻקָּמוּ.



שָׁם יָשָׁבְעָם אָזְנֵי הַשֹּׁמְרִים כִּי לָקָחוּ



חִישׁ מִבְּלִי חָשָׂךְ הַשְּׁעָרִים לָמוֹ פָּתָחוּ.


  


וּבְצֵאתָם אֶת הַשַּׁעַר נָשְׂאוּ הָרַגְלָיִם



וּכְעַל עָבִים קַלִּים לִמְחֹז חֶפְצָם רָחָפוּ,



וּכְבָר עָמַד הַסַּהַר בַּחֲצִי הַשָּׁמָיִם



וּבְכָל הֲמוֹן כֹּכְבֵימוֹ הַשְּׁחָקִים עֻלָּפוּ.



אַךְ פִּתְאוֹם אִישׁ קָרֵב רָאוּ בָעֵינָיִם,



אֲזֵנִים וָנֶשֶׁק עָלָיו לֹא נִשְׁקָפוּ,



אַךְ חַרְבּוֹ זָרְחָה כַּחֲזִיז בִּימִינוֹ זָרֹחַ,



וּמֵרוּץ רַגְלָיו הֵעִיד בּוֹ כִי הוּא גִבּוֹר כֹּחַ.


  


כִּמְעַט רֶגַע עָמָדוּ – מִמְקוֹמָם לֹא נָעוּ



כִּי יָרְאוּ פֶּן נְכָלֵימוֹ מַטְּרָתָם יַחֲטִיאוּ;



אַךְ דִּבְרֵי הָאִישׁ בִּדְמִי הַלַּיִל נִשְׁמָעוּ:



"הוֹי אֹרְבִים! לַחְפֹּר הָעִיר נַפְשֵׁיכֶם תַּשִּׁיאוּ,



אַךְ מוּתְכֶם, אַנְשֵׁי בוּז, מִיָּדִי פֹּה תִמְצָאוּ



וּמַעֲנֶה אֶל שֹׁלְחֲכֶם מִצִּיּוֹן לֹא תָבִיאוּ" –



וּבְדִבְרֵי עֹז אֵלֶּה מִפִּי הַשָּׁלִישׁ הִבְעִירוּ



אֶת קוֹל אֶלְעָזָר רֵעָם הַשָּׂרִים הִכִּירוּ.


  


"הַס – אָמַר יָשָׁבְעָם – וּלְפִיךָ מַחֲסוֹם שִׂימָה,



לֹא אוֹיְבַי אַךְ אֹהֲבֵי צִיּוֹן כָּמוֹךָ גַּם אָנוּ,



לַפְּלִשְׁתִּים נֵצֵא, דָּמָם כַּמַּיִם נַזְרִימָה



וּמַיִם מִבּוֹר בֵּית לֶחֶם נִקַּח אִתָּנוּ,



וּבְיוֹם מָחָר אֶת חַיֵּי מַלְכֵּנוּ נַנְעִימָה,



כִּי אֶת תַּאֲוַת נַפְשׁוֹ הֵן שָׁמַעְנוּ כֻלָּנוּ.



אַךְ אַתָּה הַגֵּד אֵי מִזֶּה הוֹלְכִים פָּנֶיךָ



וּבְלִי צִנָּה וּמָגֵן מַדּוּעַ הִנֶּךָ?


  


"מֵעַל הַר הַמִּשְׁחָה – עָנָה – רַגְלִי הוֹלָכֶת,



שָׁם בֵּין עֲצֵי הַזַּיִת שָׁם בָּדָד נִסְתָּרְתִּי,



מִשָּׁם שָׁלַחְתִּי עֵינַי לִשְׂדֵה הַמַּעֲרָכֶת



כָּל בָּהּ יֵעָשׂ נוֹדַע לִי עַד תּוֹכָהּ חָדָרְתִּי.



יַד מָעוֹךְ בֶּן אָכִישׁ שָׁם עָלֵימוֹ מֹלָכֶת,



כִּי לִפְנֵי כָּל הַחַיִל אֶת דִּגְלוֹ הִכָּרְתִּי,



מִימִינוֹ יַעֲמֹד אוּרִיָּה, מִשְׂמֹאלוֹ נֶפְתֹּחַ



אֶצְלוֹ רָאִיתִי גוּנִי קֵירוֹס וּפָסֵחַ.


  


וּכְדֵי אַרְבֶּה לָרֹב אַנְשֵׁי הַצָּבָא רָבוּ



וּתְעָלוֹת אֵין מִסְפָּר מִסָּבִיב לָמוֹ חָפָרוּ.



אַךְ עוֹד לֹא יָשְׁנוּ כֻלָּמוֹ, עוֹד לֹא שָׁכָבוּ,



עוֹד בֹּעֲרִים לַפִּידִים כַּכֹּכָבִים יִזְהָרוּ.



אִם פֹּה נִפֹּל בָּמוֹ – הוֹאִילוּ נָא וּקְשָׁבוּ-



פְּעָמֵינוּ עַד בֹּשׁ בְּמִלְחָמָה זֹאת יִשְׁאָרוּ,



כִּי עוֹד עֵר הַמַּחֲנֶה, עֵרִים אַנְשֵׁי הֶחָיִל,



עוֹד יַעַמְדוּ עַל מִשְׁמַרְתָּם הַמְצַפִּים בַּלָּיִל.


  


אִם לַעֲצָתִי תַּקְשִׁיבוּ אֶת זֹאת אֵפוֹא נַעַשׂ:



דֶּרֶךְ גֵּי בֶן-הִנֹּם נֵלֵךְ, נָסוֹב אוֹתָמוֹ;



עַד בֵּית לֶחֶם נֵלְכָה אַט, שָׁם נַרְבֶּה הָרַעַשׁ,



שָׁם הֹזִים כֻּלָּם שֹׁכְבִים, אֵין עֵר אֵין נֵר בָּמוֹ,



נִזְבְּחֵם כַּכְּבָשִׂים, נַגְדִּיל הַמְּהוּמָה וָכַעַשׂ,



לֹא נִתֵּן אֶל רוּחָמוֹ לָשׁוּב אֶל קִרְבָּמוֹ,



כִּי לֹא לָמִית הָאוֹיֵב, לַפִּיל חָלָל בִּפְלֶשֶׁת,



אַךְ לַחֲיוֹת הָאוֹהֵב, מִלְחָמָה זֹאת דֹּרֶשֶׁת".


  


יָשָׁבְעָם נָטָה לִדְבָרָיו אֹזֶן קַשָּׁבֶת



אַף כִּי עֲלוּמֵי שַׁמָּה אֶל הֶרֶג רַב נִכְסָפוּ,



וּשְׁלָשְׁתָּם נִצְמָדוּ כִשְׁלֹשֶׁת מַלְאֲכֵי מָוֶת



וּכְמוֹ עַל כַּנְפֵי רוּחַ לִמְחוֹז חֶפְצָם עָפוּ.



וַיָּסֹבּוּ הַמַּחֲנֶה מִבְּלִי חִיל וְעַצָּבֶת



וּמֻטּוֹת כַּנְפֵי לַיִל עֲלֵימוֹ חָפָפוּ,



אַךְ דּוּמִיָּה עֲצוּמָה בֵינֵימוֹ שָׁלָטָה



עֲדֵי בֵית לֶחֶם הָעִיר מֵרָחוֹק נִבָּטָה.


  


וּבְקָרְבָם אֶל הָעִיר עָדֶיהָ הִתְבּוֹנָנוּ,



גַּם כָּל מִגְרָשֶׁיהָ מִסָּבִיב לָהּ חָפָרוּ,



כָּל אַנְשֵׁי הַחַיִל רָאוּ נָחוּ שַׁאֲנָנוּ



וּשְׁמוּרוֹת עֵינֵיהֶם בִּשְׁנָת עַזָּה סָגָרוּ;



אַךְ קוֹל הָאַלּוֹנִים, שָׁמְעוּ, שֶׁפִי סָאָנוּ



עֵת רוּחוֹת הַלַּיְלָה בֵין בַּדֵּימוֹ עָבָרוּ,



גַּם קוֹל עֲנוֹת הַצּוֹפִים, הֵם שׁוֹמְרֵי הֶחָיִל,



כְּהֶמְיַת קוֹל הַיַּנְשׁוּפִים בַּחֲצוֹת הַלָּיִל.


  


רַק בַּכִּכָּר כֻּלּוֹ הַדֻּמִּיָּה שָׁלָטָה



וּמוֹרָשֵׁי הַגִּבּוֹרִים כַּהֲמוֹת יָם הָמוּ;1


_____________

_____________


לֹא עַל עֹז אֶגְרוֹפָם, לֹא עַל חַרְבָּם מֹרָטָה,



אַךְ בֵּאלֹהֵי צוּרָם וּמְפַלְּטָם כִּסְלָם שָׂמוּ,



וַיַּעַבְרוּ הַמַּעֲגָּל, וּבְתוֹךְ הַמַּחֲנֶה בָאוּ



וּכְמוֹ צִפֳּרִים עָפוֹת אֶל תּוֹךְ הַצָּבָא דָאוּ.


  


הֵן עָרוֹם הִנֵּךְ, מָגֵן אֵין לָךְ וָקֶשֶׁת



אֶל אֶלְעָזָר אָמְרוּ הַנּוֹתָרִים הַשְּׁנָיִם-



אֵיכָה אֵפוֹא תְדַמֶּה הִלָּחֵם בִּפְלֶשֶׁת



בִּמְקוֹם יָעוּפוּ חִצִּים כִּכְפֹר הַשָּׁמָיִם.



הָרִאשׁוֹן – עָנָה הוּא – יָהִין אֵלַי לָגֶשֶׁת



יִתֶּן-לִי מָגִנּוֹ אַחֲרֵי לָקְחִי הַחַיִּים.



וּבָעֵת כַּדְּבָרִים הָאֵלֶּה נִדְבְּרוּ יַחַד



מִשּׁוֹמְרֵי הַצָּבָא נִגַּשׁ עָדֵימוֹ אַחַד.


  


הַצּוֹפֶה פָּתַח פִּיו זַעֲקַת שֶׁבֶר לַשְׁמִיעַ,



אַךְ טֶרֶם אֲמָרָיו דַּל שִׂפְתוֹתָיו עָבָרוּ



בִּגְרוֹנוֹ עָמֹק אֶלְעָזָר חַרְבּוֹ הִטְבִּיעַ



וּדְבָרָיו תּוֹךְ חִכּוֹ מֵתוּ גַּם נִקְבָּרוּ.



וּמְקוֹם רַגְלָיו מִסָּבִיב אֲדַמְדָּם הִצְבִּיעַ



בִּדְמֵי רֹאשׁוֹ מִפִּיו וּמִקָדְקֳדוֹ נִגָּרוּ;



הָשֵׁב, בֶּן-בּוּז – אָמַר – לִבְכוֹר שָׂטָן רוּחֶךָ



וּבַשֵּׂר בַּתֹּפֶת אֶת בֹּא יֶתֶר אַחֶיךָ.


  


מָגֵן הַמּוּמָת לָקַח אֶלְעָזָר לָקֹחַ



וַיְמַהֵר עִם רֵעָיו לָבֹא אֶל תּוֹךְ הֶחָיִל,



בֵּין יֶתֶר הַשּׁוֹמְרִים פָּרְצוּ דֶרֶךְ בַּכֹּחַ



גַּם עַל רֹאשׁ הַסּוֹלְלוֹת עָלוּ כַּצְּבִי וָאָיִל.



אָז גָּדְלָה הַמְּהוּמָה בֵּין צִבְאוֹת הֶחָיִל



וּלְשָׁאוֹן נוֹרָא נֶהֶפְכָה דִּמְמַת הַלָּיִל,



תּוֹפְפוּ בַתֻּפִּים וּבַשּׁוֹפָרוֹת תָּקָעוּ:



“הוֹי חַרְבוֹת הָאוֹיֵב עַד נַפְשֵׁנוּ נָגָעוּ!”


  


אֶל קוֹל הַתֻּפִּים כָּל הַגִּבּוֹרִים נֵעוֹרוּ



וַיְמַהֲרוּ לִכְלֵי נִשְׁקָם וּרְתֵת בִּלְבָבֵמוֹ,



כִּי דִמּוּ כִּי אַחֵימוֹ אָחוֹר נָזֹרוּ



וִימִין הָעִבְרִים רוֹמְמָה עָלֵימוֹ,



גַּם לִנְצִיב בֵּית לֶחֶם כָּל הַנַּעֲשֶׂה בִשֵּׂרוּ



וַיֹּאמֶר גַּם הוּא לָבֹא חִישׁ אַחֲרֵימוֹ,



אַךְ גִּבּוֹרֵי יִשְׂרָאֵל מִלְּאוּ הַיָּדָיִם



לַעֲשׂוֹת נוֹרָאוֹת לֹא שָׁמְעוּ עַד כֹּה אָזְנָיִם





וּבִמְעוּף הוּא הַלַּיִל בַּסֵּתֶר נֶחְבָּאוּ



פָּעֳלֵי גִבּוֹרִים אֵלֶּה לָעַד לֹא יִמָּחוּ!



אַךְ עֵינֵי כֹכְבֵי נֶשֶׁף כָּל מִפְעֲלוֹתָם רָאוּ,



כִּי אָז מִמְּסִלּוֹתָם בִּיקַר אוֹרָם זָרָחוּ;



גַּם אָזְנֶיךָ, סַהַר! גַּם אָזְנֶיךָ שָׁמָעוּ



אֶנְקַת חָלָל רָב עַל שַׁעֲרֵי מָוֶת נֶאֱנָחוּ,



גַּם הַיּוֹם, בַּת שִׁירָתִי, אָנָּא הָעִירָה



הוֹדִיעָנִי פָּעֳלֵימוֹ –אָנֹכִי אָשִׁירָה.


  


כְּשָׁלֹשׁ דֻּבִּים שַׁכֻּלוֹת שָׁטוֹת לַטֶּרֶף



כֵּן עַל צִבְאוֹת הַפְּלִשְׁתִּים הֵמָּה הִתְנַפָּלוּ,



יַד שַׁמָּה תָּעִיף חַרְבּוֹ רֶגַע לֹא תֶרֶף



וּפְגָרִים חֲמָרִים תַּחְתָּיו יִתְגַּלְגָּלוּ.



כָּכָה יִפְּלוּ מִנִּשְׁמַת רוּחַ הַחֹרֶף



טַרְפֵּי הָעֵצִים שֶׁכְּבָר יָבְשׁוּ גַם נָבֵלוּ,



וַחֲשׂוּפִים יַעַמְדוּ כָּל אַלּוֹנֵי הַיָּעַר,



יָנֻעוּ כַּאֲבֵלִים בִּשְאוֹן רוּחַ הַסָּעַר.


  


גַּם חֶרֶב אֶלְעָזָר מַכּוֹתֶיהָ הִפְלִיאָה,



רָצוֹא וָשׁוֹב רָצָה כִּבְרַק הַשָּׁמָיִם,



בִּמְקוֹם בֹּאָהּ, שָׁם דֶּבֶר וָמָוֶת הֵבִיאָה,



מִפִּיהָ נָזְלוּ דָמִים כַּאֲפִיק נַחֲלֵי מָיִם.



גַּם יָדְךָ, בֶּן חַכְמוֹנִי, בִּקְרָב זֶה הוֹפִיעָה,



גַּם אַתָּה, שָׂב נִכְבָּד, לֹא הִשְׁפַּלְתָּ יָדָיִם,



פָּנֶיךָ הֵן קֻמְּטוּ, שַׂעֲרוֹתֶיךָ חָוָרוּ,



וּלְיֶשַׁע עַמְּךָ יָדֶיךָ עוֹד אֹמֶץ אָזָרוּ.


  


פִּיכוֹל שַׂר הַגְּדוּד גַּת הָעִיר חִבְּלַתְהוּ,



הוּא מִהֵר רִאשׁוֹנָה אֶת חֵילוֹ לִשְׂדֵה מָוֶת,



אַךְ חִישׁ חֶרֶב אֶלְעָזָר הַמְּרוּטָה הִשִּׂיגַתְהוּ



וַתּוֹרִידוֹ בִּדְמִי יָמָיו אֶל גֵּיא צַלְמָוֶת.



עוֹד נִשְׁמַע קוֹלוֹ טֶרֶם נַפְשׁוֹ עֲזָבַתְהוּ,



אַךְ אֵין אִישׁ יַטֶּה לִדְבָרָיו אֹזֶן קַשָּׁבֶת,



כִּי טֶרֶם נָס לֵחוֹ וִיצוּרָיו גָּוָעוּ



כָּל אַנְשֵׁי חֵילוֹ אֶל רַגְלָיו מֵתִים כָּרָעוּ.


  


אֶל רַגְלָיו נָפַל כֶּשֶׂד גַּם חַטִּיל מִגֶּזֶר,



לַהֶבֶת חֲנִית שַׁמָּה לָחֲכָה מַעְיַן חַיֵּימוֹ,



לַשָּׁוְא הֶחֱרָה עַקּוּב הֱיוֹת לָמוֹ לָעֵזֶר



כִּי גַם הוּא נָפַל חָלָל כְּמוֹהֶם בֵּינֵימוֹ;



וַאֲבִימֶלֶךְ – מִמִּשְׁפַּחַת נֹשְׂאֵי הַנֵּזֶר –



גִּבּוֹר זֶה בַעֲבִי גַבָּיו כִּסָּה עָלֵימוֹ,



גַּם בִּלְבָבוֹ אֶת חַרְבּוֹ שַׁמָּה הִטְבִּיעַ,



אַחֲרָיו יֶתֶר אֲנָשָׁיו לַטֶּבַח הִכְרִיעַ.


 


אֶל שַׁעֲרֵי תֹפֶת חֲלָלִים אֵלֶּה הִגִּיעוּ



וּבְרֶגַע אֶחָד בַּהֲמוֹן רָב נֶאֱסָפוּ



וּבְעֵת עָז-יַד הַגִּבּוֹרִים שָׁמָּה הִשְׁמִיעוּ



עַצְמוֹת מַלְכֵי בַלָּהוֹת מִמָּגוֹר רָחָפוּ,



וְנַחֲשֵׁי רָאשֵׁימוֹ מִתִּמְהוֹן לֵב הֵנִיעוּ



[גַּם שׁוֹד] גַּם קֶטֶב מְרִירִי פָנֵימוֹ חָפוּ,



גַּם הַדֶּבֶר כָּעַס וַיַּחֲרֹק הַשִּׁנָּיִם,



כִּי יֵשׁ עַזִּים מִמֶּנּוּ תַחַת הַשָּׁמָיִם.


  


וּבְעוֹד אֶלְעָזָר עִם שַׁמָּה כָכָה נִלְחָמוּ



לֹא נִדְהָם גַּם יָשָׁבְעָם, לֹא בִקֵּשׁ מָנוֹחַ.



שָׁוְא סַבּוּהוּ הַפְּלִשְׁתִּים, שָׁוְא עָלָיו זָרָמוּ,



הוּא נִצָּב עַז בֵּין עַזִּים חַסְרֵי כֹחַ;



פָּנָיו הַלְּבָנִים מִקֶּצֶף רַב אָדָמוּ,



גִּידֵי יָדָיו שֹרָגוּ וּבְקוֹל עֹז הִצְרִיחַ,



אַפּוֹ כַכִּבְשָׁן וּפִיו כְּקֶבֶר פָּתוּחַ



וּכְמַרְאֵה הַבָּזָק הֵעִיף חַרְבּוֹ אֶל כָּל רוּחַ.





נֶפֶשׁ פִּסְפָּא הַגִּבּוֹר רִאשׁוֹנָה יָצָאָה



מִנְּשִׁיקַת פִּי חַרְבּוֹ הָאוֹכֶלֶת כַּדָּבֶר,



אַחֲרָיו לֵב יִדְלָף – הוּא שַׂר הַגְּדוּד – בָּקָעָה.



גַּם צוֹפַר אָחִיו לֹא הִצִּילוֹ מֵרֶדֶת קָבֶר,



כִּי גַם עַד נַפְשׁוֹ חֶרֶב יָשָׁבְעָם נָגָעָה;



גַּם בֵּין יֶתֶר חֵילוֹ הִרְבָּה הֶרֶג וָשָׁבֶר,



עוֹד לֹא פִלֵּל אִישׁ, לֹא שָׁעַר כָּל בֶּן חָיִל,



אֶת עָשׂוּ הַגִּבּוֹרִים בִּמְעוּף הוּא הַלָּיִל.


  


וְאָז פֶּרֶץ עַל פָּרֶץ הַמַּחֲנוֹת נִפְרָצוּ,



כִּי לַצִּיל חַיָּתָם אֶל כָּל רוּחַ מִהֵרוּ,



גַּם אַבִּירֵי הַפְּלִשְׁתִּים כַּשּׁוֹלָלִים רָצוּ



וּרְתֵת נוֹרָא וָפַחַד מִסָּבִיב פִּזֵּרוּ,



וַאֲחֵרִים מֵהֶם עַד שַׁעַר בֵּית לֶחֶם רָצוּ,



שָׁמָּה לִנְצִיבָם כָּל הַנַּעֲשֶׂה בִּשֵּׂרוּ,



וּכְשָׁמְעוֹ רֹגֶז וּפַלָּצוּת בִּעֲתַתְהוּ



כִּי לֹא יָדַע עַד מָה מִכָּל אֵת בָּאַתְהוּ.


  


חִישׁ חֶרֶב פִּיפִיּוֹת צָמַד עַל הַמָּתְנַיִם,



מִשְּׂמֹאל וּמִיָּמִין הִיא אוֹכֶלֶת כַּדָּבֶר



וַחֲנִית נוֹרָאָה הֶחֱזִיק בִּשְׁתֵּי הַיָּדַיִם



לַחֲרִיב וּלְהַחֲרֵם וּלְהַרְבּוֹת שׁוֹד וָשָׁבֶר;



וַיֵּשֶׁב עַל סוּס אַבִּיר גַּם קַל הָרַגְלַיִם



וַיָּעָף לִמְקוֹם נִלְחֲמוּ גִּבּוֹרֵי עַם עָבֶר:



אֵין זֹאת – צָעַק – כִּי הַתֹּפֶת פִּיהָ פָּצָתָה



וַהֲמוֹן מַלְאֲכֵי זַעַם תַּחַת שֶׁמֶשׁ קָאָתָה.


  


גַּם הַנְּצִיב בָּא בַּמַּחֲנֶה וַיַּרְא הַפַּחַד



אֲשֶׁר שָׁפַךְ מֶמְשַׁלְתּוֹ בִּלְבַב כָּל חֵילֵהוּ,



שָׁוְא קָרָא בֶּחָיִל כָּל גִּבּוֹרָיו יַחַד,



אֵין עוֹנֶה לוֹ מֵהֶם, אֵין אִישׁ מַאֲזִין קוֹלֵהוּ,



כִּי כֻלָּם תָּעוּ כַּשֵּׂיִים, אֵין בָּהֶם אַחַד



לֹא הִשְׁלִיךְ נִשְׁקוֹ וַאֲזֵנָיו מֵעָלֵיהוּ,



אִישׁ לַצִּיל נַפְשׁוֹ אֶל עֵבֶר פָּנָיו בָּרָחוּ



וּשְׁבִיל עַד בֵּית לֶחֶם לַגִּבּוֹרִים פָּתָחוּ.


  


אָז חָגַר הוּא חֵמוֹת וּגְבוּרָה נִצָּחַת



לִרְדֹּף אַחֲרֵי הַגִּבּוֹרִים [רַגְלוֹ מְמַהָרֶת]



בִּלְבָבוֹ רוּחַ עֻזּוֹ כָּאֵשׁ מִתְלַקָּחַת,



עַל פָּנָיו חֵמָה עַזָּה כִּיקוֹד תֹּפֶת בֹּעָרֶת,



נַפְשׁוֹ שָׂם בַּכָּף וַיִּכּוֹן לָרֶדֶת שָׁחַת,



כִּי מַה לַּגִּבּוֹר חַיִּים אֵין בָּמוֹ תִפְאָרֶת,



וַיְמַהֵר אַחֲרֵימוֹ מָלֵא קֶצֶף וָזָעַם



וּשְׁאוֹן קוֹלוֹ הִשְׁמִיעַ כִּשְׁאוֹן קוֹל הָרָעַם;


  


"כַּתְּרוּ בַּלְהוֹת תֹּפֶת, יַלְדֵי שַׁחַת כַּתֵּרוּ,



כִּשְׂעִירִים נִגְעֵי אָדָם בָּאתֶם בַּחֲצוֹת לָיִל



וּנְעָרִים חַלָּשִׁים לִקְרַאתְכֶם אַךְ מִהֵרוּ,



כַּתְּרוּ! נַסּוּ הִלָּחֵם גַּם עִם גִּבּוֹר חָיִל" –



אַךְ הַגִּבּוֹרִים לֹא עָמְדוּ, רֶגַע לֹא אֵחֵרוּ,



וַיְמַהֲרוּ הַשָּׁעְרָה קַלִּים כִּצְבִי וָאָיִל,



גַּם בֵּין חֵיל הַשַּׁעַר דֶּרֶךְ לָמוֹ פָּרָצוּ



וּבְנַחֲלֵי דַם אָדָם רָב עַד צַוָּארָם חָצוּ.


  


אַחֲרֵי הֶרֶג רָב, אַחֲרֵי שָׁפְכָם דָּם כַּמַּיִם,



הִגִּיעוּ לִמְחֹז חֶפְצָם, עַד הַמַּבּוּעַ בָּאוּ,



הוּא נַחַל זַךְ כַּבְּדֹלַח נֶחְמָד לָעֵינַיִם,



בּוֹ מַיִם חַיִּים עַל עַפְרוֹת זָהָב יִנְבָּעוּ,



בֶּן-חַכְמוֹנִי הֵרִים כּוֹבָעוֹ בִּשְׁתֵּי יָדַיִם



וּלְבֶן-שַׂעֲרוֹתָיו עַל כַּנְפֵי רוּחַ נִשָּׂאוּ,



וַיִּשְׁאַב וַיֵּשְׁתְּ וַיִּשְׁתּוּ גַּם כֻּלָּהַם,



וַיֵּרְד הָעַיִן לִשְׁאוֹב עוֹד הַפָּעַם.


  


וּנְצִיב בֵּית לֶחֶם הִקְרִיב כִּמְטַחֲוֵי קֶשֶׁת –



לִבּוֹ הִתְחַמֵּץ, כִּלְיוֹתָיו כָּאֵש בָּעָרוּ,



קִרְבּוֹ הַנְּקָמָה רָבָצָה, פָּנָיו כִּסְּתָה בֹשֶׁת;



"וּשְׁלֹשָׁה אֵלֶּה – קָרָא – כֹחַ עָצָרוּ



לַבְרִיחַ וּלְמוֹתֵת חֵיל גִּבּוֹרִים לִפְלֶשֶׁת,



אִי לָךְ, אִי כַפְתֹּר, פָּנֶיךָ יֶחְפָּרוּ!



עָזְרֵנִי נָא, דָּגוֹן, עָזְרֵנִי זֶה הָעָרֶב



לִנְקֹם נִקְמַת דַּם עַמְּךָ הַנּוֹפְלִים בֶּחָרֶב".


 


וּבְדַבְּרוֹ כָזֹאת עָף בַּחֲמָתוֹ אֶל הָעָיִן,



כַּנֶּשֶׁר חָשׁ אֶל טַרְפּוֹ מִמְּרוֹמֵי שָׁמָיִם,



כִּי רָאָה עַל רֹאשׁ בֶּן-חַכְמוֹנִי מַחֲסֶה אָיִן,



כִּי הֵרִים הַכּוֹבַע לִשְׁאֹב בּוֹ הַמָּיִם,



וַיָּרֶם חַרְבּוֹ עָלָיו כִּתְעוּפַת עָיִן,



גַּם נָגַע בָּהּ עַל רֹאשׁ בֵּין הָאָזְנָיִם,



וּלְבֶן שַׂעֲרוֹת הַשָּׂב מִדָּמוֹ אָדָמוּ



וּרְסִיסִים אֲחָדִים אֶל הַמַּיִם זָרָמוּ.





אָז הִתְקַצֵּף שַׁמָּה וַיִּתְקְפֵהוּ בַּחֲמַת רוּחַ –



כֵּן יֶחֱרֶה שַׁחַל נוֹרָא עֵת יָרוּץ בַּיָּעַר



וּפִיו כִּתְהוֹם רַבָּה לִטְרֹף טֶרֶף פָּתוּחַ;



כָּל סוֹבְבָיו שָׁמֵמוּ, כָּל רֹאָיו שָׁעֲרוּ שָׁעַר



פָּנָיו נִבָּטוּ כִּפְנֵי דוּד נָפוּחַ



וּשְׁאוֹן קוֹלוֹ נִשְׁמַע כִּשְׁאוֹן רוּחַ הַסָּעַר,



מִפִּיו יֵז קֶצֶף וּמֵעֵינָיו אֵשׁ אֹכָלֶת



וִימִינוֹ רַבַּת עֹז חַלְּמִישׁ צוּרִים מוֹלָלֶת.


  


גַּם גִּבּוֹר הַפְּלִשְׁתִּים יַהֲלֹךְ אֵמִים עָלֵיהוּ,



פָּנָיו זֵרוּ פַּחַד וּכְמוֹקֵד אֵשׁ בָּעָרוּ,



וּכְקוֹל הָרִים רֹעֲשִׁים כֵּן הִשְׁמִיעַ קוֹלֵהוּ



וּבִמְסִלּוֹת לִבּוֹ נַחֲלֵי דַם חֵמָה נָהָרוּ. –



זָכַר אֶת אַרְצוֹ, זָכַר דַּם אַנְשֵׁי חֵילֵהוּ



מִידֵי הָעוֹמֵד נִכְחוֹ כַּמַּיִם נִגָּרוּ,



וַיִּקְבֹּץ כָּל כֹּחוֹ וַיְחַזֵּק הַיָּדָיִם



לִשְׁפֹּךְ עַל אִישׁ עֶבְרָתוֹ, עֶבְרָתוֹ כַּמָּיִם.


  


כֵּן אֲרִי וּתְאוֹ נוֹרָא עֵת יַחַד נִפְגָּשׁוּ



וּבְחֵמָה וָקֶצֶף אִישׁ עַל אִישׁ יִתְנַפָּלוּ,



מִקּוֹלָם תָּחוּל אֶרֶץ, הַרְרֵי עַד יִרְעָשׁוּ,



וּמִשֵּׂאתָם אַרְזֵי אֵל כְּמוֹ שִׁבֳּלִים יִמָּלוּ,



כֵּן יֶהֱמוּ גַּם הֵמָּה וְאָזְנֵיהֶם יְגֹעָשׁוֹ



וּמָגִנֵּיהֶם בַּרְזֶל כַּמְּצִלּוֹת יִצְלָלוּ.



אִישׁ אִישׁ יַחְגֹּר חֲלָצָיו לָעוֹז עַל אוֹיְבֵהוּ



וּלְשַׁלַּח צוּר חַרְבּוֹ תוֹךְ עִמְקֵי לִבֵּהוּ.


  


עֵת רָב הִתְאַמְּצוּ וּלְתֹהוּ כֹחָם כִּלּוּ,



כִּי כָּאִישׁ כָּרֵעַ גִּבּוֹרֵי כֹחַ הָיוּ,



פַּעַם הֵנִיפוּ צוּר חַרְבָּם, פַּעַם הִשְׁפִּילוּ,



פֹּה הָגוּ כָאֲרָיִים, פֹּה כַהֲמוֹת יָם הָמָיוּ.



וּכְבָר פִּצְעֵי גוּפוֹתָם הִרְחִיבוּ הִגְדִּילוּ,



זֵעָה וָדָם יַחַד כַּנְּחָלִים נִטָּיוּ;



אַךְ כֹּחוֹת שַׁמְגַּר רֶגַע רֶגַע אָבֵדוּ



וּתְנוּפוֹת חַרְבּוֹ לֹא עוֹד כַּתְּחִלָּה כָּבֵדוּ.


  


שַׁמָּה הִתְאַזָּר וַיּוֹסֶף עָצְמָה וָחָיִל,



כִּי רָאָה דַם אוֹיְבוֹ יִזַּל כִּנְהַר מָיִם,



וַיָּטָס בַּחֲמַת רוּחַ קַל כִּצְבִי וָאָיִל



וַיַּכֵּהוּ מַכָּה נַחֲלָה בֵּין הַכְּתֵפָיִם.



וּבְרַק חַרְבּוֹ חָלַף בִּמְרוֹמֵי הַשָּׁמָיִם



כַּבָּרָק עֵת יַחֲלֹף בַּאֲפֵלַת הַלָּיִל,



וּלְתֹקֶף הַמַּהֲלֻמָּה כִי כָכָה חָזָקָה



נָעוּ עַצְמוֹת שַׁמְגַּר וּבְקִרְבּוֹ רוּחוֹ נָבָקָה.


  


עוֹד הִתְחַזֵּק הַמֻּכֶּה, עוֹד הִתְאַזֵּר כֹּחַ,



וּלְרוֹצֵץ רֹאשׁ אוֹיְבוֹ הֵנִיף צוּר חַרְבֵּהוּ,



אַךְ שַׁמָּה נָטָה מֶנּוּ…



וּכְשׁוֹד מִשַּדַּי שָׁב פִּתְאֹם עָף אֶל אוֹיְבֵהוּ



וּכְקוֹל אֵל שַׁדַּי הִצְרִיחַ עָלָיו צָרֹחַ



וַיִּתְקַע חַרְבּוֹ בֵּין מָתְנָיו עַד עִמְקֵי לִבֵּהוּ;



שָׁם בַּאֲפִיקֵי דָמָיו כָּבָה לַהַט הֶחָרֶב



וּכְעָשָׁן כִּבְשָׁן עָשְׁנָה עֵת יָצְאָה מִקָּרֶב.


  


וּכְמוֹ אַיֶּלֶת רַכָּה תַחַז עַל אֵם דֶּרֶךְ



אִמָּהּ זוּ חִבְּלַתָּה מִדֹּב שַׁכּוּל נִטְרֶפֶת,



וּסְגוֹר לִבָּהּ הוּא קוֹרֵעַ יִכֹּת הַיֶּרֶךְ



וּבְנַהֲרֵי נַחֲלֵי דָמָהּ הַשְּׁדֵמָה מַצֶּפֶת,



בְּמָגִנַּת לֵב וּבְחַתְחַתִּים תִּשָּׂא אָז בֶּרֶךְ



וּמִפַּחַד אוֹיֵב עַל צַוָּארָהּ נִרְדֶּפֶת;



כֵּן נָסוּ צִבְאוֹת הַנְּצִיב כָּכָה נִפְזָרוּ



עֵת רָאוּהוּ נוֹפֵל אַרְצָה וּפָנָיו חָוָרוּ.


  


אָז נָדַם הַמַּחֲנֶה כִּדְמִי אֶרֶץ צַלְמָוֶת,



אִישׁ אִישׁ בְּמָגִנַּת לִבּוֹ דוּמָם הִתְעַטָּפוּ.



אֵין נָגִיד וּמְצַוֶּה גַם אֵין אֹזֶן קַשָּׁבֶת,



כִּי כָל הַצָּבָא נִדְהָמוּ וִידֵיהֶם רָפוּ,



בִּמְקוֹם בֹּאָם שָׁם מָצְאוּ הֶרֶג וָמָוֶת



וּמִבְחַר אַבִּירֵיהֶם כַּדֹּמֶן נִסְחָפוּ.



אַךְ קוֹל חֶרְדַּת נִפְצָעִים יִשְׁמַע כָּל גָּבֶר,



אֶנְקַת מָטִים לַמָּוֶת וּבְכִי יוֹרְדֵי קָבֶר.


  


וַחֲמַת שַׁמָּה שָׁכָכָה וּמוֹרָשָׁיו נָחוּ,



כֵּן יָנַח יָם זֹעֵף עֵת יִשְׁקֹט הָרוּחַ,



כִּי הֲמוֹן אוֹיְבָיו, רָאָה, מִנֶּגֶד בָּרָחוּ,



וּבְנֶפֶשׁ שֹׁקֶטֶת וּבְלֵב שַׁאֲנָן בָּטוּחַ



נִגַּשׁ אֶל הַמַּבּוּעַ בִּמְקוֹם רֵעָיו נָחוּ,



וַיִּשְׂתָּרַע גַּם הוּא בֵינֵימוֹ לָנוּחַ.



שָׁם מָחָה אֶגְלֵי יֶזַע מֵעַל הָאַפָּיִם,



גַּם כַּפָּיו הַמְגֹאָלוֹת הֵדִיחַ בַּמָּיִם.


  


רִגְעֵי מִסְפָּר נָחוּ עַל מַבּוּעַ הַמָּיִם



וּבְתוֹךְ שַׁאֲנַן הָאוֹיְבִים שַׁאֲנַנִּים יָשָׁבוּ,



מֵעִמְקֵי לִבָּם הוֹדוּ לָאֵל בַּשָּׁמָיִם,



גַּם עֹלוֹת מֵחִים לַעֲלוֹת עַל מִזְבְּחוֹ נָדָבוּ,



כִּי עָמַד לִימִינָם וַיְסוֹכְכֵם בִּכְנָפָיִם



עֵת דַּם אוֹיְבֵיהֶם כַּאֲפִיקֵי מַיִם זָבוּ.



וּמְלֵאֵי עֹז וּגְבוּרָה כַאֲרָיִים הִתְנַשָּׂאוּ



וַיָּשׁוּבוּ לָלֶכֶת בַּדֶּרֶךְ בָּהּ בָּאוּ.


  


וּכְבָר נָטָה הַלַּיִל לִקְצוֹת הָרָקִיעַ



עֵת אֶת בֵּית לֶחֶם הַגִּבּוֹרִים נָטָשׁוּ,



וּכְבָר רוּחַ בֹּקֶר מִפְּאַת קָדִים הִסִּיעַ



וּבַדֵּי הָאַלּוֹנִים בַּיְּעָרִים רָעָשׁוּ.



הַיַּנְשׁוּף נָדַם, הַזָּמִיר קוֹלוֹ הִשְׁמִיעַ



וּגְדוֹת קָדִים בַּשָּׁמַיִם שַׁחְרוּת לָבָשׁוּ.



כָּל אֵלֶּה הוֹדִיעוּ אֶת גִּבּוֹרֵי הֶחָיִל



כִּי חִישׁ יֶאֱתֶה הַבֹּקֶר, חִישׁ יַחֲלֹף הַלָּיִל.


  


אָז נָשְׂאוּ רַגְלֵימוֹ וּצְעָדֵימוֹ הִרְחִיבוּ



וּכְמוֹ נִשְׁרֵי שָׁמַיִם עַל דַּרְכָּם זֹאת דָּאוּ;



לָבֹא בֵית אֵל עֵת עֹלַת הַבֹּקֶר יַקְרִיבוּ



בַּעֲבוּר שַׁלֵּם גַּם נִדְרֵיהֶם הֵמָּה חָפֵצוּ.


  

                                                             .  .  .  .  .  .  .  .  .  .  .  


“שיר הגבורים” זה לא נגמר בידי המשורר. וזה אשר כתב עליו ברשימותיו “דבר יום ביומו” (כיום ג‘, ג’ תמוז תרנ"ב): " בין השירים העתיקים אשר כתבתי בימי נעורי נמצא שיר גדול בשם “מלחמות דוד בפלשתים”, אשר כתבתיו לפני ארבעים שנה ויותר.

בימים ההם קראתי את השירים הגדולים של טאססא ושל אסיאסטא וחפצתי לעשות כמוהם בלה“ק, וכתבתי את שלשת הפרקים הראשונים וחדלתי”.






כאן חסרות שתי שורות במקור המודפס. [הערת פרויקט בן–יהודה]  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/428