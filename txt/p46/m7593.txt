


	
	למנחם
	



*
לידידי ואוהבי היקר ה
… מנחם משיב נפשי![ftn1]


אֶחְשׁוֹב כִּי אֵלֶּה הַטּוּרִים



יַגִּיעוּ לְיָדְךָ בְּעֶצֶם יוֹם הַפּוּרִים,



בְּעוֹד אַחֵינוּ שׁוֹתִים יַיִן כַּמַּיִם



שׁוֹתִים וּמִשְׁתַּכְּרִים לְשֵׁם שָׁמַיִם,



בְּעוֹד בְּנֵי מָרְדְּכַי הַבָּרוּךְ



יוֹשְׁבִים עַל שֻׁלְחָן הֶעָרוּךְ



וּבְנֵי הָמָן הָאָרוּר



פְּנֵיהֶם קִבְּצוּ פָארוּר,



בְּעוֹד בְּנוֹת אֶסְתֵּר עוֹשׂוֹת עֻגּוֹת בַּקֶּצַח



וּבְנוֹת וַשְׁתִּי נוֹשְׂאוֹת אוֹת קָלוֹן עַל מֵצַח.



הַנָּשִׁים לָשׁוֹת בָּצֵק וְעוֹשׂוֹת לְבִיבוֹת וּבִרְיָה



וְהָאֲנָשִׁים מְהַפְּכִים הַקְּעָרָה עַל פִּיהָ,



מְרִיקִים הַכּוֹס וּמְמַלְּאִים הַכֶּרֶשׂ



וּמְזָרִים פֶּרֶשׁ עַל פְּנֵי זֶרֶשׁ,



וְהָעֲנִיִּים וְהָאָבְיוֹנִים



בָּאִים וְחוֹזְרִים עֲשֶׂרֶת מוֹנִים,



וְהָעֲשִׁירִים וְהַנְּדִיבִים



מְקַבְּלִים מָנוֹת וְאֵינָם מְשִׁיבִים,



בַּיּוֹם הַזֶּה יוֹם אֶחָד בַּשָּׁנָה



אִישׁ אֶל רֵעֵהוּ יָבִיא מַתָּנָה,



וַאֲנִי כִּשְׁאָר זֶרַע הַיְהוּדִים



אֵין כֹּחִי אֶלָּא בְּפֶה מְדַבֵּר חִדּוּדִים,



אֲבָל זֶה הַקּוֹל לֹא יַעֲקֹב וְלֹא יוֹנָה



כִּי אִם יְדִידוּת אַהֲבָה וְאַחֲוָה עוֹנָה,



שִׂימַם בְּיָדְךָ אוֹת לְזִכָּרוֹן



וּשְׁמִי בְּלִבְּךָ כַּלּוּחוֹת בָּאָרוֹן,



וְהָיָה לְךָ לְאוֹת כִּי יְדִידְךָ הִנֵּנִי,



לֹא אֶשְׁכָּחֶךָ וְלֹא תִשְׁכָּחֵנִי,



וְאָרְכָה לָנוּ יְדִידוּתֵינוּ כָּל הַיָּמִים



כִּימֵי הַפּוּרִים שֶׁאֵינָם נִבְטָלִים לְעוֹלָמִים.



אֲנִי יְדִידְךָ וְאוֹהַבְךָ בְּלֵב אֱמָת וְתָמִים.



שאוועל, י"ג אדר תרכ"ג.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7593