


	
	ואלה החובות
	



וְאֵלֶּה הַחוֹבוֹת / יהודה ליב גורדון




וְאֵלֶּה הַחוֹבוֹת לְפָנַי נִרְשָׁמִים:



שָׁכַחְתִּי “טַל וּמָטָר” בִּימוֹת הַגְּשָׁמִים



וְלֹא חָזַרְתִּי עַל הַתְּפִלָּה,



וְלֹא הִכֵּיתִי אֶת הָמָן בִּקְרִיאַת הַמְּגִלָּה,



וּבְ“עָלֵינוּ” לֹא יָרַקְתִּי.



הַשּׁוֹטֵר סָטַר לִי עַל הַלֶּחִי



וַאֲנִי אֶת יָדוֹ לֹא נָשַׁקְתִּי;



וּבִשְׁעַת “תַּשְׁלִיךְ” אֶת חָצְנִי לֹא נָעַרְתִּי;



עַל בֵּית-מִסְגֹּד עָבַרְתִּי



וְ“שַׁקֵּץ תְּשַׁקְּצֵנּוּ” לֹא אָמַרְתִּי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3695