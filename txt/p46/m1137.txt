


	
	"המליץ" לקוראיו
	




אַחֵינוּ הָרְחוֹקִים, אַחֵינוּ הַקְּרוֹבִים,



הָעוֹמְדִים בֵּין בַּיָּם וּבֵין בַּיַּבָּשָׁה,



בֵּרַכְנוּ אֶתְכֶם לַיָּמִים הַטּוֹבִים,



בֵּרַכְנוּכֶם לַשָׁנָה הַחֲדָשָׁה!



אֱלֹהֵי אֲבוֹתֵינוּ יַשְׁפִּיעַ עֲלֵיכֶם



מִטַּל הַשָּׁמַיִם וּמִשְׁמַנֵּי הָאָרֶץ,



וִהְיִיתֶם טוֹבִים אַתֶּם וּבְנֵיכֶם



שַׁאֲנַנִּים מִפַּחַד מִכָּל אֵיד וָפָרֶץ;



אַךְ זִכְרוּ מֵרָחוֹק אֱלֹהֵיכֶם וְתוֹרָתוֹ



זִכְרוּ אֶת עַמְּכֶם, זִכְרוּ אֶת שְׂפָתוֹ,



כִּי רַק אֵלֶּה הֵם הַיְתָרִים הַלַּחִים



הַמְחַבְּרִים אוֹתָנוּ לָעָם וּלְאַחִים.



לְכָל עַמֵּי הָאָרֶץ וּלְכָל הַלְּשׁוֹנוֹת



יֵשׁ מַלְכִיּוֹת וְשׁוֹפָרוֹת – אֲרָצוֹת וּצְבָאוֹת–



וַאֲנַחְנוּ אֵין לָנוּ בִּלְתִּי אִם זִכְרוֹנוֹת,



רַק מֵהֶם לָנוּ לַחַיִּים תּוֹצָאוֹת.

(תרמ"ח).







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1137