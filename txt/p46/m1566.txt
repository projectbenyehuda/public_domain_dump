


	
	שִׁיר הַמִּנְחָה
	



לפ"ק

לכבוד הגביר המהולל המשכיל והמשורר המפואר כר' זה שמו המפורסם:

אליעזר האלברשטאם

(בשלחי לו את ספרי אדו"ם 1)


יַחַשׂ, עשֶׁר וּגְדֻלָּה לְךָ לָעֵזֶר,



הַחָכְמָה גַּם הִיא עַל רֹאשְׁךָ לְנֵזֶר



וּבְשֶׁמֶן תּוּרַק כֵּן שִׁמְךָ אֱלִיעֶזֶר



נִשְׁמַע לְכָל הַגָּלִיל (לפ"ק).


  


דֵּעָה הִרְבֵּית, עַנְוָה לֹא חָסַרְתָּ,



לָכֵן יוֹדְעֶיךָ בִּדְבָרֶיךָ הוֹקַרְתָּ,



בִּנְעִימוֹת שִׁירֶיךָ לָמוֹ עֵת שַׁרְתָּ



יִדֹּם תֹּף וְחָלִיל (לפ"ק).


  


אוֹחִיל עַל כֵּן, כִּי עֵת לִמְאוֹר פָּנֶיךָ



שׁוּרוֹתַי יַצְהִירוּ, אָז חֲסְרֶיךָ



גַּם אוֹתִי יַשְׁמִיעוּ הוֹד אֲמָרֶיךָ



צְרוּפִים הֵמָּה בַּעֲלִיל (לפ"ק).


  


רֵיחַ נִיחֹחַ יָבִיאוּ לְךָ מִקָּצָה



דּוֹרְשֶׁיךָ כֻּלָּם, זֶה פֶּדֶר, זֶה עָצֶה,



אָנָּא גַּם סֵפֶר דַּל זֶה לָךְ יֵרָצֶה


לְמִנְחַת כָּלִיל (לפ"ק).

מידי המביאו אליך בלב תמים, לאות כבוד ואהבת עולמים

(תרי"ח).






הכוונה לשיר העלילה “אהבת דוד ומיכל” פרי עטו של יל"ג. [אסף ברטוב]  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1566