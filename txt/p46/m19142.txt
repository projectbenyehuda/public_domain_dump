


	
	[אִם אֱמֶת הַדָּבָר]
	




אִם אֱמֶת הַדָּבָר

עוֹד בֵּין הָרוּחוֹת הָאַהֲבָה שׁוֹכֶנֶת,

כִּי אֵין שָׁם אָסוֹן, אֵין דִּמְעוֹת עֵינָיִם,

אֵין לֵב מִתְעַצֵּב, נֶפֶשׁ מִתְאוֹנֶנֶת –

אָז שָׁלוֹם לָכֶם, עוֹלָמוֹת אֵין חֵקֶר.

וּבָרוּךְ בֹּאָךָ, רֶגַע הַמָּוֶת,

עֵת מֵאוֹר נֵצַח מִיִּפְעַת הַבֹּקֶר

יָנוּס לֵיל עָמָל, תָּפוּג כָּל עַצֶּבֶת.

  

אֱמֶת הַדָּבָר! וּמַה-טּוֹב חֶלְקֵנוּ!

תִּקְוָה זֹאת תָּסִיר מִלִּבֵּנוּ אֵבֶל

בַּעֲמֹד עַל יַרְכְּתֵי בּוֹר שַׁחַת רַגְלֵנוּ

וּשְׁנוֹתֵינוּ נִרְאֶה גָּזוּ כַּהֶבֶל.

כָּל יוֹרְדֵי בּוֹר! זִכְרוּ זֹאת הִתְאֹשָׁשׁוּ;

שָׁם, בִּמְקוֹם כָּל הָרוּחוֹת יִתְאָחָדוּ,

שָׁם אֵין עוֹד אֵיבָה, הַלְבָבוֹת נִצְמָדוּ

קִרְבוּ לִפְנַי אֲדֹנָי וַיִקְדָּשׁוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19142