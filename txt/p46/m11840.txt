


	
	בָּתִּים לְבַדָּם
	



בָּתִּים לְבַדָּם:


זֹאת מְנוּחָתִי עֲדֵי עַד

קִבְרִי שֶׁלִּי לְפָנַי,

כָּל יָמַי לֹא אָכַלְתִּי עַד

וְלֹא אֲחַלֵּק שָׁלָל לְבָנַי.

____________



כָּל יָמָיו עַמּוֹ וְאֶחָיו רִמָּה

עַתָּה – אִמּוֹ וַאֲחוֹתוֹ רִמָּה.

__________



בִּקַּשְׁתָּ אֶת סְפָרַי

וְהִנֵּה הִנָּם,

סְפָרִים בִּמְחִיר

וִידִידוּתִי חִנָּם.

__________



הַמֵּת אֵינֶנּוּ דָבָר שֶׁהָיָה לְאָיִן

כִּי אִם – בָּשָׂר שֶׁנִּתְעַלֵּם מִן הָעַיִן.

______________­­­­­­­­­­­­­­­­­­



הָאֲדֹנִים מֹשְלִים בַּעֲבָדֵיהֶם

וְהָעֲבָדִים מֹשְלִים עַל אֲדֹנֵיהֶם.

____________



לֹא גָנַבְתִּי לֵב אִישׁ, לוֹ לֹא חָנַפְתִּי,

אִם רָאִיתִי כִּי שָׂחֲקָה לוֹ הַשָׁעָה,

וּבִשְׁתֵּי יָדַי אוֹתוֹ לֹא הָדַפְתִּי

בִּרְאוֹתִי כִּי נָגְעָה אֵלָיו הָרָעָה.

___________________



אֵין בָּאֶרֶץ הַגִּבּוֹר הָחָסוֹן

שֶׁלִּבּוֹ יִבְטַח, לֹא יִפְחַד מֵאָסוֹן.

__________



שִׁכּוֹר לֹא מִיָּיִן

כִּי אִם מֵרֹעַ עָיִן

­­­­­­­­­­­­­­­­­­________



הַבָּחוּר הַשּׁוֹמֵעַ בַּלִּמּוּדִים

בֶּן בַּעַל בֵּית הַבָּד

מִתְרַפֵּק עַל בַּת עוֹשֶׂה הַלִּמּוּדִים,

הַנַּעֲרָה הַלּוֹבֶשֶׁת שַׂלְמַת הַבָּד.

_____________



הֲטֶרֶם תֵּדְעִי, מִרְיָם,

אֶת הַדּוֹר הַזֶּה, אֶת מִרְיָם,

וּלְכָל דָּבָר אֵינֶנּוּ בָז

לְמַלְקוֹחַ וּלְיֶתֶר הַבָּז.

___________



אַל תִּיגַע לְהַעֲשִׁיר מִפְּנֵי שֶׁמָּמוֹן

רַב מֵבִיא אֶת הָאָדָם לִידֵי שִׁמָּמוֹן.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/11840