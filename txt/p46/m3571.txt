


	
	סוֹף דָּבָר [לווה אנוכי]
	



(לשרה שפירא)




לֹוֶה אָנֹכִי; חוֹבוֹתַי

עָצְמוּ מִשַּׂעֲרוֹתַי –

שַׂעֲרוֹת הַזָּקָן וְהַפֵּאָה,

וּבְרֹעַ מַעֲמָדִי

אֵין לְאֵל יָדִי

לְשַׁלֵּם גַּם עֲשָׂרָה לְמֵאָה.

וּבְכֵן הַמְּעַט אֲשֶׁר שָׁלַחְתִּי

יַסְפִּיק לָךְ לְתַשְׁלוּמֵי מנְחָתֵךְ,

וְאֶת יֶתֶר הַשִּׁירִים הִנַּחְתִּי

לְמַתְּנַת-דְּרָשָׁה בְּיוֹם חֲתוּנָתֵךְ,

אֶפֶס כִּי תְמַהֲרִי לִמְצֹא לָךְ חָתָן

בְּטֶרֶם יִקְרְאוּנִי לִסְעֻדַּת לִוְיָתָן.


  


יְהוּדָה הַלֹּוֶה.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3571