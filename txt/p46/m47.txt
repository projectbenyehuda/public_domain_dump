


	
	לאברהם יעקב סלוצקי
	



א


הַשָּׁנָה הָעוֹבֶרֶת

הָיְתָה כִּמְשַׁמֶּרֶת –

קָלְטָה הַשְּׁמָרִים וּפָלְטָה הַיָּיִן,

וְהִנֵּה בְיוֹם הַמָּחֳרָת

בָּאָה שְׁנַת המחר"ת

נוֹחִילָה לָאֵל, לוֹ נִשָּׂא עָיִן,

כִּי הַשָּׁנָה הַחֲדָשָׁה

לֹא תַרְאֵנוּ קָשָׁה

וְתִהְיֶה לְכָל יִשְׂרָאֵל שְׁנַת בְּרָכָה,

וְגַם לְךָ יְדִידִי וּלְכָל בֵּיתְךָ כָּכָה.

תִּקְוַת ה' מְעֻזְכֶם, אַל תַּעָצַבוּ:

לְשָׁנָה טוֹבָה לְאַלְתַּר תִּכָּתֵבוּ!


ספ“ב, ער”ה תרמ"ח.

ב


בְּאַחֲרִית הַשָּׁנָה הָעוֹבֶרֶת

“לְאַחֲרִית” הַשָּׁנָה הַבָּאָה לִקְרָאתֵנוּ

תַּעֲלֶה בְּרָכָה וְשָׁלוֹם עֲתֶרֶת

לְךָ וּלְבֵיתְךָ וּלְכָל בְּנֵי בְרִיתֵנוּ.

יִשְׁלַח לְךָ הָאֱלֹהִים בְּרָכָה בְּכָל יְגִיעָךָ

וְלִמְחוֹז כָּל חֲפָצֶיךָ יְגִיעָךָ

וִיחַדַּשׁ עַל כָּל יִשְׂרָאֵל שָׁנָה טוֹבָה

שְׁנַת “הַפִּדְיוֹן וְהַצָּלָה וּגְאֻלָּה קְרוֹבָה”.


ספ“ב, ער”ה תרמ"ט.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47