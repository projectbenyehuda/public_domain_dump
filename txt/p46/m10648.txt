


	
	הַכֹּל תָּלוּי בַּמַּזָּל
	




יֵשׁ עִנְיָן – אָחָד הוּא וְשׁוֹנָה עַל בְּעָלָיו



כְּהִפָּרַד גָּזַע עֵץ בַּעֲנָפָיו, בְּעָלָיו;



לָזֶה יִתֵּן שָׂכָר, יַרְבֶּה אוֹצָרוֹת



וּלְזֶה יוֹסִיף מַכְאוֹב, כַּעַס אוֹ צָרוֹת.





זֶה הִכָּה נֶפֶש – אֶת רֹאשוֹ יִשָּׂאוּ



וּרְבִיד זָהָב יִקָּח מֵאֵת שַׂר צְבָאוֹ;



וָזֶה – אֶת רֹאשוֹ מַעָלָיו יִשָּׂאוּ,



אוֹ לְאֶרֶץ נוֹד יַגְלוּהוּ לְכָל יְמֵי צְבָאוֹ.





זֶה אוֹכֵל אָכִילָה גַסָּה וּמְקַבֵּל פְּרַס,



וָזֶה חַיָּב כָּרַת עַל אָכִילָת פְּרַס;



לָזֶה פְּסִיעַָה גַּסָּה עָוֹן וָפֶשַׁע,



וָזֶה נוֹטֵל שְׂכַר כָּל פָּשַׂע וָפֶשַׂע.





יֵשׁ לָנוּ בְּבֵית-כְּנִסְתֵּנוּ בַּעַל תּוֹקֵעַ



יֵשׁ גַּם גַּבַּאי עַז-נֶפֶשׁ לַחֲבַרָיו תּוֹקַעַ;



בַּעַל-הַתּוֹקֵעַ מְקַבֵּל פְּרַס אוֹ מָנָה,



וְהַתּוֹקֵעַ לַחֲבֵרוֹ נוֹתֵן מָנָה.





בְּתוּלָה כִּי הָרָתָה הֲתִשְׂמַח בְּעוּלָה



כְּשְׂמוֹחַ בִּפְרִי-בִטְנָהּ אִשָּׁה בְּעוּלָה?



לָזוּ מְשׂוֹשׂ-לֵב הוּא, חַיִּים וָחֶסֶד;



וּלְזוּ – מְסוֹס נוֹסַס, קִיקָלוֹן וָחֶסֶד.





בָּעַמִּים אִישׁ מוֹשֵׁךְ בָּשֵׁבֶט סוֹפֵר



הוֹן בֵּיתוֹ לַאֲלָפִים וּלְרִבֹּאוֹת סוֹפֵר;



וּבְיִשְׂרָאֵל אִישׁ סוֹפֵר מוֹשֵׁךְ הַשָׁבֶט



כָּל יָמָיו יַעֲבוֹר תַּחַת הַשָּׁבֶט.




מ“ט פ”ב.






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/10648