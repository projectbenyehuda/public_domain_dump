


	
	באבוד עשרי בענין רע
	



(בשנת תרי"ח)

  

אֵיךְ אֶדְאֲגָה מֵרִישׁ

וְהַחָכְמָה תַּחֲצוֹב פְּנִינִים מֵהֲרָרֶיהָ

(ר"ש הנגיד בס' בן משלי)


  



הָלַכְתִּי עִם שָׁוְא וָאַעַשׂ לִי עֵשֶׂק



וַיֹאבַד כָּל הוֹנִי; אוֹ אָז נוֹאַשְׁתִּי



וָאֹמַר: מַר לִי מָר, עַתָּה רֻשַּׁשְׁתִּי,



וּבְבֵיתִי יִהְיֶה הָעֹנִי בֶּן־מֶשֶׁק.


  


אָמְנָה נִחַמְתִּי – לַחָכְמָה כִּחַשְׁתִּי,



הִנֵּה טוֹב סַחְרָהּ מִכָּל הוֹן דַּמֶּשֶׂק



וּבְאַהֲבָתָהּ כִּי אֶשְׁגֶּה בֶּעֱזוּז חֵשֶׁק



אָז אֶשְׁכַּח רִישִׁי, אָז הַרְבֵּה רָכַשְׁתִּי.


  


כָּכָה זַמֹּתִי, כָּכָה גַּם עָשִׂיתִי:



הַחָכְמָה שַׂמְתִּי כַּצִּיץ לִי עַל מֵצַח



וַחֲמֻדוֹת חֶלֶד חָשַׁבְתִּי כָּרֶפֶשׁ;


  


אָז טוֹב לִי חֶבְלִי וּדְאָגָה נְשִׁיתִי



וָאֲבָרֵךְ שֵׁם מוֹרִישׁ וּמַעֲשִׁיר נֵצַח,



שֶׁהִצִּילַנִי מִפִּזּוּר־הַנֶּפֶשׁ.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2316