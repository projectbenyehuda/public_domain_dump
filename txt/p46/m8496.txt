


	
	אח לצרה יולד
	



(לְאֶחָד מִידִידַי בְּסֵפֶר זִכָּרוֹן לְפָנָיו, וּשְׁמִי בְקִרְבּוֹ)

  


יָם זוֹעֵף הַחַיִּים, אֵין לוֹ מִסְגֶּרֶת,



הָאָסוֹן הַסּוֹבֵב – סַעֲרַת שָׁמָיִם,



וַהֲמוֹן מַלְאָכָיו רִישׁ, אֵיד וּמִנְעֶרֶת,



דֳכִי פַחַד הֵמָּה וּמִשְׁבְּרֵי מָיִם.

  

הָאָדָם הַלָּז אֳנִיָה נִסְעֶרֶת,



לִבּוֹ מַלָּח נִדְהָם חוֹבֵק יָדָיִם;



יֵרֶא הַמְּצוּלָה כִּי פִיהָ פוֹעֶרֶת



בָּלְעוֹ חַיִּים עַל כָּל מִדְרַךְ רַגְלָיִם.

  

גַּם הַמְּאוֹרִים חָשְׁכוּ עַל חוּג רָקִיעַ,



אֶל אֲשֶׁר יִפְנֶה אֵין מַצִּיל מוֹשִׁיעַ;



רַק כּוֹכָב אֶחָד מֵרָחוֹק יִרְאֵהוּ

  

דֶּרֶךְ בָּהּ יֵלֵךְ וּמְקוֹם בּוֹ יָנוּחַ.



אַךְ מִי זֶה הַכּוֹכָב לָנוּ זָרוּחַ?



נֶפֶשׁ רֵעַ נֶאֱמָן – אִם נִמְצָאֵהוּ!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8496