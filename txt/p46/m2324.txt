


	
	שירי מנחם: בִּמְקוֹם הַקְדָּמָה
	






לַחֲבֵרִי בְּהֵיכַל שִׁירָתֵנוּ



וּשְׁכֵנִי בְּחַצְרוֹת אֱלֹהֵינוּ



הר"ר מְנַחֵם דּאָלִיצְקִי


  


­לָמָּה תִבְכֶּה, לָמָּה תֵילִיל נֹדֵד חֵלֵכָה,



עַל עָזְבְּךָ אֶרֶץ הֱקִיאַתָך מִגֵּוָה?



הִנֵּה גַם אָנֹכִי מֵאַרְצִי אֵלֵכָה,



גַּם הִיא הֱקִיאַתְנִי -וְנַפְשִׁי מַה שְּׁלֵוָה!


  


אֲיֻמִּים הַחַיִּים וְנוֹרָא מוּתֵנוּ!



אַךְ אַל נָא שְׁנֵינוּ מִפְּנֵיהֶם נֵחָתָּה,



לֹא עֵצִים יְבֵשִׁים אָנֹכִי וָאָתָּה



וּמַגָּלָם קֵהָה לַכְחִיד עָצְמֵנוּ.


  


אַתָּה הֹלֵךְ לְחַיִּים – לֵךְ וְהִלָּחֵם



וַאֲנִי עַל מִשְׁכָּבִי אַשְׁלִים מִלְחַמְתִּי,



וְכָמוֹנִי כָּמוֹךָ אַל נָא נִנָּחֵם



עַל חֲלֹמוֹת שֶׁתַּחֲלוֹם וְעַל אֲשֶׁר חָלָמְתִּי


  


לֹא מִקְסַם כָּזָב רָאִיתִי בַחֲלוֹמִי



וְתַרְמִית עֵינָיִם גַּם אַתָּה לֹא תַחַז;



לָכֵן אַל תִּירָא כָמוֹנִי מִשּׁחַת,



הֵא לְךָ עֵטִי, עֲלֵה רֵשׁ מְקוֹמִי!


  

יהודה ליב גארדאן

ספ"ב 14 יולי 1892






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2324