


	
	הָהּ, כִּי נֶאֱסַף אִישׁ הַחֶסֶד!
	



(חָרוּת עַל קֶבֶר אֲבִי חוֹתַנְתִּי)

  


תַּנְחוּם אָיִן, מָרֵי נֶפֶשׁ קוֹנֵנוּ!

נֶאֱסַף אִישׁ חַסְדְּכֶם כָּל רָעַב מַשְׂבִּיעַ,

חוֹלֵק עִם עָנִי, כָּל אֻמְלָל מוֹשִׁיעַ;

מִי יוֹשַׁע עַתָּה? עַל מִי תִּשָּׁעֵנוּ?

בִּגְבוּרוֹת בָּא – וּלְצִיּוֹן עִיר קָדְשֵׁנוּ

נִכְסַף עֲלוֹת. “שָׁם – אָמַר – אַרְגִּיעַ”.

מָוֶת קִדְּמוֹ; פֹּה קֶבֶר לוֹ הִצִּיעַ.

אוֹיָה, כֵּן יִכָּזְבוּ כָּל חֲפָצֵינוּ!

יוֹם חֹדֶשׁ טֵבֵת אֶל אַחֲרִי"ת הִגִּיעַ,

רַבּוּ עֲזוּבָיו הִנָּחֵם מֵאֵנוּ

הִי בָנָיו וּבְנוֹתָיו מִי זֶה יַבִּיעַ?!

כַּתְּרוּ-נָא אֲבֵלָיו, רוּחֲכֶם יַרְגִּיעַ!

הֵן מַעֲשָׂיו הַטּוֹבִים עָלָיו יָגֵנּוּ

נֹכַח שׁוֹפֵט צֶדֶק בִּמְרוֹם רָקִיעַ.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4625