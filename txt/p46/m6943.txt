


	
	אחותי רחמה
	



(לכבוד בת יעקב אשר עִנָּה בן חמור)


מַה-תִּתְיַפִּחִי, אֲחוֹתִי רֻחָמָה,



מַה-נָּפַל לִבֵּךְ, מָה רוּחֵךְ נִפְעָמָה,



וּלְחָיַיִך שׁוֹשָׁנִים מַה-נָבֵלוּ?



כִּי בָּאוּ שׁוֹדְדִים וּכְבוֹדֵךְ חִלֵּלוּ?



אִם גָּבַר הָאֶגְרוֹף, יַד זֵדִים רָמָה,



הֲבָך הָעָוֹן, אֲחוֹתִי רֻחָמָה?!


  


“אָן אוֹלִיך חֶרְפָּתִי?” – אַיֵּה חֶרְפָּתֵךְ?



לִבֵּך לֹא חָרַף, לֹא הֵסַרְתְּ תֻּמָּתֵךְ;



קוּמִי אֵפוֹא וּשְׂאִי מִמּוּם פָּנַיִךְ,



לֹא לָךְ הַחֶרְפָּה כִּי אִם לִמְעַנָּיִךְ,



מִטֻּמְאָתָם תֻּמָּתֵך לֹא נִכְתָּמָה;



זַכָּה כַּבֹּר אַתְּ, אֲחוֹתִי רֻחָמָה


  


דַּם הֶבֶל הוּא הָאוֹת עַל מֵצַח קַיִן!



וּבְדָמַיִךְ גַּם אַתְּ תַּחַז כָּל עַיִן



אוֹת קַיִן אוֹת קָלוֹן וּכְלִמַּת נֶצַח



עַל מֵצַח הַנְּבָלִים אַנְשֵׁי הָרֶצַח;



יִרְאוּ יוֹשְׁבֵי תֵּבֵל קֵדְמָה גַּם יָמָּה,



יֵדְעוּ מַה עֻנֵּית, אֲחוֹתִי רֻחָמָה.


  


טוֹב לִי כִּי עֻנֵּית: הֵן נַפְשִׁי נָשָׂאָה



כָּל צָרָה וּמְצוּקָה אֹתָהּ מָצָאָה;



כָּל חָמָס וָשֹׁד נָשָאתִי סָבַלְתִּי,



אַרְצִי לֹא זָנַחְתִּי, לַטּוֹב יִחָלְתִּי,



אַךְ בָּשְׁתֵּךְ לָשֵׂאת רוּחַ בִּי לֹא קָמָה,



קוּמִי נֵלֵכָה, אֲחוֹתִי רֻחָמָה


  


קוּמִי נֵלֵכָה – הָהּ בֵּית אֵם אוֹהָבֶת



לֹא אוּכַל אֲבִיאֵךְ בֶּטַח לָשָׁבֶת:



אִם אֵין לָנוּ וּבְבֵיתָהּ לֹא נָגוּרָה –



לִמְלוֹן אוֹרְחִים אַחַר לָלוּן נָסוּרָה,



עַד יַחְמֹל עָלֵינוּ אָבִינוּ – שָׁמָה



נֵשֵׁב וּנְחַכֶּה, אֲחוֹתִי רֻחָמָה


  


קוּמִי נֵלֵכָה! בִּמְקוֹם אוֹר הַחֹפֶשׁ



יִזְרַח עַל כָּל בָּשָׂר יָאִיר כָּל נֶפֶשׁ,



בִּמְקוֹם חָבִיב כָּל הַגִּבְרָא בַּצֶּלֶם,



עַל עַמּוֹ וֵאלֹהָיו אִיש לֹא יִכָּלֶם –



שָׁם לֹא יַעַשְׁקוּךְ זֵדִים; שָׁם נִכְלָמָה



לֹא תִּהְיִי גַּם אַתְּ, אֲחוֹתִי רֻחָמָה


  

(תרמ"ב)






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6943