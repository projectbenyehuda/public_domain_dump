


	
	אֵי אוֹר
	




שֶלֶו־רוּחַ אֵין בִּי: זֹאת יָדַעְתִּי,

כִּי תוֹסֵס בִּי שֶׁמֶר עָז;

סַעַר, מִנְּעוּרַי אֵלָיו נִקְלַעְתִּי,

לֹא יַרְפֵּנִי – בִּי יֹאחַז.





וְאִם בָּרוּחַ פֹּה וָשָׁם נֵעַרְתִּי

זֵכֶר לַיִל מְשֻׁלְהָב;

אִם בְּקֶרֶן חֹרֶשׁ נִסְתָּרָה הִשַּרְתִּי

הֵד כָּמוּס שֶׁל כֹּסֶף רָב –





לֹא הָיָה אֶחָד בָּם לוֹ נִשְׁכַּרְתִּי,

וָאוֹסִיף עֲרֹג וְהִשְׂתָּרֵךְ,

וּבַסַּעַר לִנְעוּרֵי־תָמִיד חָתַרְתִּי –

מִבַּעַד לָעֲרָפֶל רָמַז אוֹרֵךְ.





אַךְ אִם אוֹר זֶה נִכְסָף לֹא אַתְּ הִיא,

הֲיִי־נָא לְפָנָס לִי לְפָחוֹת,

קוֹרֵץ, רָחוּם, מוּל מִלּוֹתַי אוֹתַתִּי,

וּשְׁבִיל מוֹרֶה בְּאֹפֶל־אֳרָחוֹת!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54579