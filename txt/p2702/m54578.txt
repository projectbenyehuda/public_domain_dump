


	
	אוֹרוֹת רְחוֹקִים
	




עַתָּה, כִּי חָלַף הָאָבִיב וְאַחֲרָיו

הַקַּיִץ לוֹהֵט בְּשָׁרָב מְאֹד עָז,

וּבֵינִי וּבֵינֵךְ הַמֶּרְחָק הוּא כֹּה רַב –

זָכַרְתִּי קֵיצִים שֶׁיָּקְרוּ לִי מֵאָז:





זָכַרְתִּי רוּצֵנוּ לַיָּם הָרָחָב

וְשַיִט נִסְתָּר תּוֹךְ סוּף שֶׁבַּנַּחַל,

שַׁלְוַת הַפַּרְדֵּס וְנִיחוֹחַ פְּרָחָיו –

וּשְׁבִיב בְּעֵינַיִךְ כְּלַהַט־הַגַּחַל;





זָכַרתִּי שְׁבִילִים תּוֹךְ הַחֹרֶשׁ הַנָּם

וְלֵיל בּוֹ יָרֵחַ שׂוֹחֵק וּבָהִיר;

הֵן שָׁם הִתְהַלַּכְנוּ, לָחַשְׁנוּ דוּמָם,

אוֹ נָתַנּוּ קוֹלֵנוּ בִּצְחוֹק וּבְשִׁיר.





וּבָאתִי עַתָּה אֶת כָּל זֹאת לָךְ לִכְתֹּב.

אָמַרְתִּי: הֵן זֶה זִכָּרוֹן טוֹב לִשְׁנֵינוּ;

וְעֵת הַגַּלְגַּל יָשׁוּב וְיִסֹּב –

נָשׁוּב אֶל פִּנּוֹת שַׁעֲשׁוּעֵינוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54578