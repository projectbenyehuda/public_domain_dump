


	
	מְשׁוּבַת־נְעוּרִים
	




גַּל לוּ הָיִיתִי, גַּל־גִּיל מִשְׁתּוֹבֵב,

כִּי עַתָּה קִדַּמְתִּיךְ בִּתְשׁוּאוֹת בְּטָבְלֵךְ;

אֲרַפְּדָה הַקַּרְקַע חוֹל רַךְ וְצוֹנֵן,

אֲסַלֵּק חַדּוּדִים מִשְּׂרֹט כַּף־רְַגְלֵךְ.





וְרָחַצְתְּ חֲרִישִׁית, וּבָאתִי בַלָּאט

וְאַתְּ לֹא תֵדְעִי, אַתְּ לֹא תֵדְעִי;

אֶגַּע־לֹא־אֶגַּע בָּךְ בְּלֶטֶף קַלִּיל,

בִּמְשׁוּבַת־נְעוּרִים וּבְכֹסֶף פִּרְאִי.





אַרְקִיד נְטָפַי, אֲפִיצֵם בְּמָחוֹל,

אֲיַדֵּם אֶל גֵּוֵךְ מְחֻטָּב, מִתְנוֹצֵץ.

אֲכַתְּרֵךְ בְּקִצְפִּי כְּאַבְנֵט וַחֲגוֹר,

אֶל לִבֵּךְ מִתְפָּעֵם לִרְסִיסִים אֶתְנַפֵּץ.





וְאַתְּ לֹא תֵדְעִי מִי אֲנִי, לֹא תֵדְעִי –

רַק פֶּתַע חֶמְדַּת־עֲדָנִים תֹּאחֲזֵךְ,

וְחָפַצְתְּ הִתְפַּרְקֵד לְלֹא נִיעַ וָנִיד

וּנְשֹׁם הַתְּשׁוּקָה בִּמְלוֹאָהּ אֶל חָזֵךְ.





אַחֲלִיק חֲרִישִׁית, אֲשַׂחֵק, אֶתְעַלֵּס,

אֶשְׁלַח סִלוֹנוֹת פּוֹחֲזִים בִּבְשָׂרֵךְ;

בַּאֲשֶׁר תִּתְמַתְּחִי אֵין קֵץ, רְדוּמָה,

שׁוֹזְפָה לְאוֹר־שֶׁמֶשׁ גַּם שׁוֹק, גַּם יָרֵךְ.





וְאָז אֶסְתָּעֵר בְּאַלְפֵי־סַפִּירִים,

אֲאַבְּדָה עֶשְׁתּוֹנוֹת, מְשׁוּבָה לֹא אֶכְבֹּל:

אֲמַלְּאָה שְׁתֵּי עֵינַיִךְ מֵימֵי־נְשִׁיקוֹת,

אַרְקִידֵךְ, אַחֲרִידֵךְ, אוֹצִיאֵךְ בְּמָחוֹל.





אֲחַפְּשָׂה שִׂפְתוֹתַיִךְ, רַכּוֹת וּמְלֵאוֹת,

אֶתְנַפֵּץ אֶל לִבֵּךְ, אֲחַבְּקֵךְ־אֲחַבְּקֵךְ;

וּבִיקוֹד הַחַמָּה לָךְ אֶלְחַשׁ “אֲהַבְתִּיךְ” –

בְּרִבּוֹא שַׁבְרִירַי אֲנַשְּׁקֵךְ־אֲנַשְּׁקֵךְ.





גַּל לוּ הָיִיתִי, עָלֵז וְשׁוֹבָב…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54580