


	
	שֶׁבַח הַלֵּל
	



לשמחת תורה. סימן: שלמה ב׳כור ח׳סן ח׳זק ו׳אמץ.






שֶׁבַח, הַלֵּל וְשִׁירָה

בְּכִנּוֹר וְקוֹל זִמְרָה

אִִמְרוּ לָאֵל מַה נּוֹרָא

בְּשִׂמְחַת הַתּוֹרָה.





לַיְהוּדִים הִיא אוֹרָה

וְכֶתֶר תִּפְאָרָה

אַשְׁרֵי אִישׁ מְשַׁמְּרָהּ

בִּקְדֻשָּׁה וּבְטָהֳרָה.





מִפְּנִינִים יְקָרָה

מִכֶּסֶף טוֹב סַחֲרָהּ

לֹא יְסֻלֶּה בִמְחִירָהּ

כֶּתֶם דַּר וְסוֹחֵרָה.





הִיא מַחֲסֶה וְסִתְרָה

לְעִתּוֹת בַּצָּרָה

נוֹתֶנֶת עֹז וְעֶזְרָה

מֶמְשָׁלָה וּשְׂרָרָה.





בָּרָה הִיא כַחַמָּה

נְקִיָּה וּתְמִימָה

הִיא חָכְמָה שָׁכְנָה עָרְמָה

הִיא בִינָה לָהּ גְּבוּרָה.





כַּלָּה יָפָה וַהֲדוּרָה

לָעֵינַיִם מְאִירָה

מַה נָּעִים תָּאֳרָהּ

וּמַה טּוֹב דִּבּוּרָהּ.





וְיָרְדָה מִשְּׁחָקִים

לַעֲדַת צַדִּיקִים

בְּקוֹלוֹת וּבְרָקִים

וּבְרוּחַ סְעָרָה.





רְצֵה אֵלִי אֶת שִׁירָתִי

וּשְׁמַע קוֹל תְּהִלָּתִי

וְקַבֵּל אֶת זִמְרָתִי

כְּכָלִיל וּקְטוֹרָה.





חֹסֶן יְשׁוּעָתְךָ

הַרְאֵה נָא לַעֲדָתְךָ

וְקַיֵּם הַבְטָחָתְךָ

הַכְּתוּבָה בַּתּוֹרָה.





חַזֵּק אֶת מְשִׁיחֵנוּ

וְאַמֵּץ לְבָבֵנוּ

וְקַבֵּץ פְּזוּרֵינוּ

בְּקָרוֹב וּבִמְהֵרָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43969