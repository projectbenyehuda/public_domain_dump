


	
	שִׁירוּ בְּנֵי
	



חברתי אותו לכבוד יחזקאל הנביא ז״ל זיע״א כשהלכתי בשנת תרל״א בחודש אדר להשתטח על מצבתו.

סימן: שלמה ב׳כור ח׳וצן ח׳זק.






שִׁירוּ, בְּנֵי יִשְׂרָאֵל

זִמְרָה וְדִבְרֵי הַלֵּל

לִכְבוֹד כֹּהֵן לָאֵל

אֲדוֹנֵנוּ יְחֶזְקֵאל.

שְׁלַח לָנוּ הַגּוֹאֵל

בִּזְכוּת נָבִיא יְחֶזְקֵאל.





לֵב טָהוֹר נִבְרָא לוֹ

זַךְ וְיָשָׁר פָּעֳלוֹ

אַשְׁרֵי עַם שֶׁכָּכָה לוֹ

כַּאדוֹנֵנוּ יְחֶזְקֵאל.

שְׁלַח לָנוּ





מִמָּרוֹם אֵל לוֹ נִגְלָה

וַיִּשְׁמַע קוֹל הֲמֻלָּה

וְהוּא בְתוֹךְ הַגּוֹלָה

נִבָּא לִבְנֵי יִשְׂרָאֵל.

שְׁלַח לָנוּ





הָאֵל נָתַן לוֹ פֶה

וַיְשִׂימֵהוּ לְצוֹפֶה

לִהְיוֹת לְעַמּוֹ רוֹפֵא

לְעַם בְּנֵי יִשְׂרָאֵל.

שְׁלַח לָנוּ





בְּכָל לִבּוֹ אֵל דָּרַשׁ

לְטוֹבַת עַמּוֹ נִדְרַשׁ

לָהֶם שָׁנָה וּפֵרַשׁ

וְהֵשִׁיב לְכָל שׁוֹאֵל.

שְׁלַח לָנוּ





כְּבוֹד אֱלֹהִים רָאָה

מְלֹא אֶרֶץ וּמְלוֹאָהּ

וְהִנֵּה חָזוֹן נִרְאָה

לַאדוֹנֵנוּ יְחֶזְקֵאל.

שְׁלַח לָנוּ





וְהַמֵּתִים הֶחֱיָה

אֲשֶׁר שָׁכְנוּ דוּמִיָּה

בְאֶרֶץ מַאֲפֵלְיָה

לְהַלֵּל לְשֵׁם הָאֵל.

שְׁלַח לָנוּ





רַחֵם עַל צֹאן מַרְעִיתָךְ

וְקַבְּצֵם לִנְוָתָךְ

וְהַרְאֵה יְשׁוּעָתָךְ

לְעֵינֵי כָל יִשְׂרָאֵל.

שְׁלַח לָנוּ





בְּחֹצֶן יָבוֹאוּ שָׁם

שִׂמְחַת עוֹלָם עַל רֹאשָׁם

וּבָאוּ בִמְקוֹם קָדְשָׁם

לְפָאֵר לְשֵׁם הָאֵל.

שְׁלַח לָנוּ





חַזֵּק לְבַב נִדְכָּאִים

בְּשִׁמְךָ הֵם נִקְרָאִים

וְקָרֵב קֵץ פְּלָאִים

וּבָא לְצִיּוֹן גּוֹאֵל.

שְׁלַח לָנוּ









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43970