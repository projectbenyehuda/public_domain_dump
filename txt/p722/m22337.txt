


	
	יוֹנָה לְחֶזְיוֹנוֹת חוֹכָה וְצוֹפִיָּה
	



בקשה לגאולה






יוֹנָה לְחֶזְיוֹנוֹת / חוֹכָה וְצוֹפִיָּה



תִּזְכּוֹר לְרִאשׁוֹנוֹת / לֶכְתָּהּ בְּתוֹךְ צִיָּה



תֶּהְגֶּה לְמוּל מוֹנוֹת / אוֹתָהּ כְּהוֹמִיָּה



מֵרֹב מְרִי



חָדַל צְרִי



גָּדַל חֳרִי



אַפּוֹ עֲדֵי הֵנָּה:







נָאוֹר וְגַם אַדִּיר / מֵהַרֲרֵי טֶרֶף



נִינֵי עֲרָב הַעְדִּיר / יַעַן שְׁמָךְ חֵרַף



וּפְנֵי אֱדוֹם הַקְדִּיר / צַו לוֹ: חֲדַל, הֶרֶף



בָּהֶם רְדֵה



עַמָּךְ פְּדֵה



עֶדְיָם עֲדֵה



אוֹתָם כְּרִאשׁוֹנָה:







עַל מַעְיְנֵי יֶשַׁע / הַצְמַח פְּרִי חַיִּים



וּלְשָׁב שְׁבוּת פֶּּשַׁע / קַבֵּץ, וּבָאִיִּים



בִּשְׁמָךְ יְהִי נוֹשַׁע / לוֹ יִכְרְעוּ צִיִּים



וּכְאִישׁ קְרָב



מַהֵר קְרָב



אֶל אִישׁ עֲרָב



יַעַן לְרָע פָּנָה:







הָשֵׁב נְוַת בַּיִת / אֶל הַר מְרוֹם הָרִים



וִיהִי כְמוֹ זַיִת / הוֹדָהּ, וְכִתְמָרִים



תִּפְרַח, וְקוֹץ שַׁיִת / יַעְלֶה מְעוֹן צָרִים



דָּיֵק בְּנֵה



עַל צָר חֲנֵה



וּגְאַל בְּנֵי



יַעְקֹב בְּקוֹל רִנָּה:







הַרְבִּי לְמוּל צוּרֵךְ / תּוֹדָה וְקוֹל זִמְרָה



אוּלַי בְּרִית הוֹרֵךְ / יִזְכּוֹר וְיָעִירָה



יִשְׁמַע בְּעֵת אָמְרֵךְ / נִשָּׂא וְגַם נוֹרָא



הַט אָזְנְךָ



וּלְמַעְנְךָ



לַהְמוֹנְךָ



שׁוֹבֵב לְצִיּוֹנָה:







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/22337