


	
	צְבָאוֹת שׁוֹכְנִים בִּמְקוֹם שְׁחָקִים
	



[חתן]






צְבָאוֹת שׁוֹכְנִים בִּמְקוֹם שְׁחָקִים / כְּהַיּוֹם יָרְדוּ לִשְׁכּוֹן אֲרָקִים:

לְהִסְתּוֹפֵף בְּצֵל חָתָן וְכַלָּה / וְלִרְווֹת נוֹזְלִים מִצּוּף מְתוּקִים:

לְהִשְׁתַּעְשֵׁעַ בְּהוֹד יוֹפִי שְׁנֵיהֶם / וְנֹעַם הַשְּׂפָתוֹת הַדְּבוּקִים:

וְרִקְחָם עַל כְּנַף רוּחַ מְהַלֵּךְ / וְכִסָּה הַקְּצָווֹת בָּאֲבָקִים:

וְהֵעִיר שׁוֹכְנִים בִּקְצֵה אֲדָמָה / וְיוֹשְׁבֵי אִי וְיַמִּים הָרְחוֹקִים:

וְכָל שִׂיחִים וְצֶמַח הָאֲדָמָה / לְמוּלָם עוֹפְפוּ כִמְרוֹץ בְּרָקִים:

וְהָרִים נָטְפוּ עָסִיס, וְחָלָב / מְהַלֵּךְ בַּגְּבָעוֹת כָּאֲפִיקִים:

וְלֹא נוֹתָר בְּכָל מִינֵי בְרוּאִים / אֲשֶׁר אֵינָם בְּשִׂמְחָתָם עֲסוּקִים:

וְלָכֵן שַׂמְּחוּ רֵעִים וְשִׂמְחוּ / וְהַחְזִיקוּ בְמָעֻזִּים חֲזָקִים:



הֲלֹא יוֹם זֶה אֲשֶׁר יֹאמַר יוי / לְהָנִיחַ לְיַעְקֹב מִמְּצוּקִים:



וְלִפְדּוֹתוֹ בְחֹזֶק יָד וְלִבְנוֹת / דְּבִיר נֶהְרָס וְחָרְבוֹתָיו לְהָקִים:

בְּצִדְקַת נֶאֱמָן חָתָן לְתוֹרָה / וְחֻקֶּיהָ בְּתוֹךְ לִבּוֹ חֲקוּקִים:











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/29141