


	
	זִכְרוּ אוֹתוֹת קַדְמוֹנִיוֹת
	



עצרת






זִכְרוּ אוֹתוֹת קַדְמוֹנִיוֹת



וְהַאֲמִינוּ בָם לְאוֹתִיּוֹת:







הַיּוֹם יוֹם מַעֲמַד הַר סִינַי



יוֹם בֶּעָנָן נִרְאָה יוי



וְהִשְׁמִיעַ קוֹל שׁוֹפָר בְּאָזְנָי



וַיִּמּוֹגוּ שׁוֹכְנֵי צִיּוֹת



מִקּוֹל רַעַם בַּתַּחְתִּיּוֹת:







וּבְאָזְנֵיכֶם נִשְׁמַע אֲלֵיכֶם



קוֹל הַמְדַבֵּר לְצִיר עֲלֵיכֶם



לֵאמֹר: שׁוּבוּ אֶל אָהֳלֵיכֶם



וְאַתָּה פֹה עֲמֹד בַּעֲלִיּוֹת



אוֹדִיעָךְ סוֹדֵי תוּשִׁיּוֹת:







דִּבֵּר: אֲנִי הוּא אֵל יִשְׂרָאֵל



וּבַעֲבוֹדַת זָר לֹא תִתְגָּאֵל



וְלַשָּׁוְא לֹא תִשָּׂא שֵׁם הָאֵל



כִּי אֲנִי בוֹחֵן לֵב וּכְלָיוֹת



וַאֲנִי יוֹדֵעַ מַה לִּהְיוֹת:







יוֹם הַשַּׁבָּת לָעַד זָכְרָה



וְאֶת הוֹרֶיךָ כַַבֵּד וִירָא



וְלֹא תִרְצַח דַּם נֶפֶשׁ בָּרָה



וְלֹא תִנְאָף כִּי כָל מַשְׂכִּיּוֹת



לֵבָב, אֶצְלִי הֵמָּה גְלוּיוֹת:







וְלֹא תִגְנוֹב אִישׁ מִזַּרְעֶךָ



וְלֹא תַעְנֶה שָׁוְא עַל רֵעֶךָ



וְלֹא תַחְמוֹד בֵּית מוֹדָעֶךָ



הִנֵּה לָךְ עֶשֶׂר צִוֻּיוֹת



שָׁמְרֵם כִּי עֵינַי צוֹפִיּוֹת:







שִׁמְרוּ יוֹם זֶה לְדֹרֹתֵיכֶם



וַעֲשׂוּ בוֹ חַג כְּנִדְבַת יֶדְכֶם



וּמִקְרָא קֹדֶשׁ יִהְיֶה לָכֶם



וַהֲגוּ בְדָת חֶרֶב פִּיפִיּוֹת



לִהְיוֹת מִפְעֲלוֹתֵיכֶם רְצוּיוֹת:







אָנָּא, לָאוֹמְרִים: נַעֲשֶׂה וְנִשְׁמָע



הַטֵּה מְהֵרָה אָזְנָךְ וּשְׁמָע



וְקוּמָה בְאַף עַל דּוּמָה וּמִשְׁמָע



וּפְדֵה עַמָּךְ מִמַּלְכִיּוֹת



וּלְעִיר קָדְשָׁךְ אֱסוֹף גָּלִיּוֹת:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22330