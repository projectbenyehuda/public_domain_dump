


	
	חוּן וְרַחֵם אֵלִי
	



חתימה: חלפון [אברהם]






חוּן וְרַחֵם אֵלִי / עַל פְּזוּרַת שִׁבְיוֹן



מַהֲרָה חַכְלִילִי / שַׁלְּחָה לָהּ פִּדְיוֹן



הַעֲלָהּ הֵיכָלִי / תֶּחֱזֶה אַפִּרְיוֹן



תֹּאמְרָה שִׁיר פֶּלִ / בַּחֲצַר הַר צִיּוֹן







לָךְ אֲשַׁלֵּם צוּרִי / קָרְבְּנוֹת מִזְבֵּחַ



שׁוֹר וְכֶבֶשׂ בָּרִיא / כֹּהֲנִי נַתֵּחַ



עֵז וְתוֹר צִפּוֹרִי / יַעֲלוּ לָרֵיחַ



יָהּ שְׁמַע נָא קוֹלִי / מִבְטְחָה לָאֶבְיוֹן







פִּי בְּשִׁמְךָ יָרוֹן / אֵל גְּבִיר נַעֲרָצָה



צוּר הָסִירָה חָרוֹן / עַמְּךָ קַבֵּצָה



עִמְּךָ זִכָּרוֹן / לַאֲבוֹתָם נִמְצָא



כֹּהֲנִים תִּהְיוּ לִי / יוֹדְעִים בְּחֶזְיוֹן







וַאֲסַדֵּר שִׁירָה / לָךְ אֱלֹהֵי עוֹלָם



מִמְּךָ כָּל צוּרָה / יוֹדְעִי סוֹד נֶעְלָם



אֵין לְךָ מַכִּירָה / מִבְּרוּאִים כֻּלָּם



אוֹמְרִים שִׁירָתָם / אֵין לְךָ צוּר דִּמְיוֹן







נָפְלוּ נָא כּוֹרְעִים / כָּל בְּנֵי הָאָדָם



מַאֲזִינִים שׁוֹמְעִים / אֶל דְּבַר אֵל פּוֹדָם



וַהֲמוֹן הָרָעִים / הֵן בְּיוֹם זֶה אָבְדָם



בַּעֲלוֹת גּוֹרָלִי / אֶל נְוֵה חִזָּיוֹן.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/22331