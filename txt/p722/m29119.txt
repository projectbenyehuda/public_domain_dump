


	
	אָשִׁיר לְאֵלִי כִּי לַעֲשׂוֹת לִי הִפְלִיא
	



[חנוכה]


אָשִׁיר לְאֵלִי / כִּי לַעֲשׂוֹת לִי הִפְלִיא:



בִּקְהַל אֱמוּנִים / אַגִּיד פְּלָאִים עָשָׂה

כִּי מִלְּפָנִים / עֵינוֹ עֲלֵיהֶם חָסָה

וּבְרִית לְבָנִים / זָכַר, וְרֹאשָׁם נָשָׂא



וּבְעֵת בְּאָפְלִי / שַׁבְתִּי, יוי אוֹר לִי:





רָמָה יְמִינִי / עַל צָר לְהָרַע חָשַׁב

רֶגַע, לְעֵינִי / נִכְלָם, אֱלֵי אַרְצוֹ שָׁב

יָשַׁב לְדִינִי / צוּרִי, וְשַׁוְעִי קָשַׁב

בִּכְיִי וְאֶבְלִי / הָפַךְ אֱלֵי מָחוֹל לִי:





הִמְצִיא בְרָכָה / הָאֵל בְּפַךְ נִמְצְאָה

נֵר מַעֲרָכָה / שָׂמַח, וְהוֹדוֹ נִרְאָה

וּלְאוּם נְסוּכָה / מֵרֹאשׁ, תְּשׁוּעָה בָאָה

וּכְאָז בְּאָהְלִי / שָׁכַן וְהֵרִים דִּגְלִי:





מַלְאוּ בְּנֵרוֹת / פִּתְחֵי שְׁעָרִים בָּעִיר

לִהְיוֹת לְדוֹרוֹת / זִכְרוֹן פְּלָאִים מֵעִיר

עַד בּוֹא בְשׂוֹרוֹת / לִקְרוֹא לְנִינֵי צָעִיר

יֶתֶר קְהָלִי / שׁוּבוּ אֱלֵי הֵיכָלִי:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29119