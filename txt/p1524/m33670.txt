


	
	צְבִיָּה אַךְ סְגוֹר לִבִּי
	



כתובת השיר: וזה שיר עגבים על אילת אהבים.






צְבִיָּה – אַךְ סְגוֹר לִבִּי דְּבִירָהּ – / וְשֶׁמֶשׁ – אַךְ עֲנָנֶיהָ בְשַׂעְרָהּ –

וְגוּר אַרְיֵה לְאַט תִּטְרֹף בְּחִנָּהּ / וְאוֹר שֶׁמֶשׁ זְבוּל תַּחְפִּיר בְּאוֹרָהּ,

וְרַבּוּ מַחֲמַדֶּיהָ לְאֵין קֵץ, / וְאִם בַּחֵן יְחִידָה הִיא בְדוֹרָהּ.

וְתֵאֵר תָּאֳרָהּ אֵל בַּמְּחוּגָה / בַיֹּפִי הֱכִינָהּ גַּם חֲקָרָהּ,

וְכָל יֹפִי וְחֵן שָׂם בָּהּ, כְּאִלּוּ / לְהַרְאוֹת נִפְלְאוֹתָיו בָּהּ יְצָרָהּ,

וְאֶל כָּל לֵב וְלֵב שָׂמָהּ אֲהוּבָה / כְּאִלּוּ מִסְּגוֹר כָּל לֵב גְּזָרָהּ.

בְּאַהְבָתָהּ מְאֹד בָּחַר לְבָבִי / וּבִסְגוֹרוֹ וּמוֹרָשָׁיו סְגָרָהּ,

וּמִמֶּנָּה מְאוּמָה לֹא אֲקַו, רַק / רְאוֹתָהּ אוֹ לְהִתְעַנֵּג בְּזִכְרָהּ.

וּבֶחָג שָׂמְחָה נַפְשִׁי וְהִנֵּה / לְשֵׁם אֵל בַּעֲדָהּ תָּעִיר זְמִירָהּ –

הֲכִי בֶחָג אֲבַקֵּר בֵּית מְעוֹנָהּ – / וְאוּלַי שָׁם יְגֻנַּב לִי דְבָרָהּ!

וְיֵשׁ פֶּתִי – וְהוּא חָכָם בְּעֵינָיו – / חֲשָׁבַנִי לְפֶתִי בַּעֲבוּרָהּ

בְּאָמְרוֹ ״מַה לְּךָ נַפְשָׁךְ לְעַנּוֹת / בְּאַהְבָתָהּ, וְהַבְזוֹת אֶת יְקָרָהּ?

תְּעַנֶּה נַפְשְׁךָ, וּבְאַהֲבָתָהּ / גְּוִיָּתְךָ כְּבָר כָּלָה שְׁאֵרָהּ,

וְתַסְגִּירְךָ – וְיָקְרָה מִסְּגוֹר לָךְ / וְלִסְגּוֹר לִבְּךָ תָּרִיק סְגוֹרָהּ!

הֲלֹא טוֹב לָךְ חֲשֹׁק עַלְמָה רְצוֹנָהּ / עֲשׂוֹת חֶפְצָךְ וְתוֹחַלְתָּהּ וְשִׂבְרָהּ,

תְּרוֹצֵץ לַעֲשׂוֹת חֵפֶץ לְבָבְךָ / כְּאָמָה לַעֲשׂוֹת חֵפֶץ גְּבִירָהּ״.

עֲנִיתִיו ״אֵיךְ בְּאַחֶרֶת לְעוֹלָם / אֲמִירָהּ – וַאֲדֹנָי הֶאֱמִירָהּ?

וְאַהְבָתָהּ, אֱמֹר, אֵיךְ אֶעֱזֹב אוֹ / אֲסִירָהּ מִהְיוֹת לִבִּי אֲסִירָהּ?

וְנַפְשִׁי מִלְּפָנִים לָהּ מְכוּרָה / וְלֹא אֶמְשֹׁל לְעַם נָכְרִי לְמָכְרָהּ!״

אֲנִי טֶרֶם אֲכַלֶּה אֶת דְבָרַי / לְהַרְאוֹת רִיק תְּלֻנָּתוֹ וְשִׁקְרָהּ –

וְהִיא עָבְרָה לְפָנֵינוּ וְרֵיחָהּ / כְּמֹר עוֹבֵר בְּכָל עֵבֶר בְּעָבְרָהּ,

וְהַלַּיְלָה כְּשַׂעְרָהּ הָיְתָה, אַךְ / בְּעָבְרָהּ לֶחֱיָהּ כַּיּוֹם הֱאִירָהּ.

וְאָז רָאָה וְנִבְהַל בַּחֲזוֹתָהּ / וְכִמְעַט יָצְאָה נַפְשׁוֹ בְאוֹרָהּ,

וּפִתְאוֹם נִקְשְׁרָה נַפְשׁוֹ בְנַפְשָׁהּ / וְלִבּוֹ נֶאֱסַר תּוֹךְ מַאֲסָרָהּ,

וּמָנְעוּ זָהֳרֵי לֶחְיָהּ בְּהִלָּם / בְּנוֹת עֵינָיו לְהַבִּיט אֶל מְאוֹרָהּ.

וְנָפַלְתִּי עֲלֵי פָנַי, וְנַפְשִׁי / כְמַבְכִּירָה אֲשֶׁר תָּחִיל בְּצִירָהּ,

וְכִמְעַט אֶגְוְעָה, לוּלֵי אֲשֶׁר הוּא / זְכָרָהּ לִי – וְקַמְתִּי עֵת זְכָרָהּ –

בְּקָרְאוֹ ״מַה לְּךָ, נִרְדָּם? וְהִנֵּה / פְלוֹנִית עָבְרָה, קוּם, שׁוּר הֲדָרָהּ!

אֲנִי מוֹדֶה וּמִתְוַדֶּה לְעָפְרַת / אֲהָבֶיךָ וּפִדְיוֹן לָהּ וְכָפְרָהּ.

אֱמֶת, דַּי לֶאֱנוֹשׁ מֵאַהֲבָתָהּ / רְאוֹתָהּ אוֹ שְׁמֹעַ מַאֲמָרָהּ,

וְחֹק עַל הַגְּבִיר לָשׂוּם לְחָיָיו / לְמִדְרָךְ לָהּ וְלִלְחֹךְ אֶת עֲפָרָהּ,

וְכָל נֶפֶשׁ בְּאַהְבָתָהּ תְּעֻנֶּה, / אֱמֶת, כִּי יוֹצְרָהּ יַכְפִּיל שְׂכָרָהּ.

לְחִשְׁקָהּ אַעֲבִיד לִבִּי לְעוֹלָם / וְעוֹד לֹא אֶשְׁאֲלָה לִקְרֹא דְרוֹרָהּ

בְּעוֹד שֶׁמֶשׁ בְּמִזְרָח תַּעֲלֶה אוֹ / בְעוֹד צִפּוֹר תְּרַנֵּן עַל אֲמִירָהּ״.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33670