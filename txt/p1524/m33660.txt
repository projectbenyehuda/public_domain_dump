


	
	עֵת הַסְּתָו עָבַר
	



מתוך קובץ שירי צמדים בעל עשרה שערים לכבוד השר שלמה בן־צדוק, אביו של דון יצחק.






עֵת הַסְּתָו עָבַר, וְקוֹל הַתּוֹר / נִשְׁמַע, וְהִגִּיעַ לְזֶמֶר תּוֹר –

הַב נֵרְדָה לַגַּן, וְנִשְׁמָעָה / עַלְמָה מְשׁוֹרֶרֶת יְשִׁיבָהּ תּוֹר,

מֵאֵין חֲרוּזִים צַוְּארוֹנָהּ טוֹב / נָאווּ לְחָיֶיהָ וּבִבְלִי תוֹר,

עַלְמָה – דְּמוּתָהּ אֵין לְבַד שֶׁמֶשׁ / אִלּוּ בְתוֹר אָדָם יְהִי לָהּ תּוֹר

תִּקְרֹץ לְבָבוֹת עֵת בְּבַת עַיִן / תִּקְרֹץ, וְתוֹרֵם – עֵת בְּאֶצְבַּע תּוֹר

עַל קַשְּׁתוֹת גַּבּוֹת תְּכוֹנֵן חֵץ / עַפְעַף, וְאֶל לֵב חוֹשְׁקֶיהָ תוֹר.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33660