


	
	יְדִיד אַל תַּחְשְׁבֵנִי
	



תשובה לאבו עמר יוסף אבן־אלסרקסטי שפנה אל טדרוס בשיר תוכחה לאחר שקהילת טולדו דרשה מבניה החוטאים חזרה בתשובה.






יְדִיד, אַל תַּחְשְׁבֵנִי, הָעֲבוֹדָה! / חֲתֹם תּוֹרָה רְצוֹנִי, צֹר תְּעוּדָה.

עֲבוֹדַת אֵל כְּמִצְוָתוֹ בְּעֵין כֹּל / מְאֹד תִּיקַר, וְתִכְבַּד הָעֲבוֹדָה,

וְאֶל עַל נִקְרְאָה חַיָּה טְהוֹרָה – / וּמוֹרֶדֶת עֲנִיָּה הִיא מְרוּדָה.

אֲבָל כִּי יֵשׁ לְנַהֵל מוֹרְדִים עַד / כְּדָגִים נֶאֱחָזִים בַּמְּצוֹדָה –

מְעַט יָשׁוּב מְעַט חוֹטֵא, וְיַחְנֶה / בְהַר שֶׁפֶר וְיִסַּע מֵחֲרָדָה.

לְהַכְלִים אֵין, הֲכִי אָסוּר לְהַלְבִּין / פְּנֵי חָבֵר בְּתוֹךְ קָהָל וְעֵדָה

וְלַבִּיט לַמְחַנֵּן קוֹל כְּחוֹשֵׁק / בְּשָׁמְעוֹ מֵחֲשׁוּקָה קוֹל צְעָדָה.

וְיָדוּעַ, אֱמֶת, כִּי אֵין לְהָשִׁיב / לְבַד בִּדְבַר תְּחִנָּה אוֹ בְתוֹדָה –

וּמִי יִתֵּן וְאִישׁ לֹא יֶאֱשַׁם רַק / אֲשַׁם שִׁפְחָה חֲרוּפָה אוֹ יְעוּדָה!

וְהַהַגְרִית לְהַלֵּךְ אַט בְּדַרְכָּהּ / וְהָעִבְרִית לְבַשֵּׁל הַסְּעוּדָה.

וּמָה רַע בַּחֲזוֹת יָפָה וְתַמָּה / אֲשֶׁר עַל נִפְלְאוֹת הָאֵל מְעִידָה?

וְאִם צָרִיךְ אֱנוֹשׁ שִׁפְחָה לְשַׁמֵּשׁ – / הֲלֹא טוֹב בִּהְיוֹת קַלָּה חֲמוּדָה!

לְזֶה אֵין חֵטְא בְּשִׁפְחָה זֹה, לְבַד אִם / לְשֵׁם חֵטְא בַּיְתָה מוֹשִׁיב יְחִידָה.

הֲדַי כִּי תֶחֱטָא נֶפֶשׁ בְּסֵתֶר / וּבַגָּלוּי כְּמִתְוַדָּה וּמוֹדָה?

הֲטוֹב כִּי אַחֲרִים פֶּתִי, וְיֶהִי / עֲבַרְיָנָא שְׁעָרַי בָּא בְתוֹדָה?

תְשׁוּבָה זֹאת מְשׁוּבָה הִיא, וְלָמָּה / כְתוּבָה תִהְיֶה חַטַּאת יְהוּדָה?













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33668