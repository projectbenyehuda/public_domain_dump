


	
	הֲיָרֹנּוּ צְעִירִים
	



הכתובת הערבית: ולו בשמעו קול פעמון בכנסיית הנוצרים.






הֲיָרֹנּוּ צְעִירִים לַשְּׂעִירִים / וְלֹא אָרֹן לְאֵל כָּל הַיְצוּרִים?

הֲיָקוּמוּ חֲצוֹת לַיִל וְשַׁחַר / לְלֹא דָבָר וְלֵאלֹהִים אֲחֵרִים –

וְלֹא אָקוּם אֲנִי לָשִׁיר לְאֵל חַי / יְסוֹד הַכֹּל וְסוֹד כָּל הַדְּבָרִים?

לְבָבִי, קוּם וְהַלֵּל לַאֲדֹנָי / אֲדוֹן תַּחַת וְרוֹם, מַשְׁפִּיל וּמֵרִים,



וּבוֹאָה נָא בְאֶרֶץ־צוּף־מְשָׁלִים / וְיַם־צוּף־מַאֲמָר תִּגְזֹר גְּזָרִים



וְתַעְרֹךְ לוֹ תְּהִלָּה יוֹם וְלַיְלָה / וְתוֹדֶה לוֹ בְּשִׂמְחָה גַּם בְּשִׁירִים –

אֲשֶׁר כָּל שׁוֹמְעִים הֵם הֵם מְעִידִים / לְךָ כִּי מִפְּנִינִים הֵם יְקָרִים.

וְעָבְדֵהוּ בְלֵב שָׁלֵם, וְדַע כִּי / לְחֶפְצָךְ יַעֲבִיד מֶלֶךְ וְשָׂרִים,

יְרָא אוֹתוֹ וְהִשָּׁעֵן בְּחַסְדּוֹ / וְרֶוַח תִּמְצְאָה בֵּין הַמְּצָרִים.

וְאַל תַּאְמֵן לְךָ בִזְמָן, וְזָכְרָה / הֲכִי כָל הַזְּמָן – קוֹרוֹת וּמִקְרִים,

רְאֵה כִי הַזְּמָן – מָתוֹק וּמַר בּוֹ / וְכַאְשֶׁר תַּעֲשֶׂינָה הַדְּבוֹרִים.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33684