


	
	אֲדֹנָי עִמְּךָ
	



הכתובת הערבית: ואמר ז״ל על הבטחון באל יתעלה.






אֲדֹנָי עִמְּךָ, טָדְרוֹס, וְלָמָּה / תְּהִי הוֹלֵךְ בְּפַחַד אוֹ בְאֵימָה?

הַבּוֹטֵחַ בְּצוּר שׁוֹכֵן מְעוֹנָה / יְפַחֵד מֵאֱנוֹשׁ דָּר עַל אֲדָמָה?

בְּטַח עָלָיו, וְעָלָיו דַּרְכְּךָ גֹל / וְהוּא יִהְיֶה לְנַפְשָׁךְ חֵל וְחוֹמָה,

וְתִמְשֹׁל בַּזְּמָן עַל אַף מְקַנְּאִים / וְיִתֵּן מַלְכְּךָ לָךְ עֹז וְעָצְמָה

וְיַפִּיל צַר לְפָנֶיךָ וְאוֹיֵב / וְלֹא תִהְיֶה לְמַפַּלְתָּם תְּקוּמָה.

וְרַבִּים אוֹמְרִים לִי ״אַל תְּבַקֵּשׁ / גְּדוֹלוֹת, שֵׁב בְּתוֹךְ עַמָּךְ בְּתֻמָּה,

תְּהִי שָׁלֵו, בְּאָדָם לֹא תְקַנֵּא / וְאָדָם לֹא יְקַנֵּא בָךְ לְאַשְׁמָה.

וְרַב הוֹנְךָ, וְיִהְיֶה חֵילְךָ קָם – / וְתָסוּר מִמְּהוּמָה אֶל מְרוֹמָה״.



עֲנִיתִים ״הַס, הֲכִי יָקָר בְּעֵינַי / תְּמוּתָה מֵעֲזֹב שֶׁבֶת בְּרָמָה:



הֲכִי שֶׁבֶת בְּתַחַת אַף בְּהוֹן רַב / אֲנִי מוֹאֵס, וְאֵרֶץ עָל בְּלִי מָה״.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33681