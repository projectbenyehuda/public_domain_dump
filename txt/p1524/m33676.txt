


	
	טַבְּעוֹתַי אִם נָפְלוּ
	



חתימת השם: טדרוס










טַבְּעוֹתַי אִם נָפְלוּ – אֶצְבְּעוֹתַי / נִשְׁאֲרוּ, אֵין הוֹדִי בְרֹב טַבְּעוֹתַי!

דָּת וּמִשְׂרָה עוֹד לִי, וְנֶפֶשׁ יְקָרָה / זֹאת יְרוּשַׁת הוֹרַי וְנַחְלַת אֲבוֹתַי.

רַב פְּעָלִים לִבִּי, וְטוֹב מַעֲלָלִים, / אַךְ בְּחֶסְרוֹן כִּיס חָסְרוּ מִפְעֲלוֹתַי,

וַאֲקַו יָהּ שֶׁהוּא, וְיִהְיֶה, וְהָיָה / כִּי יְהִי עוֹד זְמָן וְיָמִים מְשָׁרְתַי.

סַמְּכֵנִי, יָהּ, כִּי רְצוֹנְךָ רְצוֹנִי, / עַד לְמָתַי יִגְבַּר כְּסִיל? עַד לְמָתַי?













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33676