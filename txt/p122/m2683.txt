


	
	על הר ציון ששמם
	



על הר ציון ששמם / אפרים לוצאטו



א


אִם שֶׁפַע טוֹבוֹתָיו יִצְבֹּר הַחֶלֶד,



יִהְיֶה אֶל מוּל פָּנַי כִּכְלִי אֵין חֵפֶץ;



כִּי בִרְאוֹתִי עַמִּי נָתוּן אֶל נֶפֶץ,



גַּם בְּחַיִים אָקוּץ עוֹדֶנִי יֶלֶד;



צִיּוֹן אֶמְצָא צָיוֹן, בָּתָה הַבַּיִת,



וִיחִידָתִי תָּמִיד הוֹמָה מִבַּיִת.


  

ב


תָּעִיתִי בִשְׂעִיפִּים הֵנָה וָהֵנָה,



וּלְבַד כִּזְכֹר עָנְיִי אֶמְצָא כַף נַחַת;



כִּדְמוּת אִיֹש מַכְאוֹבוֹת, חָפֵץ לָקַחַת



פּוּגַת מִן הַצָּרָה כָּעֵת יַשְׂחֶנָּה;



כֵּן אָנֹכִי עַתָּה קוֹלִי אָרִימָה,



אָרִיד בִּמְרִי שִׂיחִי וּמְאֹד אָהִימָה.


  

ג


הוֹי הוֹי, גַלְגַּל עֶלְיוֹן, חָמָס אֶזְעָקָה,



הַיּוֹם בֵּין אַנְחוֹתַי אָרִיב אֵלֶיךָ;



כִּי מִקַּדְמֵי תֵבֵל יַעַן עָלֶיךָ



כָּל-תֹּכֶן הָעִתִּים יַד אֵל חָקָקָה



מֶה לֹא אֶת הַמֵּרוֹץ הִשְׁבַּתָּה, טֶרֶם



יָבוֹא עַל גּוֹי קָדוֹשׁ מוֹעֵד הַחֶרֶם?


  

ד


אוֹ אִם אֶל יוֹם אֵידוֹ מָבֹא נָתַתָּה,



כִּי כֵן בָּעֵת הַהִיא יִסַּד הַמֶּלֶךְ;



אַחַר כִּי זֶה כַמָּה בַגּוֹלָה יֵלֶךְ



וְיֶֹשַע הַנִּכְסָף אֵחַר עַד עַתָּה;



מִזַּעַף וּתְלוּנָה אַל נָא תָנוּחַ,



עַד יֵעָרֶה עָלָיו מִמָּרוֹם רוּחַ.


  

ה


שַׁמִים וּשְׁחָקִים, שֹׁמּוּ מִמַּעַל



וּמְאֹד חָרְבוּ עַל זֹאת בִּגְבוּרוֹת רַעַם;



כִי אִם בִּבְלִי רַחֵם יִשְׁקֹד הַזַּעַם



עוֹד הַשִּׁלֻּם יִכְבַּד מִנִּי הַמַּעַל;



וּלְבַב הַנִּדָּחִים חָמוֹץ מִקֹּצֶר



יֹאמַר כִּי בֶן יִשַׁי אָבַד הָעֹצֶר.


 

ו


צֵא בַמַּרְאָה נוּגָה, אַתָּה הַחֶרֶס,



צֵא בַמַּרְאָה נוּגָה וּמְנַע הַנֹּגַהּ;



וּרְאֵה כִי בַת צִיּוֹן אָחוֹר נָסוֹגָה,



יוֹֹשֶבֶת בִּמְהוּמָה חָגָא וָאֶרֶס;



כִּי פָרִיצֵי גוֹיִם בִּשְׁאָט וּבְנֶפֶשׁ



הִשְׁקִיעוּ תִפְאַרְתָּהּ בַּבֹּץ וָרֶפֶשׂ.


  

ז


זַכָּה בַמַּזָּרוֹת וּכְלִילַת יוֹפִי,



כִּי תַאַסְפִי זִכְרֵךְ מִדֵּי כָּל-חֹדֶשׁ



חוּלִי וָגֹחִי נָא עַל עִיר הַקֹּדֶשׁ,



בִּגְלַל הִנָּתֵן בָּהּ מָשְחָת וָדוֹפִי;



חִדְלוּ נָא גַם אַתֶּם מֵהָאִיר לַיִל,



כִּימָה וּכְסִיל וָעָש וּשְׁאָר הַחַיִל.


 

ח


וָאַתְּ, אַדְמַת עָפָר, שֶׁשָּׁם בַּשֶׁפֶל



בִּכְלִימָה תַעַמְדִי עַד עוֹלָם סֶלָה;



אִם בִּמְרוֹמֵי תֵבֵל פִּתְאֹם הֵחֵלָּה



שׁוֹד וּמְבוּכָה כָזֹאת, דָּוָה עַל כֶּפֶל



מִסְפֵּד הַרְבִּי גַם אַתְּ וּרְדִי בַבֶּכִי,



כִּי חָרָשֵי מַשְׁחִית הָיוּ תוֹכֵכִי.


 

ט


זָעֵף, יַם הַגָּדוֹל, הָרֵם גַּלֶּיךָ,



כִּי בִתְרוּעַת שָׁאוֹן יִלּוֹנוּ יַחַד;



גַּם בִּנְהָרִים תַּפִּיל אֵימָה וָפַחַד,



לָשֵׂאת אֶת זִרְמָתָם לָנוּס אֵלֶיךָ;



הֵן תַּעַבְרוּ חָקְכֶם אַתָּה וָהֵמָּה



וָאָרֶץ תִּשָּׁחֵת וּתְהִי שָׁמֵמָה.


  

י


הָרִים הַנִּשָּׂאִים, בִּרְתֵת וָרַעַד



שִׁמְעוּ אֶת מַכְאוֹבִי, אָנוּשׁ וָנֶצַח;



רֹעוּ, חֹתּוּ, חִרְדוּ, הַטּוּ הַמֶּצַח,



וּבְכֹבֶד מַשָּׂאָה הָנִיעוּ צַעַד;



סָבִיב סָבִיב הִלְכוּ אָנֶה וָאָנָה,



נִפְלוּ עַל הֶעָרִים, כַּסּוּ אוֹתָנָה.


  

יא


הֵלִילוּ אִכָּרִים, כִּי עוֹד אֵין אֹסֶף,



אַל גֶּשֶׁם עַל שָׂדֶה, אַל טַל עַל כֶּרֶם;



הָאָרֶץ הַטוֹבָה תִשָּׁאֶה חֵרֶם,



תֵּת כֹּחָה וִיבוּלָהּ הֵן עוֹד בַּל תּוֹסֶף;



שָׁם צִפְעוֹנִי יַפְרִישׁ, נָחָשׁ אוֹ פָתֶן;



לֹא לִמְלָאכָה, אַךְ לִמְלֵחָה תִנָתֶן.


  

יב


מִן הַמָּרוֹם תֵּרֵד אֵשׁ מִתְלַקַּחַת,



עִם רוּחַ זִלְעָפוֹת, עִם קוֹל הָרַעַשׁ;



וּתְהוֹם רַבָּה גַם הִיא תִמָּלֵא כַעַשׁ,



אָז תִּתְגָעֵשׁ, אָז תִּבָּקַע מִתַּחַת;



וּבְסַעַר מִתְגּוֹרֵר מֵאֵין כָּמֹהוּ,



הַחֶלֶד וּמְלוֹאוֹ יָשוּב לַתֹּהוּ.


  

יג


אוּלָם מַה זֹּאת? דַּרְכִּי אָנָה נִסְתָּרָה?



אָנָה אָנֹכִי בָא? מֶה קוֹל קַשֶּׁבֶת



אָזְנִי עָמֹק עָמֹק? אֵיזוֹ שַׁלְהֶבֶת



עַתָּה אֶל תּוֹךְ לִבִּי פִתְאוֹם נֶעְצָרָה?



אוֹי לִי! בִּעוּתֵי מָוֶת הִשִּׂיגוּנִי,



חָנּוּנִי נָא, אַתֶּם רֵעַי, חָנּוּנִי.


  

יד


הָהּ! כִּי עֵינִי תִתְגָּל, וָהָלְאָה תַחַז



כִּדְמוּת אֶחָד קָדוֹשׁ בָּהִיר לַטֹּהַר;



זֶה אֶבְרָתוֹ פֹּרֵשׂ וּמְזָרֶה זֹהַר,



וּלְעֻמָּתִי יָעוּף כַּנֶשֶׁר פַּחַז;



אָכֵן אֶתְפַּלָּה בִי, אַבִּיעַ אֹמֶר,



הֵיךְ בָּאֵלִים יַבִּיט קֹרַץ מֵחֹמֶר?


  

טו


עוֹד בַּמַּרְאָה אַשְׂכִּיל, וּלְבָבִי יָבֶן,



כִּמְעַט רֶגַע קָטֹן רוּחִי חֻבָּלָה;



כָּל עוֹד נִשְׁמָתִי בִי, נַפְשִׁי נִבְהָלָה,



וָאִוָּתֵר מַשְׁמִים דּוּמָם כָּאָבֶן;



בָּאַתְנִי הַשָּׁבָץ, וּמְאֹד נִבְעַתִּי,



פֶּן תִּדְבְּקֵנִי הָרָעָה וָמַתִּי.


  

טז


חָֹש הַשָּׂרָף דַּרְכּוֹ, וּסְבִיבַי בָאָה



נֹגַהּ אֵֹש לֶהָבָה כִדְמוּת הַקֶּשֶׁת;



פָּנָיו אֶל מוּל פָּנַי הָפַךְ לָגֶשֶׁת,



וּכְבָר קוֹל עוֹז אֶשְׁמַע בִּשְׁמִי קָרָאָה;



אַךְ אָנֹכִי עַתָּה נִפְרָד מִמֶּנִי,



אֵין בִּלְשׁוֹנִי מִלָּה, לֵאמֹר הִנֶּנִי.


  

יז


אָז בִּהְיוֹתוֹ קָרוֹב, מִתּוֹךְ הַסַּעַר



קוֹלוֹ שֵׁנִית הִרְעִים וָאֶדֶם אָנִי;



רַק הוּא בַלָּאט עַל הַכָּתֵף הִכַּנִי



וָרוּחַ הֶחָרֵד הֵקִיץ וָיָּעַר;



רַב לָךְ, אָמַר, מַה זֶּה נַפְשָׁךְ נָבוֹכָה?



קוּם, נִחוּמִים אַגִּיד אֶל אִיש כָּמוֹכָה.


  

יח


אֶל שֵׁמַע דִבְרָתוֹ עָצְמָה קָנִיתִי



זוֹמֵם, כִּי בִּבְשָׂרִי אֶל עָל הֻרַמְתִּי:



הִנֵּה, כִּי עַל עָמְדִי יָכֹלְתִּי קַמְתִּי,



אַף בִּבְרוּרָה שָׂפָה אֵלָיו עָנִיתִי:



בִּי הָאָדוֹן, דַּבֵּר כִּי בַל אֶשְׁתָּעָה,



וּדְבַר תַּרְאֵנִי מַה, אָעְשֶֹה אֶשְׁמָעָה.


  

יט


שׁוֹאֵף, מִשְׁתָּאֶה לֹו, דוּמָם צִפִּיתִי



לָדַעַת אֶת פִּתְגַּם חָזוּת הַלֵּזוּ



וּכְבָר קִירוֹת לִבִּי דַּיָּם הֵעֵזוּ,



וּלְקֶֹשֶב אִמְרֵי פִיו אָזְנַי נָטִיתִי;



עַד כִּי אֶת הוֹד קוֹלוֹ פִתְאוֹם הִשְׁמִיעַ,



וַיַּעַן הַמַּלְאָךְ, וּבְכֹה הִבִּיעַ:


  

כ


אֶפְרַיִם מִתְנוֹדֵד, אָמְנָם ֹשָמַעְתִּי



הִתְרַגֶּזְךָ עַל שׁוֹד צִיּוֹן עַד עַתָּה;



וּלְמִן הַיּוֹם כִּי שָׁם לֵבָב נָתַתָּה,



מַה נֶאֶמְנָה רוּחָךָ בָּרוּר יָדַעְתִּי;



הֵטַבְתָּ וַתִּשָּׂא קִינִים הָהֵמָּה,



כִּי לֵאלֹהִים קִנְאָה כָּזֹאת נָעֵמָה.


  

כא


אוּלָם צַר לִי [אַל נָא תָקֹץ תּוֹכַחַת]



צַר לִי, כִּי רַק בַּשָּׁוְא בָלִים יָמֶיךָ;



גַם זֹה רָעָה חוֹלָה בִבְנֵי עַמֶּךָ,



כִּי מַמְרִים הֵם וּמְשׁוּבָתָם נִצַּחַת;



הִשְׁחִיתוּ אֶת דַּרְכָּם, הִתְעִיבוּ סֶלֶף,



אֵין עוֹשֶֹה טוֹב, אֵין גַּם אֶחָד מֵאֶלֶף.


  

כב


הִנֵּה כִי כֵן, אִם תִּתעוֹרָר מִמַּעַל



תִּפְאֶרֶת יִשְׂרָאֵל בִּדְבַר הַמֶּלֶךְ;



נִרְגָּן סָבִיב סָבִיב הַשָּׂטָן יֵלֶךְ,



וּתְלוּנוֹתָיו יִלְטֹשׁ, יָפִיץ הָרַעַל;



כִּי הַצֹּרֵר מִן אָז נִגְזַר מִיֶּשַׁע,



דֹּב אוֹרֵב הוּא לָכֶם, חֹרֵש כָּל-רֶשַׁע.


  

כג


שִׁמְעוּ נָא זֹאת, כִּי בֵאלֹהִים אָנוּבָה,



שִׁמְעוּ נָא זֹאת וִחְיוּ, אַנְֹשֵי הַמֶּרִי,



מַה תַּעַזְבוּ חֻקַּי לָלֵכֵת קֶרִי?



שׁוּבוּ אֵלַי, כִּי אָנֹכִי אָשׁוּבָה;



פִּתְאֹם אָקוּם, פִּתְאֹם אָקִים כָּל-בֶּדֶק.



אַחַת אֶשְׁאַל, שִׁמְרוּ מִשְׁפָּט וָצֶדֶק.


  

כד


הֶאָח הֶאָח, כִּי מִיָּמִים יָמִימָה



מֵעַי הָמוּ, חַסְדִּי גָבַר, אֵין קֶצֶף;



עוֹד עִדָּנִין וּפְלַג עִדָן, וּבְשֶׁצֶף



עַל הַר צִיּוֹן שֵׁנִית נִסִּי אָרִימָה;



הֶאָח הֶאָח, כִּי הַמִּשְׂרָה נָכוֹנָה,



חִיֹש הָאָדוֹן יָבֹא אֶל הַהַרְמוֹנָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2683