


	
	על בחורי חמד לבושי מכלול העוזבים ארחות יוֹשר
	



על בחורי חמד לבושי מכלול העוזבים ארחות יוֹשר / אפרים לוצאטו


בָּחוּר כִּי פָז וָחוּר בָּחוֹר בָּחַרְתָּ,



וּמְעַט אֶל הַמּוּסָר לֵבָב נָתַתָּה,



אוֹי מֵרָחוֹק אֶרְאֶה אֵיכָה נִגְזַרְתָּ,



וּלְגֹדֶל שׁוֹאָתָךְ אֶפְחַד, אֵחַתָּה;


  


שַׁגָּם מָצָאתָ אוֹן וָהוֹן אָצַרְתָּ,



מִסְכֵּן מֵאִישׁ אֶבְיוֹן תִּהְיֶה מֵעַתָּה,



הִנֵּה בִידֵי שָׁלָל שׁוֹלָל נִשְׁאַרְתָּ,



וּלְחֵפֶץ קִנְיָנִים נִקְנֵיתָ אַתָּה;


  


דַּע נָא וּרְאֵה אָמְנָה, כִּי פֹה בָאָרֶץ,



מֵאֶלֶף הַטּוֹבוֹת תּוֹחֶלֶת אָיִן,



כִּי עַל הֹוָה הֹוָה, עַל פֶּרֶץ פָּרֶץ;


 


וּלְבַד יִיטַב אֶל אֵל, הִנָּתֵן עַיִן



עַל אֹשֶׁר הַשָּׁמוּר בִּמְרוֹמֵי עָרֶץ,



כִּי הָאָדָם בִּלְתּוֹ נֶחְשַׁב כָּאַיִן.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4666