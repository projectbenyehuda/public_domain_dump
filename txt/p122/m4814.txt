


	
	אשא על שפתי שמות שנים עשר נשיאים בבני גוריציאה, הנועדים על י"י לשמוע בלמודים דבר יום ביומו
	




פֹּה בַדְבִיר הַזֶּה אֲנִי אֶשְׁכֹּנָה,



פֹּה רוֹזְנִים בָּאִים וְכָל-הָעֶרֶב;



פֹּה יַעֲלוֹז יוֹאֵל, וּפֹה תָרֹנָּה



חָכְמוֹת שְׁמוּאֵל חַי לְעֵת הָעֶרֶב;

פֹּה קִנְּנָה תוֹרָה, וּפֹה נָכוֹנָה,



פֹּה נָטְעָה אֶת אָהֳלָהּ וַתֵּרֶב;



בָּה יַחְזִיק יִצְחָק וּמֵאִיר יוֹנָה,



אַבְרָם וְאֶלְעָזָר אֲחוּזֵי חֶרֶב;

פֹּה אֶחֱזֶה מֹשֶׁה, מְנַשֶּׁה חֵפֶץ,



פֹּה אֶחֱזֶה אָשֵׁר, אֲשֶׁר מִנֶּגֶד



יֵֹשֵב לְמוֹ יוֹסֵף וְיוֹסֶף לֶקַח.

אֵלֶּה שְׁנֵים עָשָׂר נְשִׂיאֵי חֵפֶץ,



גַּם זֶה לְעֻמַּת זֶה יְזָרוּ מֶגֶד,



אַף יֶעֱרַב שִׂיחָם כְּיֵין הָרֶקַח.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4814