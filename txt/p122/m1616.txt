


	
	מנחה היא שלוחה ליעלת חן, כשך חמת אביה ואמה, ולא חשכו את שאהבה נפשה ממנה
	




אֶל הַר הַמּוֹר לֵאמוֹר מִזְמוֹר הֵן בָּאתִי,

וּרְאִי נִיב זֶה נִבְזֶה יַזֶּה עָלַיִךְ;

רַק הַשִּׁירָה, סָרָה, שָׂרָה שָׂרָתִי,

מַתַּן נָבָל, כִּי בַל יוּבַל אֵלַיִךְ.

לִפְנֵי שִׁפְעַת יִפְעָה נִבְעַת יָצָאתִי,

כָּל חֵן נִכְרַת לִקְרַאת הַדְרַת כֵּלַיִךְ;

אֶת צוּף לִקְחֵךְ כָּל-חֵיךְ לוֹחֵךְ מָצָאתִי,

כָּל-לֵב הַקָּר נִדְקַר בִּיקַר מִלַּיִךְ.

אִיֹש הַנָּבָר גָּבַר, וּכְבָר הַחֶבֶל

אֶת הַחָתָן נָתָן נָתַן הַפַּעַם,

בָּךְ כִּמְצַחֵק עַל חֵיק, הַרְחֵק כָּל-אֶבֶל.

אִישׁ שַׁעְשׁוּעִים, נָעִים, אַף עִם טוֹב טַעַם;

יָדוֹ תַעְגַּב עַל גַּב עֻגָב וָנֶבֶל,

וּבְכָל פִּנָּה רִנָּה, פִּנָּה הַזַּעַם.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1616