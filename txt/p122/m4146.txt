


	
	קינה היא לזכר עולם כי האלוף הנ"ל בא אל אבותיו בשלום, וינח ביום השביעי מכל מחלתו אשר נשא הלא הוא עשתי עשר לירח בול, שנת חמשה אלפים וחמש מאות ותשע לבריאה
	



קינה היא לזכר עולם כי האלוף הנ"ל בא אל אבותיו בשלום, וינח ביום השביעי מכל מחלתו אשר נשא הלא הוא עשתי עשר לירח בול, שנת חמשה אלפים וחמש מאות ותשע לבריאה / אפרים לוצטו




גּוֹרִיצִיאָה הוֹמָה וּמְאוֹד נֶעְכֶּרֶת,



הַהֻלָּלָה מֵאָז וּכְלִילַת יוֹפִי,



הַגְבִּיהִי צִוְחָתֵךְ וָעָב תִּגֹּפִי,



וּשְׂאִי מִסְפֵּד וָהִי בִמְרוֹמֵי קֶרֶת;


  


הַסְתִּירִי בֶעָפָר בִּגְדֵי תִפְאֶרֶת,



וּמְטֻלָּאִים שַׂקִּים נוּגָה תִצְנוֹפִי;



כַּנַחַל דִּמְעָתֵךְ רַכָּה תִטּוֹפִי,



וָגֹחִי בִּרְעָדָה; וֶהְיִי זוֹכֶרֶת,


 


כִּי אֶלֶף הַשִּׁשִי, אַחַר כִּי תַמּוּ



חָמֵשׁ מִמֵּאוֹתָיו, אָז בִּשְׁנַת תֵּשַׁע,



וּבְיֶרַח בּוּל, יוֹם הָאֶחָד וָעֶשֶׂר;


  


עֵצָה, חָכְמָה, בִינָה יַחְדָּו נָשַׁמּוּ,



כִּי בוֹ מוֹרֶה צִדְקֵךְ יוֹדֵעַ פֶּשֶׁר



הֵשִׁיב אֶת נִשְׁמָתוֹ בִמְעוֹן הַיֶּשַׁע.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4146