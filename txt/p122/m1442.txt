


	
	בלדת האשה הכבודה מרת מלכה בן למשיב נפש בעלה כמ"ר יצחק מרפורגו על שלוש בנותיו הנמצאות
	




הִנֵּה מַלְכָּה, אִשָּׁה זַכָּה,



כָּעֵת חַיָּה חוֹבֶקֶת בֵּן.



הִנֵּה מַלְכָּה …..


 


הִנֵּה הָיָה               אֶל הַקִּרְיָה



שָׂשׂוֹן גָּדוֹל              הַיּוֹם הַזֶּה;



שִׂמְחָה רַבָּה              תִמָּצֵא בָהּ,



זִמְרָה מִזֶּה,              מָחוֹל מִזֶּה.



הִנֵּה מַלְכָּה …..


  


זֹאת הָאִשָּׁה             תִשְׂמַח נַפְשָׁהּ,



עַל הִשָּׁנוֹת              חֹק גּוֹרָלָהּ;



כִּי עַל פִּרְיָהּ,             אָז הוֹמִיָּה,



יוֹם יוֹם תִּצְעַק,            תִּתֵּן קוֹלָהּ;



וּבְעֶצֶב מַר              יוֹם יוֹם תֹּאמַר:



מִי זֶה מַחְשִׂיךְ            מִמֶּנִי בֵּן?



הִנֵּה מַלְכָּה …..


 


שָׁלוֹשׁ בָּנוֹת              הָיוּ חֹנוֹת



סָבִיב סָבִיב             אֶל שֻׁלְחָנָהּ;



וַתִּתְפַּלֵּל               אֶל הַחוֹלֵל,



גַּם בַּבָּנִים              חָנֵּנִי נָא;



אַף הוּא שָׁקַד,            אוֹתָהּ פָּקַד



וַתַּהַר עוֹד              וַתֵּלֵד בֵּן.



הִנֵּה מַלְכָּה …..


  


הָאִישׁ יִצְחָק             עַתָּה יִצְחַק,



כִּי מִשְׁכָּנוֹ              לֹא עוֹד יִצְעַן;



עַתָּה יִשְׂמַח,              עַתָּה יִצְמַח



אֶל שֵׂיבָתוֹ               מַטֶּה מִשְׁעָן;



גַּם בַּגָּרוֹן               עַתָּה יָרוֹן,



אֵם הַבָּנוֹת              הִמְלִיטָה בֵּן.



הִנֵּה מַלְכָּה …..


 


יִשְׁקֹד זַמֵּר,             וִיהִי שׁוֹמֵר



הַגִּיל הַזֶּה              תָמִיד אִתּוֹ;



כִּי עוֹד יָמִים             זָכָר תָּמִים,



זוּלָתִי זֶה,              תֵלֵד אִשְׁתּוֹ;



הִנֵּה מַלְכָּה
אִשָּׁה זַכָּה,



כָּעֵת חַיָּה               חוֹבֶקֶת בֵּן.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1442