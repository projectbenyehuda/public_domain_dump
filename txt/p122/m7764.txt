


	
	אל אצילי בני ישראל כמר שאול בונפיל וכמר יעקב אירגאס קציני ליוורנו המעטירה בקומם מתוך העדה ללכת בתורת י"י ביום חתונתה וביום שמחת לבה
	



אל אצילי בני ישראל כמר שאול בונפיל וכמר יעקב אירגאס קציני ליוורנו המעטירה בקומם מתוך העדה ללכת בתורת י"י ביום חתונתה וביום שמחת לבה / אפרים לוצטו


תּוֹרָה תְעוּדַת אֵל, בְּאֵל נִקְשֶׁרֶת,



אַיֵּה מְעִיל צִדְקֵךְ אֲשֶׁר תִּצְנוֹפִי?



עַד אָן אֱמוּנָתֵךְ תְּהִי נֶעְדֶּרֶת,



אַף זָהֳרֵךְ טָמוּן וּבַל תּחְשׂוֹפִי?



עוּרִי בְתוּלַת חֵן מְאוֹד נֶהְדֶּרֶת,



עוּרִי גְבֶרֶת עוֹז, כְּלִילַת יוֹפִי,



הִנָּשְׂאִי עַל כֵּס בְּרָב תִּפְאֶרֶת,



וִישׁוֹחֲחוּ תַחְתֵּךְ אֱלִילֵי דוֹפִי.



שׁוּבִי לְקַדְמָתֵךְ, וְקוּמִי שִׂישִׂי,



גַּלִי מְקוֹר חָכְמָה אֲשֶׁר נִסְתָּמָה,



אַף יֶעֱרַב טַעְמֵךְ, כְּיֵין הָרֶקַח.



אֶל כָּל-מְתֵי סוֹדֵךְ פְּדוּת הָחִישִׁי;



בָּךְ יַעֲלוֹז שָׁאוּל וְיָדוֹ רָמָה,



בָּךְ יַעֲקֹב יָגֵל וְיוֹסֶף לֶקַח.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7764