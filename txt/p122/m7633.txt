


	
	ביום הבכורים, בהקריב ספר התורה מנחה חדשה לי"י
	



ביום הבכורים, בהקריב ספר התורה מנחה חדשה לי"י / אפרים לוצאטו


קוֹל שִׁגָּיוֹן   אֶל אֵל עֶלְיוֹן,


כִּי מִצִּיּוֹן      תֵּצֵא תוֹרָה:


קוֹל הַקִּרְיָה,  כִּי הוֹמִיָה,



וּתְהַלֵּל יָה     עַל הַתּוֹרָה:

עַל הַר אֵיתָן  כִּדְמוּת חָתָן



יוֹם זֶה נָתַן     אֶת הַתּוֹרָה:

יוֹם זֶה רוֹמָם  עַל כָּל-יוֹמָם,



כִּי תִתַּמָּם      בּוֹ הַתּוֹרָה:

יוֹם זֶה רִאשׁוֹן אֶל כָּל-שָׂשׂוֹן,



כָּל-אִישׁ לָשׁוֹן    יַגְדִּיל תּוֹרָה:

אַף בִּרְעָדָה   כָּל-הָעֵדָה



תִתֵּן תּוֹדָה     אֶל הַתּוֹרָה:

יוֹם זֶה אַשְׁרֵי  אִישׁ הַיָּרֵא



אֶת כָּל-דִּבְרֵי    זֹאת הַתּוֹרָה:

כִּי כָאֶזְרַח   יָצִיץ יִפְרַח,



עָלָיו יִזְרַח     אוֹר הַתּוֹרָה:

יוֹם זֶה יוֹאֵל  יָקִים הָאֵל



אֶת הַהַרְאֵל     כִּדְבַר תּוֹרָה:

יוֹם זֶה יָעִיר  נִקְמַת הָעִיר


בִּבְנֵי שֵׂעִיר     בּוֹזֵי תוֹרָה:


צָרָיו יַכְלִים,  כִּסְאוֹ יַשְׁלִים,



קוֹל הִלּוּלִים    תִּשָּׂא תוֹרָה:

קוֹל שִׁגָּיוֹן   אֶל אֵל עֶלְיוֹן,


כִּי מִצִּיּוֹן      תֵּצֵא תוֹרָה.






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7633