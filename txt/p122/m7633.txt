


	
	ביום הבכורים, בהקריב ספר התורה מנחה חדשה לי"י
	




קוֹל שִׁגָּיוֹן  /  אֶל אֵל עֶלְיוֹן,

כִּי מִצִּיּוֹן   /   תֵּצֵא תוֹרָה:





קוֹל הַקִּרְיָה, /  כִּי הוֹמִיָה,

וּתְהַלֵּל יָה   /   עַל הַתּוֹרָה:

עַל הַר אֵיתָן / כִּדְמוּת חָתָן

יוֹם זֶה נָתַן  /   אֶת הַתּוֹרָה:

יוֹם זֶה רוֹמָם / עַל כָּל-יוֹמָם,

כִּי תִתַּמָּם  /    בּוֹ הַתּוֹרָה:

יוֹם זֶה רִאשׁוֹן / אֶל כָּל-שָׂשׂוֹן,

כָּל-אִישׁ לָשׁוֹן  /   יַגְדִּיל תּוֹרָה:

אַף בִּרְעָדָה /  כָּל-הָעֵדָה

תִתֵּן תּוֹדָה   /   אֶל הַתּוֹרָה:

יוֹם זֶה אַשְׁרֵי / אִישׁ הַיָּרֵא

אֶת כָּל-דִּבְרֵי  /   זֹאת הַתּוֹרָה:

כִּי כָאֶזְרַח  /  יָצִיץ יִפְרַח,

עָלָיו יִזְרַח  /    אוֹר הַתּוֹרָה:

יוֹם זֶה יוֹאֵל / יָקִים הָאֵל

אֶת הַהַרְאֵל  /   כִּדְבַר תּוֹרָה:

יוֹם זֶה יָעִיר / נִקְמַת הָעִיר

בִּבְנֵי שֵׂעִיר  /   בּוֹזֵי תוֹרָה:




צָרָיו יַכְלִים, /  כִּסְאוֹ יַשְׁלִים,

קוֹל הִלּוּלִים  /   תִּשָּׂא תוֹרָה:

קוֹל שִׁגָּיוֹן  /  אֶל אֵל עֶלְיוֹן,

כִּי מִצִּיּוֹן   /    תֵּצֵא תוֹרָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7633