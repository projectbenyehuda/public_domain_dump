


	
	אֶזְרָחִי יְדָעָךְ
	



קדושתא לשחרית




אֶזְרָחִי יְדָעָךְ מִכָּל אֻמּוֹת

בְּעוֹדוֹ בֶן שָׁלוֹשׁ הֵבִין בְּחָכְמוֹת

גָּהּ וְהֵעִיר מִמִּזְרָח לְכָל מְקוֹמוֹת

דֶּרֶךְ תְּשׁוּבָה יִידַע לְבַעֲלֵי אֲשָׁמוֹת

הֶעֱלֵיתוֹ מִכֶּשֶׂד בִּימִין רוֹמֵימוֹת

וְקִדֵּשׁ שְׁמָךְ בְּתַעֲלוּמוֹת

זָנַח יוֹלְדָיו וְדָבַק בָּךְ בְאֵימוֹת

חִיַּלְתּוֹ עוֹז וְתַעֲצוּמוֹת

טַעַם הוֹרֵיתוֹ בִנְעִימוֹת

יְחִידוֹ לַעֲקוֹד בְּהַר צְבִי אֲדָמוֹת

כְּהַשְׁכִּימוֹ בַבֹּקֶר ז[וֹ]רֵר בְּנוֹ מִתְּנוּמוֹת

לְקַיֵּם אָמְרָךְ יוֹצֵר נְשָׁמוֹת

מַאֲכֶלֶת לָקַח לְהוֹבִילוֹ לִרְקָמוֹת

נַפְשׁוֹ הֶעֱרָה וְנִתַּן לִתְקוּמוֹת

שׂוֹחֲחָךְ אַל תִּשְׁלַח מִשִּׁבְעָה מְרוֹמוֹת

עָן יְיָ יֵרָאֶה בִּשְׁנֵי עוֹלָמוֹת

פָּצוּי מֵאִישׁ תּוֹךְ וּמִרְמוֹת

צַרְתָּה בוֹ שְׁנֵי חוֹתָמוֹת

קוֹמַמְתּוֹ בְתַחַת וְגַם בְּכֵס לְדַמּוֹת

רָחֵשׁוֹ שְׁלוֹשׁ עֶשְׂרֵה קְדוּמוֹת

שַׁתָּה לִשְׁבָטָיו כּוֹפֶר מֵאֲשָׁמוֹת

שֶׁפֶר סְלִיחוֹת בְּלִי מְעֻלָּמוֹת

תִּירְגַּלְתָּה לַמָּשׁוּחַ כִּיפּוּר וְנֶחָמוֹת

תּוֹאַר שְׁנֵי בָנָיו אַחֲרֵי מוֹת.





חֲמָתוֹ יָסִיר מִכֶּם

דְּרוֹר וּסְלִיחָה יַמְצִיא לָכֶם

תִּמְצְאוּ חֵפֶץ בְּיוֹם צוֹמְכֶם

יְיָ צְבָאוֹת יָגֵן עֲלֵיכֶם.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33316