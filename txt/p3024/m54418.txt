


	
	אִמָּא
	




אִמָּא מוּלִי בוֹכָה:

נִפְרֶדֶת הִיא מִבְּנָהּ.

כְּתֵפָהּ עוֹלָה־יוֹרֶדֶת,

מַחֲנָק יֵשׁ בִּגְרוֹנָהּ.





הוֹ, מַה בְּפִיךְ לֵאמֹר,

אִמִּי הַיְקָרָה?

וּמַה תַּבִּיטִי כֹה

בְּדִמְעָתֵךְ בָּרָה?





עַל הַפְּרִידָה יַעְתִּיר

כָּל אִישׁ רַבִּים דְּבָרִים:

יֵש צַעַר, יֵשׁ בְּרָכָה,

רַבִּים הֵם הַדּוֹבְרִים.





אַךְ אִמָּא – הִיא נִצֶּבֶת

דּוֹמַעַת, דּוֹמֵמָה.

תָּזוּז הַמְּכוֹנִית

בְּעוֹד – בְּעוֹד כַּמָּה?…





יָדַעְתִּי אֶת לִבָּהּ,

מַה בִּגְרוֹנָהּ חוֹכֵךְ:

"הוֹי, אַל תִּבְכּוּ לַמֵּת,

בְּכוּ בָכֹה לַהוֹלֵךְ!"





שָׁלוֹם־שָׁלוֹם… שָׁמַעְתִּי

שְׁתִיקָתֵךְ, אִמִּי;

דִּמְעֵךְ וּמַבָּטֵךְ

שְׁמוּרִים הֵמָּה עִמִּי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54418