


	
	אֵחַרְתְּ הַמּוֹעֵד
	




הוֹ רֵעָה, אַל תִּרְאִינִי מִלְּבַר,

נַפְשִׁי אֲכוּלָה זֶה מִכְּבָר.





אַף אִם תְּרַצֵּד הַחַרְסָה עַל מִצְחִי

לֹא תוּכַל לְגָרֵשׁ אֲפֵלָה מִתּוֹכִי.





הַאֻמְנָם לֹא תִרְאִי כִּי לִי אֵין מְאוּמָה?

אַךְ עוֹר־גֵּוִי הוּא וְתַחְתָּיו – הָרִמָּה!





דּוֹמֶה כִּי חָבְרוּ עָלַי אֵל וְשָׂטָן

וַיִּקְחוּ אֵת אֲשֶׁר לִי אֵי־פַעַם נִתַּן.





רֵעָה, הֵן כְּאֵב־לְבָבִי הוּא הָעֵד;

בְּבוֹאֵךְ אֵלַי – אֵחַרְתְּ הַמּוֹעֵד!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54417