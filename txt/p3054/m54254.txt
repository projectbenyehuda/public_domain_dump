


	
	כָּזֹה הַהַרְגָּשָׁה
	




כָּזֹה הַהַרְגָּשָׁה לִי לְמִשְׁמַע עֵצִים

בְּנַהֲמָם מֵעָל בְּפוּחַ רוּחַ בָּם

בְּעֶצֶב וּבְכֹחַ אַדִּירִים שֶׁל יָם –

כְּהַרְגָּשָׁה בָּאָה מִיֶּלֶל דַּק תָּמִים

שֶׁל גּוּר־חָתוּל מִסְכֵּן יָצָא אַךְ לַחַיִּים,

שֶׁל כֶּלֶב קָט עָלוּב, שֶׁלֹּא מָצָא מִסְתּוֹר

מִגֶּשֶׁם עַז, יְלִיד עֲנָן־בְּרָכָה שָׁחוֹר,

יַגִּיעַ אֶל בֵּיתֵנוּ, בַּיִת טוֹב־חָמִים,

בֵּין גֶּשֶׁם לְמִשְׁנֵהוּ, מֵעוֹלָם נִדְכֶּה.

אָחוּשׁ אָז כְּאוֹתוֹ אָדָם־חַיָּה מִסְכֵּן

אֲשֶׁר נִמְצָא בְּיַעַר־בְּרֵאשִׁית סוֹאֵן,

יֵשׁ גַּם כְּזֶּה הַכֶּלֶב – לְבִכְיוֹ אֶבְכֶּה

בְּדֶמַע שֶׁל עַצֶּבֶת מְזַכֵּךְ הַלֵּב,

הוּא זֶרַע מְבַשֵּׂר פִּדְיוֹן מֵרִישׁ וּכְאֵב.




כסלו, תש"ח.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54254