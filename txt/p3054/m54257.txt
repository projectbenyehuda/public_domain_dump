


	
	נִגּוּדִים
	




לִפְעָמִים יֵשׁ בָּאָרֶץ נִגּוּד בֵּין הַצְּלִיל וּבֵין הַמַּרְאֶה:

נִבְקָעוֹת יְרִיּוֹת הַמּוֹשְׁכוֹת אַחֲרֵיהֶן קַוֵּי־הֵד,

זָז טִרְטוּר מְכוֹנִית עֲמוּסָה, מִתְמַשֵּׁךְ וְדוֹאֵג וְרוֹעֵד –

רַק עוֹרְבִים מְרִירִים יִקְרְאוּ לְמִשְׁמַע יְרִיַּת־הָרוֹבֶה.

הָעֵצִים – יְרֻקִּים וְרָוִים מוּאָרִים אוֹר חָרְפִּי רַךְ־נָאֶה,

עִם גִּשְׁרֵי־עַכָּבִישׁ מְתוּחִים בֵּינֵיהֶם יְשָׁרִים־נוֹצְצִים,

חֲרָקִים גְּדוֹלִים וּקְטַנִּים שָׁם עָפִים בֵּינֵיהֶם וְכָבִים,

כִּי בְעֵת לְתוֹךְ צֵל יִכָּנְסוּ וְחָשְׁכוּ כְּיָרֵחַ לוֹקֶה.





אַחֲרֵי שֶׁעִיַּנְתִּי בְזֶה הַנִּגּוּד הֲבִינוֹתִי אוֹתוֹ:

לֹא מִקְרֶה הוּא שֶׁל חֹסֶר תֵּאוּם שֶׁבֵּין אוֹר וּבֵין קוֹל בַּיְקוּם;

רַק נִגּוּד בֵּין הַטֶּבַע וּבֵין שֶׁאֵינָם יוֹצְרִים וְלֹא כְלוּם;

זוֹ נִקְמַת חִיּוּכוֹ הָאִלֵּם שֶׁל נִשְׁמָד לְעֻמַּת מַשְׁמִידוֹ,

מַכְלִילָה גַם אוֹתָנוּ בְּתוֹךְ מִין אָדָם הַהוֹרֵס,

כְּמוֹ אֵין הִיא יוֹדַעַת כִּי גַם בִּבְשָׂרֵנוּ חָרַץ הַדּוֹרֵס.




שבט, תש"ח.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54257