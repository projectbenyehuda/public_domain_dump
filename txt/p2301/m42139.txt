


	
	חַיֵּי רוֹעֵה זוֹנוֹת
	




– – ͝ – – – ͝ – – – –



רוּחַ זְנוּנִים רַב גְּדֹל הַכֹּחַ



נִכְנַס בְּעֵין נוֹאֵף וְלֵב יַבְעִיר



רַבָּה תְנוּעָתוֹ כְּיָם יַסְעִיר



יִשְׁכַּב וְחִישׁ יָקוּם בְּלִי מָנוֹחַ.





עֶרֶשׂ יְצוּעָיו לוֹ כְּמוֹ הַחוֹחַ



יָקוּם חֲצוֹת לַיְלָה יְסוֹבֵב עִיר



עוֹבֵד חֲשׁוּקָתוֹ כְּאִישׁ צָעִיר



לִבּוֹ בְיָדָהּ הוּא שְׁבִי מַלְקוֹחַ.





מַרְבֵּה תְשׁוּרוֹת לָהּ וְעוֹד יוֹסִיף



אַךְ כַּעֲלוּקָה הִיא וְלֹא שָׂבָעָה



תִּקַח תְּפַתֵּהוּ בְּלֵךְ וָשׁוּב.





יֵלֵךְ וְיוֹבִיל שַׁי וְלָהּ יָשׁוּב



יִכְרַע וְיִתְחַנֵּן וְלֹא שָׁמָעָה



יִבְכֶּה וְהִיא תִּשְׂמַח בְּחַג אָסִיף.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42139