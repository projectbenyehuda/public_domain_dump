


	
	צָרוֹת הַנּוֹאֲפִים
	




– – ͝ – – – ͝ – – – –



רוּחַ זְנוּנִים לַעֲשׂוֹת הִגְדִּילָה



הָרִים תְּפָרֵק עַד־מְאֹד חָזָקָה



רַבִּים וְנִכְבָּדִים כְּבָר הִפִּילָה



הֵם חַלֲלֵי הָאַהֲבָה דָלָקָה.





מֵרֹאשׁ פְּתָאִים אָֽמְרוּ “מָתָקָה”



אַךְ לַעֲנָה וָרֹאשׁ בְּסוֹף הִנְחִילָה



וּבְשַׂר גְּוִיָּה נָֽמְסָה נָמָקָּה



גַּם הַנְּשָׁמָה צָעֲקָה “אֵילִילָה”.





בֵּיתָם וְהוֹנָם פִּזְּרוּ אִבָּדוּ



לִקְנוֹת כְּאֵב אָנוּשׁ וְהִתְהֹלָלוּ



כִּי נוֹאֲלוּ אֶל־יַעֲלוֹת נִצְמָדוּ.





מֵאֵין רְפוּאָה אֶל־שְׁאוֹל יוּבָלוּ



אַךְ לֹא לְבֵית מָנוֹס וְשָׁם יִרְעָדוּ



יִרְאוּ חֲתַת חֶטְאָם וְעוֹד נִבְהָלוּ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42138