


	
	יוסף די פיג׳וטו ביי ז"ל
	



אלכסנדריה, אדר א' תרצ״ח

במוצ״ש, אור ליום י״ב אדר א' נפטר באלכסנדריה האדון יוסף
די פיג׳וטו ביי. באותו הלילה עוד התפלל תפלת ערבית בביהכ״נ “אליהו הנביא”
ובשעה 11 בלילה מת מיתה חטופה.

הקבורה נועדה ליום השני בשעה ארבע אחה״צ, ומכל קצות
העיר׳ וגם מקהיר ומפורט־סעיד, נהרו המוני אנשים – אומדים את מספרם לששת
אלפים – ממוקירי המנוח, לחלק לו את הכבוד האחרון. נוכחו פקידי־־ממשלה
גבוהים, שני צירים מיוחדים בשם ה. מ. פ׳ארוק ובשם הממשלה המצרית, צירי
קונסולים שונים, מפקד הג׳נדרמריה באקיר ביי, ה' דויס סגן מזכיר העיריה,
חמדי אל דיב פחה, נדורי פחה, משלחת לשכת המסחר המצרית ובראשה הנשיא עלי
אמין יחיא ביי, משלחת סינדיקט פקידי המסחר וכו' כל חברי משרד הרבנות, כל
ראשי הקהלה וחשוביה, מנהלי בנקים ובתי־מסחר גדולים, נשיאי האגודות
היהודיות, רופאים עורכי־דין ועוד ועוד. בראש התהלוכה צעדו הצופים המכבים,
תלמידי ותלמידות מבתי הספר של הקהלה, בתי הספר “מוסד מנשה” ו״ליסי ז׳ואיף"
שוטרים, פרשים, ואחרי הארון שורה ארוכה של אלפי המלוים.

הארון, שהיה עטוף פרוכת רקומה מגן דוד, נישא על כפים עד
מול העיריה, ושם הועבר לעגלה רתומה לששה סוסים שחורים והובל לבית הקברות.
הספידו: הרב הראשי ר׳ מ. וינטורה בשם הקהלה, אליהו עדה בשם לשכת “בני
ברית”, ה' ענתבי בשם אגודת “התלמידים הבוגרים” ועלי שוקרי חמים בשם “לשכת
המסחר”.

יש לציון, כי במשך שעה שלמה הפסיקה המשטרה את תנועת המכוניות והטראם ברחובות “נביא דניאל”, ופ׳ואד א' שבהם עברה ההלויה.

המנוח היה הסינטור היהודי היחידי במצרים, שנתמנה עפ״י
פקודת המלך המנוח פ׳ואד וקבל את התואר “ביי”. הוא היה גם חבר “המועצה
הכלכלית” בתוך הממשלה המצרית, ובזמן האחרון נתמנה כחבר בלשכת המסחר. מחוץ
לעסקנות כללית זו רבת־הענפים הקדיש הרבה מזמנו וממרצו גם לשרות הצבור
היהודי במשך שנים רבות כסגן נשיא ועד הקהלה, נשיא ועד בתי הספר ונשיא לשכת
“בני ברית” במצרים. קשה לתת הערכה מפורטת לכל עסקנותו הצבורית של המנוח די
פיג׳וטו בכל מפעלי החסד השונים של הקהלה. כמעט בכולם לקח חלק פעיל בארגונם,
אך המפעל החביב עליו ביותר, שהוא התמסר לו בכל לבו בימי נשיאותו היה –
מקצוע החנוך. הוא הצליח להעלות הרמה התרבותית של בתי הספר לאותה המדרגה
שקהלתנו יכולה כיום להתפאר בהם, הקריב את אונו והונו לטובת התפתחותם, הזניח
את עסקיו הפרטיים כדי להתמסר כולו לכל עבודות הצבור. בשנת 1920
הצליח המנוח ביחד עם חבריו בועד לאסוף בין נדיבי הקהלה
יותר מעשרים אלף לירות מצריות כדי ליצור קרן קימת להחזקת בתי החנוך.
גולי א״י באלכסנדריה בשנות המלחמה העולמית ודאי יזכרו את אישיותו החביבה,
את אדיבותו ואת עבודתו הפעילה שעבד לטובתם. נוסדו ועדות שונות לארגן ולסדר
את אחד עשר אלף הגולים. ועדה להספקת עבודה, ועדה רפואית, ועדה של גבירות,
ועדה לנסיעת גולים לחוץ־לארץ, ועדת בתי ספר עברים עפ״י שטת החנוך בא״י,
וכו' וכו'. ויוסף די פיג׳וטו ביי היה תמיד הרוח החיה בכל העבודה הכבירה
והענקית ההיא.

ב־ 14 באוגוסט 1918, אחרי שובו של
ד״ר חיים ויצמן מירושלים בעברו דרך אלכסנדריה נוסד ועד “פרו פלשתינה”
בנשיאותו של הברון פ׳ליקס די מנשה, ויוסף די פיג׳וטו ויקטור נגר היו סגני
הנשיא, דוד סאקס גזבר וליאון נחמיאם מזכיר. וברשימה הראשונה אספו יותר
מעשרת אלפים לירה. אח״כ יסד המנוח בהשתתפות ועד הקהלה ו״צעירי ציון״ – “קרן
לבנין א״י”. גם פה נאספו סכומים לא מעטים שעזרו ל״לשכת העליה" פה להקלת
המעבר לשנים עשר אלף עולים מפולין ומרוסיה ולהסיעם לארץ.

בשנים האחרונות התפטר ממשרותיו הצבוריות בועד הקהלה ובועד
בתי הספר, אך בכל זאת לא חדל מתת את תמיכתו, עזרתו ועצתו לכל הפונים
אליו.

בן שבעים היה במותו. הניח אחריו אשה, ארבעה בנים וחמש בנות.

קהלת אלכסנדריה לא תשכח לעולם את אחד מטובי בניה, המנוח יוסף די פיג׳וטו ביי ז״ל. יהי זכרו ברוך.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42569