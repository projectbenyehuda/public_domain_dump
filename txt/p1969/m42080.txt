


	
	חלוקת הקהלה לשתים
	



בשנת 1871 פרצו סכסוכים בין חברי הקהלה ובין ראשי הועד.
ההמון דרש ממנהליו לפרסם דין וחשבון מפורט מכל הכנסות והוצאות הקהלה. והם,
ראשי העדה, שעבודתם בצבור היתה לשם שמים ובלי שום קבלת פרס, ראו את עצמם
נעלבים בדרישתם זו, המעידה על חוסר אמונה בהם, ולא רצו להכנע ולפרסם חשבון
מפורט. בשנה ההיא העתיק הברון יעקב די מנשה את דירתו מקהיר לרגלי עסקיו כדי
להשתקע באלכסנדריה. המתאוננים הגישו לפני הברון את תלונות ההמון נגד סרובם
של חברי הועד למסור דין וחשבון מפעולותיהם ויבקשו ממנו לתווך בזה.

הברון די מנשה נסה לפשר ביניהם ולשכנע את הועד לעשות את
בקשת הקהל ולא הצליח. אז התאספו לאספה תחת נשיאות הברון ויחליטו לשלוח
התראה אחרונה לחברי הועד: שאם לא ישימו לב גם הפעם לתביעותיהם הצודקות, אז
יתבדלו. וכאשר לא נענו גם באיומם זה, הוחלט לבחור בועד חדש תחת חסות הממשלה
המקומית. מנו לרב ראשי את הרב יוסף מזרחי מצפת, הביאו מו"צ ושוחטים. גם
הברון נגש בימים האלה לבנות בית כנסת מפואר על הוצאותיו — “כנסת מנשה” —
וככה נפרדו יהודי אלכסנדריה לשתי קהלות צוררות אשה את אחותה.

אפס נשאר מכשול אחד לבסוסה של הקהלה המתבדלת, והוא: חוסר
בית קברות מיוחד. בכל פעם שקרה מקרה מות בין בני הקהלה החדשה, היו אנוסים
לפנות אל הועד הראשון כדי לקבל רשיון לקבורה. מובן כי זה גרם תמיד
לאי־נעימות, ולא חסרו גם קטטות ומריבות. והנה מת בנו של האדון אברהם פיחה,
קרובו של הברון די מנשה; רשות הקבורה לא ניתן, מפני שלא רצו לשלם את דמי
הקבורה שהטילו עליהם, וביום ה“לויה” בעת שכל קהל המלוים הגיעו אל שער בית
הקברות, והשומר עפ"י פקודת הועד סגר את השער ולא נתן להם להכנס, אז אבי
המת, מר הנפש, גרש את השוער, פקד להרוס את הקיר ויתפרצו לתוך בית הקברות
ויקברו את מתם.

התלונה הובאה לפני השופטים המושבעים בבית הקונסוליה האיטלקית על חלול בית הקברות, אך הקונסול השלים ביניהם.

בינתים השיג הברון די מנשה מהממשלה חלקת אדמה קרוב
ל“שטבי”, לבית קברות (כעת נקרא “בית החיים מספר 2”), ומאז החלו לקבר את
מתיהם בבית הקברות החדש. והפעם היה הפרוד גמור ומוחלט גם בחיים גם במות.
הכנסות הקהלה החדשה היו: מנדבות בית הכנסת ודמי קבורה.

לאשרם של אוהבת השלום, הפרוד נמשך רק עד שנת 1875. בשנה
ההיא התפשרו שתי המפלגות ויתאחדו שוב לקהלה אחת בהנהלת ועד אחד עם שני
נשיאים, אחד מכל מפלגה: בכור משה אגיון ובכור דוד מנשה. הקהלה נשארה תחת
שתי רשויות: הממשלה האוסטרית והממשלה המקומית. השניוּת הזאת גרמה תמיד
לסכסוכים רציניים; ובאספתם האחרונה בחדש אדר באותה שנה החליטו באחוד הקהלה
אחוד גמור ושלם. בהנהלת הועד היה רק נשיא אחד, והוא הברון בכור די
מנשה. הוקהלה נשארה תחת חסות הממשלה האוסטרית.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42080