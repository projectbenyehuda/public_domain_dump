


	
	ראש הרבנים באלכסנדריה
	



חשון התרצ״ז

כשנבחר רבנו דוד פראטו לרב ראשי בקהלת רומא נתפנתה משרה זו
בקהלתנו ומאז התנהלה הרבנות הראשית בתבונה ובחריצות רבה ע"י הראב״ד והחוקר
רבי יעקב טולידנו בתור ממלא מקום רב ראשי, ועפ״י בקשתו נדרשה הקהלה למנות
רב ראשי. כמועמד למשרה נכבדה זו בא אלינו מפאריז הרב המלומד דר׳ משה
וינטורה.

בבואו לעירנו ברכבת מפורט־סעיד נתקבל ע״י חברי משרד הרבנות
ופקידיו, ועפ״י בקשת ועד הקהלה הואיל כבוד הרב לתת שורת הרצאות בעברית
ובצרפתית לפני הקהל האלכסנדרוני. ההרצאה הראשונה היתה בצרפתית במוצאי שבת
ר״ח טבת בביהכ״נ “אליהו הנביא” על הנושא “החשמונאים” לפני קהל של אלף וחמש
מאות איש ואשה. ביום ה' שלאחריו שוב הרצה בצרפתית באולם הגדול להרצאות על
“הרמב״ם ושיטתו בפילוסופיה” בנוכחות כל סלתה ושמנה של הקהלה האלכסנדרונית.
כבוד המרצה נגע בשאלה הערבית והזכיר את תקופת הזהב בספרד, שהיתה אז כנאות
מדבר בתוך הישימון הגדול של חשכת הבערות ששררה בכל העולם, ורק בספרד היו
רבנים יהודים ושייכים מושלמים עוסקים יחד בשאלות מדעיות וחקירות דתיות
ופילוסופיות. הם למדו לדעת, כי הם אחים לגזע ומדברים בשפות אחיות, וגם
אמונתם היא אחדות האל… והוא מקוה כי גם עתה אפשר להם לבוא לידי הבנה
הדדית לטובת שתי האומות האחיות.

הרב האורח הרצה עוד כמה הרצאות: בעברית בביהכ״נ “זרדיל” על
הנושא “דון יצחק אברבנאל למלאות ת״ק שנה להולדתו” בצרפתית בלשכת “בני ברית”
על הנושא “החסידות בישראל”, ובביהכ״נ “מנשה” על “החנוך היהודי”. בגלל נועם
דבורו וצחות שפתו בעברית ובצרפתית מצא חן בעיני הקהל האלכסנדרוני, וביחוד
הצעירים הצמאים לדבר ה' רואים בו את האדם המוכשר למלא את המשרה רבת
האחריות, ושבמרצו וכח עלומיו (בן מ״ד שנים), ידע להדריך את הקהלה ולהכניס
בה רוח יהדות ולאומיות ויצליח לרומם את מצבה הרוחני והתרבותי.

ונעים לנו להודיע כי בהתאסף כל חברי הועד הוסכם פה אחד
למנות את הרב ר׳ משה וינטורה לרבה הראשי של הקהלה לשמחתו של כל
הצבור.

הרב רבי משה וינטורה נולד באיזמיר בדצמבר 1897
גמר למודיו בבית המדרש לרבנים בקושטא, שמש בתור מורה
לעברית ותורכית בקושטא ובבגדד, היה גם מנהל בי״ס בבירות. אח״כ למד
באוניברסיטה בפריז ובמכון “לה סורבון” קבל תארים מדעיים שונים במדעי החנוך,
הפסיכולוגיה, המוסר ותורת החברה, פילוסופיה כללית והגיונית. במרס 1935 קבל
תואר דוקטור לספרות ולפילוסופיה על חבורו “הפילוסופיה של רבי סעדיה גאון”,
ו“הפילוסופיה של הכוזרי”. ביחוד נתפרסם שמו בגלל ספרו על הפילוסופיה של רבי
סעדיה גאון, המכיל גם תרגומים מהמקורות הערביים. בספר זה באה הקדמת הד״ר
ז׳וליין ווייל, הרב הראשי של פריז. הוא יודע השפות: עברית, צרפתית, ערבית
ספרותית, אנגליה, ספרדית, תורקית וגרמנית.

– ביום ג׳ שעבר נתכבד רבנו הראשי החדש רבי משה וינטורה
להתקבל לראיון בפני הוד מלכותו פ׳ארוק בארמונו אשר בקובה. כבוד רבנו הוצג
ע״י ראשי ועד הקהלה שלנו האדונים רוברט רולו, אדוין גוהר ורפאל טוריאל.
הראיון נמשך יותר מרבע שעה. הוד מלכותו התענין במצבה של הקהלה היהודית
באלכסנדריה.

תמוז תש"א.

בשמחה רבה נוכל להדגיש את עבודתו הפוריה של רבנו הראשי רבי
משה וינטורה בשדה התרבות העברית בקהלתנו. עוד מראשית בואו ראה רבנו בצער רב
את הנוער שלנו ההולך ומתנוון מחוסר אנשים פעילים בעלי השפעה להדריך אותו;
ובקהלה גדולה וחשובה כקהלתנו המונה למעלה משלשים אלף יהודים (כן ירבו) ישנם
אלפים צעירים המקבלים את השכלתם במוסדות חינוך זרים. רבנו הרגיש בסכנה
הגדולה ויתאזר ליצור מרכז רוחני בשם “מוסד הרמב״ם” הקיים זה כשנה, שמטרתו
להפיץ את התרבות העברית בין שדרות הנוער היהודי ולחנך את הדור הצעיר על
בסיס התורה והמסורת. את מטרתו זו משתדל המוסד להשיג על־ידי: א) שעורי תלמוד
מפי הרב הראשי, ש״ע, תנ״ך והיסטוריה מפי מורים שונים; ב) יצירת ספריה
יהודית, שתכיל את היצירות הנחוצות ביותר לרוות את צמאון אלה הרוצים להכיר
את תרבות ישראל וכו'.

נאומיו והרצאותיו של רבנו הראשי בעברית ובצרפתית על נושאים
מלאים ענין ביהדות, הנערכים בכל ליל שבת בבית הכנסת “אליהו הנביא”
ובהזדמנויות שונות בלשכת “בני־ברית” ועוד, מושכים המון רב ביחוד מצעירינו
המשכילים הצמאים לדבר ה׳. אחת בחודש, “בשבת מברכים” מרצה הוא בעברית
בהיסטוריה היהודית בשפה צחה ובסגנון חדיש. נאומים אלה מכשירים חוג אנשים
מהשדרות העליונות של הקהלה להכיר את המאור שבתורה ובלאומיות. בבית הכנסת
“מנשה” נואם בכל יום שבת אחרי המנחה רבי אהרן אנג׳יל סגן משרד הרבנות, פעם
בעברית ופעם בצרפתית, נאומיו נשמעים בתשומת לב מיוחדה.

– פעולה חשובה אחרת בוצעה בימים האחרונים ע״י רבנו הראשי,
בפרסמו בשפה הצרפתית “ספר שמושי לחינוך דתי יהודי” הספר נדפס בהדור רב
בפורמט גדול בן 150 עמוד וחולק לששה חלקים: א) ברכות הנהנין ועקרי האמונה;
ב) החגים היהודיים והספרות הדתית בתוך מסגרת ההיסטוריה; ג) המאכלים
האסורים, דיני שחיטה; ד) קטעי תפילות ותרגומן; ה) מזמורי תפילה עם תוי
נגינה; ו) המוסר היהודי. וכל זה נכתב בטוב טעם ודעת שהקורא יהנה מאד
בקריאתו.

תועלת רבה צפונה בחידוש שבספר החנוכי הזה, בעיקר לנערים
בגיל ה“בר מצוה” האמידים שביהודינו, אשר בניהם מתחנכים בבתי־הספר
הלא־יהודים נזכרים ביהדותם רק בהגיע ילדיהם לגיל “בר מצוה”. נוהגים הם אז
להביא אל בתיהם “חכם” ודואגים לכך שלא יעמיס חלילה על בניהם ידיעות מרובות
בשפה העלולות לדעתם לקפח את כושר עבודתם בבתי־הספר. ה“חכם” עושה מלאכתו
באמונה ומלמדו “תורה” זאת אומרת, מאלף בית ועד “מודה” וכמובן שברכות ציצית
ותפילין, קריאת־שמע וברכות התורה נכללים בלימוד זה. וכל זה כדי לחוג את
חגיגת “בר־מצוה”. בפעולה זו הם ממלאים – לפי דבריהם – את חובתם
כיהודים.

והעשירים הגדולים הנמנים עם השדרות הגבוהות – אין להם צורך
גם בזאת. הם חושבים שאפשר להיות יהודי גם מבלי לדעת את עיקרי הדת היהודית
ודברי ימי עמם, ואפילו גם מבלי להכיר את צורת הא״ב העברית, המהדרין שבהם
אשר גורם להם מזלם ונקלעים באורח ארעי בבית־הכנסת – נוהגים לקרוא את ברכות
התורה ו״הקדיש" מתוך כתב יד לטיני. וגבאי בתי הכנסת דאגו כבר לכך שטבלאות
מיוחדות לדבר תמצאנה על “הבימה” למען “ירוץ הקורא בו”.

כזה הוא המצב העגום של התרבות היהודית בעיר ואם בישראל, דור הולך ודור בא ללא תורה וללא יהדות!

ספרו של הרב הראשי בא למלא את החסר; ולתקן את הטעון תיקון.
ומי יתן והשפעתו של רבנו תעמוד לו להכניסו לבתים שספר עברי היה שם עד עתה
בבחינת בל יראה ובל ימצא.





חשון התש״ג

התרבות העברית.

למוסד הרמב״ם שהוקם בשנת ת״ש ע״י רבנו הראשי ד״ר משה
וינטורה כבר יצא מוניטין, ואף לקוראי “עם וספר” הגיע שמעו, ואמנם מרץ רב
השקיע ומשקיע כבוד הרב בחזוקו ובהרחבתו של המוסד המועיל הזה אשר שם לו
למטרה לשפר את מצב החנוך היהודי בעירנו. למן הוסדו שם לבו למצב בוגרי בתי
הספר של הקהלה, שיצאו אמנם ברכוש עברי לא קטן, ואשר מפאת חסר המשך, היתה
נשקפת להם סכנות השכחה. מוסד זה הקים כתה של בוגרים אלו ויצר המשך טבעי
ללמודים העבריים. בצדק יכולים אנו להתפאר עתה בכתה זו, שידיעותיהם העבריות
של תלמידיה מבוססות ומושרשות ברוחם. שעורי השתלמות אלה ניתנים ע״י הרב
הראשי בעצמו בעזרת סגנו הרב אהרן אנג׳יל ושלמה ערב.

עם התחלת עונת הלמודים החדשה התחיל רבנו בעבודה רצינית
וחשובה יותר, למצוא תקון לתקלה הגדולה של הנוער, ולחנך את הדור הצעיר על
ברכי התורה והמסורה. וכך עלה בדעתו ליסד בית ספר תיכוני, שחסרונו היה ניכר
בקהלתנו; בתי הספר לקהלה היו תמיד בתי חנוך למתחילים בתכנית בית ספר עממי;
ולאותם התלמידים בגמרם את הכתה העליונה, השתדלו מנהלי הבית לשלוח את
המתקדמים שבהם אל בית ספר מוסד מנשה או אל הליציאום היהודי להשלים את
למודיהם עד הגיעם לקבלת תעודת בגרות בקונסוליה הצרפתית; ששאיפותיהם היחידה
של תלמידינו היתה השגת תעודת בגרות כדי לצאת למלחמת החיים; אבל כעת נשתנו
הזמנים, מדיניות הממשלה דורשת שהתלמידים ידעו את השפה הערבית כהוגן וללמוד
את המדעים בשפה זו.

בית ספר תיכוני מיסודו של רבנו כעת בא להשלים את
החסרון הזה ולהכין תלמידים עפ״י תכנית ממשלתית קבועה, ובה בעת התאמה לבית
ספר תיכוני כללי, ובהוספת הלמודים העברים לפי שטה מסוימת ותכנית מיוחדה
וידיעה מספיקה בהיסטוריה היהודית, שלחן ערוך וכו'.

תקופת הלמודים היא של חמש שנים.

הלמודים הם חנם.

התקציב בשנה האחרונה עלה לשני אלפים ומאתים לירות.

לפי החשבון עולה הוצאות כל תלמיד עשרים לירות מצריות לשנה; ובמשך חמשת שנות למוד יעלה 100 לירות מצריות.

ועד מוסד הרמב״ם מבקש מהקהל הרחב שלנו למצוא נדיבים שישלמו 20 לירות שנתיות כדי להחזיק תלמיד אחד על
חשבונו. עלינו החובה לתת לתלמידינו השכלה גבוהה; ולא – יהיו רבים מצעירינו
נדונים להשאר בורים בלי כל השכלה מספיקה.

זהו המפעל החשוב ביותר שנוסד בזמן האחרון בשדה החנוך בקהלתנו.

חברי ועד בית הספר:

דר' משה וינטורה, רב ראשי בקהלה – נשיא הכבוד, יצחק
ואינה נשיא, סלב׳טור לוי סגן נשיא, מריו די בוטון – גזבר, ויקטור טוטאח –
גזבר, יוחנן וינבלט – מזכיר, יוסף שרביט, א׳ חולו, עו"ד י׳ זינדברג –
יועצים.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42573