


	
	בית זקנים
	



אלכסנדריה, כ' אדר תרצ"ד



בקהלתנו, המונה הרבה מוסדות־חסד שונים שתעודתם לבוא לעזרת
הסובלים, החולים, והעניים, — מורגש היה חסרונו של בית־מנוחה לזקנים ותשושי
כח. אומללים רבים וקשי יום כאלה מסתובבים בחוצות, ומי יודע אם לא נאספו כמה
מהם בלא עתם מחוסר בית־מחסה שידאג לכלכלתם.

למלא את החסרון הזה נוסדה לפני שלש שנים, ביזמתן של
הגבירות ש' אשכנזי וד' ואינה, אגודת־נשים במטרה ליסד מקלט לזקנים בלי
הבדל מין, ובאמצעים שהיו בידי הועד שכרו בית במוחרם ביי ואספו אל תוכו
עשרים זקנים וזקנות, והן מספיקות להם את כל צרכיהם.

אולם ועד הנשים הכבודות אינו מסתפק בזה. רוצות הן לבנות
בית מיוחד לתכלית זו שיוכל להכניס הרבה זקנים מאותם הדופקים הרבים על שערי
הבית ואין לאל ידן להושיע.

בשבוע שעבר נחתם הסכם בין הגברת פ’ליקס גרין, נשיאת המוסד
“מחסה לזקנים”, ובין הנדיבים האדונים אברהם עדה ובניו, שעל פיו יקומו
האחרונים בכספם בנין נהדר שיהיה בנוי ומסודר לפי כל השכלולים המודרניים,
ושיכיל בתוכו למעלה ממאה זקנים וזקנות. בבנין זה הובטחה כל הנוחיות החמרית
והמוסרית של הזקנים: אור, מים חמים וקרים, גן נחמד, בית כנסת וכו'
וכו'.

ועד הגבירות עוסקות כבר בהכנות לחנוכת הבית. לנשיאות הכבוד של הועד נמנו: הגברת דוד פראטו והגברת אורו פ’רנסיס.

וביום הפורים הונחה אבן הפנה בחגיגיות רבה. השתתפו בטקס
רבים מנכבדי קהלתנו, ובראשם הרב הראשי, הברון פ’ליקס די מנשה נשיא הקהלה,
כל בני משפחת עדה ביי, וכל חברות־הועד של אגודת הנשים.

הנשיאה פ. גרין והעו“ד מ. חזן נאמו על ערך המאורע. הרב
הראשי אמר בין שאר דברים: “הנה זכינו היום, הודות לשקידתן וטוב לבן של נשים
עסקניות ולנדיבות לבו של האדון אברהם עדה ביי, להנחת אבן הפנה למחסה
לזקנים, ובקרוב יתנוסס הבית לתפארת הקהלה היהודית האלכסנדרונית; ואני בטוח,
כי בימים הבאים נזכה גם כן ל”בית יתומים” אשר חסרונו מורגש מאד בקרב
קהלתנו. ישנם מאות יתומים המסתובבים ברחובות ואין מי שידאג להם, בית־יתומים
יאסוף אותם וידאג לכלכלתם וילמדם תורה ומלאכה, ובזה “נגול חרפה
מעלינו”.

בברכה המסורתית נסתיים הנחת אבן הראשה.





אלכסנדריה, ד' תשרי התרצ"ב



הנחת אבן הפנה לבנין בית חולים נהדר וחדיש על מגרש גדול ויפה ברחוב אבוקיר סמוך לספורטינג־קלוב.

אותו הבית במוחרם ביי שנבנה לפני ארבעים וחמש שנים לא היה
מתאים יותר לדרישתה ולצרכיה של הקהלה היהודית באלכסנדריה שאוכלוסיה הולכים
ומתרבים.

הוחלט לבנות בית חולים חדש משוכלל ויפה, פתחו במגבית,
והקהל היהודי נענה לדרישתו של הועד, הגברת לוצאטו פשה ומשפחת פשה ומשפחת
הברון די מנשה היו בין ראשי המנדבים, ששים אלף לו’מ הוצאו לבנין הבית החדש
בספורטין קלוב על שטח של 1800 אמות מרובעות עם כל הרהיטים והמכשירים הכי
חדשים והמודרניים, הבית מכיל 140 מטות, בית חולים זה הוא אחד מהמשוכללים
ביותר בארץ מצרים, המנחיל כבוד ותפארת לקהלה היהודית.

החגיגה היתה ברוב פאר והדר תחת חסותו של הדרת מלכותו המלך
פ’ואד א' בנוכחות חוסין סברי פשה שבא בשם הוד המלך; הנסיך טוסון פשה, וכל
צירי הממשלות הנכריות.

הברון פ’ליקס די מנשה נשיא הקהלה הציג את הגברת לוצאטו פשה
לפני הקהל כאשה אצילה ונדיבת לב, שהיתה הראשונה שפתחה את רשימת הנדבות,
הודה לעיריה על עזרתה החמרית לטובת בתי החסד ובתי הספר היהודים, ויאמר:
שבתי החולים והמרפאות שלנו פתוחים לכל הבא לדפוק על דלתותיהם בלי הבדל דת
וגזע.

בפתיחת בית החולים הנוכחי אמר הברון: איננו צריכים לשכוח
את מסירותם ואת התלהבותם של אותם האנשים הטובים שעבדו לפני ארבעים שנה
לטובת בית החולים הישן “מוסד מנשה”.

זכורני כמה הרפתקאות עברו על ראשיהם עד שיכלו לבססו. והנה
זכינו היום להניח את אבן הפנה לבנין בית חולים גדול וחדיש, ואתם בני הדור
החדש תקצרו את פרי עבודתנו, ותשתדלו לגדלו ולשכללו שיהיה לכבוד ולתפארת
לקהלתנו.

אחריו דבר הרב הראשי פרופיסור דוד פראטו ויאמר: זה לי
שנתים וחצי מאז באתי לשרת בקדש בעירנו. עוד בימים הראשונים הרגשתי בנחיצות
בית חולים שיהיה מתאים לכבודה של הקהלה, מעל בימת ביהכ"נ הטפתי בעוררי את
רוח נדיבינו לבנין בית חולים נהדר וכו' ואקוה כי כל אחד ואחד ממנו ירצה
להשתתף במפעלנו כמו שעשו אבותיכם לפני ארבעים שנה, אז היה מספר אוכלוסי
היהודים באלכסנדריה שמנת אלפים נפש, וכעת מגיע מספרנו קרוב לשלשים אלף, כן
ירבו!

הגברת לוצאטו פשה הוזמנה להניח את האבן הראשית כשכל הקהל הריע תרועת שמחה.

בנין ביה"ח הזה עם קרן הקימת לכלכלתו יעלה למאה אלף לירות מצריות.





אלול תרצ"ח



הפעולה היותר חשובה שיש עלינו להבליט בשנה זו, היא בלי ספק
יסוד המושבה “כפר ידידיה” שהוקם על קרקע קרן הקימת בעמק חפר. זהו פרי תרומת
הכספים — שלשה עשר אלף לירות — שנאספו בין יהודי אלכסנדריה לטובת פליטי
גרמניה. בימים האחרונים הוחנה הנחת אבן היסוד של המושבה בנוכחות פקידי
הממשלה הארצישראלית, מנהלי המוסדות הרשמיים שלנו, וצירי קהלתנו האדונים:
אדוין נ' גוהר, יוסף עדה ואדוארד אגינן.

— ועד הקהלה התענין גם בהתפתחות הספורט בין צעירנו, וכדי
לאפשר את נסיעתם לא"י לקחת חלק בהמכביה השניה, תמכה הקהלה באיזה סכום לסניף
“המכבי” בעירנו, שבראשו עומד האדון יעקב גוהר, סגן נשיא הכבוד של המכבי
העולמית; ועלינו לציין בשמחה כי צעירינו הצטיינו במשחקיהם.

— בנין “בית יתומים”. לשמחתנו נוכל להודיע כי הוחל כבר
בנין בית יתומים של “אגיון” על קרקע רכוש הקהלה ב“שטבי”, ובעוד חדשים אחדים
אנו מקוים לחנך אותו. ובהזדמנות זו עלינו להודות לנדיבים האדון והגברת יעקב
יצחק אגיון בשם כל בני הקהלה על נדיבות לבם לטובת היתומים העזובים.

וצריך להודות כי ביסודו של “בית יתומים” זה אנו חייבים לרב
הראשי ר' דוד פראטו, רבנו לא חדל לדבר על לבו של הנדיב יעקב אגיון להשפיע
עליו לקבל את יסודו ולהבטיח את קיומו.

— בנין מושב זקנים “מקלט”. הקהלה הרשתה לאגודת הנשים
“רצון טוב” לבנות על קרקע שלה בקלימונופולי סמוך לבית הכנסת “ששון”, את
הבית שישמש מחסה לזקנים וזקנות. ובקרוב יתחילו בבנין. מלבד “בית הזקנים”
היפה שנוסד ע"י הנדיב המנוח אברהם עדה ביי, במוחרם ביי ושחונך ברוב פאר זה
כשנתים.

— הרבה עזבונות חשובים ונדבות של סכומים מסוימים נתקבלו
בשנה העברה, מקצתם — בתור קרן קימת לטובת בתי הספר של הקהלה, ומקצתם —
לטובת בית החולים היהודי בעירנו שנבנה לפני שלש שנים, ועד היום נחשב הוא
להיותר משוכלל, מסודר ומודרני מכל בתי החולים במצרים, וכמובן הוצאות הבית
הן עצומות, ונופלות למשא כבד על תקציב הקהלה. — בזמן האחרון עפ“י הצעתו של
האדון רפאל טוריאל גזבר הקהלה — נדבו רבים מעשירנו להחזקת מטות בבית החולים
על חשבונם בשלמם 65 לירות הוצאות כלכלת כל מטה. ע”י ההצעה הזאת הוכנסו
לקופת בית החולים 1700 לי"מ.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40645