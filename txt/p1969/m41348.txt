


	
	אזכרה לד״ר מאכס נורדוי ז״ל
	



אדר תרפ״ג

גם עירנו אחרי אחותה הבכירה קהיר. ערכה אזכרה נהדרה לגאון דורנו המנהיג הגדול ד״ר מאכס נורדוי.

הסתדרות הציונית המקומית קבלה על עצמה את עריכת האזכרה.
והזמנות נשלחו לכל נכבדי הקהלה לבוא אל האזכרה שתיערך “בבית העם” במוצ״ש זה
בשעה תשע בערב.

בשעה המיועדת היה האולם מלא מפה לפה. נוכחו כל סלתה ושמנה של היהדות האלכסנדרונית. גבירות ואדונים.

על הבמה ישבו הרב הראשי פרופ' די לה פירגולה, יוסף די
פיג׳וטו ביי נשיא בני ברית, אלבירט חסאן נשיא הסתדרות הציונית המקומית,
והנואם מר משה מסיקה משמר של צופים עברים שמר על הסדר.

הרב הראשי די לה פירגולה פתח את האספה באזכרתה לנשמת המנוח ובאמירת קדיש.

הא׳ יוסף די פיג׳וטו ביי הציג את הנואם הנכבד לפני הנאספים.

מתוך דומיה גדולה ששררה באולם, החל העו״ד מר מסיקה את נאום
ההספד שלו. בקוים בולטים ובהירים תאר לפני השומעים את פרצופו הרוחני של
אביר הסופרים עלה עד ראש משפחת דון יצחק אברבנאל בכדי להוכיח שדר' נורדוי
היה ממשיך את פעולתם הנשגבה של היהודים הגדולים מהם.

הנואם דבר על חיי המת הגדול, על נדודיו הרבים אחרי השיגו
את תעודת רופא, את ביקוריו ברוסיה, בסקנדינביה ועד ספרד בכדי ללמוד את תנאי
החיים בכל המקומות, הללו ולנתח במוחו הגדול את תכונת עמי אירופא
ומוסדותיהם.

כאן דבר הנואם על נורדוי בפאריז ועל הסבות שגרמו לחבור
ספרו הגדול הנודע בשם “שקרים מוסכמים” שנדפס בליפציג ושעשה רושם
כביר בכל העולם המדעי, ועל שאר ספריו שזעזעו את
כל יסודות המקובל המוסכם עד אז. דבר על ערך עבודתו הלאומיות, יחד עם תאודור
הרצל המנוח.

במשך שעה וחצי דבר הנואם הנכבד והקהל הרב ישב בדממת קדש ממש בכל הזמן הזה ושומר את שפתיו.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41348