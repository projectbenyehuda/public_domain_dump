


	
	ראיון הרב פרופ׳ דוד פראטו עם הוד מלכותו המלך פ׳ואד א׳
	



כ"ט כסלו התרפ״ח

ביום הששי כ״ב כסלו לפני הצהרים נתכבד כבוד הרב הראשי
בעירנו פרופ׳ דוד פראטו להתקבל לראיון לפני המלך פ׳ואד א׳ בהיכל עבדין.
המלך קבל אותו בסבר פנים יפות, והראיון ארך כשעה וחצי. ראשונה דברו על
נסיעתו לארופה, ואח״כ על עניני הקהלה היהודית באלכסנדריה, מוסדותיה ובתי
הספר שלה וכו׳. ואחר כך עברה השיחה על הציוניות. הרב באר לפני הוד מלכותו
את מטרתה הנעלה והרוחנית של התנועה הזאת. להוד מלכותו היו משפטים קדומים על
הציוניות, והפרופסור דוד פראטו בנועם דבורו השכיל להסביר למלך את ערכו של
הבית הלאומי ליהודים ותועלתו בתור מרכז רוחני ותרבותי שמשם תצא תורה לעולם
כלו. אחר כך דברו על היחוסים ההולכים ומשתפרים בין היהודים והערבים בארץ
ישראל, ולבסוף השמיע הרב את דעתו על הנחיצות לחבר את שתי הארצות השכנות,
ארץ מצרים וארץ ישראל, בקשרי ידידות ואחוה בין שני העמים האחים בגזע
וברוח.

הוד רוממותו התענין הרבה בכל השיחה, ואמר: עד עתה לא היה לי מושג אמיתי מתנועתכם, ואבקשו שבראיון השני נוסיף ונתוכח עוד בזה.

אח״כ קם רבנו הגדול על רגליו ובשימו את ידיו על ראש המלך,
ברך “ברכת כהנים” בעברית ובתרגום איטלקי. הוד מלכותו התפעל מאד. ואחרי כן
נפרדו בחביבות רבה.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41362