


	
	נצחון העברית
	







כ“ב תמוז תר”פ

ביום ד' כ“א תמוז היו בין העומדים למבחן לפני הקונסול
הצרפתי והשופטים המושבעים בשם ממשלת צרפת כדי לקבל את תעודת הבגרות, גם
שמנה תלמידים יהודים אשר הציגו את השפה העברית בין שתי השפות הזרות אשר על
הנבחנים לדעת, מלבד לשון צרפתית. כי כידוע הכירה
תורת ההשכלה בצרפת בזכותה של השפה העברית לחשבה בין השפות החיות. כבוד
הקונסול שלח מכתב להאדון דוד יודילוביץ המזמינו בין מספר המושבעים לבוא
ולבחון את התלמידים בעברית, גם כבוד הרה”ג די לה פרגולה היה נוכח בעת
המבחן. וכל שמנת התלמידים קבלו את תעודת הבגרות בציונים יפים.

הנה כי כן, שפתנו נכנסה כבר בשורה אחת עם יתר השפות
שבעולם, ועיני אחינו המקומיים ראו בנצחון העברית! יש לקוות כעת כי נצחון זה
ישפיע קצת על גדולינו במצרים וישתדלו להרבות את מספר שעות הלמודים בעברית
בבתי ספרנו ויכניסו איזה תקונים נחוצים לפי רוח הזמן, בראותם כי העברית
נחשבת כבר גם בּין הגוים לשפה חיה. ואולי יהיה גם לקח טוב לכל מאות
התלמידים הלומדים בביה"ס הנכרים המקבלים חנוך זר ומרעל.
ומסתפקים בקחתם איזה חכם בבתיהם ללמדם את
הברכות והתפלות, ובזה חושבים כי יוצאים ידי חובתם לה' ולעמם. הגיעה כבר
השעה שראשי קהלתנו יתעסקו בשאלה זו בכבד ראש, אשר בכל צעד הננו מרגישים את
התוצאות המעציבות לרגלי התרשלותם, ואם לא ידאגו בעוד מועד, אז לדאבוננו כל
מאות הצעירים מבני הדור החדש שלנו המתחנך בבתי הספר של האחים והאחיות, הם
אבודים לעמנו.





ז' אב התר"ף

לפני ארבעה חדשים פתחה אגודת צעירי ציון בעירנו “לשכת
מודיעין” בכדי להספיק את כל הידיעות הנחוצות לכל המבקש לעלות, וכמו כן לבוא
לעזרת כל אלה מהעולים הבאים הנה מטרייסט והנזקק לתמיכה כי לפעמים תתעכבנה
האניות היוצאות מטרייסט בדרכן ליפו, וצידתם אזלה מתרמילם, אז הלשכה תומכת
בהם כל ימי שבתם בעירנו עד בואם ליפו. ישנן אניות המגיעות רק על חוף
אלכסנדריה, לאלה עוזרת הלשכה במלון ובצדה לדרך עד בא אניה אשר תביאם ליפו.
לאחרים אין גם תעודות מסע. אחרים נרשמים לחוף בירות, לשכת מודיעין עובדת
לסדרן באופן שלא יפגעו בשום מעצור.





הקהלה היהודית בעירנו תמכת בתמיכה חדשית לשם זה, עשר לי“מ
והפרו פלשתינה הקציבה סכום של מאתים לי”מ להוצאות למשך ששת החדשים. נתקבּלו
נדבות שונות וביניהם גם מהעולים עצמם.

עד היום עברו דרך עירנו 3154 נפש בשתים עשרה אניות.

מטעם צעירי ציון סודרה ועדה מיוחדת לעניני החלוצים העולים,
ואלה היו חבריה: רפאל דואק, דוד יודילוביץ, ליאון נחמיאס וש'
רפפורט.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41338