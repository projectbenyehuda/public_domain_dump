


	
	[מכתבים פשוטים]
	




מִכְתָּבִים פְּשׁוּטִים וַעֲנָוִים,

עָמְלָה יָד כְּבֵדָה לְכָתְבָם —

תָּוֵי-כָבוֹד תְּלִיתִים עַל חָזִי.





מִלַּיִךְ שֶׁצָּמְחוּ בְּעַרְבוֹת בֶּסְרַבִּיָּה

כְּקִלְחֵי הַתִּירָס הַקָּשִׁים,

אֲחוֹתִי הַשְּׁחוֹרָה!





לִפְנֵי פִתְחֵךְ בְּאֵר חָפָרְתְּ,

בָּא כֶלֶב-שְׁכֵנֵךְ הַשָּׂעִיר

לִרְאוֹת בַּמַּעֲשֶׂה.

וּבָנַיִךְ דִּמּוּ לָדוּג בָּהּ

עִם עֶרֶב

יָרֵחַ מַחֲמִיא.





זוֹחֵל הָיִיתִי —

וּמִן הַשֻּׁלְחָן לִנְפֹּל

לֹא נְתַתִּנִי.





וְעַתָּה אֹמְרָה מִלִּים זָרוֹת

מִדֵּי לַיְלָה

אֶל כְּרַךְ מִשְׁתָּאֶה —

וְאֵין יוֹדֵעַ,

כִּי אוֹתָךְ אֲדַבֵּר מִקִּרְבִּי,

אַתְּ אֲחוֹתִי הַנַּעְלָמָה

בְּעַרְבוֹת בֶּסְרַבִּיָּה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12780