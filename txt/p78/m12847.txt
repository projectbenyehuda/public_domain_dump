


	
	[לזמן אקשיבה]
	




לַזְּמַן אַקְשִׁיבָה,

טִפָּה, טִפָּה הוּא נוֹטֵף וְעוֹבֵר –

וְאֲנִי פֹה תָמִיד הִנֵּנִי.





עַל גְּחוֹנוֹ יִזְחַל הַלַּיְלָה,

חַיָּה עָבָה, חֲלָקָה,

וְלוֹ סֶרַח לַח.





יְלָדִים גְּדֵלִים וְעוֹבְרִים,

עַל-פָּנַי וָהָלְאָה,

וּכְבָר יַלְבִּין שְׂעָרָם.





מְעַפְעֵף הַבֹּקֶר וְעוֹלֶה,

צָהֳרַיִם נָמִים וְעוֹבְרִים,

אֶל גִּיגִית תְּכֻלָּה

כְּבָר עֶרֶב שָׁקֵט

כְּיַיִן אָפֵל יִמְזֹגוּ –

וַאֲנִי פֹה תָמִיד הִנְּנִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12847