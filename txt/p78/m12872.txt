


	
	[בין ערביים]
	




בֵּין עַרְבַּיִם

תִּשְׂחֶה נַפְשִׁי בִּתְכֵלֶת הָרָקִיעַ

כַּעֲנָנָה קַלָּה, צְחוֹרָה,

מוּל הַשְּׁקִיעָה –

וְאַתְּ תִּרְאִיָה.





אַחַר יִגַּע אֹדֶם קַל

שׁוּלֶיהָ הַפְּרוּעִים, הַחֲרֵדִים –

וְאַתְּ תֵּעָצֵבִי.





וְכִי יֵצְאוּ הַכּוֹכָבִים

כְּבָר תַּעֲמֹד שְׁלֵוָה, כֵּהָה,

עַל גַּג בֵּיתֵךְ,

וְאַתְּ תִּבְכִּי חָרֶשׁ.





רוּחַ לֹא תִרְעָד.




וינה, 6.9.1916






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12872