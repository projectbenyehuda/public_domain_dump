


	
	[בצבור החולה]
	




בִּצְבֹר הַחוֹלֶה פֵּרוּרֵי כָל אוֹנוֹ

לִדְרֹךְ בִּמְבוּכַת יְלָדִים עַל מִפְתַּן יוֹם עוֹפָרֶת,

כְּשָׁב מֵרָחוֹק וְשׁוֹנֶה יֵרָאֶה מְעוֹנוֹ, –

יִתְמַהּ עַל יוֹמוֹ, עַל עַצְמוֹ וְעַל נֶכֶר הַקָּרֶת.





עַל יָם זוֹעֵף שֶׁגַּלָּיו כֹּה נִקְעָרוּ, נִתְלָלוּ,

בּוֹדֵד מַה-נִּקְלַע בֵּין שָׂפָה לְשָׂפָה!

דְּכָיֵי הָאֵימִים תּוֹךְ נַפְשׁוֹ עוֹד יִצְלָלוּ,

וְעוֹד תָּנוּס יַבָּשָׁה מֵרַגְלוֹ הָרָפָה.





מִישִׁימוֹן חֲלוֹמוֹ יַעֲלֶה וְהִנֵּהוּ טָלוּל אֵד כָּתֹם.

וְעָלֵינוּ יִשֹּׁב חִדָּלוֹן, כִּי יַעֲבֹר עַל-פָּנֵינוּ לְאָט.

וְחָרֵד אִם יִשָּׂא פַּךְ אָשְׁרוֹ הַיָּתוֹם –

עִמּוֹ הֵן כְּבָר מַתְנוּ אַף אָנוּ מְעָט.


[המקור האשכנזי]


וּבְלַקֵּט הַחוֹלֶה מֵעַרְשׂוֹ פֵּרוּרֵי כָל אוֹנוֹ

לִדְרֹךְ בִּמְבוּכַת יְלָדִים עַל סַף יוֹם עוֹפָרֶת –

כְּחוֹזֵר מֵרָחוֹק וְשׁוֹנֶה יֵרָאֶה מְעוֹנוֹ,

כֵּן יִתְמַהּ עַל יוֹמוֹ, עַל עַצְמוֹ, עַל נֶכֶר הַקָּרֶת.





עַל אוֹתוֹ יָם זוֹעֵף שֶׁגַּלָּיו נִקְעָרוּ, נִתְלָלוּ,

מַה-נִּקְלַע, הַבּוֹדֵד, בֵּין שָׂפָה לְשָׂפָה!

עוֹד דְּכָיֵי הָאֵימִים תּוֹךְ נַפְשׁוֹ יִצְלָלוּ

וְתִבְרַח יַבָּשָׁה מֵרַגְלוֹ הָרָפָה.





הוּא עוֹלֶה מִישִׁימוֹן חֲלוֹמוֹ טָלוּל אֵד כָּתֹם,

וְנוֹשֵׁב חִדָּלוֹן עָלֵינוּ, כִּי יַעֲבֹר לְאָט,

וְחָרֵד אִם יִשָּׂא פַּךְ אָשְׁרוֹ הַיָּתוֹם –

עִמּוֹ כְּבָר מַתְנוּ אַף אָנוּ מְעָט.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12836