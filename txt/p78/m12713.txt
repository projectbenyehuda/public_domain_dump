


	
	[לפני שערייך]
	




לִפְנֵי שְׁעָרַיִךְ, לִבְנַת-הַשְּׂמָלוֹת,

אֶעֱמֹד נָבוֹךְ.





לִפְנֵי נֶפֶשׁ תְּכֻלָּה,

זְהוּבָה,

שֶׁל בֹּקֶר קָיִץ.





מִתּוֹךְ עֹמֶק אָפֵל

הִנְנִי עוֹלֶה

וְשָׁלֵו שְׂחוֹקֵךְ רוֹחֵף

לִקְרָאתִי.





אֵיכָה אָבֹא אֶל חֲדָרַיִךְ

הַבְּהִירִים –

וּלְבוּשִׁי שָׁחוֹר?





גַּם אֶצְבָּעִי

לֹא תִגַּע צְנוּעָה

צִיצַיִךְ הָרַכִּים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12713