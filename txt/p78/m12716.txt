


	
	[יום סתו יפוח]
	




יוֹם סְתָו יָפוּחַ.

בְּיָדוֹ הַחִוְרָה, הָרוֹעֲדָה,

אַט יִפְשֹׁט הַשִּׂמְלָה הַשְּׁחוֹרָה

מֵעַל כְּפָרֵךְ הַנָּם.





מוּל מִשְׁכָּנֵךְ הַלָּבָן

קוֹדְרָה תַעֲמֹד הַתִּרְזָה הָעֲרֻמָּה,

הַנָּעָה.





בּוֹדֵד אָשׁוּב מִן הַלַּיְלָה,

חֶרֶשׁ לָהּ אֶשְׁתַּחֲוֶה:

“אִמְרִי שָׁלוֹם אֶל גְּבִרְתֵּךְ!”





וְאַתְּ –

עוֹד שְׁלֵוָה תָנוּמִי עַל יְצוּעֵךְ. –







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12716