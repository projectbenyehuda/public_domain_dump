


	
	[ראשי ההרים]
	




רָאשֵׁי הֶהָרִים כָּסּוּ שְׁלָגִים,

אַךְ הִנֵּה קַיִץ הַיּוֹם,

וּזְאֵבִים אֵינָם.





כָּל הָעֲלָמוֹת הִתְפָּרְקוּ שִׂמְלוֹתָן

אֶל הַלַּיְלָה,

וְלִבָּן יַךְ

כִּשְׁעוֹנוֹת לֹא-נִרְאִים

בַּדּוּמִיָּה.





אֵיכָה יֵרָדֵם הַלַּיִל –

וִיגוֹן כָּל הַלְּבָבוֹת

מְפַכֶּה וְשׁוֹאֵן

וְלֹא דֳמִי לוֹ?





הַמָּחָר לֹא יָבֹא,

הַלַּיְלָה יֶאֱרַךְ מְאֹד,

עוֹלְלִים יָקִיצוּ וְעוֹד חשֶׁךְ

וְלֹא יֵדְעוּ עַד מָה. –







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12760