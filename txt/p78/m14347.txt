


	
	[שְׁחוּטִים אָנוּ שׁוֹכְבִים בִּשְׁלֹשָה]
	




שְׁחוּטִים אָנוּ שׁוֹכְבִים בִּשְׁלֹשָה



בָּעֲגָלָה הַכְּבֵדָה,



הַסּוּסִים יִתְנַהֲלוּ לְאִטָּם,



שְׁנֵי גְבָרִים



שׁוֹתְקִים עַל הַדּוּכָן.





דִּמְדּוּמֵי סוֹף-קַיִץ



בָּאִים חֲשָׁאִית



בָּרְחוֹבוֹת הַשְּׁקֵטִים.





אָנָה-זֶה אָנוּ מוּבָלִים?





הַלַּיְלָה נִגָּשׁ בְּאֵין-יוֹדְעִים,



מְהֵרָה יָמוּתוּ כָּל הָרְחוֹבוֹת,



הַגְּבָרִים יוֹסִיפוּ עוֹד שְׁתֹק.





אַךְ נִטְפֵי דָם בּוֹדְדִים



יְסַמְּנוּ אָרְחֵנוּ.


וינה, 19.8.1922

*






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14347