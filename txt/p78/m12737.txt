


	
	[מול השקיעה]
	




מוּל הַשְּׁקִיעָה

תִּרְבַּץ זְהוּבָה, חֲרֵדָה,

קָמַת הַמּוֹרָד.





מִבֵּין חֲרַכֵּי תִרְזָה כֵהָה

יִזַּל עָלַי חֶרֶשׁ

זָהָב נִתָּךְ.





יְחִידָה תִנְהַר דֶּרֶךְ עֲרֻמָּה

אֶל הָעֶרֶב.





וּצְלָלִים רַכִּים

יִשְׁכְּבוּ אֲרֻכִּים עַל יְרַק הַמִּישׁוֹר.





אָז אֹמְרָה לְנַפְשִׁי:

"שִׁכְבִי אֶל הַצְּלָלִים,

כִּי עָיָפְתְּ!"







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12737