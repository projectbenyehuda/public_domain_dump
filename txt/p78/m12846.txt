


	
	[זה העולם]
	




זֶה הָעוֹלָם הִנֵּה קָם לִדְמָמָה –

וַעֲרֵמַת לַיְלָה כְּסוּתוֹ.





מֵרָחוֹק אָשׁוּבָה אֵלָי.

בָּאֹפֶל אַעֲמִיק בִּי חָזֹה –:

כַּלֵּיל הֵן רָחָב גַּם אָנֹכִי,

וְכָמוֹהוּ אֶנְהַר לְאִטִּי

אֶל אֵין-סוֹף.





שֶׁקֶט זַך זֶה –

מִתַּחַת לְכָל הַחַיִּים

אֶל קִרְבִּי יְפַכְפֵּךְ.





אֵשְׁבָה בְשִׁקְטִי כֹּה לָנוּחַ

מֵעֹצֶב יָמִים נִסְעָרִים.

וְיֶלֶד כָּחֹל בִּי יָנוּם,

וְעֵז עֲנוּדָה מַחֲרֹזֶת כּוֹכָבִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12846