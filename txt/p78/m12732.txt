


	
	[פתע מחלומי]
	




פֶּתַע מֵחֲלוֹמִי אָקִיצָה,

בְּחָפְזִי אֶשְׁלַח שְׁתֵּי יָדַי

בָּאֲפֵלָה

אֵלֶיךָ, דּוֹדִי.





רֵיחַ גֵּוְךָ הֶחָמִים

עוֹד יָלִיט חֶלְקַת בְּשָׂרִי

כְּדֹק עַרְפִלֵּי מֶשִׁי.





אֵיפֹה תִדְרֹךְ עַתָּה

רַגְלְךָ הַיְגֵעָה? –





בֹּקֶר

יָצִיץ מֵאֲחוֹרֵי הַגְּבָעוֹת

כַּדּוּר שֶׁמֶשׁ אַרְגָּמָן.





עַל סַף בֵּיתִי הַשּׁוֹתֵק

כְּבָר אֵשְׁבָה בָדָד

וְדֹם אַזְהִיבָה:

“חֲלוֹם רָאִיתִי”.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12732