


	
	[אל תירא]
	




אַל תִּירָא, יַלְדִּי,

רַק שְׁנֵי עַכְבָּרִים הֵם,

הַקּוֹפְצִים מִן הַשֻּׁלְחָן אֶל הַכִּסֵּא.

קְטַנִּים הֵם מִמְּךָ

וְלֹא יוּכְלוּ בָלְעֶךָ.





אַל תִּירָא, יַלְדִּי,

רַק אֶצְבַּע הַגֶּשֶׁם הִיא,

הַדּוֹפֶקֶת רְטֻבָּה בַחַלּוֹן –

לֹא נִפְתַּח לוֹ.





הֵחָבֵא בִי הֵיטֵב,

אֲנִי אִמֶּךָ.

נִמְשֹׁךְ לַיִל אָפֵל מֵעַל לְרֹאשֵׁנוּ,

וְאִישׁ לֹא יִמְצָאֵנוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12809