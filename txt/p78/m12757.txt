


	
	[בני אדם יישחו]
	




בְּנֵי אָדָם יִשַּׁחוּ אִישׁ אִישׁ עַל מַצַּבְתּוֹ,

הַשְּׁלָדִים יִשְלָיוּ בִנְשִׁיָּה אֲפֵלָה;

הַיְּעָרוֹת – כְּבָר תַּצְהִיב שַׁלַּכְתָּם הַקְּמֵלָה

וְאָסַר הַקַּיִץ לִסְעָרוֹת מֶרְכַּבְתּוֹ.





תִּינוֹקוֹת נְבוּכִים בָּרְחוֹבוֹת הַנְּעוּרִים

וּבָכֹה רַב בֶּכֶה עַל אָבְדַן אִמּוֹתָם;

עִם עֶרֶב יָבֹאוּ בַבָּתִּים הַפְּעוּרִים,

שֶׁעָזְבוּ הַגְּדוֹלִים, כִּי כָמְהוּ לְמוֹתָם.





וִירֻקֵּי-עֵינַיִם הַחֲתוּלִים מְהַלְּכִים

וְקוֹפְצִים לְפֶתַע לַקְּדֵרוֹת בַּכִּירָה

כַּעֲבָדִים לִשְׁיָרֵי סְעוּדָה כַבִּירָה;





קוֹלוֹת הַכְּלָבִים הַחֲשֵׁכָה מְפַלְּחִים

וְיַעַן הַגֶּבֶר בִּקְרִיאָה בוֹדֵדָה –

אַךְ אִישׁ עוֹד לֹא יֵעוֹר מִשְּׁנָתוֹ הַכְּבֵדָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12757