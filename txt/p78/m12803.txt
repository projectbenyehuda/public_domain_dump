


	
	[כי יקרב הליל]
	




כִּי יִקְרַב הַלַּיִל הַגָּדוֹל אֶל פִּתְחִי —

תּוֹךְ חִוְרַת חֹרֶף

אֵשְׁבָה עַל הַתַּנּוּר,

עוֹטֶה סֵבֶל-שֵׂיבָה.





מֵחֲדָרִים קְרוֹבִים

מְשׁוּבַת יְלָדִים צוֹהֶלֶת

תָּגִיחַ אֶל הָאֵלֶם.





וּנְעוּרַי שֶׁנָּסְעוּ לָעַד

יַבְלִיחוּ רֶגַע בְּאֹפֶק חַיָּי,

כְּרֹאשׁ תֹּרֶן אֳנִיָּה

לְאַפְסֵי עַרְבָּיִם.





וּבְחִיל יַכִּיר הַלֵּב:

אַךְ לַשָּׁוְא עָבַרְנוּ עַד הֲלוֹם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12803