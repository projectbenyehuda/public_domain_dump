


	
	[בשעת דמדומים]
	




בִּשְׁעַת דִּמְדּוּמִים,

עַל עַרְפִלֵּי סְתָו אֲפוּרִים,

יִסְעוּ חֶרֶשׁ מֶנִּי, חֶרֶשׁ,

הַנְּעוּרִים.





שָׁחוֹחַ אֶעֱמֹד עַל הַחַלּוֹן

וְנוּגֶה אֹמַר:

“סְעוּ לְשָׁלוֹם!”





עַל גֵּוִי הָרוֹעֵד

אַט יְטַפֵּס הַלָּיְלָה.





גַּם יִזְחַל בֵּין קִמְטֵי פָנָי.





וְשָׁם

יִסְעוּ חֶרֶשׁ מֶנִּי, חֶרֶשׁ,

הַנְּעוּרִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12740