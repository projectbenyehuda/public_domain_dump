


	
	[חדרי שישך]
	




חַדְרֵי שֵׁישֵׁךְ שֶׁרָוְחוּ —

תַּחַת סֵבֶל עִתִּים יָנוּחוּ.

כִּי בָם לָנוּ מִשְׁתֵּי חֶמֶד,

גֹּרַשׁ עֶרֶב בִּמְאוֹרֵי נֵרוֹת

וְאַרְכֵי רֶגֶל שָׁמְרוּ סִפָּם.





עֵינֵי נָשַׁיִךְ שְׂרָפִים עָפוּ

מְלֹא חֲלָלָם,

חָלוּ גֵוִים דַּקִּים

נִיעִים חוֹלְמִים

תּוֹךְ שַׂלְמַת-כִּפָּה מְגֻוֶּנֶת.





דֶּרֶךְ תְּמוּרוֹת שָׁנִים

חַי מַלְכֵּךְ עַד הֵנָּה.

פְּעָמִים יֵצֵא בַּסַּנְוֵרִים

אֶל כִּכַּר-עֶרֶב כֵּהָה

וּדְמוּתוֹ הָאֲרֻכָּה

שְׁחוֹרָה לוֹ נִשְׁקֶפֶת

מִמַּרְאַת הַמִּרְצֶפֶת.





בָּתִּים דְּחוּיִים יָשְׁבוּ לָאָרֶץ —

הֵמָּה כָל הֲדָרֵךְ יַחֲרִישׁוּ

אֶל חָפְזַת כִּרְכָּרוֹת גּוֹעוֹת.





סִמְטָה שְׁחוֹחָה כָזֹה

עָבַר יֶלֶד, עָבְרָה זוֹנָה, עָבַר תַּלְיָן.





וְעַתָּה אָנֹכִי,

מִשָּׁם,

מִכַּף-יַלְדוּתֵךְ עַד אַפְסָיִךְ.





תּוֹךְ לֵילַיִךְ יִשְׂחוּ

רִבּוֹא אוֹרוֹת גְּוָנִים,

שְׁחָקִים אֲדַמְדַּמִּים עֲלֵיהֶם יִשַּׁחוּ —

וְאֵלַי

נִפְנוּפֵי אֵין-שֵׁמַע יִשֹּׁבוּ

מֵאָז —

מִמְּנָפוֹת נָשַׁיִךְ הַיָּפוֹת שֶׁנָּמוּ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12796