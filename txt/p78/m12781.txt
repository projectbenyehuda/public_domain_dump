


	
	[עם ערביים]
	




עִם עַרְבַּיִם חַכְלִילִים

הִנְנוּ עֲנִיִּים מְאֹד.





אָז חֲרֵדִים נְבַקְשָׁה

מִקְדָּשִׁים נְשׁוּיִים,

לִכְרֹעַ בְּלִבָּם הָאָפֵל,

לֵאלֹהִים מֵתִים.





בַּיָּמִים שָׁכָחְנוּ.





לָאָרֶץ יָשַׁבְנוּ בַּשְּׁוָקִים

וְסַלֵּי תַפּוּחִים לְפָנֵינוּ —

אוֹתָם הִלַּלְנוּ בַשֶּׁמֶשׁ

לְאָזְנֵי כָל עוֹבֵר.





וְעִם עַרְבַּיִם חַכְלִילִים

הִנְנוּ עֲנִיִּים מְאֹד.





הַרְחֵק, הַרְחֵק אָבַד מִמֶּנּוּ

כַּדּוּרֵנוּ הָאָדֹם.





וּבָכֹה חָפַצְנוּ עוֹד פַּעַם,

הַרְבֵּה בֶכֶה עִם הַיְלָדִים —

וְהִנֵּה חָרַבְנוּ מִן הַיּוֹם,

עֵינֵינוּ לֹא תֵרַדְנָה גְשָׁמִים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12781