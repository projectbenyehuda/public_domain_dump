


	
	[כְּחוּטֵי פְלָדָה דַקִּים]
	




כְּחוּטֵי פְלָדָה דַקִּים



נִרְקַם הַמָּטָר



בְּחוּץ אָפֹר.





עַל הַשְּׁמָשׁוֹת נִצְּבוּ נְטָפִים



וְצוֹפִים אֶל הֶחָדֶר.





אָדָם נִשְׁעָן אֶל הַכֹּתֶל



וְחָשׁ: “לֵיל סְתָו יָבֹא”.





וּבַחֲדָרִים כֵּהִים,



רְוֵי שִׁמָּמוֹן נוֹשָׁן,



יוֹשְׁבוֹת בְּתוּלוֹת אֵצֶל אִמּוֹתֵיהֶן



וְתַחֲרֵשְׁנָה:



“הוֹלְכִים, הוֹלְכִים הַנְּעוּרִים”.


[1918–1916?]

*






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14349