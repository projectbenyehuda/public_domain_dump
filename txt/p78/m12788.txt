


	
	[עם כלבים]
	




עִם כְּלָבִים אֶת פְּצָעַי

בַּבִּיבִים אָלֹקָּה.

כָּל בֹּקֶר יִזְרַח שֶׁמֶשׁ לִשְׁקֹעַ —

אַשְׁרֵי יִרְאֶנּוּ!





טֹרְפָה הַדַּעַת!

וּצְוָחָה וּבְכִי וָשִׁיר מִבָּיִת —

לְרַחֲבֵי הַדּוֹרוֹת

הֵמָּה יָהִידוּ בְּרִיק הַלֵּיל.





דָּלְחוּ עֵינַיִךְ לַשִּׁגָּעוֹן

וְרָחֲבוּ מִפַּחַד.

מַה-לָּךְ כִּי תַחַרְגִי אֶל אַרְמוֹנוֹת חֲרֵבִים,

בַּת-מַלְכָּה כְלוּאָה?





רְאִי, רַעְיוֹתַיִךְ לֹא שְׂנֵאוּךְ.

הוֹאִילוּ הַגֶּד-לָךְ מִדֵּי לַיְלָה פָרוּעַ:





תְּקוּעוֹת חֲרָבוֹת בַּכֶּסֶת,

תַּחְתֶּיהָ אֵין אִישׁ.





עֲרִיסָה לְבָנָה

מֵעַצְמָהּ תִּתְנַדְנֵד,

בָּהּ יֶלֶד מֵת.





כָּל אֶלֶף שָׁנָה

בָּאָה יְשִׁישָׁה מֵאֶרֶץ גְּזֵרָה,

מְצִיצָה אַחַת בַּחַלּוֹן

וְהוֹלֵכָה. —







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12788