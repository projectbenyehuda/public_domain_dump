


	
	[מניפים שחורים]
	




מְנִיפִים שְׁחוֹרִים

יַשִּׁיבוּ לָעֲרָבִים קָרָתָם

אֶל לַהַט מִצְחֵנוּ.





שִׂמְחוֹתֵינוּ אַךְ כּוֹכָב וְכוֹכָב —

בֵּינוֹתָם מִישׁוֹרֵי לֵיל-חֲשֵׁכִים.





כָּל גֶּבֶר דַּרְכּוֹ לְבָד,

אַחֲרָיו תִּרְגַּזְנָה נָשִׁים,

תִּבְכֶּינָה.





הוֹמֶה הַכְּרָךְ,

הַמָּוֶת לֹא יֵדַע,

אַךְ לַיְלָה לַיְלָה יַשְׁחִירוּ קְבָרִים רְבוּעִים

לִגְדוֹת רְחוֹבוֹת.





בָּם יָמוּתוּ אִישׁ וְאִשָּׁה

בַּחֲשָׁאִי.




וינה, 6.1.1923






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12925