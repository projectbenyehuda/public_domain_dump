


	
	[טפנו יקיצו]
	




טַפֵּנוּ יָקִיצוּ לַבֹּקֶר – וּפֶתַע יֶחְרָדוּ:

בַּלַּיְלָה חָמַקְנוּ, וּמֶנּוּ עֵירֹם הַיָּצוּעַ.

מֵהֶבֶל טִרְדָּה הֵן פָּנִינוּ בִשְׂדוֹת הַהֶעְדֵּר שׁוּב לָנוּעַ –

וְאֶרֶץ מַחֲשָׁה וּלְבָנָה הִיא, קַלִּים וּשְׁקוּפִים בָּהּ נִצְעָדָה.





אַךְ בָּאנוּ – וּרְאֵה: כְּבָר הָעֵת לָנוּ תַמָּה.

נִדַּרְדְּרוּ הַחַיִּים וְאָבְדוּ כְדַרְדֵּר חִישׁ הָרַעַם.

זִכְרוֹן הַמָּקוֹם אַף לִוָּנוּ, כְּבָר גַּרְנוּ בוֹ פַעַם,

וּלְכָל צַד שֶׁהָלַכְנוּ, הוֹבִילָה הַדֶּרֶךְ רַק שָׁמָּה.





יָנִיפוּ טַפֵּנוּ לְרֶגַע נֵס אֵבֶל שָׁחוֹר

עַל רָאשֵׁי יְמֵיהֶם, שֶׁתְּכֻלִּים יִפְרְחוּ וּכְתֻמִּים,

וְלִדְהֹר מִן הָעֶצֶב יָחוּשׁוּ אֶל לֵב עֲלוּמִים –

וְהֵן זוֹ הַמְּנוּסָה לְפָנִים רַק אֵלֵינוּ תוֹלִיךְ לְאָחוֹר…


[המקור האשכנזי]


עִם בֹּקֶר יָקִיצוּ טַפֵּנוּ וְיִמְלְאוּ חֲרָדָה:

בַּלַּיְלָה חָמַקְנוּ וְעֵירֹם מִמֶּנּוּ הַיָּצוּעַ.

מֵהַבְלֵי הַטִּרְדָּה פָּנִינוּ בְּמֶרְחַב הַהֶעְדֵּר לָנוּעַ –

וְאֶרֶץ הִיא לְבָנָה, מַחֲרִישָׁה, בָּהּ קַלִּים וּשְׁקוּפִים נִצְעָדָה.





אַךְ בָּאנוּ – וְהִנֵּה עִתֵּנוּ כְבָר תַּמָּה.

נִדַּרְדְּרוּ הַחַיִּים וְאָבְדוּ כְדַרְדֵּר הָרַעַם.

זֵכֶר הַמָּקוֹם לִוָּנוּ, כְּבָר גַּרְנוּ בוֹ פַעַם,

וּבַאֲשֶׁר הָלַכְנוּ, נָטְתָה הַדֶּרֶךְ רַק שָׁמָּה.





מוֹתֵנוּ יָנִיפוּ טַפֵּנוּ נֵס שָׁחוֹר

עַל רָאשֵׁי יְמֵיהֶם, שֶׁתְּכֻלִּים יָנֵצּוּ וּכְתֻמִּים,

וְלִדְהֹר מֵאֶבְלָם יָחוּשׁוּ אֶל לֵב הָעֲלוּמִים –

וְהֵן נוּסָם לְפָנִים יוֹלִיכֵם אֵלֵינוּ, אֵלֵינוּ לְאָחוֹר…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12838