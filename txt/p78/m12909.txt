


	
	[סביבי עוד צוהל]
	




סְבִיבִי עוֹד צוֹהֵל נִצְחוֹן עֲלוּמִים

צְלִילָיו הַוְּרֻדִּים

חָלִים תּוֹךְ דִּמְמַת חַדְרִי

הַקּוֹדְרָה.





בְּפִנָּה שְׁחוֹרָה

אֶרְבַּץ עִם כַּלְבִּי הַבּוֹדֵד,

הַטּוֹב.





שְׁלֵוִים נִרְבָּצָה

וְחוֹלְמִים.





עַל עַרְפִלִּים חִוְרִים,

פּוֹשְׁרִים,

צָפִים תּוֹךְ בֹּקֶר סְתָו.





עַל מְהַלֵּךְ יְחִידִי

בְּמִשְׁעוֹל הַגִּבְעָה.





עַל קִיטוֹר הַמַּסָּע

הָאָפוּר, הָעָב.





שְׁלֵוִים נִרְבָּצָה

וְחוֹלְמִים.




וינה, 1919–1918






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12909