


	
	[אל שדותייך]
	




אֶל שְׂדוֹתַיִךְ הַשְּׁלֵוִים אָשׁוּבָה,

תַּחַת מַעֲטֵה עֶרֶב —

וּבְיָדִי אֵין כֹּל.





בְּזַעַף הָעוֹלָם אָבַד עוֹלָמִי.

כָּל קְרוֹבַי שָׁעוּ מִמֶּנִּי,

כִּי עָנִיתִי מְאֹד.





וְעַתָּה אָנוּעַ בְּעָנְיִי

וְאֶכְרַע אֵלַיִךְ,

בּוֹשׁ וְנִכְנָע,

שֶׁיִּמְסֹךְ יַעְרֵךְ דִּמְמָתוֹ

בְּנַפְשִׁי הָרֵיקָה,

כְּמִלְּפָנִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12804