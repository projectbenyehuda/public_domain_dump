


	
	[בוקר יעלף]
	




בֹּקֶר יְעַלֵּף קְרוּם שֶׁלֶג

אֶת הַחוּצוֹת.





כִּתְמֵי דָם שְׂרוּעִים

יַאְדִּימוּ מְקוֹמוֹת אֶת הַשָּׁלֶג.





אֶצְבָּעוֹת, יָדַיִם, רַגְלַיִם,

פּוֹרְחוֹת בָּרְחוֹבוֹת,

עֲמוּמוֹת תִּפֹּלְנָה

כְּגִזְרֵי עֵץ מֵתִים

עַל הַשָּׁלֶג.





עֵינַיִם יְחִידוֹת

תָּצֵצְנָה שְׁחוֹרוֹת, תְּכֻלּוֹת,

תּוֹךְ דַּאֲבוֹן זְכוּכִית

מֵעֲבָרִים.





הָרֶגֶל נִזְהֶרֶת בְּצַעְדָּהּ,

תִּינוֹקוֹת נִפְחָדִים

כּוֹבְשִׁים הַפָּנִים בְּסִנַּר אִמּוֹתָם

וּבוֹכִים,

בּוֹכִים בַּחֲשָׁאִי.





בֹּקֶר כְּבָר יְעַלֵּף קְרוּם שֶׁלֶג

אֶת הַחוּצוֹת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12756