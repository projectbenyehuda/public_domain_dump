


	
	[הנני רץ]
	




הִנְנִי רָץ וְרָץ בַּמּוֹרָד,

גֻּלְגָּלְתִּי מַלְבִּינָה

מוּל שַׁחַק שָׁחוֹר.





הַרְחֵק עָמְדוּ הַנְּעָרוֹת מֵאַחֲרָי,

אִתָּן שְׂעָרִי הַשָּׁחוֹר כִּכְנַף עָרֶב.





עַרְבַּיִם עֲרֵבִים עֲלֵיהֶן יִשֹּׁבוּ

יַוְרִידוּ פְנֵיהֶן,

עֵת בַּחֲשֵׁכָה אֶל הַנִּקְרָה אֶפֹּלָה.





מִקִּרְבִּי תְּשַׂגְשֵׂג אָז תִּרְזָה

וּתְכַדֵּר צַמַּרְתָּהּ;

נַעֲרוֹת-מָחָר תָּבֹאנָה תֵשַׁבְנָה בְצֵל צַמַּרְתִּי,

בְּחֹם הַיּוֹם

מִבְּלִי דַעַת תִּצְהַלְנָה.




וינה, 9.6.1924






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12929