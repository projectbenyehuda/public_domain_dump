


	
	[שבורים הפכים]
	




שְׁבוּרִים הַפַּכִּים

וְרֵיק הַגָּבִיעַ.

נִמְשֶׁכֶת מִגַּג הַיָּצִיעַ

יִלְלַת חֲתוּלִים נְמַקִּים.





בְּעִיר נָכְרִיָּה מִתְפַּלֶּשֶׁת אִשָּׁה,

כְּרוּתָה מִן הַבַּעַל.

אוּלַי הַלַּיְלָה כּוֹס רַעַל

אֶל פִּיהָ עוֹד הִיא מַגִּישָׁה.





שָׂרִיד אָנֹכִי וְלִי אֵין שֵׁנִי.

הַרְחֵק לֹא יָרֹן לִי עוֹד כְּרָךְ.

כִּבָּה סַעֲרִי אֶת הָאָח,

וְאָפַס כָּל יֵינִי.





הַב הַמַּאֲכֶלֶת!

הַלַּיְלָה אֶשְׂרֹט בִּבְשָׂרִי

מַדְוֵי אֶתְמוֹלִי וּמְחָרִי

וְאַךְ הַשַּׁלְשֶׁלֶת.





בַּחשֶׁךְ אַתִּיז כֹּה שְׁנוֹתַי

אַחַת אֶל אַחַת לָאָרוֹן.

וְאָחוּג מִסְּבִיבוֹ חוּג שָׁחוֹר וְאָרֹן

שִׁיר אָבְדַן תְִּקווֹתָי.


[המקור האשכנזי]


נִשְׁבְּרוּ הַפַּכִּים

וְרֵיק הַגָּבִיעַ,

קוֹלְחָה מֵעַל גַּג יָצִיעַ

יִלְלַת חֲתוּלִים נְמַקִּים.





בַּנֵּכָר מִתְפַּלְּשָׁה אִשָּׁה בּוֹכִיָּה,

כְּרוּתָה מִבַּעְלָהּ.

אוּלַי בְּזֶה הַלַּיְלָה

עוֹד תָּרִיק כּוֹס-רַעַל אֶל פִּיהָ.





שָׂרִיד הִנֵּנִי,

מִמֶּרְחָק לֹא יָרֹן לִי כְרָךְ.

סַעֲרִי כִבָּה הָאָח

וְאָפֵס כָּל יֵינִי.





הַב הַמַּאֲכֶלֶת!

הַלַּיְלָה אֶשְׂרֹט בִּבְשָׂרִי

כָּל מַדְוֵי אֶתְמוֹלִי וּמְחָרִי

וַאֲנַתְּקָה הַשַּׁלְשֶׁלֶת!





בַּחֲשֵׁכָה אַתִּיז אֶצְבְּעוֹתַי

אַחַת אַחַת אֶל הָאָרוֹן,

וּסְבִיבוֹ חוּג שָׁחוֹר אָחוּגָה וְאָרֹן

שִׁיר אַחֲרוֹן יְמוֹתָי. —







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12789