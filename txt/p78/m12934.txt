


	
	[חדרי החיכוי]
	




חַדְרֵי הַחִכּוּי לָרוֹפְאִים הַגְּדוֹלִים,

כִּבְדֵי וִילָאוֹת בָּם לָסֹךְ חַלּוֹנוֹת;

הֶמְיַת בְּנֵי-אָדָם וּמַשַּׁק הַקְּרוֹנוֹת

מֵעֹמֶק הָרְחוֹב אֲלֵיהֶם אֵין עוֹלִים.





מִסָּבִיב צִיּוּרֵי-זְמַן-חָלַף אֲפֵלִים,

דֹּם קָפְאוּ אַנְדַּרְטוֹת לְזִנּוּק נְכוֹנוֹת,

עָמֹק כֹּה הָאֹדֶם שֶׁל קִיר וַאֲרוֹנוֹת

וּדְמָמָה עַתִּיקָה תַעֲטֹף הַכֵּלִים.





בִּדְמִי כָבֵד זֶה הָאָדָם כִּי טָבַע,

וְאָבַד בִּרְדִיפַת הַכִּסֵּא וְכָבָה —

גַּם הוּא יִדְמֶה פֹה לִכְלִי שְׂבַע-יָמִים;





עַל רֹךְ הַמַּרְבַד כִּי יִקְרַב חֶרֶשׁ צַעַד —

וְנִרְגַּז מִנּוּחוֹ, וְעָבַר אוֹתוֹ רַעַד,

וְהֵישִׁיר לָרוֹפֵא מֶבָּטָיו הַקָּמִים.




עוּבד לספרדית: 24.5.39






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12934