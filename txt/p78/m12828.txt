


	
	[אביב זהב]
	




אָבִיב זָהֹב אֲשֶׁר יִזְרֹם

מֵעַל הֶהָרִים

וּמִזְּקַן-יַעַר חוּם –

אַחֲרָיו אַט נִתְהַלֵּכָה.





אֵיכָה עוֹד נָשִׁיר

אֶל אַרְבַּע רוּחוֹתָיו,

בִּגְאוֹתוֹ עַל פָּנֵינוּ?





כִּי הִנֵּה שַׂקִּים מְלֵאִים דְּמָמָה

אָסַפְנוּ בַדָּרֶךְ –

אוֹתָם עָלֵינוּ לָשֵׂאת.





וְאַט עָלֵינוּ לְהַלֵּךְ,

כְּבָשִׂים שׁוֹתְקִים עִמָּנוּ

וְכָל עַנְוֵי הָעוֹפוֹת.





אָבִיב זָהֹב

תּוֹךְ אַגָּן כָּחֹל זֶה –

לֹא נוּכַל עוֹד הִכֹּף אֶל שְׂפָתוֹ

לִגְמֹעַ מִמֶּנוּ מְעָט.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12828