


	
	[רגליי ביון היום]
	



1






רַגְלַי בִּיוֵן הַיּוֹם תִּטְבַּעְנָה

וְנוֹפִי נוֹטֶה אֶל הַלָּיְלָה.





הָרִים סָבִיב לִי,

כּוֹכָבִים עַל רֹאשִׁי נוֹשְׁרִים,

נִתָּזִים מֵעַל פְּנֵי כַדּוּר קוֹדֵר.





עַתָּה נִסְּחוּ גַם אֲבוֹתַי —

אֲנִי רֵאשִׁית.

עִמָּדִי לְבַדִּי

הָאֲדָמָה עָטָה אֶל אַפְסָיִם.





בְּרַחֲבֵי הָעִתִּים

אֵרֶא עֶדְרֵי סוּסִים אֵין-בְּעָלִים

דּוֹהֲרִים אֶל הַקֵּץ.





וְלֵב הָאֲדָמָה הוֹלֵם פַּעַם

טֶרֶם יִגְוָע.







השיר נמצא בכ"י A–D — אחד מארבעה שפוגל הכין לקראת כינוס שיריו בספר
השירים השני, לעבר הדממה. מועד השיר (וינה, 20.5.1924) נקבע על פי פנקס
השירים 'ברוידס III.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12798