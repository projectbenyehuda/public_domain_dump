


	
	[עַל רֹאשׁ גִּבְעָה אֵשֵׁבָה]
	




עַל רֹאשׁ גִּבְעָה אֵשֵׁבָה,



הַכֹּל שָׁקֵט בְּצָהֳרֵי קָיִץ.





אֶת עֵינַי אַט אֶסְגֹּרָה. –



וְהִנֵּה –:



לְרַגְלַי, לְרַחֲבֵי הַמִּישׁוֹר,



כָּל אַנְשֵׁי עוֹלָם הוֹלְכִים מֶנִּי בַסָּךְ.





שֶׁמֶשׁ שׁוֹרָה כְבֵדָה



עַל רִבּוֹא רִבְבוֹת רָאשִׁים,



וְהֵמָּה נָעִים, נָעִים



בָּעֲצַלְתַּיִם אֶל הַמֶּרְחָק.





וּבָאֹפֶק עוֹד יֵרָאוּ לִי



כִּדְבַר-מָה אָפֵל, בִּלְתִּי נִבְחָן. _ _ _





עַל רֹאשׁ גִּבְעָה אֵשֵׁבָה,



הַכֹּל שָׁקֵט בְּצָהֳרֵי קָיִץ.


וינה 7.7.1918




*






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14328