


	
	[ימי סתיו]
	




יְמֵי סְתָו כֵּהִים.

עַל הַכְּרַךְ תּוֹלֶה שַׁחַק כָּבֵד, כּוֹאֵב.





גֶּשֶׁם מַשְׁמִים, חֲדַל מַטָּרָה רוֹעֵף,

וּנְטָפִים דְּלוּחִים עַל הַשִּׁמְשָׁה תוֹעִים.





בְּיַעַר קְדוּמִים פֶּרֶא,

תּוֹךְ מְעָרָה סְתוּמָה, שְׁחוֹרָה,

בָּדָד אֶחְפֹּץ נוּחַ.





כְּדֹב אָפוּר, נוֹרָא,

עֲזוּב רֵעִים.





עֲטוּף תַּרְדֵּמָה אֶרְבַּץ תּוֹךְ מַחֲבוֹאִים,

לִבִּי יִשְׁלַו, חֲלוֹם בַּל אֶרְאֶה –

עַד כִּי אָבִיב יָפוּחַ. –




וינה, 15.9.1916






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12874