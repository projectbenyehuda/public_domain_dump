


	
	ממעמקים
	




תּוֹךְ בְּדִידוּת אֲפֹרָה וַעֲמוּמָה



נְשָׁמָה צָרַבְתִּי צָרֹב…



וְאֶל צְלָלִים בָּאֹפֶל הָרֹב



אוֹשֵׁט אָז יָדִי הַצְּנוּמָה.





בִּפְצָעַי מִתְפַּלֵּשׁ לִבְתָרִים



אֶת בְּשָׂרִי הִתַּרְתִּי — — —



וּכְחַיַּת פֶּרֶא בַּיְּעָרִים



מֵאָרְבִּי לַטֶּרֶף שִׁחַרְתִּי.





וְּכְשֶׁנֶּאֱלַמְתִּי דוּמִיָּה —



אִמִּי לִי הוֹפִיעָה.



סַנְטֵרָהּ הַחִוֵּר אָשׁוּרָה



וֶאֶשְׁאַג שְׁאָגָה עֲצוּרָה…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14310