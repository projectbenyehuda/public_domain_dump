


	
	[עשנים תכולים]
	




עֲשָׁנִים תְּכֻלִּים אַט יִתַּמְּרוּ

מֵעַל גַּגּוֹת כְּפָרִי

אֶל דְּמִי עַרְבָּיִם.





עַל הַמַּעֲרָב

תַּאְדִּים רְצוּעַת שָׁנִי

וְנוֹהֲרָה חֶרֶשׁ אֶל הַלֵּבָב.





שַׁחַק יַכְחִיל עָמֹק

וְלֹא יִרְעָד.





נַעַר שָׁזוּף יִנְהַג

אַוָּזָה צְחוֹרָה מִן הָאָחוּ

עִם אֶפְרוֹחֶיהָ יְרֻקֵּי נוֹצָה.





פַּעֲמֵי עֶרֶב קַיִץ

קְרֵבוֹת חֶרֶשׁ אֶל הַכְּפָר.





עַלְמָה זְקוּפָה חָלָה יְחֵפָה

תַּחַת דְּלָיֵי מַיִם כֵּהִים

בַּאֲבַק הָרְחוֹב הַלּוֹטֵף.





מְהֵרָה יֵשְׁבוּ בַחֲצֵרוֹת

סְבִיב קְעָרוֹת מְלֵאוֹת

מַעֲלוֹת הָבֶל.





אַחַר יִזְרֹק בַּמֶּרְחָק

חָלִיל בּוֹדֵד

סִלְסוּלִים נוּגִים, עוֹרְגִים,

אֶל עֶרֶב קָיִץ.




וינה, 4.9.1917






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12886