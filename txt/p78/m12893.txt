


	
	[העלו מהרה]
	




הַעֲלוּ מְהֵרָה אֶת הַנֵּרוֹת,

אִטְמוּ יָפֶה הַחַלּוֹנוֹת,

בִּמְחוֹלוֹת אֵצֵא אֶת הַמַּלְכָּה!





נַגְּנוּ לִי מַנְגִּינָה שְׁחוֹרָה,

מַנְגִּינָה פִרְאִית, כִּבְדַת-מוֹרָא,

בִּמְחוֹלוֹת אֵצֵא אֶת הַמַּלְכָּה

לִקְרַאת הַמָּוֶת.





עַל הַכְּתָלִים הָאֲדֻמִּים

רוֹקְדִים צְלָלִים כֵּהִים-חוּמִים

וְשׁוֹלְחִים לָשׁוֹן לְמוּלֵנוּ.





אֶת הַמַּלְכָּה אֶסְעַר, אֵדֶא,

מְאוּם לֹא אֶרְאֶה, מְאוּם לֹא אֵדָע —

וְהִנְנוּ נוֹפְלִים, נוֹפְלִים — — —




וינה, 5.7.1918






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12893