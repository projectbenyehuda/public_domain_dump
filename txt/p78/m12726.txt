


	
	[מקצה הלילה]
	




מִקְצֵה הַלַּיְלָה הִנְנִי תוֹעָה

וּשְׂעָרִי הַפָּרוּעַ

שׁוֹטֵף שָׁחוֹר תְּכֵלֶת כְּתָנְתִּי.





לְרֶגֶל גִּבְעָה

עַיִן טְמִירָה

לוֹחֲשָׁה כֵהָה אֶל הַלַּיְלָה.





– עַיִן זָרָה,

אִם לֹא שָׁתָה דוֹדִי

מִמֵּימָיִךְ? –





כְּכֶתֶם אָפֵל

אִלְּמָה תִרְבַּץ חֹרְשָׁה

עַל הָאֹפֶק.





אוּלַי נָחָה

נַפְשׁוֹ הַיְגֵעָה

עַל שְׁטִיחֵי צִלָּהּ?





כְּשֶׁמֶשׁ צָהֳרַיִם

לוֹהֵט בְּשָׂרִי

דֶּרֶךְ הַלָּיְלָה.





וְגִצַּי נוֹפְלִים

כַּכּוֹכָבִים

אֶל הַחֲשֵׁכָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12726