


	
	[החורשים]
	




הַחוֹרְשִׁים עַל שָׂדוֹת רְחוֹקִים

כְּבָר פָּשְׁטוּ מְעִילָם.

שַׁרְווּלֵי כֻתָּנְתָּם יַלְבִּינוּ

אַחַר הַמַּחֲרֵשָׁה.





מִפֶּתַח הָרֶפֶת

תִּשְׁלַח פָּרָתִי הַמְּלֵאָה אֶת רֹאשָׁהּ,

הַלַּיְלָה תַמְלִיט בֶּטַח

עֵגֶל לַח.





עַל סַפְסָלִים חַמִּים

הִתְיַשְּׁבוּ יְשִׁישִׁים בְּגַנֵּי הַקִּרְיָה

לְזוֹרֵר אֶת חָרְפָּם

לְעֵין הַשָּׁמֶשׁ.





וַחֲמוֹרַי הַקְּטַנִּים,

חֲמוֹרַי הָעֲנָוִים –

עֲלֵיהֶם יִרְכְּבוּ הַיְלָדִים בְּשִׂמְחָה

מִסָּבִיב לִבְרֵכַת הָאָבִיב.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12817