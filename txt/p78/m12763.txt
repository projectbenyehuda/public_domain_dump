


	
	[אולמי החיכוי]
	




אוּלַמֵּי הַחִכּוּי לָרוֹפְאִים הַגְּדוֹלִים,

בָּם כִּבְדֵי וִילָאוֹת לָסֹךְ הַחַלּוֹנוֹת;

הֲמֻלַּת בְּנֵי אָדָם וּמַשַּׁק הַקְּרוֹנוֹת

מִתַּחְתִּית הָרְחוֹבוֹת אֲלֵיהֶם אֵין עוֹלִים.





מִסָּבִיב צִיּוּרֵי-זְמַן-חָלַף אֲפֵלִים,

דֹּם קָפְאוּ אַנְדַּרְטוֹת לְזִנּוּק נְכוֹנוֹת;

עָמֹק הָאֹדֶם שֶׁל קִיר וַאֲרוֹנוֹת

וּדְמָמָה עַתִּיקָה תְכַס כָּל הַכֵּלִים.





בִּדְמִי זֶה הַכָּבֵד הָאָדָם כִּי טָבָע,

וְאָבַד בִּרְפִידַת הַכִּסֵּא וְכָבָה –

וְדָמָה אַף הוּא פֹה לִכְלִי עַתִּיק-יָמִים;





עַל רֹךְ הַמַּרְבַדִּים בִּקְרַב חֶרֶשׁ צַעַד –

וְנִרְגַּז מִנּוּחוֹ, וַעֲבָרוֹ הָרַעַד,

וְהֵישִׁיר לָרוֹפֵא מֶבָּטָיו הַקָּמִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12763