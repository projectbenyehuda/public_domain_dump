


	
	דֶּרֶךְ יְעָרוֹת
	




דֶּרֶךְ יְעָרוֹת

עוֹבֵר לַיְלָה הֵד חֲרִישִׁי

כְּחוּט תְּכֵלֶת.





עֵת תֵּבֵל נִרְדָּמָה,

יֵעוֹר יָשִׁישׁ בַּשְּׁחוֹר

וְיַקְשֵׁב לְדַהֲרוֹת כָּל יָמָיו.





עַל הַר-שֶׁלֶג לֹא-הָיָה

שׁוּב רֶגַע נִפְגָּשִׁים

שְׁנֵי פָרָשִׁים

וּפוֹנִים אֵין-אֹמֶר

אִישׁ לְדַרְכּוֹ.





לַיְלָה גוֹמֵא מְהֵרָה

שְׁנֵי סוּסִים שְׁחוֹרִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12800