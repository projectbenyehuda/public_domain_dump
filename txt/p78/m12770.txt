


	
	[מי זה ירעה]
	




מִי זֶה יִרְעֶה הָאַוָּזִים,

כִּי מָתְנוּ?





הַנְּעָרוֹת עוֹטוֹת כָּל יָפְיָן

וְשׂוֹחֲקוֹת –

אַךְ מוֹתָן בְּקִרְבָּן.





יָמִים עַל שָׁנָה הֵן מֵתוֹת וְהוֹלְכוֹת –





מִי זֶה יֹאמַר לָנוּ:

הַשְׁכִּימוּ לְמָחָר,

כִּי רָבְתָה הָעֲבוֹדָה?





הָעֲבוֹדָה תֵעָזֵב

לֹא-עֲבוּדָה,

הַיּוֹנְקִים לֹא-מוּנָקִים –

וְאָנוּ נֵלֵכָה.





כִּי עִתֵּנוּ לֹא לָנוּ. –







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12770