


	
	[בתים גדולים]
	




בָּתִים גְּדוֹלִים וְאִלְּמִים —

אוֹתָם אֶשָּׂא לְבַדִּי,

עַתָּה כִי נָסְעוּ אַחַי כֻּלָּם.





בְּאֹפֶל סִמְטוֹת

יָמִים יִתְפּוֹתְתוּ לֹא-שֶׁמֶשׁ,

אֵין אִישׁ בּוֹכֶה אוֹתָם.





אֶתְמוֹל הָיִינוּ יְלָדִים,

אָז מָחֲתָה אִמֵּנוּ זֵעַת הַמִּשְׂחָק

מֵעַל פָּנֵינוּ.





אֵיפֹה-זֶה נַחְבֵּאתֶם,

כָּל סְיָחַי הַקַּלִּים?





נֶחְפָּז סְתָו לָבֹא,

פְּעָמָיו שָׁמַעְתִּי בֵין טַרְפֵי הַשְּׁדֵרָה,

בֹּקֶר וְיִפְקֹד אֶת בֵּיתִי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12802