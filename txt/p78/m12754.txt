


	
	[עתה ינוחו]
	




עַתָּה יָנוּחוּ מְתֵי עוֹלָם

עַל מִשְׁכְּבוֹתָם,

יָגוֹן שָׁחוֹר יִרְעַד נֶעְלָם

דֶּרֶךְ הַלָּיְלָה.





בַּיָּמִים

הָמוּ, עָמְלוּ אַף שִׂחֵקוּ.

רַבִּים חָרְגוּ

מִשִּׂבְכַת הַכֶּלֶא

אֶל כֶּתֶם שָׁמַיִם חֲוַרְוָר.





עַתָּה גוֹנְזָם הַלַּיְלָה

תּוֹךְ עַצְמָם,

בַּלָּאט נִפְתָּחִים לִבּוֹתָם

לָעֶצֶב:

סְתוּמָה דַרְכֵּנוּ – – –





מָחָר

יֶהֱמוּ, יַעַמְלוּ אַף יְשַׂחֵקוּ.

רַבִּים יוּמָתוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12754