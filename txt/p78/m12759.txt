


	
	[ארונות שחורים]
	




אֲרוֹנוֹת שְׁחוֹרִים לִרְבָבוֹת

רֵיקִים יְחַכּוּ

עַל פְּנֵי אָרֶץ.





עַל יָדָם זְקֵנִים,

חַסְרֵי רַגְלַיִם,

יַעַמְדוּ חֲצָאִים

וְשׁוֹלְחִים

יָדַיִם אֲרֻכּוֹת וְרָזוֹת.





בְּנֵי אָדָם זְהִירִים,

נֶחְבָּאִים בַּבָּתִּים

וְחַיִּים בְּלִבָּם.





בַּלֵּילוֹת

קְרֵבָה אֶל הַחַלּוֹן

אֶצְבַּע אֲרֻכָּה וְרָזָה

וְדוֹפְקָה בַחֲשָאִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12759