


	
	[כי נצא]
	




כִּי נֵצֵא לַכָּרִים בַּקַּיִץ –

וְרָחַב לִבֵּנוּ

וְנֶעֱצַב לִמְאֹד.





מֵאַחֲרֵי יְמֵי הָעֲרָפֶל

יַעֲלוּ אֵלֵינוּ

כָּרֵי הַיַּלְדוּת הָרְחָבִים,

בָּם דְּרָכִים אֲפוּרוֹת

נִפְתָּלִים בַּשָּׂרָב

וְעוֹבְרִים לְאָט.





דְּבוֹרָה נִשְׁכָּחָה

אַף תֶּהֱמֶה בְאָזְנֵינוּ.





– אָכֵן מִהַרְנוּ לִטְבֹּעַ

בְּנִבְכֵי הַיָּמִים.





כִּי לֹא אָמַרְנוּ אֶל נַפְשֵׁנוּ:

הֵן זָקַנּוּ כְרָגַע. –







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12706