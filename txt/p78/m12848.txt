


	
	[עייפים אנחנו]
	




עֲיֵפִים אֲנַחְנוּ,

נֵלְכָה-נָּא לִישׁׂן.





קְצוֹת הַיָּמִים תְּחוּבִים בַּלַּיְלָה,

תְּחוּבִים בַּמָוֶת.





שַׁלְפּוּחוֹת-צִבְעוֹנִים תָּמִיד נִפַּחְנוּ,

דֶּרֶךְ חֹרֶף וָקָיִץ –

עַתָּה אֵין בְּכַפֵּינוּ מְאוּמָה.





זֶה הַבַּיִת

יַעֲמֹד עוֹד מְעַט אַחֲרָי.

יָבֹא מִי לָגוּר בּוֹ,

אוּלַי לֹא יֵדַע כִּי הָיִיתִי.





אֲבָל עֲיֵפִים אֲנַחְנוּ,

נֵלְכָה-נָּא לִישׁׂן.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12848