


	
	[דרך לילה שחור]
	




דֶּרֶך לַיְלָה שָׁחוֹר

יֵדֶא הַמַּסָּע

וְאֵי-לְאָן יִשָּׂאֵנִי.





נַחֲרָה כְבֵדָה

אַט תְּמַלֵּא אֶת הַקָּרוֹן.





בַּמֶּרְחַק יַבְרִיק רֶגַע

אוֹר בּוֹדֵד, כֵּהֶה,

וְיֵעָלֵם.





אֵיפֹה תִהְיֶה אָז רַעְיָתִי?





אוּלַי גַּם יִלְחַשׁ

נַחַל אָפֵל עַל דַּרְכִּי.





תַּחֲנָה מֵתָה

תַּבִּיט עוֹרְגָה אַחֲרָי.





דֶּרֶך לַיְלָה שָׁחוֹר

יֵדֶא הַמַּסָּע




וינה, 1.1.1918






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12887