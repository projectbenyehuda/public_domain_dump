


	
	[עוד אילן]
	




עוֹד אִילָן עִמָּדִי וְנַעֲמֹד קוֹמְמִיּוּת

בְּלֵב עוֹלָמְךָ לֹא-הָגוּי.

שְׁבִילֵי כָל אָדָם עַל פָּנֵינוּ וָהָלְאָה יִשְׁאָפוּ,

בְּלִי דַעַת אֶל מֵימֵי-עַרְבֶּךָ אֲשֶׁר תִּשְׁתֶּה;

אֲנִי וְעוֹד אִילָן עִמָּדִי

יַחְדָּו נָגִילָה,

בֶּאֱהֹב שֶׁמֶשׁ אֲמִירֵינוּ בַצָּהֳרָיִם,

וְלִפְנֵי בֹקֶר הוֹגֵי-שְׁחוֹרִים

חִיל נָחִילָה

עִם רוּחוֹת אֲרֻכִּים.





מֶה חָפַצְנוּ מְאֹד,

כִּי תִשְׁלַח אֵלֵינוּ כָל צִפֳּרֶיךָ

לִבְנוֹת כַּדּוּרֵי-קִנֵּיהֶן עַל רָאשֵׁינוּ.

אָז יְטַפְּסוּ וִיטַפְּסוּ

בְּבָקְרֵי אֲבִיבִים

כָּל יְלָדֶיךָ הַקַּלִּים עַל גֵּוֵנוּ

לִנְגֹּעַ לֵב זָעִיר וְחָרֵד

אֶל גּוֹזָלִים חֲלָקִים.





וּבַעֲבֹר שִׂמְחָתְךָ לִבֵּנוּ —

וְשָׁטְפָה מְלֹא עוֹלָם מַיִם כַּבִּירִים

לִלְחֹךְ כַּפּוֹתֶיךָ.

אָז נָשִׁיר אַף נִצְהַל קוֹל אַדִּיר

לְבַב כָּל יֶרֶק וְכָל רֶמֶשׂ,

כָּל כֶּלֶב וְכָל פָּרָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/12783