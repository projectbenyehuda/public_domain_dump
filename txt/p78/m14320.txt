


	
	בגן בוקר
	




עַל יְרַק אִילָנוֹת



צְעִיפֵי עֲרָפֶל קַלִּים,



כְּחַלְחַלִּים,



אַט יְרַפְרֵפוּ.



בֵּין צַמֶּרֶת עֵרָה



נֶאֱחָז שֶׁמֶשׁ רוֹעֵד,



וּזְהָבוֹ נוֹטֵף עַל חוֹל הַשְּׂדֵרָה.



לְאֹרֶךְ הַגָּדֵר



נִדְחָק לַיִל בּוֹדֵד, רָזֶה.



הַצִּפֳּרִים נָמוֹת. ——



וּפֶתַע נוֹדָע:



שְׁתֵּי רַגְלֵי שֵׁישֵׁך הַזְּקוּפוֹת



עַתָּה בָאוֹת



אֶל מִכְנְסֵי מֶשִׁי תְּכֻלִּים.



וּשְׁנֵי שָׁדַיךְ, טְלוּלֵי הַחֲלוֹמוֹת,



כְּשׁוֹשַׁנִּים חִוְרוֹת, נָמוֹת,



תּוֹךְ חִיל נֵעוּרִים



וְצוֹפִים פְּנֵי הַשָּׁמֶשׁ.



וְהַלֵּב צוֹהֵל חָרֶשׁ. —


וינה, 24.8.1916 ברוידס

*






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14320