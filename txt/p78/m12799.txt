


	
	[שחו סירות]
	




שָׂחוּ סִירוֹת מִדֵּי עֶרֶב

בְּנַהֲרֵי יַלְדוּתֵנוּ,

שֵׁנָה חֲלָקָה פָרְשׂוּ עָלֵינוּ —

וְיָדַיִךְ הִלְבִּינוּ וְנָמוּ.





בְּקָמָה צְהֻבָּה קֵיצִים יִתְבּוֹסְסוּ

בְּחַם לָהֶם,

וְעֵת קָצִיר הִגִּיעָה.





אֵיכָה זֶה מִהַר וְחָרַב קִרְבֵּנוּ,

וְאֵין מַגִּישׁ לָנוּ

מַיִם אִם יָיִן!





כַּדִּים רֵיקִים

עַל פְּנֵי אֶרֶץ נַעֲמֹדָה —

עוֹלָמֵנוּ יְצָאָנוּ.

יָדֵינוּ תְלוּיוֹת אַרְצָה

בַּדִּים שְׁבוּרִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12799