


	
	[טרם יינעל]
	




טֶרֶם יִנָּעֵל שַׁעַר הַיּוֹם

מְלֵאוֹת הַפָּרוֹת תָּשֹׁבְנָה

אֶל הַכְּפָרִים.

מִן הַמִּרְעֶה שַׁלְוָה צְהֻבָּה הֵבִיאוּ.





וְלֹעַ הַלַּיְלָה לְפָנַי יִפָּעֵר,

וְהוּא שָׁחוֹר וָרֵיק.





צֹמֶת מַאֲוַיִּים יוֹקְדִים,

אֶצְלִי תִשְׁכָּבִי –

וְהֵם יִשְׂתָּרְגוּ מִמֶּנִּי וָהָלְאָה.





שְׂפָתַיִךְ הֵן כָּזְבוּ בְנָשְׁקָן,

כִּי כְבָר רָחַקְתְּ מֶנִּי אֶלֶף שָׁנָה.





רֵיק הַלַּיִל וְעָגֹל.

מִמַּעֲמַקֵּי שֵׁנָה שְׁחוֹרָה

לוּ יָכֹלְתִּי וַאֲדוּגֵךְ,

נְשִׁימָתֵךְ לִזְרֹעַ

בְּאֵלֶם יְגוֹנִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/12825