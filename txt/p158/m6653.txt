


	
	הַזְּאֵב וְהַגְּדִי
	



הַזְּאֵב וְהַגְּדִי / מיכה יוסף לבנזון

(בעקבות לפונטיין)

  


בִּשְׂפַת נָהָר עָמַד אַחַד הַגְּדָיִים



וַיִּשְׁבּוֹר צִמְאוֹנוֹ שָׁמָּה בַּמָּיִם –



וּפִתְאוֹם גַּם הַזְּאֵב בָּא מִן הַיַּעַר



וּמְשַׁחֵר לַטֶּרֶף יֶהֱמֶה כַּסַּעַר,



וַיֵּט אֶל הַגְּדִי וַיְדַבֵּר אֵלֵיהוּ



בַּעֲבוּר הַסְתֵּר מֵעֵינָיו זָר מַעֲשֵׂהוּ:



"אֵיךְ, נִבְזֵה הַצֹּאן, אַפִּי לֹא יָרֵאתָ!



וּרְפוּשׂ אֶת מֵימַי אֵיךְ לִבְּךָ מִלֵּאתָ?



גַּם חִישׁ תִּוָּסֵר עַל רֹעַ לִבֶּךָ!"



“אַל נָא, אָדוֹן! אַל נָא יֶחֱרֶה אַפֶּךָ!”



עָנָה הַגְּדִי וַיִּשְׁתַּחוּ אַפַּיִם:



"אֵיכָה יָכֹלְתִּי, הָהּ! לִרְפּוֹשׂ הַמַּיִם



וּצְמָאִי עֵת פֹּה בַּנַּחַל שָׁבַרְתִּי



רַחֲקָה מִמְּךָ עֶשֶׂר אַמּוֹת נִשְׁמַרְתִּי!"



"דֹּם לָךְ! קָרָא הַזְּאֵב בַּחֲמַת הַגְּעָרָה



הֵן זֶה שָׁנָה דִּבַּרְתָּ עָלַי סָרָה!"



"אָז מִמְּעֵי אִמִּי אָז עוֹד לֹא יָצָאתִי



וּמִינוֹק שָׁדֶיהָ גַּם עַתָּה בָאתִי!"



“אוֹ אָחִיךָ קִלְּלַנִי וַיְּחָרְפֵנִי!”



“הֵן עוֹד יָחִיד לִפְנֵי אִמִּי הִנֵּנִי!”



"אִם כֵן הוּא אַחַד עֲדַתְכֶם כָּמוֹךָ



כִּי כֻלְּכֶם צוֹרְרִים לִי עַל כִּי אֶשׁוֹכָה…



גַּם רֹעֲךָ וּכְלָבָיו הָרוּ לִי זַעַם –



אַךְ נִקְמָתִי מִמְּךָ אֶקְחָה הַפַּעַם!"



כֹּה חָרַץ הַזְּאֵב – וּלְאַחַד הַיְּעָרִים



סָחַב הַגְּדִי וּקְרָעָהוּ לִגְזָרִים!


                                                                                    ***



מִבַּהֲמוֹת שָׂדַי אֵלֶּה מַלְּפֵנוּ



לִבְלִי לָדוֹן עִם תַּקִּיף מִמֶּנּוּ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6653