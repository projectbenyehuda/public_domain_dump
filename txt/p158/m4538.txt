


	
	יוֹם הֻלֶּדֶת אֲהוּבָתִי
	




מַה-מִּנְחָה לָךְ אֶתֵּן יוֹם לָךְ הֻלֶּדֶת?



לוּ שֶׁמֶשׁ יָרֵחַ מֵעַל קָרַעְתִּי?



כּוֹכָב וָשַׁחַר לוּ אַרְצָה הִגַּעְתִּי



מִנְחָה לֹא תִרְצִים – לִי נַפְשִׁי מַגֶּדֶת!


  


כִּי שֶׁמֶשׁ יָרֵחַ מִמֵּךְ יִקְדָּרוּ,



שַׁחַר יֶאֱסוֹף נָגְהוֹ מֵהוֹד עֵינַיִךְ;



גַּם כּוֹכְבֵי אוֹר-צַח כִּי יִרְאוּ פָנַיִךְ



יּועָבוּ יוּעָמּוּ – לֹא עוֹד יִבְעָרוּ! –


  


אוֹ תֵּת לִבִּי נַפְשִׁי מִנְחָה אֵלַיִךְ?



הֵן עַתָּה מִשְּׁמֵי-רוֹם שָׁבוּ כִּי עָפוּ;



שָׁם הָדָר וָהוֹד, שָׁם עֹנֶג שָׁאָפוּ



וּמִשָּׁם הֵמָּה יִנְהוּ אַחֲרַיִךְ!


  


אַךְ נַפְשִׁי גַם לִבִּי לֹא עוֹד לִי הֵמָּה,



וּכְבָר בִּצְחוֹק מִשְּׂפָתַיִם לָךְ תַּתִּים! –



גַּם שִׁירַי מִגֶּשֶׁת אֵלַיִךְ חַתִּים,



יָדְעוּ כִּי לֹא בָם טוּבֵךְ אֲשַׁלֵּמָה!


  


אַךְ יַלְדָּה נָאוָה לִי וּשְׁתוּמַת עַיִן,



וּרְאִי כִּי גַם לָךְ הִיא תוֹשִׁיט יָדֶיהָ…



עוֹלָם לָךְ תֶּהִי – גַּם אַתְּ כֵּן אֵלֶיהָ –



אַהֲבָתִי הִיא! הַיְקָרָה לִי מֵחַיִּין!..


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4538