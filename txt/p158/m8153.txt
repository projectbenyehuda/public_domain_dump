


	
	[הַצְּפִירָה]
	




הַצְּפִירָה, הַצְּפִירָה,

לִפְנֵי צֵאת שֶׁמֶשׁ,

יָצְאָה הַמְּאִירָה

עַל חֹשֶךְ וָאֶמֶשׁ.

כֹּכָבִים חָוָרוּ;

כָּבָה אוֹר יָרֵחַ,

הֶעָבִים סָרוּ

מֵאוֹרָהּ זוֹרֵחַ.

לַהֲקַת צִפֳּרִים

לִקְרָאתָהּ שָׂמָחוּ,

מִסִּבְכֵי הַיְּעָרִים

רִנָּה פָּצָחוּ.

שָׂדֶה וְגַנָּה

יָשִׂישֹוּ יָגִילוּ.

וַעֲלֵי שׁוֹשַׁנָּה

פְּנֵיהֶם הִצְהִילוּ.

רְסִיסֵי טְלָלִים

יִגְּהוּ יַזְהִירוּ,

מֵעַל הֶעָלִים

כִּנְטִיפוֹת יָאִירוּ.

הֵן יָצְאָה הַשֶּׁמֶשׁ,

הוֹד נוֹרָא לָבָשָׁה,

חֶשְׁכַת לֵיל אֶמֶשׁ

כָּלָה גֹּרָשָׁה!
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8153