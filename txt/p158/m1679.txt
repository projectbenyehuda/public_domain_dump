


	
	טוֹבָה גְבוּרָה מִיֹּפִי
	



טוֹבָה גְבוּרָה מִיֹּפִי / מיכה יוסף לבנזון


בִּמְרוֹם הַר-נוֹפֵל הַר-אַטְלַס קִנֵּאוּ



הָרִים וּגְבָעוֹת, וּבְאַף לוֹ דִבֵּרוּ:



"שׁוּר לִנְאוֹת אָחוּ כַּמֵּזַח נַחֲגוֹרָה



וִירַקְרַק דֶּשֶׁא כִּי נַעֲטֶה נִלְבָּשָׁה,



עָלֵימוֹ עַלְמָה כִּי תִצְעַד בָּעֶרֶב



וּבְקוֹלָהּ כִּי עָרֵב שִׁיר לָהּ תָּרִיעַ!



גַּם זֶה יָם יָנַע וִילַחֵךְ רַגְלֵינוּ



וּבִדְמָמָה יֶהֱמוּ לָנוּ הַמָּיִם –



וִירַפֵּד נִצָּנָיו הַבָּצִיר תֵּרֶא



עַל כִּתְפֵי כֻלָּנוּ לִצְבִי תִפְאֶרֶת!



הֵן בָּם גַּם שׁוֹשַׁנָּה תֵּשְׁתְּ אֶגְלֵי-לָיִל



וּפְרָחִים גֻּשְֹּמוּ וּפְנִינִים יַזְהִירוּ!"



"אַךְ אַתָּה, עֲנָק! עַל חֶלְקַת מִצְחֶךָ



אַךְ נִשְׁרֵי שָׁמַיִם נָצוּ גַּם נָעוּ –



מַדּוּעַ זֶה תִּשַּׁח אַף תַּט הַשֶּׁכֶם?


כזמורה תחת קן-צפור תשוח?


לָמָּה בִקְרָבֶיךָ מִשְּׁחוֹר קָדָרוֹ,



לָמָּה מֵי-אֵיתָן בָּם יֶהֱמוּ יֶחְמָרוּ?!



מַה יָּחוּל עַל רֹאשְׁךָ מִתְחוֹלֵל סַעַר!



וּמַה פָּנֶיךָ קֻמְּטוּ אַף רָעָמוּ?



מִי זֶה בַּשֶּׁלֶג חִפָּה לָךְ הַמֵּצַח!



מַה פֶּרֶץ מַיִם הַמְפַכֶּה עַל לֶחִי?"







"הַס! נִבְזִים וּשְׁפָלִים! – הָהָר עָנָמוֹ –



אָנֹכִי הַתֵּבֵל אֶשָּׂא אֶסְבֹּלָה!"









את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1679