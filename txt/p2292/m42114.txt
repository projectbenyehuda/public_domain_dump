


	
	אֵל יִשְׁמְרָה
	



לחן: דרור יקרא






אֵל יִשְׁמְרָה וְיִנְצְרָה / חַנָּה כָתוּן הַמַּעְטִירָה

בִּתָּהּ מַזָּל טוֹב הַיְקָרָה / תְּהִי לָעַד מְאֻשָּׁרָה.





זֶרַע קֹדֶשׁ בְּנוֹת מְלָכִים / שָׂרֵי יִשְׂרָאֵל וּנְסִיכִים

בֵּית דָּוִד שָׂשׂוֹן בְּרוּכִים / הַדְרַת עַמָּם עֹז תִּפְאָרָה.





בְּיִרְאַת אֵל נִִכְתָּרוּ / גַּם בְּמִצְווֹתָיו נֶעְטָרוּ

וּבְתוֹרָתוֹ הֵם בָּחֲרוּ / פִּיהֶם מִכָּל רַע נִשְׁמָרָה.





רַחֲמֵיהֶם לֹא נֶחְקָרוּ / וּכְגַלֵּי יַמִּים גָּבָרוּ

פְּנֵיהֶם לַכֹּל יִנְהָרוּ / לְהָחִישׁ לָהֶם הָעֶזְרָה.





צִדְקָתָם כְּלִילַת חֶמְדָּה / מֹר וּקְצִיעָה נֵרְדְּ וְקִדָּה

לַדַּלִּים יָדָם מוּעָדָה / לִרְפֹּא כָּל רוּחַ נִשְׁבָּרָה.





עַנְוַת רוּחָם לִמְאֹד רַבָּה / גַּם תְּבוּנָתָם נִשְׂגָּבָה

לַלּוֹמְדִים עֶזְרָה נְדָבָה / וְחַסְדָּם לָהֶם מְאוֹרָה.





אֱלֹהִים יַשְׂבִּיעֵם בַּטּוֹב / עֹשֶׁר וְכָבוֹד וְכָל טוֹב

יִחְיֶה בְעֹז כְּגַן רָטֹב / שֶׁמֶשׁ אָשְׁרָם אֱלֹהִים יָאִירָה.





גַּם בְּנֵיהֶם הַנְּעִימִים / יְמֵי עוֹלָם יַרְבּוּ יָמִים

יִהְיוּ תִּפְאֶרֶת בָּעַמִּים / לִצְבִי כָבוֹד וַעֲטָרָה.





לְבֵית דָּוִד שָׂשׂוֹן חֲבֵרִים / אֵל קַרְנָם בְּכָבוֹד תָּרִים

תְּשִׁיתֵמוֹ עַל כָּל שָׂרִים / לְנֵזֶר הוֹד וּלְרֹאשׁ מִשְׂרָה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42114