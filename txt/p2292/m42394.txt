


	
	עוּרִי נַפְשִׁי
	



שירי ציון.






עוּרִי נַפְשִׁי מַה לָּךְ הוֹזָה שׁוֹכֶבֶת

בְּחֵיק הַיָּגוֹן דּוֹמֶמֶת נֶעֱצֶבֶת

עוּרִי דַבְּרִי שִׁיר עֹז וּתְהִלָּה

לְצוּר פְּדָאֵךְ מִכּוֹס יֵין תַּרְעֵלָה.





שְׂאִי סָבִיב עֵינַיִךְ וּרְאִי מָאוֹר

כָּבוֹד וּתְהִלָּה לָךְ הוֹלֵךְ וָאוֹר

דַּי לָךְ תְּנוּמָה נִרְדֶּמֶת וְחוֹלָה

שִׁירִי לָאֵל חָמַל עָלַיִךְ חֶמְלָה.





אֵיךְ אָשִׁיר וַאֲנִי סוּרָה גַלְמוּדָה

נָעָה עַל כַּנְפֵי הַנְּדוֹד טְרוּדָה

לְעֵינַי אֶרֶץ שָׂשָׂה בַהֲמוֹנִים

וְלִבִּי מָלֵא לֵאוּת כִּמְעוֹן תַּנִּים.





קַוִּי לָאֵל כִּי עוֹד יָשִׁיב שְׁבוּתֵךְ

אֶל אֶרֶץ אָבוֹת בָּהּ עֹז תְּשׁוּקָתֵךְ

יוֹם הֲמוֹן שָׂשׂוֹן וְשִׂמְחָה לָךְ יִנְהָרוּ

יוֹם שִׁירוֹת תְּהִלָּה גִּיל לָךְ יָשִׁירוּ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42394