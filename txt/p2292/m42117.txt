


	
	שֶׁמֶשׁ שָׂשׂוֹן
	



ביום הולדת השר שמעון וואלף. סימן: שמעון וואלף ח׳זק






שֶׁמֶשׁ שָׂשׂוֹן וְשִׂמְחָה בְטָהֳרָתוֹ

עַל חוּג שְׁמֵי אֹשֶׁר זָרַח בִּגְבוּרָתוֹ

עַד קְצוֹת אֶרֶץ אֵין נִסְתָּר מֵחַמָּתוֹ

בְּכָל מַחֲנוֹת יִשְׂרָאֵל הָיְתָה אוֹרָה.





מַה נֶּהְדָּר יוֹם זֶה יוֹם גִּיל לַעֲדָתֵנוּ

יוֹם הֻלֶּדֶת שַׂר שִׁמְעוֹן נֵזֶר אֻמָּתֵנוּ

בְּלֵיל הִתְקַדֵּשׁ חַג שַׁרְנוּ זְמִירוֹתֵינוּ

מִנֹּגַהּ זִכְרוֹ הַטּוֹב אֶרֶץ הֵאִירָה.





עֲדַת יְשׁוּרוּן כְּאֶחָד פָּצְחָה רִנָּה

לָאֵל, בְּיוֹם מְלֹאת לַשַּׂר שִׁבְעִים שָׁנָה

תִּתְחַנֵּן עַל נְשִׂיאָהּ וְרֹאשׁ קַרְנָהּ

נוֹשֵׂא דִגְלָהּ וּצְבִי הוֹדָהּ וְנִזְרָהּ.





וְהוּא לְשָׁמָהּ גַּם יַהֲלֻמָּהּ הַבָּהִיר

וְהוּא כֹכַב נִשְׁפָּהּ וְשַׁחְרָהּ הַמַּזְהִיר

וְהוּא קֶרֶן נָגְהָהּ וְשִׁמְשָׁהּ הַמַּצְהִיר

גּוֹאֵל חַיַּת עֲנִיֶּיהָ מִיּוֹם צָרָה.





נְדִיבִי, אֲשֶׁר עָבִים קִנְאוּ מִיָּדָיו

שׁוֹשַׁן הַחֶסֶד פָּרַח תַּחַת צְעָדָיו

עַנְוַת צְדָקָה וְרַחֲמִים לְבוּשׁ מַדָּיו

הַזְּמַן הוּא עַבְדּוֹ וְהוּא לוֹ עֲטָרָה.





וְאֵיךְ לֹא? וְהוּא נִזְרוֹ וְגַם צִיץ הוֹדוֹ

וּמֶנְהוּ לֶחֶם רְעֵבָיו וְעֵץ חַסְדּוֹ



אֵל יְיַשֵּׁר לוֹ הִדּוּרָיו ומ[…]דו



פָּנָיו יָאִיר אֵלָיו וה׳ עָלָיו לְסִתְרָה.





חֲזַק שַׂר צְלַח רְכַב וַעֲדֵה גָאוֹן

חֲיֵה עַד בְּלִי יָרֵחַ בְּכֹחַ וָאוֹן

כִּסְאֲךָ יִהְיֶה נָכוֹן בְּאֹשֶׁר וָאוֹן

וּבְצִלְּךָ יֶחֱסוּ בְנֵי שָׂרָה וּקְטוּרָה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42117