


	
	קוֹל יְלָלָה מִסְפֵּד
	



שיר ששרתי לפטירת האדון וארון הרש.






קוֹל יְלָלָה מִסְפֵּד מַר בְּכָל הָאָרֶץ / מִשְּׁמֹעַ חָרַד וְנָמֵס לִבֵּנוּ

כִּי אַרְיֵה שַׁחַל נָפַל שָׁדוּד לָאָרֶץ / נַפְשׁוֹ עָלְתָה הַשָּׁמַיְמָה וְאֵינֶנּוּ

חֵץ יָגוֹן בְּכִלְיוֹתֵינוּ פָּרַץ פֶּרֶץ / וְעֵינֵנוּ תִדְמַע דָּם מִמְּרִירֶיהָ.





הוֹי לְיוֹם צָרָה צְרוּרָה וְתוֹכֵחָה / כְּרֶצַח וּכְרָקָב בָּא בְעַצְמוֹתֵינוּ

עַל נָפְלוֹ, כַּנְּשָׁרִים נִקְרְחָה קָרְחָה / וּפִיק וְחִיל חַלְחָלָה בְּכָל מָתְנֵינוּ

עוֹלָם אֶת כְּלִיל תִּפְאַרְתָּהּ שָׁכְחָה / וַתִּבְגֹּד בְּגוֹד בְּאַלּוּף נְעוּרֶיהָ.





נָהִים נְהִי וְהֶגֶה וּבְכִי תַמְרוּרִים / לְקוֹלָם יִצְלְלוּ פִינוּ וּשְׂפָתֵינוּ

עַל אִישׁ חַיִל לוֹ הוֹד פְּאֵר הֲדָרִים / צְבִי נֵזֶר הַחֵן לְרֹאשׁ אֻמָּתֵנוּ

לוּ נָדְבוּ הַדְּמָעוֹת בְּכָל עָרִים / כְּנִדְבוֹתָיו, אָז טָבְעוּ בִנְהָרֶיהָ.





עִמּוֹ רוּחַ דֵּעָה וְהַמַּדָּע אָסַף / גַּם נְשִׂיא אֱלֹהִים הָיָה בְּתוֹכֵנוּ

פִּתְאֹם בָּא אֵידוֹ בְּטֶרֶם עִתּוֹ נֶאֱסַף / עוֹמֵד בַּפֶּרֶץ עֶזְרֵנוּ מָגִנֵּנוּ

לִצְדָקוֹת כָּל יוֹמוֹ בַצָּמָא נִכְסָף / וְעָלָיו יְהוּדָה תְמָרֵר אֲמָרֶיהָ.





פְּאֵר יִשְׂרָאֵל שְׁמוֹ עֲדִי עֲדָיִים / פֶּרַח נָעִים מִבֵּין לַעֲרוּגוֹתֵינוּ

שַׂר, אָמַרְנוּ, בְּצִלּוֹ נִחְיֶה בַגּוֹיִם / מִמְשַׁח כְּרוּב בְּהִלּוֹ, זִיו יִפְעָתֵנוּ

אֶל מִי יְנוּסוּן עוֹד עֲדַת הָרוּסִיִּים / וּמִי יְפַתַּח עוֹד מוֹטוֹת אֲסִירֶיהָ.





דְּעוּ כִי נָפַל מִמֶּנּוּ שַׂר וְגָדוֹל / בִּתְכוּנוֹתָיו אִישׁוֹן עַיִן בֵּינוֹתֵינוּ

לָכֵן מִלָּנוּד לוֹ לֹא נֶרֶף וְנַחְדֹּל / אֲנַחְנוּ וּבָנֵינוּ גַּם בְּנוֹתֵינוּ

הוֹי! לְבַת יְהוּדָה מִבְצָר וּמִגְדּוֹל / אֵיךְ בָּךְ נָפְלָה מִצְנֶפֶת פְּאֵרֶיהָ.





לָךְ אֶקְרַע סְגוֹר לְבָבִי וְכִלְיוֹתַי / אֲדוֹנֵנוּ בָּארוֹן הִרְשׁ מַחְמַד עֵינֵינוּ

וְאַלְבִּישׁ שְׁחוֹרִים מִשְׁבְּצוֹת שִׁירוֹתַי / וְאֶבְכֶּה בִבְכִי יַעְזֵר מֵאַנְחוֹתֵינוּ

וַאֲנַסֵּךְ יֵין דִּמְעָתִי בִיגוֹנוֹתַי / מִדַּם כְּבֵדִי אָדְמוּ נְהָרֶיהָ.





הוֹי כִּי חָסַרְנוּ מִשְׁעָן יָתֵד נֶאֱמָן / בּוֹ תָלִינוּ כָל תֶּלְיֵנוּ וְקַשְׁתֵּנוּ

עוֹזֵר דַּל, לָאֶבְיוֹנִים צִנְצֶנֶת הַמָּן / מַעֲדַנֵּי נְעִימוּת לְפִיּוֹתֵינוּ

אֶמֶשׁ בֵּין כֹּכְבֵי אֶרֶץ הָיָה נִסְמָן / וְעַתָּה הִנּוֹ נִטְמָן תּוֹךְ עֲפָרֶיהָ.





אֱלֹהִים, תֵּן חֶבְלוֹ בְּגַן חֲסִידֶיךָ / לְהִתְעַדֵּן בְּנַחֲלַת אֲבוֹתֵינוּ

וּשְׁמֹר אִשְׁתּוֹ וְיוֹרְשָׁיו עֲבָדֶיךָ / בְּאֹשֶׁר גַּם בְּעֹשֶׁר כָּל יְמוֹתֵינוּ

וּשְׁלַח נָא מָשִׁיחַ בֶּן דָּוִד עַבְדֶּךָ / וְהָשֵׁב לְצִיּוֹן צְבִי נְעוּרֶיהָ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42123