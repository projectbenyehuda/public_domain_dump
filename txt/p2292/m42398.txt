


	
	עַל נְדוּדֵי
	



בחלותי בתשוקת ירושלים






עַל נְדוּדֵי יָהּ

עַל נְדוּדֵי יָהּ

מַחֲלִי כִלָּה כָל תּוּשִׁיָּה

אֲהָהּ מַחֲלָתִי.





רֹאשִׁי יְסוֹבֵב עָלַי כְּמוֹ גַלְגַּל

מַכְאוֹב כִּלְיוֹתַי עַל פְּנֵי גָּל

נַחַל דִּמְעוֹתַי יָצוּק כְּמוֹ גַל

וְגֵוִי יִתְחַלְחַל כָּאֳנִיָּה.

עַל





סָעַרְתִּי תוֹךְ יַם תְּשׁוּקָתֵךְ

נָמֵס לִבִּי בְּאֵשׁ אַהֲבָתֵךְ

כָּלְתָה נַפְשִׁי לִנְשִׁיקָתֵךְ

וְעֵינִי לָךְ תָּמִיד צוֹפִיָּה.

עַל





חַיַּי מָרִים רֹאשׁ וְלַעֲנָה

מִיּוֹם הוֹדְךָ מֵאִתִּי פָנָה

אָנָּא הָשֵׁב יוֹנָתְךָ אֶל קִנָּה

קַבֵּץ נִדָּחַי מֵאֶרֶץ שִׁבְיָה.

עַל









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42398