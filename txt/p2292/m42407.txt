


	
	הֵן יֵבוֹשׁוּ
	



שיר על ערבית אחת, וזה רק קצהו






הֵן יֵבוֹשׁוּ יַעֲלוֹת חֵן עֲדִינוֹת

מֵאוֹר יִפְעָתֵךְ בַּצָּהֳרַיִם

אֵלַיִךְ יָשׁוֹחוּ מַחֲנוֹת

הֵילֵל בֶּן שַׁחַר כֹּכְבֵי שָׁמָיִם.





עוֹד אַל יִתְהַלְּלוּ יְפוֹת מַרְאֶה

בִּגְאוֹן יָפְיָם גַם בִּצְבִי תִפְאַרְתָּם

כִּי הֵם מַטְּרוֹת חוֹשֵׁק נִלְאֶה

וְרַק לָהֶם יִשְּׂאוּ חֵן יִפְעָתָם.





כִּי אִם הַזְּמַן עֲלֵיהֶם שָׁפַךְ

תֹּאַר וְיֹפִי בְחָפְנָיו

הֲלֹא אֵלַיִךְ נַחַל הֲדָרוֹ הָפַךְ

לְרַבּוֹת חִנֵּךְ וְיָפְיֵךְ שָׁם פָּנָיו.





הֵם יִגְאוּ בַּחֲרוּזֵי פְנִינִים

וּבְשֹׁהַם יָאִירוּ פְנֵיהֶם

אַךְ בְּאֹדֶם שִׂפְתוֹתַיִךְ כַּשָּׁנִים

תְּרוֹמְמִי דֶגֶל יִפְעָתֵךְ עֲלֵיהֶם.





וּבִבְרַק צַוָּאר וְחֵץ עֵינַיִם

יִדְעַךְ שְׁבִיבָם וְאוֹר פְּנֵיהֶם

אִם גַּם יִדְמוּ לְכֹכְבֵי שָׁמַיִם

הֲלֹא אַתְּ שִׁמְשָׁם תָּאִירִי לָהֶם.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42407