


	
	שָׂרִי שִׁירָתְךָ
	



תשובה לשיר ששר לי רבי יצחק בו כֹבזא בגאבש וטעה בבלתי
ותנוע ושאלני בשיר מדוע לא אוכל בשר והיה זה בי״ב חשון תרנ״ג. סימן:
שׂלימאן חזק.






שָׂרִי שִׁירָתְךָ מִמֹּר מְקֻטֶּרֶת

נִצְּבָה לְעֵינַי כִּנְהָרָה מַזְהֶרֶת

לָכֵן נֶפֶשׁ בְּאַהֲבָה חוֹתֶרֶת

לְהָשִׁיב בְּרֹב תְּשׁוּקָה בוֹעֶרֶת.







לְהוֹד זִיו יָפְיָהּ מְעֻלֶּפֶת הָדָר

סַהַר בְיָפְיוֹ לְעֻמָּתָהּ קָדַר

וּמַה מְּאֹד שֶׁמֶשׁ לְעָבְדָהּ נֶהְדָּר

כִּי אֵין בַיְּצוּרִים כִּיפִי תָאֳרָהּ.







יַחַד מוֹרָשֵׁי לְבָבִי לָהּ נִמְכָּרִים

לֹא אֶחְפֹּץ בַּעֲדָהּ גִּזְרַת סַפִּירִים

מַה לִּי בֶעָסִיס וְלֶחֶם אַבִּירִים

אִם לֹא לַהְגּוֹת בְּנֹעַם מַאֲמָרָהּ.







מַה גַם לְהַגְדִּיל חֵן שַׁעֲשׁוּעֶיהָ

תְּדַלֵּג עֲלֵי פִרְחֵי אֲמָרֶיהָ

מִלַּת אֵינוֹ בְּבִלְתִּי תְמִירֶהָ

וְתָנוּעַ בִּמְקוֹם תִּתְאָו חָבְרָה.







אַף נָתְנָה כְבוֹדִי עַל חוּג שָׁמַיִם

וַאֲנִי רֵיק וַעֲרַל שְׂפָתַיִם

הֵן כָּל מוֹסִיף גּוֹרֵעַ שִׁבְעָתַיִם

אָמְרוּ לָנוּ כָל חַכְמֵי הַגְּמָרָה.







נְעִימוֹת יַרְהִיבוּנִי אֶגְלֵי חִנָּהּ

בְּשָׁאֳלָהּ לִי בְקֶסֶם לְשׁוֹנָהּ

מַדּוּעַ לֹא תֹאכַל בָּשָׂר לְעֶדְנָה

וּבְשַׂר דָּג יִהְיֶה בְאַפְּךָ לְזָרָה.







חֲזַק יָדִיד וְהָבֵן אִמְרֵי שֶׁפֶר

וּתְשׁוּבָה לָךְ הִיא כְתוּבָה עַל סֵפֶר

חֻקָּה אַחַת תִּהְיֶה לָכֶם אַל תָּפֵר

וְהַמְּשַׁנֶּה הֲלֹא נַפְשׁוֹ נִבְעָרָה.







זֹאת תֵּדַע אִם בָּא בָשָׂר בִּגְרוֹנִי

גַּם בְּבֵיתֶךָ בֵית חָבֵר כָּמוֹנִי

לֹא אוּכַל עוֹד הָשֵׁב פְּנֵי הֲמוֹנִי

אִם יַקְרִיב לִי בְשַׂר חוּץ בַּקְּעָרָה.







קְרָא תְשׁוּבָתִי וֶהְיֵה שָׂמֵחַ

יְחַיֶּךָ אֵל עַד בְּלִי יָרֵחַ

גַּם תִּהְיֶה צַדִּיק כַּתָּמָר פּוֹרֵחַ

הַצְלָחָתָךְ תָּאִיר בִּשְׁמֵי טָהֳרָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42149