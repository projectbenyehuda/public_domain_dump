


	
	אִם גַּם
	



חידות






אִם גַּם רְקָמוֹת, יַעֲלַת חֵן, תִּתְחַתְּלִי

עֵת עֲלֵי חוּג הָאָרֶץ כַּצִּיץ תַּעֲלִי

בְּכָל זֹאת לְבַב חוֹשְׁקַיִךְ לֹא תִּגְזְלִי

עַד עֵת הִפְשִׁיטוּ מְעִילַיִךְ גְּבִירָה.





גַּם בְּנוֹת הַחֵן לְעֵינַיִךְ נִדְמוּ

וְאוֹתָךְ לְנֵזֶר עֲלֵיהֶם שָׂמוּ

יַעַן פָּנַיִךְ מִפְּנִינִים אָדְמוּ

וְרֵיחַ אַפֵּךְ מָר דְּרוֹר וּקְטוֹרָה.





בְּמַרְאֵה שׁוֹשַׁן לְחָיַיִךְ יַחְפִּיר

אֹדֶם, אֹדֶם, גַּם לִבְנַת הַסַּפִּיר

כִּי לָךְ זֹהַר פְּנִינִים עִם אוֹפִיר

אַךְ אִם בַּשַּׁחַר אֲשַׁחֲרֵךְ שָׂרָה.





שְׂפָתַיִךְ כְּתוֹלָע, חוּט שָׁנִים

נֵצֶר יָקָר, רוֹעֶה תוֹךְ שׁוֹשַׁנִּים

סְבִיב לְשׁוֹנֵךְ זֶרַע אֱמוּנִים

יִדְמוּ לְאַבְנֵי אֶקְדָּח תּוֹךְ בָּרָה.





גַּם אִם יַחֲלוֹף עִתֵּךְ וְאוֹרֵךְ רַד

הֵן בְּיוֹצְאֵי מֵעַיִךְ לִי מָזוֹר שָׂרַד

וְאִם תִּקַּח אֵם מָזוֹר מִשָּׂרַד

תִּמְצָא שְׁמִי בְחִידָה מְבֹאָרָה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42447