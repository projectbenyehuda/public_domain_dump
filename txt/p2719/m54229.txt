


	
	לעולי הגולה הראשונים, בתוך "בימי ביל"ו – ששים שנה לעליתם"
	



המחבר, יצחק וולקני־אלעזרי, כתב מאמר זה בשם העט א. ציוני





הם היו גבורים! כולם… כל אלה שבאו לכונן שממות־עם;
כולם מקטן ועד גדול – אפילו הללו שמלאכי הברון הלכו לפניהם ויפנו להם את
הדרך…

להם לא לחשה מעולם הקמה; יערי־עד לא האהילו על ראשיהם
ודשאי־רוך לא השתטחו לרגליהם, מבית אביהם לא הביאו את הזין, שבו בונים
וכובשים ארץ; בעצמם יצרו להם כלי־זינם ונלחמו בכל: בסבל ירושה, באיתני
הטבע; נלחמו בעצם הויתם מלחמת חושים בחושים ורצון ברצון.

כל עבודתם היתה מלחמה ארוכה, וכל מלחמתם שבירת־רצון
ארוכה… הם נלחמו באויב פנימי מסתתר, שלא משך בעול אחר, מלבד עול הגלות,
שריחות השדה לא הכיר וישימון המדבר לא ידע, – שפחד מפני צלו… מלחמתם
היתה בנין ובנין עדי־עד! מלחמתם היתה עבודת הקודש, הדורשת התמכרות כל
החושים והשראת־שכינה תדירית. תמיד לשבת על האבנים, בלי הרף ובלי
היסח־הדעת, ולהניח אריח על גבי אריח, ולבנות לדורות מבלי לראות
הפירות….

הרבה מושבות נבנו והרבה אולי עוד יבנו. אולם מושבות
כראשונות לא יבנו. הן אינן נשקלות במאזני כסף וזהב, באש־יה נבנו,
בגלוי־שכינה.

(“גלגולי נשמות”)










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54229