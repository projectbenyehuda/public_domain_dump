


	
	תעלולי הארנבות
	





1.jpg



לֹא אַחַת, לֹא שְׁתַּיִם, כִּי אַרְבַּע אַרְנָבוֹת

יָשְׁבוּ בַשָׂדֶה וְחָשְׁבוּ מַחֲשָׁבוֹת:

הִגִּיעַ הַסְּתָיו, בַּשָּׂדוֹת בָּא רָזוֹן.

מַה לַעֲשׂוֹת? לִסְעוּדָה אֵין מָזוֹן…




2.jpg



אָמְרָה הָאַחַת:– "אֲחָיוֹת נְעִימוֹת

אִם אָכוֹל כְּרוּב אַתֶּן מַסְכִּימוֹת, –

בִּשְׁמוּעָה טוֹבָה אָז לִבְּכֶן אַרְנִינָה:

יֵשׁ הַרְבֵּה כְרוּב עֲדַיִין בַּגִּנָּה".




3.jpg



רָצוּ הָאַרְנָבוֹת אֶל הַגִּנָּה, בָּאוּ,

וְהִנֵּה, – אוֹיָה, מֶה עֵינֵיהֶן רָאוּ! –

פְּרוּשׁ־יָדַיִם עוֹמֵד לוֹ גֹלֶם…

לֵב הָאַרְנָבוֹת מְפַחֵד וְהוֹלֵם.




4.jpg



הָיְתָה שָׁם אַרְנֶבֶת בַּעֲלַת נִסָּיוֹן.

קָרְבָה לְאָט, הֵרִיחָה, וּבְשָׁאוֹן

הֵחֵלָה מְכַרְכֶּרֶת סָבִיב בְּלִי פָחַד.

וְעִמָּה כְרֶגַע – כָּל הָאַרְנָבוֹת יָחַד.




5.jpg



– "חַה־חַה, חַה־חַה! גֹלֶם הֶעֱמִידוּ!

בְּבוּל־עֵץ וּבִסְחָבָה אַרְנָבוֹת הִפְחִידוּ!

הֵידָד אֲחָיוֹת! תְּנֶינָה יָדָיִם

נֵצְאָה־נָא סָבִיב בִּמְחוֹלַת מַחֲנָיִם!"




6.jpg



הַרְבֵּה צָחֲקוּ הָאַרְנָבוֹת, חוֹלֵלוּ,

רָעֲשׁוּ, הָמוּ, אַף הִתְהוֹלֵלוּ.

וּלְסוֹף עַל גַּבּוֹ לִקְפֹּץ הִתְחִילוּ;

עַד אֶת הַגֹּלֶם לָאָרֶץ הִפִּילוּ.




7.jpg



וְהִנֵּה קוֹל חָזָק – רַעַשׁ הַנְּפִילָה…

עַל הָאַרְנָבוֹת נָפְלָה אֵימָה וָחִילָה.

וַתְּמַהֵרְנָה וַתִּשֶּׂאנָה רַגְלָיִם,

לְמַלֵּט הַזְּנָבוֹת עִם הָאָזְנָיִם.




8.jpg



עַל גִּבְעָה מֵרָחוֹק לָנוּחַ יָשָׁבוּ,

וּלְהַבִּיט לְאָחוֹר אֶת לִבָּן עָרָבוּ.

– "הֵן שׁוֹכֵב הוּא מֵת, עַל הָאָרֶץ שָׁטוּחַ!

הַבֵּטְנָה אֲחָיוֹת, כְּלוּם עֵת הִיא לָנוּחַ?"




9.jpg



"– נָשׁוּב, אֲחָיוֹת, חִישׁ עַל עֲקֵבֵנוּ!

הַגֹּלֶם הֶחָלָל יְשַׁמַּח לִבֵּנוּ."

קָמוּ הָאֲחָיוֹת, זָקְפוּ אָזְנַיִם,

וְשָׁבוּ בַּלָאט, בִּצְחוֹק עַל שְׂפָתָיִם.




10.jpg



מִסָּבִיב לַגֹּלֶם חֶרֶשׁ עָמָדוּ.

– פֶּן יָקוּם וְיִקּוֹם?" הַפַּחְדָּנִיּוֹת חָשָׁדוּ.

אֲבָל הַגֹּלֶם שָׁכַב בְּלִי נוּעַ;

רַק מִן הָרוּחַ בִּגְדוֹ יָזוּעַ.




11.jpg



– "לָמָּה־זֶה אֵיפוֹא נַעֲמֹד כִּפְסָלִים

כְּלוּם בָאנוּ הֲלוֹם לִסְפּוֹד חֲלָלִים?"

וּבִצְחוֹק רָם הָאַרְנָבוֹת צָהָלוּ

וּכְמוֹ כַדּוּרִים מִצְּחוֹק הִתְגַּלְגָּלוּ.




12.jpg



שֶׁמֶשׁ שֶׁל סְתָו כְּבָר קָרְבָה לְשְׁקוֹעַ,

הָאַרְנָבוֹת כְּבָר אָכְלוּ אָכוֹל וְשָׂבוֹעַ,

לְשׂבַע נַפְשָׁן גַּם שָׂשׂוּ שָׂמֵחוּ.

וְלָשׁוּב לִמְעוֹנָן בְּשׁוּרָה הָלָכוּ.







צַיָּד יָגֵעַ שָׁב מֵעֲבוֹדָתוֹ

וַיִשְׁכַּב בַּשָּׂדֶה וַיִּשַּׁן אֶת שְׁנָתוֹ.

קָרְבוּ הָאַרְנָבוֹת: "– מַה־תִּרְאֶינָה עֵינֵינוּ!

גַּם פֹּה הִנֵּה גֹּלֶם שָׁטוּחַ לְפָנֵינוּ!"




13.jpg



וְהַצַיָּד יָשֵׁן, אַף אֵינוֹ חוֹלֵם

כִּי אַרְבַּע אַרְנָבוֹת חֲשָבוּהוּ לְגֹלֶם.

וְהָאַרְנָבוֹת הַפּוֹתוֹת לֹא הִרְבּוּ שְׁאֵלוֹת –

וְעַל גַּבֵּי הַצַּיָד יָצְאוּ בִּמְחוֹלוֹת.




14.jpg



הֵקִיץ הַצַּיָּד – מֻכֵּה תִמָהוֹן:

– “מַה־זֶּה וּמַה־זֶּה? חֲלוֹם אוֹ חִזָּיוֹן?”

גַּם הָאַרְנָבוֹת אֵינָן מְבִינוֹת:

־ “מִי הוּא וּמַה הוּא, הֲלֹא גֹלֶם־גִּנּוֹת?”




15.jpg



אֲבָל הַצַּיָד לֹא הִרְבָּה מַחֲשָׁבוֹת,

חָטַף הָרוֹבֶה – וּלְמוּל הָאַרְנָבוֹת –

פִּיף־פַּף! רַעַם אַדִּיר וָחָזָק,

וְעַנְנֵי עָשָׁן, וּבָרָק וּבָזָק…





עַל הָאָרֶץ יָרְדוּ צִלְלֵי לָיְלָה,

כֹּכְבֵי הַזָּהָב זָהֲרוּ לְמָעְלָה.

וּמִכָּל עֵבֶר נִפְצָעוֹת אַרְנָבוֹת

אֶל מְעוֹנֵיהֶן נֶחְפָּזוֹת וְשָׁבוֹת.




16.jpg



וְשׁוּב הָאַרְנָבוֹת נֶאֶסְפוּ בִמְקוֹמָן

שֶׁיָּשְׁבוּ בַבֹּקֶר, – וּמְסַפְּרוֹת יְגוֹנָן:

– הִפִּיל לִי שֵׁן"… – “שִׁבֵּר אֶת אַפִּי”…

– מָחַץ אֶת רֹאשִׁי“… פָּצַע אֶת כַּפִּי”…





הוֹדֶינָה, אַרְנָבוֹת פּוֹתוֹת לַשָּׁמָיִם,

שֶׁלֹא הָיָה סוֹפְכֶן רַע שִׁבְעָתָיִם.

וּמֵעַתָּה זְכֹרְנָה כְלָל חָשׁוּב בָּעוֹלָם.

צָרִיךְ לְהַבְדִיל בֵּין אָדָם לְגֹלֶם.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53276