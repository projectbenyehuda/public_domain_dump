


	
	פֵּסִי הַשַׁקְרָן
	





22.jpg


1


בַּיוֹם הַחֲמִשִּׁי בַשַּׁבָּת בָּאָה אֵשֵׁת פֵּסִי וַתּאֹמֶר אֵלָיו:

– פֵּסִי! מָחָר עֶרֶב שַׁבָּת, צָרִיך לְהַסִּיק אֶת הַתַּנּוּר, וְעֵצִים – אָיִן!

אָמַר פֵּסִי לְאִשְׁתּוֹ:

– נוּ, נוּ, אִשָּׁה, אַל תִּבְכִּי הֵנָּה אָבִיא אֵלַיִךְ לְמָחָר אֶת כָּל הַיַּעַר הַבָּיְתָה!




23.jpg


2


וּלְפֵסִי אָז שְׁנֵי סוּסִים – נְשָׁרִים מַמָּשׁ, אֵין כְּמוֹהֶם בָּאָרֶץ. מְחִיר כָּל סוּס – זוּז וָחֵצִי.

רָתַם אֶת עֶגְלַת הַחֹרֶף, לָקַח צֵדָה לַדֶּרֶךְ, יָשַׁב וְדָפַק בַּסּוּסִים:

– נָא! נָא! נְשָׁרַי!




24.jpg


3


וְהַיּוֹם – יוֹם שְׁבָט קַר מְאֹד. הִתְעַטֵּף פֵּסִי
בְּאַדֶּרֶת הַכְּבָשִׂים אֲשֶׁר לוֹ וַיִּגְהַר עַל הַתֶּבֶן
שֶׁבָּעֲגָלָה וַיִּישָׁן.

הַסּוּסִים יָדְעוּ אֶת הַדֶּרֶךְ בְּעַצְמָם. רָצוּ
וְנָחָרוּ רָצוּ וְהִתְעַטֵּשׁוּ. וּפֵסִי דוֹבֵב מִתּוֹךְ
שְׁנָתוֹ:

– לְחַיִּים, לְחַיִּים…




4


וְלֹא הִרְגִּישׁ…. מִתּוֹךְ שְׁנָתוֹ, כִּי עֶגְלַת
הַחֹרֶף אָבְדָה בַדֶּרֶךְ. הַסּוּסִים רָצִים לָהֶם הָלְאָה, פֵּסִי
מַחֲזִיק בַּמּוֹשְׁכוֹת וְנִגְרָר אַחֲרֵיהֶם כְּשֶׁהוּא יָשֵׁן עַל
פְּנֵי הַשֶּׁלֶג.






5


בָּאוּ הַסּוּסִים הַיַּעְרָה, עָמָדוּ. הֵקִיץ פֵּסִי,
קָם, שִׁפְשֵׁף אֶת עֵינָיו, הִבִּיט כֹּה וָכֹה – עֶגְלַת הַחֹרֶף
אֵינֶנָּה!

וְיַחַד עִם עֶגְלַת הַחֹרֶף אָבְדָה גַם הַצֵּדָה
שֶׁלָּקַח לַדֶּרֶךְ, אָבַד גַּם הַמִּסְפּוֹא שֶׁלָּקַח לַסּוּסִים. גֶרַד
פֵּסִי אֶת פַּדַּחְתּוֹ:

– עַכְשָׁו מַה נּאֹכֵל?




6


וּפֵסִי רָעֵב, וְהַסּוּסִים רְעֵבִים. הָלַךְ פֵּסִי
לְבַקֵּשׁ אֹכֶל בַּיָּעַר. בִּקֵּשׁ, בִּקֵּשׁ וְלֹא מָצָא כְלוּם.
פִּתְאֹם וְהִנֵּה הַר אָדֹם לְפָנָיו. חָשַׁב פֵּסִי: הַר הוּא בֶּאֱמֶת.
חָפֵץ לָדַעַת: מַדּוּעַ אָדֹם הָהָר. הִתְבּוֹנֵן וְהִנֵּה לֹא הַר הוּא,
אֶלָּא גַרְגִּיר אָדֹם גָּדוֹל כְּהַר. רָקַד מִשִּׂמְחָה.




7


עָמְדוּ פֵּסִי וְהַסּוּסִים מִסָּבִיב לַגַּרְגִּיר,
אָכְלוּ כֻלָּם. אָכְלוּ וְלֹא יָכְלוּ לֶאֱכֹל אֶת כָּל הַגַּרְגִּיר.
נִשְׁאַר יוֹתֵר מֵחֶצְיוֹ. לָקַח פֵּסִי אֶת הַשְּׁאָר, צָרַר בְּסָדִין
וְהֶעֳמִיס עַל הַסּוּס – מַתָּנָה לָאִשָּׁה.




8


אַחֲרֵי שֶׁאָכְלוּ, הָלַךְ פֵּסִי לְחַפֵּשׂ אֶת הָעֲגָלָה.

פִּתְאֹם הִתְקַדְּרוּ הַשָּׁמַיִם, עָבִים כְּבֵדִים
כִּסּוּ אֶת הַשֶּׁמֶשׁ, יָרַד שֶׁלֶג רָב, כִּסָּה הַשֶּׁלֶג אֶת
הַדֶּרֶךְ. תָּעָה פֵּסִי; בִּקֵּשׁ אֶת הָדֶּרֶךְ וַיֶּחֱצֶה בַשֶּׁלֶג
עַד צַוָּאר.




9


וְהַשֶּׁלֶג כִּסָּה אֶת הָעֵצִים הַגְּבוֹהִים עַד
לְמַעְלָה מֵרָאשֵׁיהֶם, וְאֶת כָּל הַבָּתִּים הָרָמִים עַד אֲרֻבַּת
הֶעָשָׁן. תָּעָה פֵּסִי וְלֹא יָדַע, כִּי בַיִת מִתַּחַת לְרַגְלָיו.
פִּתְאֹם – הָפּ!…

פֵּסִי וְהַסּוּסִים נָפְלוּ אֶל תּוֹךְ אֲרֻבַּת הֶעָשָׁן שֶׁל אֵיזֶה בָּיִת.




10


לֹא יָדַע פֵּסִי, אַיֵּהוּ, מַה קָּרָה לוֹ. חֹשֶׁךְ וַאֲפֵלָה סָבִיב. פִּתְאֹם וְהִנֵּה – כְליוּפְּ!

עַל הַכִּירַיִם מִתַּחַת לָאֲרֻבָּה עָמַד דּוּד מַיִם
רוֹתְחִים. נָפַל פֵּסִי וְהַסּוּסִים עִמּוֹ אֶל תּוֹךְ הַמַּיִם
הָרוֹתְחִים.




11


לְאָשְׁרוֹ שֶׁל פֵּסִי נָחֲרוּ הַסּוּסִים תֵּכֶּף
כַּאֲשֶׁר נִכְווּ. שָׁמְעָה הַמְבַשֶּׁלֶת אֶת הַקּוֹל, יָצְקָה אֶת
הָרוֹתְחִים תֵּכֶּף אֶל הַשֶּׁלֶג. הִצְטַנְּנוּ הַרוֹתְחִים.

אִלְמָלֵי כַךְ עָשְׂתָה, הָיוּ פֵּסִי וְסוּסָיו מְבֻשָּׁלִים.




12


שָׁכְבוּ הַסּוּסִים וּפֵסִי עִמָּם בְּתוֹךְ הַשֶּׁלֶג.
קַר לָהֶם מְאֹד. יָצָא בַעַל הַבַּיִת, רָאָה: רוֹעֲדִים הֵם מִקֹּר.
הוֹצִיא בַקְבּוּק יַי"שׁ חָרִיף מְאֹד, אָמַר:

– שְׁתוּ וְיֵחַם לָכֶם.

נָתַן כּוֹס יַי"שׁ לְפֵסִי, וְכוֹס־כּוֹס לְכָל סוּס. שָׁתוּ כֻלָּם.




13


הוֹדָה פֵסִי לְבַעַל הַבַּיִת וְחָפֵץ לָלֶכֶת
לְדַרְכּוֹ, לָשׁוּב עַד הַשַּׁבָּת הַבָּיְתָה. אֲבָל הַסּוּסִים שָׁכְרוּ
מִן הַיַי"שׁ. רָקְדוּ, דָּהֲרוּ, יָצְאוּ בְמָחוֹל, וְלָלֶכֶת לֹא
חָפֵצוּ.

הֶעֱמִיס פֵּסִי סוּס אֶחָד עַל שֶׁכֶם מִזֶּה וְסוּס
אֶחָד עַל הַשֶּׁכֶם מִזֶּה, וְאֵת שְׁאָר הַגַּרְגִּיר – עַל גַּבּוֹ.
וַיֵּלֶךְ לְדַרְכּוֹ.




14


עָיַף פֵּסִי, קָשַׁר אֶת רֶסֶן הַסּוּסִים אֶל חֲגוֹרָתוֹ
וַיִּשְׁכַּב לָנוּם קְצָת. רָאָה חֲלוֹם: וְהִנֵּה שְׁנֵי אִכָּרִים
מוֹשְׁכִים אֶת עֶגְלַת הַחֹרֶף שֶׁלּוֹ: קָרָא אֲלֵיהֶם:

– שֶׁלִּי הָעֲגָלָה!

בָּרְחוּ הָאִכָּרִים וּפֵסִי לָקַח אֶת הָעֲגָלָה וַיֵּלֶךְ לוֹ.






15


הֵקִיץ פֵּסִי מִשְּׁנָתוֹ. רָתַם אֶת הָעֲגָלָה, אֲשֶׁר
הֵשִׁיב בַּחֲלוֹמוֹ מִידֵי הָאִכָּרִים, יָשַׁב וַיִּדְפֹּק
בַּסּוּסִים:

נָא, נָא, נְשָׁרַי, הַבָּיְתָה!




16


יָצְאָה אִשְׁתּוֹ לִקְרָאתוֹ; שָׁאֲלָה:

– וְאַיֵּה הָעֵצִים?

אָמַר לָהּ פֵּסִי: אַל תִּשְׁאֲלִי, אִשָּׁה, בָּרְכִי אֶת ה', שֶׁהֵשִׁיב אוֹתִי הַבָּיְתָה חַי וְלֹא מְבֻשָּׁל.

צָעֲקָה הָאִשָּׁה: אוֹיָה לִי, בַּמָּה אַסִּיק אֵפוֹא
אֶת הַתַּנּוּר? וְאֵיךְ אָכִין מַאֲכָלִים לִכְבוֹד הַשַּׁבָּת? אָמַר
לָהּ פֵּסִי: אַל תִּדְאֲגִי, אִשָּׁה, הַזְמִינִי אוֹרְחִים. כִּי
מִשְׁתֶּה אֶעֱשֶׂה מָחָר לְכָל נִכְבַּדֵּי הָעִיר.




17


לְמָחֳרָת בָּאוּ כָל נִכְבַּדֵּי הָעִיר לְבֵית פֵּסִי
אֶל הַמִּשְׁתֶּה. סִפֵּר לָהֶם אֶת כָּל אֲשֶׁר קָרָה לוֹ בַּדָּרֶךְ.
שָׂמְחוּ הָאוֹרְחִים וְקָרְאוּ:

– אֱמֶת הַדָּבָר, אֱמֶת וְיַצִּיב!

נָתַן לָהֶם פֵּסִי אֶת שְׁאָר הַגַּרְגִּיר, אֲשֶׁר
הֵבִיא מִן הַיָּעַר. אָכְלוּ הָאוֹרְחִים וַיִּשְׁתּוּ
וַיִּשְׂמָחוּ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53281