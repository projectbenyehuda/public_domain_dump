


	
	הַשִּׁיר הָרְבִיעִי
	






1.


מֵאֲרֻבּוֹת שָׁמַיִם

אַט אַט בַּעֲצַלְתַּיִם

רִבֹּאוֹת עֵינַיִם

כִּפְנִינִים נִשְׁקָפוּ.

אֵלֶּה צְבָא הַמָּרוֹם

מִצָּפוֹן מִדָּרוֹם

עַל יַעֲקֹב כִּי יָרֹם

לִשְׂמֹחַ נֶאֱסָפוּ.




2.


אַךְ יַעַן זֶה כַמָּה

מִימֵי תֹהוּ וְשַׁמָּה

רִיב לָמוֹ עִם חַמָּה

גִּדְּלָהּ אֵל עַד לְמָעְלָה.

לִבְלִי לַחֲזוֹת שָׁמֶשׁ

חִכּוּ לָהּ כִּי תָמֶשׁ

וְעַל כַּנְפֵי הָאָמֶשׁ

בָּאוּ… וַיְהִי לָיְלָה.




3.


אוֹר וְחֹשֶׁךְ נָשָׁקוּ

הַחוּצוֹת הוּרָקוּ

וְעַם עוֹלָם נִזְעָקוּ

אֶל מִקְדָּשׁ כְּמוֹ רָמִים.

מִזְבוּל אֱלֹהֵימוֹ

חָשוּ אֶל בָּתֵּימוֹ

לָתֵת שְׁנָת לְעֵינֵימוֹ

הַס! עַמִּי נִרְדָּמִים.




4.


וּלְאֶרֶץ יְפֵה־פִיָּה

שָׁבָה הַדּוּמִיָּה

מִקִּרְיָה הוֹמִיָּה

עַד שָׂדֶה וָיָעַר.

לְבַד שָׁם מִשִּׁכָּרוֹן

הַנָּכְרִי עוֹד יָרֹן

אוֹ פֹה יִקְרָא בְגָרוֹן

הַשֹּׁמֵר בַּשָּׁעַר.




5.


אֵין בּוּקָה וּמְבוּקָה

אֵין זֵכֶר לַחֲלֻקָּה

שְׁנַת הָעֹבֵד מְתוּקָה

שָׂמַחְתִּי בִלְבָבִי.

אַךְ פֶּתַע זָכַרְתִּי

כִּי בָדָד נוֹתַרְתִּי

וַאֲנִי טֶרֶם תַּרְתִּי

לִי מָקוֹם לְמִשְׁכָּבִי.




6.


וּמִבְּלִי כִשָּׁלוֹן

שָׁם בְּעֵמֶק אַיָּלוֹן

סַרְתִּי אֶל הַמָּלוֹן

לָלוּן כָּאֹרֵחַ.

"פֹּה נִבְחָר הַיְצוּעַ

לוּלֵא זֹאת מַדּוּעַ

אָז בִּימֵי יְהוֹשֻׁעַ

פֹּה נָח גַּם יָרֵחַ"




7.


"כֵּן, – עָנָנִי קוֹל כְּאוֹב –

אִתִּי כָל טוּב לָרֹב

רַק אַל תָּלַן בָּרְחוֹב

סוּרָה סוּרָה הֲלֹם!״

וְאַחֲרֵי אֲרֻחָתִי

בָּאתִי אֶל מְנֻחָתִי

וַתֱּעֶרַב לִי שְׁנָתִי

וָאִיקָץ… וְהִנֵּה חֲלוֹם!!




* * *



8.


אָמְנָם הִנְנִי בְאַיָּלוֹן

שְׂבַע בּוּז חֶרְפָּה וְקָלוֹן

עַל כָּל צַעַד כִּשָּׁלוֹן

בְּתוֹך מַיִם זֵידוֹנִים!

צוֹם הַחֲמִשִּׁי הַיוֹם

עוֹד עֵינַי מַעְיְנֹת תְּהוֹם

וּמַה־שֶּׁבֶר הַחֲלוֹם

לֵאלֹהִים פִּתְרֹנִים!




ווילנא צום החמשי תרמ"ז














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55228