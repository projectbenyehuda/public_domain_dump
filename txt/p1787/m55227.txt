


	
	הַשִּׁיר הַשְּׁלִישִׁי
	



1.


הַשֶּׁמֶשׁ בָּאָה שָׁם לִקְצֵה שָׁמֶיהָ

וַתַּאְדִּים, וַתִּיף, וַתֶּאֱרַךְ, וַתֵּרֶב.

וַתֵּרֶד יָם יָפוֹ וַתִּטְבֹּל רַגְלֶיהָ

וַתִּבְלָעֶנָּה צוּלָה… וַיְהִי עֶרֶב.




* * *



2.


לֹא שָׁוְא לָעֶרֶב פֹּה יִכְמְהוּ כָמֹהַּ

לֹא חִנָּם יִנְעָם פֹּה אֶרֶץ נֶחְמֶדֶת

בּוֹ רוּחַ מִמָּרוֹם מִכֵּס אֱלוֹהַּ

לָלוּן בֵּין שָׂדֶיהָ אַרְצָה יֹרֶדֶת.




3.


תִּרְפַּד עַרְשָׂהּ חֵן עֲלֵי הַדְרַת קֹדֶשׁ

וּמְרַאֲשֹׁתֶיהָ חֶדְוַת אֵל דֹּפֶקֶת

כִּבְהֵיכַל מֶלֶךְ יוֹם מוֹעֵד וָחֹדֶשׁ

וַחֲדַר כַּלָּה עַל דּוֹדָהּ מִתְרַפֶּקֶת.




4.


בּוֹ שַׂר הַמַּיִם מִשְּׁחָקִים בִּנְסֹעַ

בִּרְכוּב טַל אוֹרֹת יֵדֶא עַל פָּנֶיהָ

וּלְבַד מִבָּמֳתֵי הָרֵי בַגִּלְבֹּעַ

כָֹּל הָאָרֶץ עָרֶב, מַשְׁקֶה הִנְֶּהָ.




5.


בּוֹ נִשְׁמַת שַׁדַּי מִלְּבָנוֹן תָּפוּחַ

בֵּין תַּלְמֵי הַבֹּשֶׂם תָּשִׂים לָהּ אֹרַח

וּבִנְחִירֵי גֶבֶר תִּבְחַר לָנוּחַ

לִמְשִׁיבַת נֶפֶשׁ מֵעָמָל וָטֹרַח.




6.


בּוֹ יַרְדֵּן קִישׁוֹן אַט אַט כַּשִּׁלֹחַ

מִזַּעְפָּם יוֹמָם יַעַמְדוּ יִשְׁתֹּקוּ

יִתְחָרְשׁוּ יִקְרָאוּ לִיגִיעֵי כֹחַ

וּבְשַׂר הֶעָיֵף בִּלְשׁוֹנָם יָלֹקּוּ.




7.


בּוֹ בִלְבַב שֵָׂמֵחַ בָּא מִן מַעֲשֵׂהוּ

רֹעֶה עִם אֵילוֹ הַנוֹדַע בַּשָּׁעַר

בֹּצֵר מִכַּרְמוֹ קֹצֵר מִשָּׂדֵהוּ

דֹּרֵך מִגִּתּוֹ כֹּרֵת מִיָעַר.




8.


לִקְרָאתָם תַּלְמִידִים מִבָּתֵּי סֵפֶר

לִפְגּשׁ הָאָבוֹת הַשָּׂדֶה יֵצֵאוּ

מִפִּיהֶם כַּטָּל יִזְּלוּ אִמְרֵי שֶׁפֶר

מִלִּקְחָם יוֹמָם לָמוֹ יִתְנַבֵּאוּ.




9.


בּוֹ גַם הַשֹּׁאֲבֹת הָעַיְנָה תֵצֶאנָה

שָׁם בָּחוּר לִבְתוּלָה אַהֲבָה יָשִׂיחַ

וּבְבֹשֶׁת גַּם הֵן אֲהָבִים תַּעֲנֶינָה

שָׁם לָאִישׁ אִשְׁתּוֹ אֱלוֹהַ יוֹכִיחַ.




10.


וּכְפַעֲמֹן נוֹרָא יִפָּעֶם הָרוּחַ

מֵהֶמְיַת שָׁרִים כָּאַרְבֶּה תַרְעִישֶׁנּוּ

פֹּה תַחַת תָּמָר שָׁם תַּחַת תַּפּוּחַ

מַה־יִנְעַם הַשִּׁיר הֵד הָרִים יַעֲנֶנּוּ!




* * *



11


הַשֶּׁמֶשׁ שָׁמָּה

אַךְ בָּא הַיָּמָּה

וּתְהוֹם חָתָמָה

בַּעֲדוֹ מֵימֶיהָ

וּבְכָל הַמַּמְלֶכֶת

שָׁבְתָה הַמְּלֶאכֶת

וְשָׁבִים לָלֶכֶת

הַבָּיְתָה בָנֶיהָ.




12


מַה־יָפוּ בַנְּעָלִים

פַּעֲמֵי רַבַּת פְּעָלִים

וּקְבֻצַת הַשִּׁבֳּלִים

קְוֻצּוֹתֶיהָ מַכְתֶּרֶת!

וַחֲזוּ אֵיךְ תִּכָּלֶם

כִּי הִשִּׂיגָהּ עָלֶם

וְדוּדָאִים מִתֶּלֶם

עַל רֹאשׁוֹ לַעֲטֶרֶת.




13


כֹּה יָבֹאוּ בְרִנָּה

הוּא יֹאחֵז בִּימִינָהּ

וְהָעַלְמָה כַצִנָּה

רָצוֹן תַּעְטְרֶנּוּ

מַה־יִיף הַחִזָּיוֹן!

הוּא יָשִׁיר שִׁגָּיוֹן

וְהִיא עֲלֵי הִגָּיוֹן

בְּקוֹל עָרֵב תַּעֲנֶנּוּ:




– – – – – – – –



I.


"שִׁמְעוּ עָדַי

תַּלְמֵי שָׂדַי

וּפְרִי מְגָדַי

קוֹלִי הַאֲזִינוּ!"

– נִבְלִי אָעִירָה

לְאֵלִי אָשִׁירָה

וּשְׁמוֹ אַזְכִּירָה

עִמִּי הַרְנִינוּ –




II.


"הוּא הֶאֱמִירָנוּ

לוֹ לְעָם בְּחָרָנוּ

אַף הֱשִׁיבָנוּ

אֶל הַר הַלְּבָנוֹן"

– אֹתוֹ נַאֲמִירָה

חֻקָּיו נוֹקִירָה

וּבַל נָפִירָה

כְּעֶבֶד כַּמָּנוֹן –




III.


"הוּא צִוָּה שְׁחָקִים

הֵאִירוּ בְרָקִים

וּבָר הָעֳמָקִים

עָטְפוּ כַבֶּגֶד"

– עַתָּה הָאֲלֻמּוֹת

לֹא דַקּוֹת צְנֻמוֹת

עֲלֵי שְׂדֵי תְרוּמוֹת

מַה־יִיף מִנֶּגֶד! –




IV.


"כִּדְמוּת עַם רָב

בִּשְׂדֵה הַקְּרָב

לְנֹגַהּ מַעֲרָב

יִגַּהּ נָגֹהַּ"

– כְּנָשִׁים שַׁאֲנַנּוֹת

דְּשֵׁנוֹת רַעֲנַנּוֹת

צִדְקוֹת אֵל מְתַנּוֹת

בְּמִקְדַּשׁ אֱלוֹהַּ –




V.


"שְׁמַעְנָה עָדַי

תְּנוּבוֹת שָׂדַי

בִּנְשֹׂא יָדַי

לְרֹכֵב שָׁמָיִם!"

– קוּמִי אֲלֻמָּתִי

שִׁמְעִי רִנָּתִי

וּצְאִי לִקְרָאתִי

בִּמְחֹלַת מַחֲנָיִם –




VI.


"עַתָּה יָדַעְנוּ

לֹא שָׁוְא יָגַעְנוּ

מִזְעָר זָרַעְנוּ

וְרֹב בָּר נִקְצֹרָה"

– אַף יְהִי לַמָּנָה

לְיָתוֹם לְאַלְמָנָה

כִּי בָר הַשָּׁנָה

כַּחוֹל נִצְבֹּרָה –




VII.


"כִּי לֹא בְּמִשְׁקֹלֶת

נַשְבִּיר מַכֹּלֶת

אוֹת הַשִּׁבֹּלֶת

בִּשְׂעַר יָפָתִי"

– כִּי רֵיחָהּ נָעִים

אוֹת הַדּוּדָאִים

הַגָּדִים נָעִים

עַל אִישׁ חֶבְרָתִי –




VIII.


"הִיא תִּפְאַרְתֵּנוּ

לְכָל סְבִיבוֹתֵינוּ

כִּי מִשְׁלַח יָדֵנוּ

גַּת גָּדִישׁ וְקָמָה"

– גַּם עֻזִיָּהוּ

בֶּן אֲמַצְיָהוּ

מִי הוּא וּמָה הוּא



וְאָהַב אֲדָמָה – 1




IX.


"יַעֲלֹז שָׂדַי

וּפְרִי מְגָדַי

וּבְמַעְבָּדַי

אֲנִי אָגִילָה"

– כָּל הַיָמִים

כֵּן לְעוֹלָמִים

נַעֲבֹד בְּתָמִים

לָאֵל אוֹחִילָה –




X.


"יַעֲלֹז שָׂדַי

וּפְרִי מְגָדַי

וּבְמַעְבָּדַי

אֲנִי אָגִילָה"

– כֵּן כָּל הַיָמִים

יְהִי נָא לְעוֹלָמִים

שָׂדוֹת וּכְרָמִים

לְבָנִים נַנְחִילָה –.




– – – – – – – –



14


שָׁמָּה עַל הַר גְִּרִזִּים

אַךְ גָּלְשׁוּ הָעִזִּים

מַה־מִּהֲרוּ עַלִּיזִים

אֶל מִשְׁכַּן הַבְּרָכָה?

מַה־יָפוּ בְּרֹאשׁ צוּרִים

בְּתוּלוֹת וּבַחוּרִים

בְּמַחוֹל טוּרִים טוּרִים

יֹצְאִים הַמַּעֲרָכָה!




15


הַשְּׁמוּעָה נֶחֱרֶצֶת

כִּי קְלָלָה נִמְרֶצֶת

בִּשְׁכֵנוֹ רֹבֶצֶת

מִשָּׁנִים קַדְמֹנִיּוֹת

לָכֵן בִּימֵי שְׂמָחוֹת

רַק אֶל הַר הַבְּרָכוֹת

יָסֹלּוּ אֳרָחוֹת

בְּמַקְהֵלוֹת הֹמִיּוֹת.




16


מְרֹאשׁוֹ הַבָּנִים

כֵּן יֶחֱזוּ הָאֲבָנִים

הִצִיב בִּן נוּן לְפָנִים

עַל הַר עֵיבָל מִמּוּלָם.

אָז רַק בְּאַבְנֵי דוּמָם

הֶגְיוֹנָם וּנְאֻמָם

אֵיכָה בָאוּ כְתֻמָּם

דִּבְרֵי הַכְּתֹבֶת כֻּלָּם.




17


גַּם – "וְשָׁב אֱלֹהֶיךָ

אֶת שְׁבוּתְךָ וְרִחֲמֶךָ

יְקַבֵּץ וְיִקָּחֶךָ

מִקְצֵה הַשָּׁמָיִם"

כָּל אֵלֶּה כִּי בָאוּ

יוֹם מוֹעֵד קָרָאוּ

מִטּוּב לֵב יָצָאוּ

בִּמְחֹלַת הַמַּחֲנָיִם.




– – – – – – – –



18


עִם שְׂדֵה הַמַּכְפֵַּלָה

בְּצֵל דָּלִיּוֹת אֵלָה

הַמְשֹׁרְרִים בְּמַקְהֵלָה

לִזְמִרוֹת נוֹעָדוּ.

הִיא אֵלָה אַדָּרֶת

בָּהּ תַּחַת צַמָּרֶת

לִפְנֵי שַׁחֵת קָרֶת

מַלְאֲכֵי יָהּ סָעָדוּ.




19


עַל רֹאשָׁהּ כְּנַף רְנָנִים



תְּלַמֵּד שִׁיר לַבָּנִים2



וַעֲדַת נְשׂוּאֵי פָנִים

תָּרִיעַ תַּחְתֶּיהָ.

וּבְעֶרֶב לֹא עָבוֹת

עַל קִבְרֵי הָאָבוֹת

שֵׁשׁ תְּמוּנוֹת נִצָּבוֹת

מַקְשִׁיבוֹת שִׁירֶיהָ.




20


אַף בְּלִי מָגֵן וְקוֹבַע

יִרְאָה לָהֵן וְגֹבַהּ

גַּם שָׁנִים לָשׂבַע

קִנְּנוּ עַל כֻּלָּנָה.

עֹטְפוֹת תַּכְרִיכֵי בָד

כֻּלָּם כְּמוֹ יִמְחֲאוּ יָד

שְׁלשָׁה גְבָרִים לְבָד

וּנְקֵבוֹת לְבַדָּנָה.




21


הַס! גֵּר צֶדֶק הִנּוֹ

שָׁם שָׂרָה לִימִינוֹ

אַחֲרָיו נֶכְדּוֹ וְנִינוֹ

רִבְקָה וְלֵאָה לְמוּלָם.

הֵם זָכְרוּ בַּקְּבָרִים

הַבְּרִית בֵּין הַבְּתָרִים

וְאֵת אַחַד הֶהָרִים

אֶת בֵּית אֵל וְהַסֻּלָּם!




22


וְכֵס אֱלֹהֵי צְבָאוֹת

כִּסּוּ בְנַחַל דְּמָעוֹת

לְהָחִישׁ קֵץ הַפְּלָאוֹת

וּלְהָקִים הַשְּׁבוּעָה.

עַתָּה בְנֵיהֶם שָׁבוּ

לִרְאוֹתָם יָאָבוּ

הַמְּעָרָה עָזָבוּ

וְיַאֲזִינוּ הַתְּרוּעָה.









וְאָהַב אֲדָמָה. (דה“ב כ”ו  י')  ↩



לַבָּנִים. הפעל ‘למד’ בבנין הכבד יבא תמיד ביחס
הפעול, אךְ נמצא פעם אחת ביחס שׁאליו: הַלְאֵל יְלַמֶּד־דָּעַת. (איוב
כ“א כ”ב).  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55227