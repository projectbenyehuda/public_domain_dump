


	
	[מוֹלַדְתִּי, כְּיֶלֶד רַךְ]
	








מוֹלַדְתִּי, כְּיֶלֶד רַךְ לִי אַתְּ –

מַצְמִיחָה תִּקְוֹות וּמְפִיחָה יֵאוּשׁ.

בְּכֶרֶם־טִפּוּחַי גִּדַּלְתְּ

גַּם עֵנָב וְגַם בָּאוּשׁ.





וַאֲנִי שָֹשֹ לְשִֹגְשֹוּגֵךְ

וְחוֹרֵז כָּל שְׁתִיל, כָּל צְרִיף

לְמַחֲרֹזֶת הַתִּקְווֹת, וְהוֹגֶה

בְּגֶשֶׁם נִחוּמִים יַרְעִיף.





וַאֲנִי תּוֹהֶה אִמָּא, בְּלֵילוֹת יָרֵחַ, –

אֵיזֶה סוֹד צָפוּן, מַה נִרְקָם שָׁם

בְּאַפְלוּלִית קַשְׁתוֹת קִמְרוֹנַיִךְ?





וּבִימֵי הַשֶּׁמֶשׁ, בַּהֲלוֹם אַלְפֵי פַּטִּישָׁיו,

בְּהִתּוֹז אוֹרֵי־אוֹרוֹת מִּכִּבְשָׁנַיִךְ –

מַה בְּשֹוֹרָה הַכּוּר הַזֶּה יָרִיעַ?




אפריל 1937














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24841