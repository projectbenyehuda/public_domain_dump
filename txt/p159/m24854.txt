


	
	בִּגְדֵי חַקִי
	








יַמֵּנוּ גוֹעֵש מְסֹעָר,

לָבַשׁ תַּחַת כְּחֹל בִּגְדֵי־חַקִי,

מוּל מִשְׁבָּר לֹא יִכּוֹן כָּל מִבְצָר,

כָּל מִשְׁבָּר כַּעֲנָק נֶאֱבָק הוּא.





שָׁמֵינוּ עָטְפוּ אַפְרוּרִית.

בִּמְקוֹם תְּכֹל לוֹחֲצִים עַל הַדֹּפֶק

עֲנָנִים כִּגְיָסָה אֲוִירִית.

נוֹהֲרִים מִן הָאֹפֶק עַד הָאֹפֶק.





שְׂדוֹתֵינוּ – טְרוּפֵי סְעָרָה.

תִּשְׁתּוֹלֵל שְׁלוּחַת־רֶסֶן הָרוּחַ,

צִפֳּרִים כְּתָוֵי־טֵלֶגְרַף

מִשְׁתַּלְּחִים לְמֶרְחָק לֹא־יָדוּעַ.





יַמֵּנוּ גוֹעֵשׁ מְסֹעָר,

לָבַשׁ תַּחַת כְּחֹל בִּגְדֵי־חַקִי,

כָּל אֶחָד בְּגַפּוֹ כְּעַכְבָּר,

כָּל עַכְבָּר בִּקְהָלוֹ כַּעֲנָק הוּא.





יַמֵּנוּ גוֹעֵשׁ מְסֹעָר,

לָבַשׁ תַּחַת כְּחֹל בִּגְדֵי חַקִי.

מוּל מִשְׁבָּר לֹא יִכּוֹן כָּל מִבְצָר,

כָּל מִשְׁבָּר, כָּל מִשְׁבָּר כַּעֲנָק הוּא.




ינואר 1939










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24854