


	
	בֹּקֶר עַל שְׂפַת־הַיָּם
	








הַרְחֵק, הַרְחֵק עַד לְמַרְגְּלוֹתָיו

אֶת מַעֲטֵהוּ הַצַּמְרִי הַיָּם דָּחָף.

וּכְעֶלֶם עֵירֹם –

הַיָּם וְהַיּוֹם.





שְׁעָרִים לְאֵין סְפוֹר יָד נַעֲלָמָה

עָבְרָה וּפָתְחָה מִכָּל הָעֲבָרִים –

וַיְזַנְקוּ עֲדָרִים

לִבְנֵי־רַעֲמָה.





וְכָל גַּל מִתְקַרֵב – עַל גַּבּוֹ הַיְּרַקְרַק

בְּיַהֲלֹם יַעֲבוֹר מַאן־דְּהוּ זַגָּג,

יַעֲבוֹר – וְיִבְתּוֹר

אֶת גַּב הַזְּכוּכִית.





וְכֻלָּהּ קוֹרֶנֶת, כֻּלָּהּ בְּזִיו אוֹר,

כְּדַיָּגֵי כִּנֶרֶת בִּתְמוּנַת אִיקוֹנִין,

עַל דַּיָּגֶיהָ שָׁטָה דּוּגִית.





וְעַל סַלְעֵי הַחוֹף צִפּוֹר צִבְעוֹנִית

תְּלַכְסֵן הָעֵינַיִם,

בּוֹלֶשֶׁת בַּמַּיִם,

וְתִקְרָא לִרְעוּתָהּ בְּקוֹל רַב־אוֹנִים.





וּמֵעַל לַסְּפִינָה עַל גִּבְעֹל דַּק יִפְרַח

וֶרֶד עָדִין –

וָאוֹר.




יוני 1938










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24848