


	
	תִּקּוּן חֲצוֹת
	








דְּמָמָה כָּזֹאת, דְּמָמָה כָּזֹאת – אֱלֹהַּ רַב־חֶסֶד!

חֲצִי־הַסַּהַר מִמְּרוֹמִים יַשְׁקִיף,

בְּרוֹשִׁים עוֹמְדִים בְּלִי־נוֹעַ כְּמִתְקַדְּשִׁים בְּכֶסֶה

וּדְמָמָה, דְּמָמָה סָבִיב.

כּוֹכָבִים מִסְפָּר; כָּל כּוֹכָב – עֵין יֶלֶד.

חַשְׁרַת הַפַּרְדֵּסִים בְּמִקְסַם רָזִים.

זַרְזִיף שֶׁל שֶׂגֶב, מִסְתּוֹרִין שֶׁל פֶּלֶא

מַאן־דְּהוּ מִלְמַעְלָה עַל הַכֹּל יַזְלִיף.





כּוֹכָב זוֹהֵר יָרַד, הִכְתִּיר אַחַת צַמֶּרֶת.

אֶרֶץ וְשָׁמַיִם זֶה לָזֶה יַקְשִׁיב.

דִּמְמַת פְּלָאִים כְּחֻלָּה אֶת שָׁבְלָהּ גּוֹרֶרֶת…

הִנֵּה, הִנֵּה אֲנִי אֶחָד מֵהַבְּרוֹשִׁים!




ינואר 1939










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24855