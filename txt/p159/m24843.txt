


	
	7 בְּיוּלִי 1937
	







1

1


הַיּוֹם –כֵּלַי צָהֹב, מַנְדָּרִין סִינִי,

בְּעָמְדוֹ עַל הַסַּף מְאֹד הִתְעַצֵּב,

אֶת פִּלַּגְשׁוֹ פֵּאֵר בְּצִבְעֵי סֶרְפֶּנְטִינָה,

פָּתַח אֶת הַשַּׁעַר – וְהִזְמִין לָצֵאת.

וְהָעֶרֶב רַד – כְּטַוָּס כָּחֹל.

אֶת רֹאשׁוֹ הַמְכֻכָּב זָקַף הַשָּׁמַיְמָה

וּבִזְנָבוֹ הִשְׁחִיל פַּנָּסֵי הָרְחוֹב.



………………….



שׁוּרוֹת הַבָּתִּים – כִּגְפָנִים עַל קוֹרְדוֹנִים

פַּקְעוֹת הָאָדָם – כְּאֶשְׁכְּלוֹת מוּסְקַט.

מִתְוַכְּחִים, מְדַבְּרִים בַּלָּאט וּלְאָט,

מְדַיְּנִים עַל “מַנְדַּט”, “מְדִינָה” וְקַנְטוֹנִים.

וּמְדַבְּרִים וְשׁוֹתְקִים.

וְעוֹמְדִים וּמְחַכִּים.



… אֶת עֲרוּגַת הָרְחוֹב כְּעֵין קוּלְטִיבַטוֹר עָבַר.

רַעְמָתָהּ הַפְּרוּעָה דֻלְלָה כֹּה מוּזָר –

כְּסַפָּר לֹא־יֻצְלַח “עָשָֹה סֻלָּמוֹת”.

כְּלַהֲקַת צִפֳּרִים אֶל קִנָּהּ מְמַהֶרֶת,

אַחֲרֵי שָֹבְעָה מֵהֶפְקֵר אֲלֻמּוֹת.





חֲבוּרַת נְעָרִים בִּיעָף עוֹבֶרֶת,

וְלָאוֹפַנַּיִם כְּזִפְקֵי בַּרְוָזִים “רְשִׁימוֹת”.

וְצוֹבְאִים אֲנָשִׁים עַל חַלּוֹן וְעַל דֶּלֶת,

כְּאוֹתָן הַדְּבוֹרִים עַל בְּרָזִים נוֹטְפֵי־מָיִם…

הִזְדַקְּרָה, הִסְתַּמְּרָה דּוּמִיָּה מְדֻבְלֶלֶת…

“הַאֲזִינוּ, קוֹל יְרוּשָׁלָיִם!”




2


אָחוֹרָה, אָחוֹרָה

הִסְתַּחְרְרוּ בִּסְחַרְחֹרֶת

מְחוֹגֵי הָאוֹרְלוֹגִין.

חוֹרְקִים הַבְּרָגִים,

רָפָה חוּט הַזְּמָן,

הַמַּעֲלִית צָנְחָה, יָרְדָה,

נָפְלָה לְנִקְרַת הַשָּׁנִים,

וּבַנִּקְרָה –

סְעָרָה.



… כְּלוֹעַ כִּבְשָׁן

נוֹשֶׁמֶת־לוֹהֶטֶת מַסָּדָה.

וְיוֹקֵד בִּיקוֹד ר' עֲקִיבָא:

“כּוֹכָב… לֹא בַּר־כּוּזִיבָא”…

וְאֶחָד: "הָלְקֵינוּ

בְּחָכְמַת מַלְכֵּנוּ."

וְאֶחָד שֵׁנִי: "בְּאַפְלוּלִית הַלֵּיל מַשְׁחִיר צֵל,

אֵי־שָׁם תַּן מְתַנֶּה אַרִיָּה,

וּבְּשַׁלְוַת הוֹד נוֹטֵל אֶת יָדָיו

הַנָּצִיב מִקֵּיסַרְיָה"…

מַסָּדָה לוֹהֶטֶת,

רוֹעֶמֶת יוּדְפָת,

רַחַשׁ שֶׁל פֶּתֶן

וְכֶשֶׁף עֵינֵי הַצְּבוֹעַ,

גַּעַשׁ וָשַׁאַג, לַחַשׁ וָלַהַט,

הַנֶּפֶשׁ נִטְרֶפֶת,

נִקְלַעַת, נִקְלַעַת

מֵאוֹר־הַבְּרֵאשִׁית אֱלֵי תֹּהוּ וָבֹהוּ,

יָמִינָה וּשְׂמאֹלָה, קָדִימָה, אָחוֹרָה –

נִפְתְּחָה לָרְוָחָה תֵּבָתָהּ שֶׁל פַּנְדּוֹרָה…

אֵל אֱלֹהִים. עֲזוֹרָה!




3


בְּכָל רֹחַב חָזֵהוּ נוֹשֵׁם הָרָקִיעַ,

פָּרֹכֶת הַתְּכֵלֶת הוּא שֶׁפִי יָנִיעַ,

קֶצֶב הַנֶּצַח שָׁלֵו וְרוֹגֵעַ,

שְׁבִיל־הֶחָלָב כִּכְסֶרֶט וְלָדִימִיר יַגִּיהַּ

בְּקֶצֶף דִּי־נוּר רוֹחֲצוֹת מוֹשְׁבוֹת יִשְׂרָאֵל

וּבִשְׁמֵי מַעֲרָב צְחוֹרָה – אֶבְרַת מִיכָאֵל.




אוגוסט 1937














היום בו פורסמו מסקנות הועדה המלכותית.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24843