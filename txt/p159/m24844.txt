


	
	[אֵיךְ לֹא אֶצְחַק]
	








אֵיךְ לֹא אֶצְחַק צְחוֹק פָּרוּעַ־רוֹעֵם

וַאֲנִי תְּמוֹל נוֹלַדְתִּי.

אֵיךְ לֹא אֶצְהֲלָה לִקְרַאת הַבְּקָרִים

וַאֲנִי סְפוֹר יָמַי לֹא לָמַדְתִּי.





הַבָּצָל הַיָּבֵשׁ הוֹלֵךְ וּמַבְצִיל –

אֵיךְ לֹא לָגִיל?

נַחְשׁוֹל הַלִּבְלוּב וְזִיו שֶׁמֶשׁ מַסְעִיר –

אֵיךְ לֹא אָשִׁיר?





וּשְׁרִירִים,

וְהַיָּם,

וְהַדָּם,

וְקָדִים

– הָרוֹקְדִים

קַרְמַנְיוֹלָה –

אֵיךְ לֹא אֶצְהָלָה?




אוגוסט 1937
















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24844