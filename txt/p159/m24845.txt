


	
	בְּאַרְצִי, בְּתַמּוּז הַלּוֹהֵט...
	








בְּאַרְצִי, בְּתַמּוּז הַלּוֹהֵט

יֵשׁ יָמִים קְרִירִים, אֲפוֹרִים,

הֶעָנָן בְּכַפּוֹ עֵין הַשֶּׁמֶשׁ יָלֵט

וּתְנוֹפֵף מִן הַיָּם כְּנַף־תּוֹרִים.





וְדוֹגְרִים, לַבְּקָרִים, עַל שָׂדוֹת וּכְרָמִים

צֶאֱלִים־בַּרְוָזִים – לַמּוֹעֵד.

כְּשׁוֹמְרִים עַל רָזִים־רְחָשִׁים יְרֻקִּים

לְבַל יִשָּׁדְפוּ לְלֹא־עֵת.





וְאֶשְׁקַע כְּעָנָן בְּהֶרְיוֹנוֹ, וְאַקְשִׁיב כְּמוֹ אֵם

לְפִרְפּוּר עֻבָּרָהּ הָרוֹטֵט…

רוֹחֲשִׁים נְבָטִים, הוֹמִים בְּנֵי־יוֹנִים

בְּקִרְבִּי בְּתַמּוּז הַלּוֹהֵט.


ספטמבר 1937














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24845