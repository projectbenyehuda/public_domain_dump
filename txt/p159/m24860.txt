


	
	מַנְגִּינָה עִבְרִית
	




(מִבַּיְרוֹן)







קַדְרוּת לָבְשָׁה נַפְשִׁי. מַהֵר, מְנַגֵּן, מַהֵר!

קַח נֵבֶל פָּז, הִנֵּהוּ:

יָדְךָ הַקָּלִילָה תָּשׁוּב וּתְעוֹרֵר

צְלִיל עֵדֶן בְּנִימֵי נֵבֶל.





וְאִם לֹא לְעוֹלָמִים נָגוֹזוּ הַתִּקְווֹת –

בִּלְבָבִי הֵן שׁוּב תִּצְמַחְנָה,

וְאִם שָׂרְדָה עוֹד בְּעֵינַי טִפַּת דְּמָעוֹת –

תִּמַּסְנָה וְתִּשְׁתַּפֵּכְנָה.





פָּרוּעַ יְהִי שִׁירְךָ. כְּנֵזֶר הַחוֹחִים שֶׁלִּי,

כָּבְדָה עָלַי עֶדְנַת הַנֶּגֶן.

אֲנִי אוֹמֵר, מְשֹׁורֵר: דְּמָעוֹת דּוֹרֵשׁ סִבְלִי

אוֹ יִשָּׁבֵר לִבִּי מִיֶּגַע.





רָווּי סִבְלוֹת הוּא לְמַדָּי;

עֻנָּה רַבּוֹת בְּלִי אֹמֶר;

בָּא יוֹם הַזְּוָעָה – עַתָּה מָלֵא הוּא עַל גְּדוֹתָיו

כְּכוֹס הַמָּוֶת מְלֵאַת מֶמֶר.




אוקטובר 1938














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24860