


	
	לִבְנִי – לְאִיּוֹב
	








רָאִיתִי דְּמָעוֹת בְּעֵינֶיךָ, יַלְדִּי,

וּמַבָּט – הָרוֹאֶה רַק כְּאֵב

וָאֵדַע: בַּפַּעַם הָאֶלֶף נֶחֱרַב חֶלְדְּךָ

וּקְצָרָה, הוֹי, יָדִי לְעַכֵּב.





שָׁמַעְתִּי קוֹלְךָ הַמְּפַרְפֵּר־מְשַׁוֵּעַ,

קוֹל בְּנִי כִּילָלָה.

וָאֵדַע: בַּפַּעַם הָאֶלֶף – אַלְלַי –

קְצָרָה יָדִי מִלְּהוֹשִׁיעַ.





דַּרְכְּךָ – קַו קָצָר – בַּחַיִּים.

נְקֻדָּה, נְקֻדָּה – וּמַכְאוֹב.

לֹא אִשָּׁה לְךָ, לֹא אֱלֹהַּ, רֵעִים, –

בִּפְנֵי מִי תְּתַנֶּה, בְּנִי־אִיּוֹב?





גַּם אִלְּמוֹת שְׂפָתֶיךָ לָקֹב…

וּמַה אֶעֱשֶׂה?.. בַּפַּעַם הָאֶלֶף,

בַּפַּעַם הָאֶלֶף אֶגְחֲנָה כְּכֶלֶב

וַאֲלַקֵּק דִּמְעָתְךָ, בְּנִי־אִיּוֹב.




1938
















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24853