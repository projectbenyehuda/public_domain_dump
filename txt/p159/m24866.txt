


	
	דברים פשוטים
	




אָדָם עָמַל,

זָרַע, שָׁתַל – –

וַיְשַׂגְשֵׂג הָעֵץ כַּיֶלֶד;

אַף זֶה גָדַל,

הִזְקִיף אֶל־עָל

כְּשָׁתִיל עַל מֵי הַפָלֶג?

הַבֵּן וְעֵץ,

תִּינוֹק וְצִיץ,

שְׁנוֹת רָזוֹן וִיְמֵי מֶגֶד;

רָקִיעַ זֶה,

הַנוֹף הַזֶה,

חַיֵי רֶגֶב, זֶה הָרֶגֶב…

הָעֲרוּגוֹת

מְחַבְּלִים מְלֵאוֹת,

כֻּרְסַם הַצִיץ, הִצְהִיב הַנֶבֶט;

כָּל רֹאשׁ גִבְעוֹל –

גוֹזָל שָׁחוּט,

בֵּין הַשׁוּרוֹת מַשְׁחִיר הָאֵבֶל.

חֻרְבָּן.

אָבְדָן.

– לְמָה תְיַחֵל עוֹד, אַחָא?"

– "אֵין בְּרֵירָה,

הֲפוֹך – וּזְרַע,

הַפוֹך וּזְרַע – לָחֶם…"





עִם הַדָגִים

הַדַיָגִים

לַחוֹף הֶעֱלוּ גוּף אָב וָבַעַל.

הָיְתָה קְבוּרָה,

הָיְתָה כֵּרָה,

הָיָה כְּאֵב וְאִתּוֹ “אֵיךְ הָלְאָה”.

בָּא יוֹם מָחָר,

תִּקֵן מִכְמָר,

יָבְשׁוּ הַמְעִיל, הַמַגָפַיִם.

שִׂפְתֵי הָאֵם

דוֹבְבוּ אֵלֶם:

"בְּנִי, עוּל־יָמִים,

בִּנְתִיב הָאָב

בְּגַלֵי זַעַף

תִּמְצָא חַיִים".



־־־־־־־־־־־־־



עֵינֵי יַנְשׁוּף

הֶעֱמִיד הַלֵיל,

כְּאוֹיֵב יָשׁוּר

וְיִתְנַכֵּל.

עֵינֵי יַנְשׁוּף

לֹא יִרְאוּ אוֹר –

הַב אוֹר, הַב אוֹר,

אַתָּה זַרְקוֹר!




4.11.1938






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24866