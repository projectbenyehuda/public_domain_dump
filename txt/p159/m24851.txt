


	
	לַיֶּלֶד
	








לֹא בְּקוֹל צְקוֹן לַחַש, רַק נִיעַ שְׂפָתַיִם,

לֹא אַבְהִיל אֶת הַפֶּלֶא בִּנְגִיעַת כַּפַּיִם,

אֶתְיַצֵּב מֵרָחוֹק –

וְאֶשְׁתֹּק;

אֶעֱמֹדָה דּוֹמֵם,

מִשְׁתּוֹמֵם לַפֶּלֶא –

הַיֶּלֶד.





גּוּפִיף רַךְ,

צַח

וְקוֹרֵן.

חֲסַר יֶשַׁע – שַׁלִּיט.

בּוֹ כְּמוֹ בְּפֶקַע, עוֹלֶה, מִתְרוֹנֵן

הֶעָתִיד.





הַפָּנִים – מַלְאָך וְחַיָּה.

רַךְ, שְׁטוּף רִיר,

רִיר תַּאֲווֹת – הַסַּנְטֵר;

וּמִלְמַעְלָה – אוֹר מֶרְחַבְיָה.

עֵינֵי הֶבֶל בַּכּוֹכָבִים רוֹעוֹת,





יְדֵי קַיִן בְּכֹחַ קוֹנוֹת, –

לְגִזְעִי, לְחַיַּי, –

רְאִי.





יֵשׁ אוֹמְרִים:

דִּמְיוֹן בּוֹ –

לְסָבוֹ.

אוּלַי

אֲנִי – מִלִּבִּי חוּטִים נִשְׁזָרִים,

עַל יָדוֹ

לְדוֹרוֹת עָבְרוּ

וַאֲשֶׁר יָבוֹאוּ אַחֲרָי.





לֹא עֵינַיִם – שְׁנֵי מְאוֹרוֹת בַּמֵּצַח

מַזְהִירִים בְּטֹהַר־בְּרֵאשִׁית.

אֲנִי – זְרוֹעוֹתַי חוֹבְקוֹת אֶת הַנֵּצַח

בְּהִצָּמְדוֹ לְחָזִי, לְרֹאשִׁי.





רְאִיתִיךָ בַּהֲגִיגְךָ הָרִאשׁוֹן:

רְאִיתִיךָ זוֹחֵל בֵּין חוֹלוֹת.

רְאִיתִיךָ בֵּין פְּרִיצֵי חַיּוֹת –

עֶבֶד וְאָדוֹן,

זָנָב וָרֹאשׁ;





תּוֹלַעַת אֱלֹהִית,

שַׁחַץ עִלָּאִי –

אֱנוֹשׁ;

תְּנֵנִי בְּזֹהַר עֲתִידְךָ לִטְבּוֹל –

וְלִקְמוֹל.




יולי 1938










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24851