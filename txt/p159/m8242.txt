


	
	נוֹף אַרְצִי
	




נוֹף אַרְצִי – מִגְדָּלוֹת,



מִקְוֵי-מַיִם צוֹפִים מִן גְּבָעוֹת



בֵּין כִּתְמֵי צְחוֹר וְחֹרְשׁוֹת צְעִירוֹת



שֶׁעָלוּ בִּמְרוּצָה – כַּרְבָּלוֹת.


  


נוֹף אַרְצִי – גִּבְעוֹת חוֹל, עֲמָקִים מוֹרִיקִים,



כְּבִישִׁים חֲלָקִים – נְחָשִׁים מַבְרִיקִים,



הַרְרֵי קֶדֶם קוֹדְרִים מִסְתּוֹרִין עֲטוּפִים,



לֵילוֹת אֹפֶל, יָמִים נְגֹהוֹת שְׁטוּפִים.


  


נוֹף אַרְצִי - טוּר בַּרְזֶל הַצּוֹעֵד בְּגָאוֹן



עַל פְּנֵי הַשָֹּדוֹת, עַל פְּנֵי יְשִׁימוֹן,



וְנוֹשֵֹא עַל גַּבּוֹ עוֹרְקֵי דָּם חַשְׁמַלִּי



וּבְצִדֵּי הַדְּרָכִים – גְּמַלִּים.


  


נוֹף אַרְצִי הֲפַכְפַּךְ וְכֻלּוֹ נִגּוּדִים,



שְׁרַב יוֹם – קֹר הַלֵּיל, גַּלֵּי יָם וּמִדְבָּר,



תְּהוֹמוֹת וְשִֹיאִים, - הִנְּךָ עִמָּדִי,



בְתוֹכִי, בְּדָמִי נִרְקָם וְנִשְׁזָר



עַד קִצִּי –



נוֹף אַרְצִי.


  

פברואר 1937






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8242