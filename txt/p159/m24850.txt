


	
	דִּמְדּוּמִים
	








מְבַקֵּשׁ רַחֲמִים הַיּוֹם הַגּוֹוֵעַ,

דְּיוֹקָנוֹ דוֹעֵךְ וְשׁוֹקֵעַ, שׁוֹקֵעַ־טוֹבֵעַ.





הוּסְרוּ פְּקָקֵי בְּרֵכוֹת הָאֹפֶל.

זֶפֶת שְׁחוֹרָה וּסְתוּמָה כַּגּוֹרָל

גּוֹחֶנֶת, כְּעָכָן אוֹפֶפֶת…

הַיּוֹם לְחֶנֶק הוּבָל.





מִי יוֹדֵע, לְנַחֵם מִי יוֹדֵעַ –

מַבָּט זֶה מִתְחַנֵּן־תָּמֵהַּ?..





הַרְחֵק בָּרְחוּ כּוֹכָבִים נוֹדְדִים

וְעוֹמְדִים – יְתוֹמִים – רוֹעֲדִים.





תּוּגָה רַבַּת־אֶצְבָּעוֹת לוֹפֶתֶת,

סוֹחֶטֶת, סוֹחֶטֶת נִטְפֵי עֹפֶרֶת.





דָּעַך וְנֶעְלָם הִבְהוּב אַחֲרוןֹ… מַאְפֵּלְיָה.

הוֹי, בְּשָׁעָה זוֹ הֵיכָן אַתְּ, רַעְיָה?…



* * *



מְבַקֵּש רַחֲמִים הַלֵּב הַיָּגֵעַ…


יוני 1938










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24850