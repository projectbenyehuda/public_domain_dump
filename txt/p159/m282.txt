


	
	שיר נושאי הדגל
	



שִׁיר נוֹשְֹאֵי הַדֶּגֶל / ישראל חצקביץ' (י. אדם)

לרמת-הכובש


רֵאשִׁיתֵנוּ מִצְעָר, גַּם הַיָּד לֹא אֻמְּנָה,



לֹא אֻמְּנָה, לֹא דְרוּכָה עוֹד הָרֶגֶל, -



נַעֲמוֹד כְּחוֹמָה, אָנוּ חֵיל הֲגָנָה,



אָנוּ חֵיל הֲגָנָה עַל הַדֶּגֶל.

רֵאשִׁיתֵנוּ מִצְעָר וְאוֹרְבוֹת סַכָּנוֹת,



מִשְׁתּוֹלֶלֶת, סוֹעֶרֶת הָרוּחַ,



תְּכוֹפֵף אֶת הַמּוֹט, תְּרַסֵּק אֶת הָאוֹת –



הַמְּזִמָּה רֶגַע קָט לֹא תָּנוּחַ.

רֵאשִׁיתֵנוּ מִצְעָר – הֵרָתַע לֹא נֵדַע,



שְׁכֶם אֶחָד נַהֲדוֹף אֶת הַקֶּשֶׁר.



אִם יִפְּלוּ עֲשָֹרוֹת – נֻתַּךְ כִּפְלָדָה,



אֲלָפִים יִגְשְׁרוּ אֶת הַגֶּשֶׁר.

רֵאשִׁיתֵנוּ מִצְעָר – נֵהָפֵךְ לִרְבָבוֹת,



כֹּה נִגְזַר – חֹק לַיָּם, חֹק לַחֶלֶד.



אִם יִדַּלּוּ כֹּחוֹת - יִתְיַצְּבוּ בְּשׁוּרוֹת



כָּל זָקֵן, כָּל אִשָּׁה וְכָל יֶלֶד.

רֵאשִׁיתֵנוּ מִצְעָר, גַּם הַיָּד לֹא אֻמְּנָה,



לֹא אֻמְּנָה, לֹא דְרוּכָה עוֹד הָרֶגֶל, -



צוֹעֲדִים בְּטוּחִים וּמְלֵאֵי אֱמוּנָה



אָנוּ מוּל הַבָּאוֹת עִם הַדֶּגֶל.

ספטמבר 1936







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/282