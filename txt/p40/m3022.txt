


	
	שפה ברורה - הקדמה
	



שָׂפָה בְּרוּרָה – הקדמה / קלמן שולמאן

  

שָׂפָה בְּרוּרָה

  

תְּכַלְכֵּל

  

קבֻצת מליצות וספורים שונים יסודתם בשפת קֹדֶש צחה

גם העתקות ותוֹצָאוֹת מספרי חכמי העמים

  

יצאה ראשונה לאור בשנת תר"ח,

ועתה העתקתיה בפעם שנית בתקונים והוספות.

  

הקדמה

המחברת הזאת יצאה ראשונה לאור בשנת 1847, ותמצא חן בעיני כל רואיה, עד כי גם הרב החכם הנעלה אוצר שפת קדשנו דר. י‘, פירסט הִלל אותה במכתב עִתוֹ הַמְהֻלָל (אָריענט שנת 1849 נומרא 49), וכמוהו עוד רבים מבני ציון היקרים המוקירים את יקרת לשוננו היקרה, אָצְלוּ לה תהִלה אשר לא יחלתי ולא פללתי כי תהיה כזאת. והנה זה שנים רבות ספה תמה המחברת ההיא, ורבים דורשיה בכל עיר ומדינה, על כן נועצתי להוציאה שנית לאור, אך בפעם הזאת עשיתי עוד יִתְרָה והוספתי עליה דברים רבים אשר לא היו בה בראשונה. וַאֲקַו כי גם עתה אשר חֲזוֹן שפת הקדש נפרץ מאד בארצנו, תמצא עוד המחברת הזאת חן בעיני שוחרי השפה הזאת באמת. ואני תפִלה לאֵל חי כי יחייני ויַעזור לי להוציא לאור גם את ספרי קדמוניות היהודים להכהן המשיח יוסף בן מתתיהו ז"ל אשר העתקתים ללשוננו הקדושה ושמתי עליהם נוספות הערות רבות ומועילות. והקורא המשכיל יראה כי מרבית הענינים אשר במחברת הזאת, לקוחים הם מסופרי חכמי העמים, אך במקומות רבים נטיתי מדרכיהם וְשַׂמְתִי הגות רוחי לְקַו וַהֲלָך הגיוני למשקלת, ומה גם בספור “אלישע בן אבויה” אשר שִניתי פניו ורוח חדשה נתתי בו. ויתר הדברים אשר במחברת הזאת הרו והגו מורשי לבבי בנוח עלי רוח רֶגֶש וימריצנו לשפוך שיחי על הגליון. וברצות ה’ דרכי אוציא לאור גם את יתר החוברות הערוכות בכל ושמורות לצאת ממסגרותיהן לעת מצוא.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3022