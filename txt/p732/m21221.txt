


	
	הַנֶּשֶׁר, הַשֶּׂכְוִי, הַתַּרְנְגֹלֶת וְהַסְּנוּנִית
	








רָצָה הַנֶּשֶׁר אֶרֶךְ הַכְּנָפַיִם



לְהִתְעַנֵּג כְּהֹגֶן עַל אוֹר הַיּוֹם הַזַּךְ –



וַישׁוֹטֵט־לוֹ אֵילַךְ וְאֵילַךְ



בְּמֶרְחַבְיַת שָׁמַיִם



מָעַל לְמִפְלְשֵׁי הָעֲנָנִים,



מְקוֹם אַךְ נֹגַה־הוֹד וְזִיו־תְּכֵלֶת עֲדָנִים.



לִבְסוֹף מִמְּרוֹמֵי־עָל יָרַד



וְעַל גָּדִישׁ לָפוּשׁ עָמַד.



אָמְנָם אֵין זֶה אִסְטִית כָּבוֹד



לְמֶלֶךְ הָעוֹפוֹת,



אַךְ מִי יוֹדֵעַ לֵב מְלָכִים? יוּכַל הֱיוֹת,



כִּי מִשּׁוּם־מָה רָצָה



לְכַבֵּד אוֹתוֹ גָדִישׁ, וְאֶפְשָׁר שֶׁלֹּא מָצָא



אִסְטִית נָאָה מִזּוֹ בְּכָל הַסְּבִיבָה־שָׁם,



לֹא אֶרֶז גְּבַהּ־קוֹמָה וְלֹא שֶׁן־סֶלַע רָם,



כַּאֲשֶׁר לֹו יָאֲתָה, וַיּוֹאֵל אָז



– לֵרַד עַל הַגְּדִישׁ הַלָּז…



יָדַעְתִּי רַק אֶת זֹאת:



הַנֶּשֶׁר אַךְ מְעַט



עַל הַגְּדִישׁ הַהוּא עָמַד.



אַחֵר הוּא עָף וַיַּעֲמֹד



עָלַי גָדִישׁ אַחֵר סָמוּךְ.



אֶת זֹאת רָאָה שֶׂכְוִי גְדָל־כַּרְבֹּלֶת



וַיֹּאמֶר בְּחִיּוּךְ



לְרַעְיָתוֹ הַתַּרְנְגֹלֶת:



– "רָאִית אֶת זֶה וְאֶת־מְעוּפֹו?



הַגִּידַי נָא אֵפוֹא:



הֲיֵּשׁ בִּינָה בְּלֵב הַצִּפֳּרִים



כִּי יַחֲשִׁיבוּ כֹּה אֶת הַנְּשָׁרִים?



עַל מָה? עַל מְעוּפָם? אִם קְצָת כֹּחִי אֶחְגֹּר,



יָכֹל אוּכַל אָז גַּם אֲנִי



כָּזֶה בִּיעָף חִישׁ לַעֲבֹר



מֵעַל גָּדִישׁ אֶחָד אֶל הַשֵּׁנִי."



– “צָדַקְתָּ, בַּעֲלִי,” – עָנְתָה הַתַּרְנְגֹלֶת –



"אֵין לַנְּשָׁרִים יִתְרוֹן וּשְׁאָר יְכֹלֶת,



וְהֵם אֵינָם עוֹלִים



בִּמְאוּמָה עַל הַתַּרְנְגֹלִים.



אֵין־יֵשׁ לָהֶם יוֹתֵר מִמֶּנּוּ לֹא עֵינַיִם



וְלֹא רַגְלַיִם



וְכָמוֹנוּ הֵם יַשְׁפִּילוּ גַּם לָעוֹף."



שָׁמַע הַנֶּשֶׁר פֶּטֶט זֶה, שָׁתַק



וְלֹא עָנָה מְאוּם, רַק בִּלְבָבוֹ צָחַק



עַל הַשֶּׂכְוִי, הַגֶּבֶר הֶעָלוּב,



אֲשֶׁר מֵאֵין בּוֹ כָּל יִתְרוֹן,



שֶׁבִּשְׁבִילוֹ יִהְיֶה בְּעֵינֵי אִשְׁתּוֹ חָשׁוּב,



אָנוּס הוּא לְאַמֵּץ כִּשְׁרוֹן



לִמְצֹא בְזוָּלתֹו חֶסְרוֹן,



לְמַעַן לְפָנֶיהָ הִתְכַּבֵּד בִּקְלוֹן



הָאֲחֵרִים.



אַךְ הַסְּנוּנִית לֹא הִתְאַפְּקָה, אָמְרָה:



"אָמְנָם, שֶׂכְוִי, צָדַקְתָּ, אַךְ לֹא־לְגַמְרָה:



יֵשׁ לִפְעָמִים כִּי נְשָׁרִים



יַשְׁפִּילוּ רֶדֶת גַּם מִתַּרְנְגֹלִים, אוּלָם



שֶׂכְוִי לִמְרוֹם שְׁחָקִים לֹא יִתְנַשֵּׂא לְעוֹלָם."









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21221