


	
	ד"ר אריה אלוטין
	





10.jpg


בקיץ 1926 עלה לארץ הרופא הצעיר ד"ר אריה אלוטין בלווית
רעיתו חנה, שגמרה יחד אתו את המחלקה לרפואה באוניברסיטת חארקוב. כעבור ימים
מספר נתקבל כרופא מתנדב בבית־החולים העירוני “הדסה” בתל־אביב, ולצרכי המחיה
עבד בלילות כפועל במאפיה.

אהבתו ומסירותו לעבודה הרפואית וחיבת חבריו שרכש לו
שחררוהו מן החיים הכפולים וקבעו לו את שטח הפעולה היחיד ברפואה. במרוצת
הזמן עלה משלב אל שלב בבית־החולים והגיע לדרגת רופא־עוזר ראשון ליד המנתח
הראשי ד"ר זאב בראון, אשר עמד שנים מספר בראש מחלקת הנתוחים בבית־החולים
העירוני “הדסה”,.

המנתח המצוין ד“ר ז. בראון ניבא לד”ר א. אלוטין עתיד מזהיר
בענף־רפואה זה, ונבואתו נתקיימה. במשך הזמן נתמנה הד"ר א. אלוטין למנהל
המחלקה הכירורגית ג' בבית־החולים העירוני “הדסה”, בתל־אביב, ומאז ועד היום
ממשיך למלא את תפקידו האחראי בהצלחה.

הוא נולד בתרנ“ח–1898 בקורמה – פלך מוהילב, רוסיה הלבנה.
למד ב”חדר מתוקן" בפרילוקי, ואחר כך בבית־ספר תיכוני בקונוטופ, ושם היה
פעיל מאד בארגון נוער ציוני. אחר כך למד במחלקה לרפואה באוניברסיטת חארקוב,
ובגיל עשרים וחמש הוסמך לרופא. עוד בהיותו סטודנט היה מרצה לעם בערי
אוקראינה על נושאים רפואיים, וחיבר ספר ברוסית על המלחמה באלכוהוליות.
באותו זמן היה חבר פעיל בתנועת “צעירי ציון” במחתרת בחארקוב, על אף האיסור
מטעם המשטר הבולשבי, ובאחד הימים נאסר כפושע מדיני יחד עם עוד כמה ציונים
במוסקבה. לאחר שישב שנה במאסר, הוגלה לסיביר לשלוש שנים. לעזרתו באה הגב'
פשקובה – אשת הסופר הרוסי מקסים גורקי. הוא שוחרר ב־1926 בתנאי שיעזוב מיד
את רוסיה, לבלי שוב אליה, ואז עלה לארץ עם רעיתו.

מזכויותיו הגדולות, שהוא מקדיש זה שנים רבות את מיטב זמנו
ומרצו ל“מגן דוד אדום”. הוא היה המרצה הראשון ב־1928 בקורס הראשון של עובדי
מגן־דוד־אדום.

ספרו על עזרה ראשונה למקרי אסון יצא לאור במהדורות רבות
על־ידי ההסתדרות הרפואית העברית בארץ־ישראל והארגון הארצי של אגודות
“מגן־דוד אדום”, ובהוצאות אחרות, ונעשה ספר־לימוד למתנדבי “מגן דוד אדום”
ולפעילי העזרה הראשונה בארגוני הנוער והספורט וכן
בצבא־ההגנה־לישראל.

מהדורה אחת יצאה בחרוזים (שנתחברו על־ידי ח. רייכמן) עם ציורים.

מפרק לפרק מרצה הד"ר א. אלוטין בחוגי הנוער על עזרה ראשונה
ועל דרכי הזהירות ממחלות, והוא אחד החברים הפעילים בהנהלת “מגן דוד אדום”
ועומד בראש המחלקה להדרכה.

בתקופת מלחמת־העולם השניה היה ממארגני “המשמר האזרחי”
(גדוד מתנדבים אזרחים להגנה מהפצצות אויר), רופא ראשי במיפקדה, ראש פלוגת
הרופאים ומרצה לכירורגיה בקורסים המיוחדים לשעת חירום. מלבד זה פירסם שורת
מאמרים מקצועיים בעתונות הרפואית.

מאז הקמת מדינת ישראל מקדיש הרבה מזמנו לארגון פלוגות עזרה
ראשונה ומהירה בכל הארץ ולהרצאות הסברה מקצועית לחברי מד"א בכל רחבי הארץ.
מלבד זה אין הוא חוסך מרץ ורצון לעזור לזולת ונענה באדיבות לכל הפונים
לעזרתו.

כרופא וכאדם הוא חביב מאד על הבריות, שופע חיים והומור,
ובספוריו המשעשעים הוא מעודד את החולים בשכבם על ערש דוי ואפילו על שולחן
הניתוחים.

זהו אחד מחשובי הרפואה בארצנו, שגדל תוך עבודתו בתחום
תל־אביב ובשרות העירוני. בעבודתו המקצועית והצבורית ובאישיותו החביבה הוא
נכס יקר לעיר: מרפא, עוזר, מציל, מחזיר לחולים נואשים כושר חיים ועבודה,
והאיש עוד במלוא אונו, ועוד נכונו לו עתידות במערכת הרפואה הצבורית.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43210