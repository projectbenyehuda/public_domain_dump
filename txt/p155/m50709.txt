


	
	הַתִּמּוֺרָה
	




חוּסִי, תִּמּוֺרָה,

אֵם רַחֲמָנִיָּה,

גּוֺלֶה אֻמְלָל אָנֹכִי!





בַּיּוֺם אֲכָלַתְנִי הַשֶּׁמֶשׁ,

בָּעֶרֶב עַתָּה תַּשׁ כֹּחִי

וּבְצִלֵּךְ פֹּה אַרְגִּיעָה!





עָיְפָה נַפְשִׁי, עָיְפָה…

וּלְמַרְגְּלוֺתַיִךְ

אֶת רֹאשִׁי הַכּוֺאֵב אָנִיחַ…





וְעֵת פְּלָאִים תֶּהֱמָיִי,

אֲנִי אָבִין סוֺד שִׂיחַ

כַּפּוֺתָיִךְ!


*


קֶסֶם בְּצִלֵּךְ, תִּמּוֺרָה!

עַל יַד גִּזְעֵךְ הָרַעֲנָן

אֶשְׁכַּח אֶת יוֺמִי הַנּוֺרָא!





לִבִּי פֹה שׁוֺקֵט שַׁלְאַנָּן,

כָּל פְצָעָיו זֹרוּ,

וַחֲלוֺמוֺת וְתִקְווֺת הַנֹּעַר

יַעֲלוּ… יֵעוֺרוּ…


*


הַגִּידִי לִי, תִמּוֹרָה,

מִי הִיא קֶרֶן הָאוֺר,

קָרְעָה מִפְלְשֵׁי עָבִים

וַתַּחְדֹּר בֵּין כַּפּוֺתָיִךְ?





הַאֻמְנָם כְּבָר אָתָא בֹקֶר?

אוֺ פָרַשׁ בִּשְׁלוֺמֵךְ יָרֵחַ,

אוֺ חֲלוֺם הָעֲלוּמִים

דּוֺפֵק עֲלֵי לְבָבִי?…


*


הַגִּידִי לִי תִמּוֺרָה,

הַאֻמְנָם חַי אָנֹכִי,

וְתִקְווֺתַי הַמֵּתוֺת

קָמוּ מִקִּבְרֵיהֶן

בְּעֶצֶם לֵיל הַקְּסָמִים?





אוֺ חַיּוֺת הֵנָּה תִקְווֺתַי,

אַךְ אֲנִי כְּבָר מַתִּי,

וְכַפּוֺתַיִךְ, הַהוֺמוֺת

עַל קִבְרִי, תְּשִׂיחֶנָה

וּתְסַפֵּרְנָה חֲלוֺמוֺתַי,

וְאָנֹכִי – שׁוֺמֵעַ?


*


הַגִּידִי לִי, תִמּוֺרָה,

מַדּוּעַ יָפוּחַ

רוּחַ תּוּגָה חֲרִישִׁי

עַל שַׁדְמַת הַבְּרִיאָה?





הַאִם לֹא נַפְשׁוֺת מֵתִים

יִשְׁפְּכוּ אֶת רוּחָם,

אֶת יֵאוּשׁ הָרִקָּבוֺן

אֶל כּוֺס לֵיל הַקְּסָמִים?





הַגִּידִי לִי, תִמּוֹרָה,

הַאֻמְנָם יָקוּם נָבִיא

וּבְבִקְעַת הָעֲצָמוֺת

יַעֲשֶׂה נִפְלְאוֺתָיו?


*


הַגִּידִי לִי, תִמּוֺרָה,

מַדּוּעַ כָּל תִּקְווֺתַי

אַךְ צֵל כְּנַף צִפּוֺר,

אַךְ רַעַד זַלְזַלים,

אוֺ – בְּרַק נְגֹהֹות

בַאֲדַמְדַּם בֹּקֶר?





מַדּוּעַ כָּל תִּקְווֺתַי

אַךְ רֵיחַ נִצָּנִים,

אוֺ אַנְחַת הָרוּחַ

בְּמֵיתְרֵי הָעוּגָב,

אוֺ רְסִיס טַל

עַל עֲלֵה שׁוֺשַׁנָּה?





מַדּוּעַ כָּל תִּקְווֺתַי

אַךְ קֶשֶׁת בֶּעָנָן,

אַךְ מִקְסַם חִזָּיוֺן,

אַךְ חֲלוֺם יָעוּף –

בְּלִי כֹחַ,

בְּלִי כֹבֶד,

בְּלִי גְוִיָּה?!!




[תרנ"ד1]










שנת ההופעה של השירים מעמוד סג (“בהשבר לבבי”) עד כאן.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50709