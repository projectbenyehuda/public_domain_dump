


	
	לִי אוֹמְרִים
	




לִי אוֹמְרִים, כִּי שֶׁקֶר כָּל דֵּעָה חָפְשִׁיָּה,



כִּי כֻלָּן אַךְ הָרִים הַתְּלוּיִים בִּשְׂעָרָה;



עֲדֵי־עַד עַל אֲדָמָה כֹּה נִשְמַע תַּאֲנִיָּה,



עַל חֶשְׁכַת בְּנֵי אָדָם לֹא תוֹפַע נְהָרָה – –



לִי אוֹמְרִים, לָנֶצַח תְּהִי עָקַת הֲמוֹנִים



מִיַּחַשׂ וָכֶסֶף כִּבְיָמִים קְדוּמִים;



לָעַד לֹא יִשְׁבְּתוּ – עֲבָדִים וַאֲדוֹנִים,



וְעָרִיצִים יָמֹדּוּ בְּשָׁעֳלָם לְאֻמִּים – –



לִי אוֹמְרִים, לָנֶצַח עַל כִּכַּר אֲדָמָה



נַהֲרֵי דָם אָדָם וּנְחָלִים יִזֹּלוּ;



וַאֲרָצוֹת יַהַפְכוּ, וּמְדִינוֹת לִשְׁמָמָה,



קִנְאָה גּם שִׂנְאָה לָנֶצַח יִמְשֹלוּ – –



וְעַל עַמִּי לִי אוֹמְרִים, כִּי כַאֲשֶׁר נִדַּחְנוּ,



בִּשְׁפַל הַמַּדְרֵגָה כֹּה נֹאבַד לָנֶצַח;



מֵחֲמַת הַמֵּצִיק כַּאֲשֶׁר שָׁחַחְנוּ



כֵּן עֲדֵי עוֹלָם לֹא נָרֶם עוֹד מֵצַח – –



לִי אוֹמְרִים – אַךְ לִבִּי לוֹ זָרָה כָּל אֵימָה;



אִם לֵב עוֹד יִפָּעֵם, עוֹד רוּחַ בַּגָּבֶר,



מַאֲמִין אָנֹכִי בֶּאֱמוּנָה שְׁלֵמָה:



עֲלוּקוֹת יְמֵי קֶדֶם עוֹד יִמְצְאוּ קָבֶר.



לַיִל עוֹד יָגֹז, גַּם יָגֹז עוֹד אֶמֶשׁ,



רְאוּ כַנְפֵי בֹקֶר בַּמִזְרָח, רְאוּ שָׁם!



רְאוּ, טֶרֶם צֵאתוֹ שָׁם יִרְחַץ הַשֶׁמֶשׁ



בְּנַחַל נְגֹהוֹת כְּמוֹ בְנַחַל דָּם!


[תרל"ז]






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20858