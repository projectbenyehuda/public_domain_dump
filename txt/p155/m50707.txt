


	
	עֶרֶב וָבֹקֶר
	




תְּמוּנַת חַשְׁמַלָּה בָעֶרֶב

בִּיעָף אֶל חַדְרִי מוּעָפָה,

וְעַרְפִלֵּי נֹגַהּ הַוִּילוֺן

מֵעַל לִקְוֻצּוֺת הַיָּפָה.





וּרְסִיסֵי טַל עַל הַפְּרָחִים

תַּעֲנֹד לְרֹאשָׁהּ כַּזֵּר;

וְרִקְמָה מִקַּרְנֵי יָרֵחַ –

הַשִּׂמְלָה עַל שֵׁפְרִיר הַשְּׁאֵר





וְרֵיחַ הָאָבִיב עִם בְּשָׂמָיו –

נִשְׁמַת אַף הַיְפֵהפִיָּה

מִבַּעַד לְשִׂפְתֵי הַשָּׁנִי! –

וְרֶגַע כֹּה תַעֲמֹד בַּבִּיאָה.





עֲדֵי קַוֵּי עֵינֵי הַתְּכֵלֶת

יָנִיעוּ אֶת מֵיתְרֵי עוּגָבִי,

וּמֵעַי יֶהֱמוּ, יֶהֱמוּ

וְתָקֵר הַשִּׁירָה מִלְּבָבִי.


*


בַּחֲלוֺמִי יִמַּסּוּ אֲסִירַי,

חָפְשִׁי אֲנִי כָעֲרָבִי

בַּמִּדְבָּר, הַסּוֺאֵן בִּדְמָמָה

לְהַשְׁקִיט אֶת סַעֲרַת לְבָבִי!





כְּעַל כַּנְפֵי נְשָׁרִים אָעוּפָה,

כִּי קַלָּה כַנֶּשֶׁר סוּסָתִי;

עֵמֶק וָגֶבַע תְּגַמֵּא

לְהַשְׁקִיט אֶת סַעֲרַת לִבָּתִי!





הַמִּדְבָּר כָּאָב יְרַחֲמֵנִי;

וְשָׁמָּה בַמְּרוֺמִים כּוֺכָבִי

יִשְׁפֹּךְ עַל רֹאשִׁי טַל אוֺרוֺת,

לְהַשְׁקִיט אֶת סַעֲרַת לְבָבִי!





אַךְ יִגְזוֺל אֶת שְׁנָתִי מֵעֵינַי

הַשַּׁחַר, כִּי יִפְקֹד אֶת נָוִי

אָז אִיקָץ וְאִתִּי אֲסוֺנִי,

וְלֹא תִשְׁקוֺט עוֺד סַעֲרַת לְבָבִי!


*


אָז נִבְקַע לִי אוֺרֵךְ כַּשַּׁחַר;

אוֺר חַיִּים חֲדָשִׁים זָרַעַתְּ,

וּבְסֵתֶר לְבָבִי הַשּׁוֺמֵם

שׁוֺשַנַּת תּוֺחֶלֶת נָטַעַתְּ!





פִּתְאֹם – שַׁח רֹאשׁ הַשּׁוֺשַׁנָּה

וַתֶּאֱבַל, וַתִּבֹּל לָעַד;

כִּי אַתְּ הֲסִבּוֺת אֶת עֵינַיִךְ

וְיוֺמִי לָנֶצַח אָז רַד!


*


קָדְרוּ שָׁמַיִם כַּחֶרֶס

וְנַפְשִׁי נִפְעָמָה;

כִּי חִישׁ גַּם אֶת עֵינַי יְכַסּוּ

חַרְסֵי אֲדָמָה.





וּבְטִפּוֺת קָרוֺת יִבְכָּיוּ

עַתָּה הֶעָבִים עַל שִׁבְרִי;

וּבִדְמָעוֺת קָרוֺת תִּבְכֶּינָה

אָז עֵינֵי הַיָּפָה עַל קִבְרִי.


*


תְּמוּנַת חַשְׁמַלָּה בַבֹקֶר

בִּיעָף אֶל חַדְרִי מוּעָפָה;

וְרִקְמָה מִקַּרְנֵי הַצְּפִירָה

וִילוֺן תַּלְתַּלֵּי הַיָּפָה.





מִתּוֺךְ עֲנַן בֹּקֶר הַשַּׂלְמָה

יָפֹז כָּל שַׁפְרִיר הַשְּׁאֵר;

וְרֵיחַ הָאָבִיב עִם בְּשָׂמָיו

לַפְּרָחִים – עוֺנֶדֶת כַּזֵּר!





אַךְ לַעַג עַל שִׂפְתֵי הַשָּׁנִי,

וְעֵינֵי הַתְּכֵלֶת יָרֹבּוּ

חִצִּים אֶל פִּצְעֵי לְבָבִי,

מִשָּׁם הַחֲרוּזִים יָזוּבוּ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50707