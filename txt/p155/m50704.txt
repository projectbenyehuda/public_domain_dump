


	
	הָעִיר הַקְּטַנָּה
	



א


הָעִיר פֹּה קְטַנָּה,

פֹּה אֶשְׁקֹט אָנוּחַ;

כִּי חוֺלֶה בִי לִבִּי,

כִּי אָנוּשׁ הָרוּחַ.






ב


בַּיָּם בָּחֲלָה נַפְשִׁי,

אֵין תִּכְלָה וּמְצָרִים –

יִתְנַשְׂאוּ יֵרוֺמוּ

מִשְׁבָּרִים כֶּהָרִים.





נֵס – אֳנִי – מִגְדָּל,

לֵב־עָבִים קוֺרֵעַ;

שָׁם נַאֲקַת תַּנִּינִים,

לִוְיָּתָן, צְפַרְדֵּעַ!





שָׁם תָּעֹז יַד שׁוֺדֵד,

שָׁם נִקְרוֺת הַצּוּרִים;

שָׁם סַעַר יִתְחוֺלֵל,

שָׁם חַיִּים אֲרוּרִים!




ג


וּפֹה הַיְאוֺר שָׁלֵו

גַּם יִמַּד בַּשַּׁעַל,

וְיָרֹק, יְרַקְרַק

סוּף חוֺפֵף מִמָּעַל.





וּלְנֹגַהּ הַשֶּׁמֶשׁ

הוּא מַרְהִיב עֵינָיִם,

כְּתַכְרִיךְ אַרְגָּמָן

וּכְאֵטוּן מִצְרָיִם.




ד


וְתַחְתָּיו בַּסֵּתֶר

פֹּה פָרִים וְרָבִים,

פֹּה חַיִּים, עֲמֵלִים,

פֹּה רָצִים וְשָׁבִים.





הַדָּגִים הַקְּטַנִּים

תּוֺלָעֵי הַמַּיִם,

בְּלִי פַחַד צַלְמָוֶת,

בְּלִי שְׁאֵלוֺת הַחַיִּים.





כִּי אַחַת תַּאֲוָתָם;

פְּתוֺתֵי הַלֶּחֶם!

וְיוֺם אֶתְמוֺל וּמָחָר –

תֹּאֲמִים מֵרָחֶם!




ה


פֹּה טָהוֺר הָאֲוִיר

מֵרֵיחַ מַגֵּפָה,

מִקִּיטוֹר וְאֵדִים

וְסַמְמָנֵי שְׂרֵפָה.





דּוּמִיָּה בַבָּתִּים

גַּם שַׁלְוָה בַּמְּעוֺנוֺת;

לַמּוֺעֵד יָאִירוּ

הַנֵּרוֺת בַּחַלּוֺנוֺת.





הַס הָשְׁלַךְ מִסָּבִיב,

עַד חַג כִּי יַגִּיעַ,

אָז תִּרְעַשׁ אֲדָמָה

לְקוֺל הֵידָד נָרִיעַ!





חַג, מוֺעֵד יַעַבְרוּ –

הַנֵּרוֺת יִכָּבוּ,

הַקּוֺלוֺת יָסוּפוּ,

יְמֵי הַחֹל שָׁבוּ!





יִסָּתְמוּ הַפִּיּוֺת,

יִסָּגְרוּ הַחַלּוֺנוֺת,

יִסְתַּתְּרוּ הַחַיִּים,

יֵחָבְאוּ בַמְּעוֺנוֺת!




ו


לִפְעָמִים בַּצְּלוֺחִית

יִתְנַשֵּׂא הַסָּעַר:

רַבָּנִים יִנָּצוּ,

מִלְחָמָה בַּשָּׁעַר!





חֵטְא יֶחֱטָא הַשּׁוֺחֵט

אוֺ יִפְשַׁע הַמְנַקֵּר,

אוֺ יָחוּשׁ הַצַּדִּיק

אֶת עֶדְרוֺ לְבַקֵּר;





אָז גַּלֵּי הַחַיִּים

יִתְנַשְׂאוּ בְגָאוֺן,

אָז יְאֹר יָרִים

שִׂיא דָכְיוֺ בְשָׁאוֺן.




ז


אַךְ שְׁנֵי הַבָּנִים

לָעַד לֹא נִלְחָמִים,

וּשְׁנֵיהֶם יָנּוּסוּ; –

וּבְקֶרֶב הַיָּמִיּם





שׁוּב יָשׁוּב הַשּׁוֺחֵט

אוֺ יֻדַּח בַּעֲוֺנוֺ,

וּמְהֵרָה הַצַּדִּיק

חִישׁ יָגֹז אֶת צֹאנוֺ.





ותָשָׁב הַמְּנוּחָה

לְשָׁנָה שְׁנָתַיִם,

וְסַעַר לִדְמָמָה

בִּצְּלוֺחִית הַמָּיִם.




ח


אֶחֱזֶה לֹא אַאֲמִין,

לֹא אוּכַל אָבִינָה:

פֹּה אֻמָּה אַחֶרֶת,

אַחֶרֶת הַמְּדִינָה.





פֹּה אֶרֶץ יִשְּׂרָאֵל,

יְרוּשָׁלַיִם הַבְּנוּיָה,

וְעֵינֵי מֶמְשָׁלָה

מֵרָחוֺק צוֺפִיָּה.





פֹּה מוֺשֵּל בַּכִּפָּה

הַצַּדִּיק ר' בָּרוּךְ;

פֹּה סֵפֶר הַחֻקִּים –

הַשֻּׁלְחָן הֶעָרוּךְ!




ט


עֵין מְבַקֵּר לֹא שָׁרָה

בֵּית עֵקֶד הַסְּפָרִים,

אֵין שׁוֺאֵל עַל סְמִיכַת

הַמְלַמְּדִים בַּחֲדָרִים.





יִוָּלְדוּ, יִתְחַתְּנוּ,

יִתְגָּרְשׁוּ, יִגְוָעוּ,

וְעֵינֵי הַשּׁוֺמֵר

לֹא חָזוּ לֹא רָאוּ.





לֹא נִכְתָּב בַּסֵּפר,

לֹא בָאוּ בְמִנְיָן,

אֵין זֶה לַפָּקִיד

לַעֲנוֺת בּוֺ עִנְיָן.




י


אֵין מִכְתְּבֵי עִתִּים.

וְכָעֵשֶׂב הָאָחוּ

חֲדָשׁוֺת יָצִיצוּ,

מֵעָפָר יִצְמָחוּ;





כָּל נַעֲשֶׂה כָּל נִשְׁמָע

עַל מֵרְחַב אֲדָמָה;

תַּהֲלוּכוֺת הָעוֺלָם,

טַכְסִיסֵי מִלְחָמָה.





הַפָּרוּשׁ עַל כַּפּוֺ

יַעֲמִיד חֲמוּשִׁים,

תּוֺגַרְמַה מוּל פָּרַס,

לוּדִים מוּל כּוּשִׁים.





אוֺ אַשְׁכְּנַז וְצָרְפַת

עַל כַּפּוֺ נִלְחָמִים,

אוֺ עַמִּים לֹא הָיוּ

וְלֹא יִהְיוּ עוֺלָמִים.





מִשִּׁעְבּוּד מַלְכֻיּוֺת

אֵין פֹּה אִישׁ יוֺדֵעַ;

עֵרוּבִין – הַגְּבוּלִים,

הַפְּרוּטָה – מַטְבֵּעַ.





וְרַב הָעִיר רוֺדֶה

בִּזְרוֺעַ נְטוּיָה.

שַׁמָּשִׁים – הַשּׁוֺטְרִים,

וּבְמַקֵּל וּרְצוּעָה!





וּגְעָרוֺת וּנְזִיפוֺת

פֹּה שְׁרִירִים קַיָּמִים,

וְנוֺקְמִים וְנוֺטְרִים

תַּלְמִידֵי חֲכָמִים!




יא


מִשְּׂרֵפָה לִשְׂרֵפָה

פֹּה חִשְּׁבוּ מִלְּפָנִים,

לִתְקוּפָה בְדוֺרוֺת

וּסְפִירָה בַשָׁנִים.





אַךְ רַבּוּ הַשְּׂרֵפוֺת

וְאֵין לָהֶן שִׁעוּר,

וּמִדִּבּוּק לְדִבּוּק

יֵשׁ מוֺנִים בָּעִיר.





כִּי פִּתְאֹם לְפֶתַע

נְשָׁמָה פּוֺשַׁעַת

תִּדְבַּק בָּאָדָם

כְּנֶגַע צָרָעַת.




יב


פֹּה אֶרֶץ חֲדָשָׁה,

שָׁמַיִם חֲדָשִׁים…

אַךְ הָהּ! הָעָם כֻּלּוֺ

דַּלִּים וְרָשִׁים!





אֵין שִׁעְבּוּד הַמַּלְכוּת,

אֵין עֹל מַעֲמָסָה;

אַךְ יֵשׁ חֹסֶר לֶחֶם,

וְדַאֲגַת פַּרְנָסָה.





דַּאֲגַת פַּרְנָסָה,

יַתּוּשׁ קָטָן אֵין כֹּחַ,

וְצִפָּרְנָיו נְחֹשֶׁת

וִירוֺצֵץ כָּל מֹחַ.





וְיָמֹץ כָּל שִׁקּוּי

וְיֹאכַל הַקְּרָבוֺת.

אֵין לֶחֶם נִקּוּדִים,

אֵין בְּלוֺיֵי סְחָבוֺת!





כָּל הַיּוֺם יִרְעַב

עַד יֹאכַל – בַּחֲלוֺמוֺ!

כֹּה יִחְיֶה יִשְׂרָאֵל

מִדֵּי יוֺם בְּיוֺמוֺ!






יג


אַךְ אָתָא הַבֹּקֶר

יִפָּתְחוּ הַחַלּוֺנוֺת,

שַׁעֲרֵי הַבָּתִּים,

פִּתְחֵי הַמְּעוֺנוֺת…





הַחַיִּים נֵעוֺרוּ,

קָמוּ יָצָאוּ,

וַאֲנָשִׁים כַּצְּלָלִים

בָּרְחוֺבוֺת יֵרָאוּ…





לְשׁוּק רֵיק יַבִּיטוּ,

אֵין עוֺד אִכָּרִים;

לְדֶרֶך הַסְּלוּלָה

בֵּין רִכְסֵי הֶהָרִים…





שָׁם אִכָּר יֵרָאֶה

הָעִירָה נוֺסֵעַ;

בִּכְבֵדוּת יִתְנַהֵג,

כִּי סוּסוֺ צוֺלֵעַ.




יד


וּמְצַפָּה כָל נֶפֶשׁ,

שׁוֺאֶלֶת כָּל עָיִן:

אָן יִפְנֶה הָאִכָּר

וְשָׁאַל כּוֺס יָיִן?





אִם בָּר יָבִיא לִמְכֹּר,

חִטָּה אוֺ שְׂעוֺרָה –

מִי הַיּוֺם יַצְלִיחַ,

יִשְׂתַּכֵּר אֲגוֺרָה?





כֹּה עֵין כָּל הָעֵדָה

לָאִכָּר צוֺפִיָּה,

וּכְאֹרֶךְ הַגָּלוּת

כֵּן מֶשֶׁךְ הַנְּסִיעָה!




טו


כְּנָחָשׁ עֲקַלָּתוֺן

הַדֶּרֶךְ בֵּין הָרִים,

תֵּרָאֶה, תִּסְתַּתָּר,

תִּשְׁפַּל גַּם תָּרוּם.





וְעַל אֵם הַדֶּרֶךְ

בְּמוֺרַד הָר שָׁמָּה,

הַצְּלָבִים נִזְרָעוּ

עַל כִּבְרַת אֲדָמָה…





שָׁם חֲצַּר מָוֶת,

מֶמְשֶׁלֶת הַנְּשִׁיָּה…

עֶגְלַת הָאִכָּר

עָדֶיהָ הִגִּיעָה.





הַסּוּסִים נֶעֱצָרוּ,

וּמִן הָעֲגָלָה

אֲרוֺן מֵת הוֺרִיד

הָאִכָּר בִּילָלָה!




טז


יָצָאתִי הַחוּצָה –

כַּדְּבוֺרִים סַבּוּנִי,

כִּי הִתְעוּם שִׂמְלוֺתַי

וּלְאָדוֺן דִּמּוּנִי.





סַבּוּנִי כִדְבוֺרִים,

נִלְחֲצוּ, נִדְחָקוּ;

כַּדּוּר עָלַי חָנוּ,

יִתְחַנְּנוּ, יִצְעָקוּ.





הָהּ, קוֺלָם אֶת לִבִּי

אֵיךְ יִקְרַע קָרֹעַ!

– מַה יִמְכֹּר הָאָדוֺן,

מַה יִקְנֶה הַשֹּׁעַ?





אֶת הַכֹּל הֵם קוֺנִים

עַתּוּדִים וּשְׁוָרִים,

פָּרוֺת, עֲגָלִים,

סוּסִים, עֲיָרִים.





גַּם שַׁחַת הָאָחוּ

וּתְבוּאַת אֲדָמָה,

מִגֹּרֶן וּמַמְגוּרָה,

אֲלֻמָּה אוֺ קָמָה.





וְכָל מַה שֶּׁהָיָה

אוֺ יִהְיֶה לְיָמִּים,

אֶת הַכֹּל הֵם קוֺנִים

וְיַרְצוּ הַדָּמִים.




יז


וְהַכֹּל הֵם מוֺכְרִים:

חֲבָלִים אוֺ שַׂקִּים,

כָּל בֹּשֶׂם וּקְטֹרֶת

וְכָל מִינֵי מַמְתַּקִּים.





תַּמְרוּקִים וּבוֺרִית,

כָּל יֵינוֺת וּשְׁמָנִים,

תַּכְשִׁיטֵי הַנָּשִׁים,

שַׁעֲשׁוּעֵי הַבָּנִים.





מְנָחוֺת לִשְׁפָחוֺת,

מִגְדָּנוֺת לִילָדִים,

כַּפְתּוֺרִים, כּוֺבָעִים

וּשְׂמָלוֺת וּבְגָדִים.




יח


"הָהּ, אַחַי, הֵרָגֵעוּ,

הָהּ שִׁמְעוּ שָׁמֹעַ!

אֵינֶנִּי בֶן נֵכָר,

וְלֹא אָדוֺן וָשֹׁעַ.





הַמַּדִּים הַקְּצָרִים

אַךְ שֶׁקֶר בִּי עָנוּ;

אֱמוּנָה אַךְ אַחַת,

גַּם אֵל אֶחָד לָנוּ."





אַךְ שָׁמְעוּ נִפְזָרוּ

לְכָל עֵבֶר וָרוּחַ,





"אֶפִּיקּוֺרֶס אוֺ מוּמָר,

אוֺ מֵסִית מַדִּיחַ!"





נִפְזָרוּ, מֵרָחוֺק

עוֺד אֶשְׁמַע הַקְּלָלָה…





הֲזֹאת הַמַּרְגֵּעָה

לְנֶפֶשׁ אֻמְלָלָה?




[תרמ"ז]










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50704