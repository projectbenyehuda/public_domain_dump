


	
	לְיוֹם הֻלַּדְתָּהּ שֶׁל מָרַת...
	








זֶה כְּבָר אֶחְשֹׁב



מְזִמּוֹת בְּלִי מָנוֹחַ:



לְיוֹם הֻלַּדְתֵּךְ, שָֹרָתִי,



מַה לָּךְ לִשְׁלֹחַ?





הַאֵת נַפְשִׁי וּלְבָבִי



אֵרָאֶה פָּנָיִךְ?



כְּבָר אֵלֶּה לָקַחַתְּ,



כְּבָר תֻּכּוּ לְרַגְלָיִךְ.





שָׁלוֹחַ פְּרָחִים חָפָצְתִּי –



וְקַיִץ פָּנָה עֹרֶף…



אַךְ אִתָּךְ הָאָבִיב



וְעַל כָּל חֶלֶד חֹרֶף.





הֲשִׁירִי לָךְ אֶשְלַח



לְמִנְחָה? שַׁלָּמָה



אֵלַיִךְ קְרוּאִים יָבוֹאוּ



וְאַתְּ עַל שִׁירִי נִרְדָּמָה?





הַלְשַׁי קִנְיַן־כֶּסֶף



כָּעֵת אֶשָּׂא עַיִן,



אִם זֶה כְּבָר בְּצַלַּחְתִּי



אַף אֲגוֹרָה אָיִן?



וּבִרְכָתִי לָךְ מוּדַעַת,



לָמָה אֶפְשֹׁק בַּשְּׂפָתָיִם?



אָרוּר עֵטִי הַחַלָּשׁ,



עָנְיִי – שִׁבְעָתָיִם.



שְׂפָתַי תֵּאָלַמְנָה,



אַךְ עֵינַי יַגִּידוּ…



אַתְּ כְּנָגִיד תְּקָרְבִינִי,



לַמְרוֹת עָנְיִי וּמְרוּדִי.



אֲנִי אֶשַּׁק יְמִינֵךְ



לְבַדֵּךְ לִי תּוֹשִיטִי,



וּבְעֵינַיִךְ יוֹנִים



אַתְּ עָלַי תַּבִּיטִי.



וַאֲנִי דִמְעַת תּוֹדָה



תֵּרֵד בַּת־עֵינִי,



עַבְדֵּךְ הָעוֹנֶה



טֶרֶם תִּקְרְאִי: “הִנֵּנִי”.


(שיר שנמצא בתוך חוברת שירים פולניים של פרץ)






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20853