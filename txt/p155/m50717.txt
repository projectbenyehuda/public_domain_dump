


	
	סְפֵקוֺת
	




וְהִנְנִי עוֺבֵר וְעוֺבֵר בְּלִי הֶרֶף,

גַּלְמוּד, בְּלִי אוֺהֵב וָרֵעַ – –





וְלִפְעָמִים אֲנִי חוֺשֵׁב: מִי יוֺדֵעַ,

אוּלַי אֲנִי עוֺמֵד כַּגּוֺלָם

וְעוֺבֵר לִפְנֵי הָעוֺלָם,

וַאֲנִי נֶחֱנָק בַּעֲרָפֶל וְגֹוֵעַ?





וּבָעֲרָפֶל חֶרֶשׁ, דֹּם,

וּבַלָּאט, כְּמַרְאוֺת חֲלוֺם,

צָפִים רֵיחוֺת מְשֻׁנִּים, וַהֲבָרוֺת

וּקְרִיאוֺת מְשֻׁנּוֺת, וּבֶהָרוֺת – –

דְּחוּפִים וּמְבֹהָלִים,

רוֺעֲדִים, תּוֺעִים בְּחֶשְׁכַת הַצְּלָלִים –

כִּתְמֵי אוֺר,

וְנֶעֱלָמִים חֶרֶשׁ, דֹּם…





וְהָאוֺר – אוֺר לְלַיְלָה? אוֺר לְיוֺם?

וּמָה הַשָּׁאוֺן? – לַחַשׁ נִצָּנִים

עוֺלִים בַּשְּׁמָמָה?

אוֺ עַל נִיר הָעוֺלָם מִתְפַּלֶּלֶת הַקָּמָה

לְבִרְכַּת שָׁמַיִם מֵעָל,

לִרְבִיבִים לְטָל?





אוֺ נַחַל הוֺמֶה בַסֵּתֶר, מְפַכֶּה מַיִם חַיִּים?

וְאוּלַי צָף אֵלַי מֵרָחוֺק קוֺל תְּרוּעַת מִלְחָמָה?

וְאוּלַי צְחוֺק עָרִיצִים פָּרוּעַ אוֺ חֵרוּק שִׁנַּיִם?

וְאוּלַי הֵד אֲרָזִים נִגְדָּעִים, מַפֶּלֶת בְּרוֺשִׁים?

וּמָה הָרֵיחַ, הָעוֺלֶה בְּאַפִּי?

הֲדוֺרֵךְ אֲנִי עַל שׁוֺשַׁנִּים וְגִבְעוֺת מֹר?

אוֺ עַל פִּגְרֵי אָדָם וַעֲצָמוֺת נִפְזָרוֺת?

וְאוּלַי עַל גְּוִיּוֺת תְּמִימִים וּקְדוֺשִׁים,

שֶׁמֵּתוּ עַל קִדּוּשׁ הַשֵּׁם…

וְאוּלַי עַל קִבְרוֺת אָב וָאֵם

וַאֲהוּבִים וַאֲהוּבוֺת, וְרֵיחָם עוֺלֶה בְּאַפִּי?





וּמָה הַכְּתָמִים הָאֲדֻמִּים וְהַצְחֹרִים?

וְלָמָה אֲנִי הוֺלֵךְ בְּגַפִּי?

הַאֻמְנָם שָׁם מִלְּפָנַי בַּעֲרָפֶל הַקְּרָב,

כִּי נִסַּע וְנִגְלָה מִמֶּנִּי הַדּוֺר,

דּוֺר הָאֵיתָנִים, דּוֺר הַגִּבּוֺרִים,

וַאֲנִי פִגַּרְתִּי מִלֶּכֶת וּמְחַכֶּה עַד בּוֺשׁ,

וּמְחַכֶּה לַשָׁוְא – –





אוֺ לְפָנַי אֵין מְאוּם; אֲנִי הַהוֺלֵךְ בְּרֹאשׁ!

אֲנִי בַעַל הַשָּׂדֶה וְזוֺרֵעַ הַנִּצָּנִים,

וְאַחֲרַי בַּעֲרָפֶל אָדָם רָב

עוֺשֵׂי דְבָרִי

הַזּוֺרְעִים אַחֲרַי וְקוֺצְרִים בְּמַאֲמָרִי?

אֲנִי אֲדוֹן הֶעָתִיד, הַמְפַקֵּד, הַנָּבִיא,

קוֺרֵא מִן הַתֹּהוּ אֶת הַבָּא! – – –

וְלָמָּה זֶה מִצְטַמֵּק בְּקִרְבִּי לְבָבִי?

אוּלַי אֲנִי תוֺעֶה, וְנָד וְנָע

בָּעֲרָפֶל, וְזוֺרֵעַ רוּחַ וְחוֺלֵם שָׁוְא – –





וּמָה הָהָר הַצָּף

בַּאֲוִיר הָעוֺלָם לִקְרָאתִי?

וּמָה הַתְּמוּנָה הָעֲטוּפָה לְבָנִים

וְהַמִּתְנוֺעַעַת בָּעֲרָפֶל,

בְּחֶשְׁכַת צִלְלֵי הָעֲנָנִים,

וְהַקּוֺרֶצֶת וְהַקּוֺרֵאת לִי אֶל הַשֵּׁפֶל? –

מַשְׂאַת נַפְשִׁי – אַהֲבָתִי,

אוֺ פְקֻדָּתִי – מִיתָתִי?




[תרס"ה]










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50717