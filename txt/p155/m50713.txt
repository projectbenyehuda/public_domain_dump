


	
	צֶמַח נוֺד
	




בַּמִּדְבָּר – –

בִּדְמִי הַלַּיִל, בַּחוֺל

מִתְגּוֺלֵל פֶּרַח נֹד…

וּבְאָזְנֵי הַיָּרֵחַ

יֶהֱמֶה, יִתְיַפֵּחַ,

כִּי צַר לוֺ,

צַר לוֺ מְאֹד…

"תָּלוּשׁ אֲנִי וָרַךְ,

בְּלִי כֹחַ וּלְשָׁד…

אֶת שָׁרְשִׁי בָאָרֶץ לֹא אַךְ,

וַאֲנִי אַךְ נָע וָנָד…





וּמֵעֶרֶב עַד בֹּקֶר,

מִבֹּקֶר עַד עֶרֶב!

כִּי הִנֵּה בָאוֹת

הָרוּחוֺת הָרָעוֺת

וּמִתְקַלְּסוֺת בִּי בְּלִי הֶרֶף…

וְיִסְחָבוּנִי

וִיטַלְטְלוּנִי

וְיִצְנְפוּנִי

מֵעֶרֶב עַד בֹּקֶר,

מִבֹּקֶר עַד עֶרֶב!

וְלָמַּה נִגְרַע גּוֺרָלִי

מִגּוֺרַל כָּל עֵץ,





וְרַק אֲנִי מִתְגּוֺלֵל

בְּלִי הֶרֶף, בְּלִי קֵץ…

וְרַק אֲנִי צָפוּי

לְכָל עָמָל וָשֹׁד…"


*


צַר לִי עָלֶיךָ,

צֶמַח, צֶמַח נֹד!




[תרס"ב]










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50713