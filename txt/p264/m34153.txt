


	
	אֶרֶץ חֵפֶץ
	







קינה בצורת שיר אזור. חתימת השם: יצחק בן ששת.






אֶרֶץ חֵפֶץ, נִדָּחַיִךְ / יוֹם יוֹם שׁוֹאֲלִים בִּגְלָלֵךְ,



צוֹפִים שׁוֹאֲפִים לִמְנוּחַיִךְ / לֵאמֹר ״בֵּית יְיָ נֵלֵךְ!״



שָׁלוֹם רַב, קִרְיַת מֶלֶךְ,

       שָׁלוֹם מֵאֵת צִבְאוֹתַיִךְ,

       יְהִי שָׁלוֹם בְּחֵילֵךְ, / שַׁלְוָה בְּאַרְמְנוֹתַיִךְ!





צִיּוֹן הָעִיר הַהֻלָּלָה / מֵאָז לִצְבִי וּלְכָבוֹד,

עָלַיִךְ רוּחִי חֻבָּלָה, / עָלַיִךְ לִבִּי יִדֹּד.

יִדֹּדוּן בִּשְׁבִי וּנְדוֹד,

       יִדֹּדוּן כָּל מַחֲנוֹתַיִךְ,

       כִּי אֵשׁ אָכְלָה הֵיכָלֵךְ / וַתֹּאכַל יְסוֹדוֹתַיִךְ.





חִשַּׁבְתִּי יָמִים מִקֶּדֶם / דּוֹרוֹת וּשְׁנוֹת עוֹלָמִים,

פָּרַצְתִּי יָמָּה וָקֶדֶם / מָשַׁלְתִּי עַל הָעַמִּים.

כַּמָּה לִי אֵשֵׁב מַשְׁמִים,

       צִיּוֹן, עַל שֹׁד חוֹמוֹתַיִךְ?

       לָמָּה קוֹדֵר אֶתְהַלֵּךְ / עַל תִּלֵּךְ וְשׁוֹמְמוֹתַיִךְ?





קִרְיַת מָשׂוֹשׂ עִיר עָז לָנוּ / מָלֵאת קִצֵּךְ וּצְבָאֵךְ,

כִּי תַם פֶּשַׁע רַב הֶגְלָנוּ, / תַּם עָווֹן, נִרְצָה חֶטְאֵךְ.

צוּרֵךְ לָאוֹר יוֹצִיאֵךְ,

       יִרְפָּאֵךְ מִמַּכּוֹתַיִךְ,

       כִּי נִחַם אֶת הֵיכָלֵךְ, / נִחַם אֶת כָּל חָרְבוֹתַיִךְ.





בַּת צִיּוֹן, הַשְׁפִּילִי שֵׁבִי / עַל כָּבוֹד גָּלָה מִמֵּךְ,

עַל בָּנִים הָלְכוּ בַשֶּׁבִי / מָה אַשְׁוֶה לָךְ וַאֲנַחֲמֵךְ?

אֵין שַׂר, אֵין שֵׁבֶט תּוֹמֵךְ,

       אֵין מֵקִים אֶת יְרִיעוֹתַיִךְ,

       שִׁיתִי כַלַּיִל צִלֵּךְ, / חִגְרִי שַׂק בְּחוּצוֹתַיִךְ!





שׁוּבִי, יוֹנַת חֵן, נֶעֱצָבָה / יוֹנָה מֵאֶרֶץ אַשּׁוּר,

שִׂמְחִי, כִּי אָשִׂים בָּעֲרָבָה / תִּדְהָר וּבְרוֹשׁ וּתְאַשּׁוּר.

מֵחֶרְמוֹן וּשְׂנִיר יָשׁוּר

       נִדָּחֵךְ וּתְפוּצוֹתַיִךְ,

       הַרְחִיבִי מְקוֹם אָהֳלֵךְ / וִירִיעוֹת מִשְׁכְּנוֹתַיִךְ!




מקור: שירמן – השירה העברית בספרד ובפרובאנס
















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34153