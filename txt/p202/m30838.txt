


	
	אופנים סובבים מרכבות גדלו
	




אוֹפַנִּים סוֹבֲבִים מַרְכְּבוֹת גָּדְלוֹ,

בְּרַעַד וָפַחַד מְצַפְצְפִים צִלְצוּלוֹ,

גְּדוּדֵי חֲצָצִים יֵאָגְדוּ לְהַלֲלוֹ

דּוֹבְרִים מַהֲלָלוֹ וְהוֹד סִלְסוּלוֹ –

שְׂרָפִים עוֹמְדִים מִמַּעַל לוֹ.





וְזֶה אֶל זֶה שׁוֹאֲלִים,

וְזֶה אֶל זֶה מְמַלְלִים

״אַיֵּה אֵל אֵלִים?״

וְכֻלָּם מַעֲרִיצִים וְכֻלָּם מַקְדִּישִׁים,

וְנַעֲרָץ בְּסוֹד קְדוֹשִׁים

וְהֵם מַעֲרִיצֶיךָ וְהֵם מַקְדִּישֶׁיךָ.





הֲמוֹנִים הֲמוֹנִים נִצָּבִים יַחַד,

וּמַקְדִּישִׁים שְׁמוֹ בְּאֵימָה וָפַחַד,

זִמְרָה וָשִׁיר מְתַנִּים בְּלִי כַחַד –

שֵׁשׁ כְּנָפַיִם שֵׁשׁ כְּנָפַיִם לְאֶחָד.





טַפְסְרֵי לַהַב גְּדוּדֵי הֲמוֹנָיו

יִדֹּדוּן יִדֹּדוּן בְּמַחֲנוֹת מְעוֹנָיו,

כִּשְׁלוֹשִׁים וְשֵׁשׁ רִבֲבוֹת פַּרְסָה בֵּינֵימוֹ וּבֵינָיו,

לְרֶבַע מְנַצְּחִים שְׁלִיחוּת הֶגְיוֹנָיו –

וּבִשְׁתַּיִם יְכַסֶּה פָּנָיו.





מַחֲנוֹת אַרְבַּע בְּשַׁפְרִיר זְבוּלָיו –

נוּרִיאֵל וְגַבְרִיאֵל וּמִיכָאֵל וּרְפָאֵל שָׂרֵי חֲיָלָיו

סוֹבֲבִים כֵּס הַמֶּרְכָּבָה בְּרִשְׁיוֹן מִלּוּלָיו,

עֹז פָּרֹכֶת בְּתוֹכָם מִפְּנוֹת אֵלָיו –

וּבִשְׁתַּיִם יְכַסֶּה רַגְלָיו.





פְּתוּכִים מַמְרִיאִים לְיָדוֹ לְהִצְטוֹפֵף,

צָצִים וְחוֹשְׁקִים בְּצִלּוֹ לְהִסְתּוֹפֵף.

קָדוֹשׁ בְּכַנְפֵי הוֹד עֲלֵיהֶם יְחוֹפֵף,

רֶגֶשׁ עֲנוֹתָם שְׁחָקִים מְרוֹפֵף –

וּבִשְׁתַּיִם יְעוֹפֵף.





שִׁנְאַנֵּי שְׁחָקִים מְרוֹמֲמִים בְּמַאֲמָר,

תַּקִּיפִים מְכֻנִּים בִּשְׁנֵים עָשָׂר מִשְׁמָר

יְהַלֲלוּ יְיַחֲדוּ בְּכָל מִינֵי מִזְמָר

וְיַקְדִּישׁוּ מַלְכוּתוֹ בְּנֹעַם מֻגְמָר –

וְקָרָא זֶה אֶל זֶה וְאָמַר.





שְׂרָפִים אַלְפֵי אֲלָפִים וְרִבֵּי רִבּוֹאוֹת

פּוֹצְחִים לְמוּלוֹ תְּהִלּוֹת נוֹרָאוֹת

בְּהָמוֹן רוֹגְשִׁים בְּדֹהַר תְּשׁוּאוֹת,

רוֹחֲשִׁים קְדֻשָּׁה לְמַפְלִיא פְלָאוֹת

״קָדוֹשׁ קָדוֹשׁ קָדוֹשׁ יְיָ צְבָאוֹת!״





יִתְקַבְּצוּ יַחְדָּו לְפָאֵר יִחוּדוֹ,

צוֹעֲקִים וּמִתְחַנֲנִים לְנֶגְדּוֹ.

חָסֹן, שְׁעֵה הַיּוֹם עַמְּךָ וּסְכֹר סִלּוּדוֹ,

קְדֻשָּׁתוֹ תְקַבֵּל בְּנֹעַם מַעְבָּדוֹ –

מְלֹא כָל הָאָרֶץ כְּבוֹדוֹ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30838