


	
	יום הר סיני
	




יוֹם הַר סִינַי, יוֹם אוֹר עֵינַי

הֲלֹא לְמִשְׁמַע אָזְנַי קָרַן זִיו פָּנַי

וְזֶה חָזִיתִי וַאֲסַפְּרָה בְּמַרְבִּית תִּמְהוֹנַי

סִדְרֵי טוּרֵי אֵשׁ מְפֻתָּחִים בִּרְקִיעַ וִילוֹנַי

פִּתּוּחֵי חוֹתָם נִרְאִים

נִכָּרִים לַהֲמוֹנַי

בַּת עַיִן לֹא רָאֲתָה אֱלֹהִים זוּלָתְךָ,

זוּ עַָשִׂיתָ לְעֵינַי

רָאֹה לֹא נִרְאָה כָּמוֹהֶם

לְמוֹ עֶלְיוֹנַי וְתַחְתּוֹנַי

רֶכֶב אֱלוֹהִים רִבּוֹתַיִים אַלְפֵי שִׁנְאַנַּי

בְּהִגָּלוֹתְךָ רָאוּ הֲלִיכוֹתֶיךָ

אֵל מֵבִין רַעְיוֹנַי

יוֹם הַהוּא יוֹם מְיֻחָד

בְּפִי [קַדְמוֹנַי וְאַחֲ]רוֹנַי

יִדּוֹדוּן יִדּוֹדוּן מַלְאֲכֵי צִבְאוֹת

שְׂרָפַיי וְאוֹפַ[נַּי]

צוֹפִים וְתוֹמְהִים מִמַּרְאֵה

קוֹל עֲשֶׂרֶת הֶגְיוֹנַי

חוֹזִים שֶׁבַע מְחִיצוֹת תּוֹסְסוֹת

זוֹ בַּזּוֹ בְּמוֹ חֶזְיוֹנַי,

‘קָדוֹשׁ קָדוֹשׁ קָדוֹשׁ’, הַנִּקְדָּשׁ

בְּפִי אַרְבַּע חַיּוֹת אֵל צוּר גְּאוֹנַי

וְאָז אַחֲרֵיהֶן יִשָּׁמַע קוֹל

רַעַשׁ גָּדוֹל, 'בָּרוּךְ כְּבוֹד יְיָ׳.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42228