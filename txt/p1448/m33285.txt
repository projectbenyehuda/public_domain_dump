


	
	מִּתְנַשֵּׂא עַל כִּסֵּא
	







סליחה. חתימת השם: משה






מִּתְנַשֵּׂא עַל כִּסֵּא / אֵשׁ לוֹהֵט עִם רוּחוֹת

וְנֶאֱחָזִים בְּךָ קַרְסֵי / הַבְּרִיּוֹת וְהַכֹּחוֹת,

וְלֹא נִשָּׂא אֲבָל נוֹשֵׂא – / כֻּלָּם בְּשִׁמְךָ בוֹטְחוֹת,

כִּי לָרַע וְלַחוֹסֶה / אַתָּה אֱלוֹהַּ סְלִיחוֹת.







שִׁנְאַנִּים וְחַשְׁמַלִּים / בְּמַאֲמָרְךָ נֶחְשָׁבוּ,

וְאִם יוֹרְדִים וְאִם עוֹלִים – / לִדְבָרְךָ נִצָּבוּ.

מִפַּחְדְּךָ הֵם חָלִים / וּבְחַסְדְּךָ נוֹשָׁבוּ,

וּמָה אִישִׁים אֲמֵלָלִים / מֵחֹמֶר נִקְצָבוּ,

כִּי בַמֶּה נֶחְשָׁבוּ / בְּיוֹם קוּמְךָ לְתוֹכֵחוֹת?







הִרְאִיתָ לָדַעַת / כִּי מַלְכוּת לְךָ נָאוָה,

וְאֵין חֶסְרוֹן וּמִגְרַעַת / בְּכָל הָעַמִּים שָׁוָה,

אֲבָל בָּנוּ מוּדַעַת / וְעָלֵינוּ הַמִּצְוָה.

לְךָ זְרוֹעַ מוֹשַׁעַת / וְלָנוּ נֶפֶשׁ מְקַוָּה,

אַל נָא תִמְשֹׁךְ תַּאֲוָה, / כִּי יָמֵינוּ טְפָחוֹת!







מַגְבִּיהִי לָשֶׁבֶת / וְעַל כָּל רָמִים עֶלְיוֹן,

וּמַשְׁפִּילִי מַחֲשֶׁבֶת / לָחוּס עַל קִיקָיוֹן,

וְאֵין תִּקְוָה נִכְזֶבֶת / בְּךָ, וְלֹא תַכְלִים אֶבְיוֹן.

לְךָ נַפְשִׁי יוֹשֶׁבֶת / מְיַחֶלֶת לְיוֹם פִּדְיוֹם,

יוֹם נִשְׂבַּע בְּהַר צִיּוֹן / אֶת פָּנֶיךָ שְׂמָחוֹת.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33285