


	
	בארץ ישראל
	



מתוך: העולם, י“ט סיון תרס”ט 8.6.1909



מראשון־לציון כותבת אלינו הגברת נ.פ.:



אבל גדול במושבותנו. היום בארבע שעות בבקר נפל חלל עצמו
אחד בידי [?] החלוצים הראשונים, האכר בנימין פיין, בן 48 שנה
בערך.

הוא ירה בראשו מתוך קנה־רובה, באמצע פרדס האתרוגים שלו, שהוא הביאו לידי כך.

איש ישר וחרוץ, בעל מרץ ואניציאטיבה היה פיין, אך גם בעל
הזיה, – והנה זה כשש עשרה שנה שעלה בדעתו רעיון אחד, שנראה לו כה גדול
וענקי! –

הרעיון – להוציא משוק העברים את אתרוגי קורפו ולהחליפם באתרוגי ארץ־ישראל!

בלי אמצעים נגש לפעלו, בזעה ובעמל נטע פרדס אתרוגים אחד,
אחרי כן את השני, במרץ שאין כמהו נסה לסלול לאתרוגיו ולאתרוגי מושבות יהודה
בכלל דרך בשוק העברי, אשר ממנו מיליונים פרנקים של יהודים עוברים לידי
צורריהם לתשמישי קדושה… נסה, אבל לא הצליח.

עד הרגע האחרון נלחם המסכן עם פגעי הזמן. הוא השקיע באתרוגים את כל כחו ואונו והון רבים, עד כי בא בין המצרים!

בדעה צלולה ערך מכתב לפני שלשה ימים, הוא שלח בו שלום
לאחיו האכרים, באר להם את סבת מותו, מנה שלשה אפוטרופסים לילדיו – בן, כחמש
עשרה שנה, בת כשש עשרה. בו הוא מבקש לשלם את חובותיו בכסף הנחלות ולדאוג
לבניו, שגם אם אין להם (אמם מתה זה כבר), וגם אב לא יהיה.

רגעים אחדים לפני מותו נכנס לחדר הילדים במנוחה מדומה. נשק לילדיו באהבה ובחיבה ונפרד בשלום!…

נכנס אל הפרדס ויור ברובה בראשו.

שלום לך חלוץ ישר וחרוץ! בגבורה נלחמת וכגבור נפלת חלל.



שלום לעפרך!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53699