


	
	שֵׁנִית לִי קָרָא
	




שֵׁנִית לִי קָרָא נוֹף־שַׁחֲרִית

וּשְׁמֵי־רוֹם לִי קָרְצוּ בִּתְכֶלְתָּם.

וָאֶחְתּוֹר לְעַרְפִלֵּי־אַחֲרִית –

מַה יָּנִיבוּ חַיַּי עַד כְּלוֹתָם?





עַל אָבִיב וְעַל זִיו אֶתְרַפֵּק –

אַךְ בָּאֹפֶק עָנָן לוֹ נָטוּשׁ!

וּפֶתַע לִבִּי יִתְאַפֵּק –

גַּלְגַּלֵּי־זְמָן יִצְרְמוּ בְיֵאוּשׁ.





לְבָבִי בְּתִקְוָה אֶעֱטֹר

לְרֵעָה, לִי תֶהְגֶּה יְדִידוּת.

הֲיִיתֶם, עַרְפִלַּי, לִי לְאוֹר

וַיִּנְהַר לִקְרָאתִי אוֹר־הַפְּדוּת.





אַךְ עוֹד אֲבַקֵּשׁ כְּעָנִי

חִיּוּךְ־הַנְּעוּרִים הַמְקֻוֶּה,

וּבַת־קוֹל תְּבַשֵּׂר כִּי אֲנִי

עוֹד אֶמְצָא אֶת אָשְׁרִי הַמְאֻוֶּה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54430