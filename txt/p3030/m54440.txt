


	
	בְּטֶרֶם
	




זֹהַר כָּחֹל נִבָּט מִמְּרוֹמִים,

שְׁלֵוָה בַת־עֵינִי וְחוֹגֶגֶת.

לִבִּי בֵּין כָּרֵי הָאָבִיב מִתְפַּשֵּׁט,

נַפְשִׁי עִם דְּרוֹרִים שִׁיר מַגֶּדֶת.





בְּטֶרֶם יִפְלַח תּוּגְיוֹן אֶת הַלֵּב

נִמְהַל יֵין־דּוֹדִים וְנִשְׁכָּר.

תְּאוֹמֵי־לִבּוֹתֵינוּ יַחְדָּו יִשְׁתַּלְּבוּ

בְּגִיל וְאִם גַּם הוּא מִצְעָר.





יִשְּׁרוּ הַצִּיצִים וְיָגוֹן סְתָו יִפְרֹשׂ,

יִכְבּוּ עֲלוּמִים – כּוֹכָבִים…

כָּל עוֹד תּוֹסְסִים עֲסִיסֵינוּ, רַעְיָה,

נִרְוֶה מִמְּלֹא־הַגְּבִיעִים…





כָּל חֲלוֹם וְהָגוּת נַחֲשׂפָה יַחְדָּו

כְּמוֹ אֶת סוֹדוֹת־הַפְּלָאוֹת.

בְּנֹגַהּ שְׁחָקִים עֱנוּתֵנוּ נִשְׁכַּח

וְאַל נִתְעַצֵּב לַבָּאוֹת…






10.4.48






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54440