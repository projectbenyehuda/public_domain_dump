


	
	בָּאַפְרוּרִית
	




עַל לִבִּי קֶרֶן־אוֹר אַחֲרוֹנָה כְּבָר עוֹמֶמֶת

וְלַיְלָה שָׁחוֹר רַד־רָבַץ עַל כְּתֵפִי.

כָּבַד לְבָבִי וְרוּחִי נִפְרֶמֶת –

יוֹם אָפֹר וְגוֹנֵחַ קָרֵב אֶל סוֹפוֹ.





כַּרְמִי שׁוּב נָטוּשׁ וְאֵין יָד בּוֹ בוֹצֶרֶת,

בּוֹכֶה בוֹ הַסְּתָו הַקּוֹדֵר בְּיַתְמוּת,

כְּדֶלֶף הָעֵת בַּשְּׁקִיעָה מִדַּרְדֶּרֶת,

עֵינַי כּוֹאֲבוֹת לְמַרְאֵה שׁוֹמְמוּת.





אֵין קֶסֶם בַּשַּׁחַר לַלֵּב הַיָּגֵעַ –

רַק אֵלֶם תִּמְלָא נִשְׁמָתִי – וּבוֹתֵר.

אֵלִי, מָה הַשְּׁחוֹר זוּ זַרְעוֹ בִּי זוֹרֵעַ?

אֶשְׁאַל אַעֲמִיקָה – וְאֵין לִי פּוֹתֵר.


גבעת־שורץ, 14.3.46






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54426