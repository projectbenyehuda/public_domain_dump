


	
	בֵּית הַמַּלְכוּת!
	



כִּסְאֲךָ אֱלֹהִים עוֹלָם וָעָד

שֵׁבֶט מִישׁוֹר שֵבֶט מַלְכוּתֶךָ.

(תהלים מ"ס ז.)

“מַה־יָּקָר חַסְדְּךָ מֶלֶךְ יָשָׁר! וּבְנֵי יִשְׂרָאֵל
בְּצֵל כְּנָפֶיךָ יְחֶסְיוּן!”

הדברים האלה קראתי ברגש קדש, בשובי עתה
לארצי ולמולדתי, אחרי עזבי אותה זה כעשרים שנה! הדברים האלה אני שומע יום
יום מפי כל אחינו היושבים בטח בארצות ממשלתך, מלך רם ונשא! בכל עת ובכל
מקום נברך את שם כבודך ומתפללים לאלהינו להצליח מלכותך להאריך ימיך, לגדל
את שמך, לתת כל אויביך אליך ערף, להניס משנאיך מפניך מלכנו אבינו פרנץ
יוסף הראשון סגלת המלכים!

“תַּחַת אֲבוֹתֶיךָ יִהְיוּ בָנֶיךָ תְּשִׁיתֵמוֹ
לְמוֹשְׁלִים אַדִּירִים בְּכָל הָאָרֶץ”! זאת תפלת ישראל יום יום כי בית
הבסבורג בחר לו יה, ממנו מלכי סגלתו על ארץ אסטריה! כל המשוררים והמליצים
מאחינו, אשר רוח השירה דובר בם, כבוד מלכותך יאמרו וחסדך ואהבתך ידברו. ומי
נתן עלינו עין לאהבה? מי שם אלינו לב לחמלה ולחסד? מי החל להכירנו ולהרימנו
מאשפות בה שכבנו למעצבה ימים רבים? יוסף השני מבית הבסבורג, צדיק מושל
במשפט וחסד, גבור חיל כביר כח, הוא הופיע כמלאך מושיע, שש לעשות צדק לדכאי
רוח, ויתן חקים ומשפטים צדיקים בכל הארץ להסיר חומת הנחשת אשר היתה מסך
מבדיל ביננו ובין כל עמי הארץ, ויגדע וישבר בחזקת היד בריחי הברזל אשר סגרו
שערי הגהעטא מתת לנו מהלכים בין בני אדם כמונו, אשר כמוהם גם אנחנו נבראנו
בצלם אלהים ויפתח לפנינו שערי ארצותיו לשבת, וכל בתי החכמה והמדע ללמוד;
ויתננו לגשת אל כל משרה אשר יעשה אותה האדם באמונה וחי בה; להיות לבני חיל
לעבוד בצבא! אמר יהי אור במבואות האפלות, ולכל בני ישראל היה אור
במושבותיהם! אז ישיר ישראל את השירה הזאת:

“הָעָם הַהוֹלְכִים בַּחשֶׁךְ רָאוּ אוֹר גָדוֹל!” בצאתו
מאפלה לאורה, משפלות לנשיאות, ממצוקה לרוחה! ובני ישראל יצאו ביד
רמה!

ומלכנו האדיר פרנץ יוסף הראשון יר"ה, מופת המלכים כמוהו,
אוהב משפט וחסד, ושבט מישור שבט מלכותו יוסיף עשות חסד, אסף גם הוא את
חרפתנו ויפאר ענוים בישועה בגבורת ישע ימינו! ובקום עלינו בני אדם בחרות
אפס בנו, לעשות אתנו כלה; מלכי־צדק זה יעצור בעד הרעה ולא יתן המשחית
לבוא אל בתינו להשמיד! ויכר יוסף את בניו, והם הכירוהו ויוקירוהו
ויאהבוהו בלב תמים, ולפני ד' ישפכו רנה ותפלה לעשות כל עת חסד למשיחו
לפרנץ יוסף ולביתו ולזרעו עד עולם!

אתה בהשמע דבר בן־המלך הישר הזה, רודאלף יורש
העצר, כי ישים פניו ארצה גליציה, לראות את שלום אחיו, עבדיו עושי רצונונ
וירא ישראל ויריעו וישישו לקראתו! וכל המשוררים והמליצים ישירו לו דברי שיר
הגות לבם תודה וברכה לקדם פנו ברננה! האח, מה יקר היום הזה בהופיע בן מלך
הכבוד הזה בכבוד מלכותו, ובן מלך ביפיו תחזינה עינינו! ולמי כל חמדת
אסטריה? לך יורש העצר נזיר אחיך נשיא אלהים! ולכבוד שמך יקר יתנו כל אחינו
היום כאשר לך יאתה! – בהדרת קדש אני מגיש לפניך בזה, בשם כל משוררי ארצנו,
מנחת פרי עשתנותינו, משירינו נברכך ובזמירות נריע לך, כי רק שפתנו אתנו,
ורק ללשוננו נגביר להראות לך אותות יקר וגדלה אשר אנחנו חיבים לך ולכל בית
אביך מלכנו ואדוננו! תערב נא עליך ארשת שפתנו רחשי לבנו כריח נחוח; ותקותנו
חזקה כי כאב גם הבן ירצנו ויאיר פניו אלינו! ולמען אחי ורעי אדברה נא
שלום לך ולכל בית אביך בית המלכות!

אני עבדך הנאמן הכותב ברגשי כבוד ומשתחוה לפניך בהדרת קדש.

צבי אלעזר טעללער הלוי המו"ל.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49808