


	
	שַׂר שָׁלוֹם!
	



ויקרא שמו:

פֶּלֶא יוֹעֵץ אֵל גִבּוֹר
אֲבִי עַד שַׂר שָׁלוֹם

(ישע' ט: ה)






מַה־זֶּה קוֹל שָׂשׂוֹן הַקִּרְיָה הוֹמִיָּה

כָּל־פָנִים יִצְהָלוּ כָּל־לֵב שָׂמֵחַ

תְּשׁוּאוֹת מְלֵאָה לְבוּב בִּירַת גַּלִּיצִיָּה

קוֹל הָמוֹן חוֹגֵג לִקְרַאת אוֹרֵחַ?

מִי זֶה הָאוֹרֵחַ יָבוֹא שְׁעָרֶיהָ

שֶׁכָּכָה תִּכּוֹן תֵּיטִיב פָּנֶיהָ?





בֶּן־מַלְכֵּנוּ! שַׂר שָׁלוֹם יוֹרֵשׁ הָעֶצֶר!

רוּדָלְף בֶּן־חַיִל בֶּן־פְרַנְץ יוֹסֵף מַלְכֵּנוּ!

בֵּן חָכָם מִשֹּׁרֶשׁ בֵּית־הַבְּסְבּוּרְג נֵצֶר

הִנֵּה זֶה בָּא לִשְׁכּוֹן כָּבוֹד בְּאַרְצֵנוּ!

שִׂישִׂי בַּת לְבוּב קִרְאִי יְשׁוּעָה חוֹמָתָיִךְ!

בֶּן מַלְכֵּךְ יָבוֹא לָךְ רַב שְׁלוֹם בָּנָיִךְ!





פִּתְחִי בִּירַת גַּלִּיצִיָּה שְׁעָרָיִךְ

הָאִירִי כַּיּוֹם אֶת־חֶשְׁכַּת הַלָּיִל

פָּאֲרִי מִגְדְּלַיִךְ יַפִּי אַרְמְנוֹתָיִךְ

וְיָבוֹא בֶּן־מַלְכֵּךְ עִם שָׂרֵי הֶחָיִל!

יְהִי שַׂר שָׁלוֹם בְּחֵילֵךְ לִקְרָאתוֹ הִכּוֹנִי

נְשִׂיא אֱלֹהִים בְּתוֹכֵךְ, צַהֲלִי וָרֹנִּי!





צַהֲלִי וָרֹנִּי יוֹשֶׁבֶת גַּלִּיצִיָּה

כִּי הִנֵּה יִשְׁעֵךְ בָּא הוֹדוֹ כַזָּיִת

עֹז וְחֶדְוָה בִּמְקוֹמוֹ רַב עֲלִילִיָּה

רַב שָׁלוֹם יָבִיא לָךְ מִחוּץ מִבָּיִת!

בֶן מַלְכֵּךְ גּוֹאֲלֵךְ זֶה מָגֵן מוֹשִׁיעַ

בַּהֲדַר כְּבוֹד מַלְכוּתוֹ הִנֵּה הוֹפִיעַ!





גַּם אַתְּ בַּת עַמִּי לִקְרָאתוֹ הָרִיעִי

קַדְּמִי בִּבְרָכָה פְנֵי זֶה הָאוֹרֵחַ

שְׂאִי זִמְרָה שִׁירִי אִמְרֵי שֶׁפֶר הַבִּיעִי

כִּי הֲדַר כְּבוֹדוֹ גַם עָלַיִךְ זוֹרֵחַ!

רַב שָׁלוֹם וּבְרָכָה לוֹ תִשָּׂאִי

שַׂר שָׁלוֹם וָיֶשַׁע לוֹ תִקְרָאִי!




מיכל ענד.

לעמבערג בירח תמוז התרמ"ז.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49801