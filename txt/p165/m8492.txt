


	
	זכר עולם
	



זֵכֶר עוֹלָם / צבי אלעזר טלר


מִדַּת אֶרֶץ רַבָּה בֵּינֵינוּ מַפְרֶדֶת,



אוּלָם נַפְשׁוֹתֵינוּ הֵן קְרוֹבוֹת כָּל-עֵת;



מַה-כִּבְרַת אֶרֶץ לְאַהֲבָה מְאַחֶדֶת,



הִיא מְרוֹמִים תְּשְׁכּוֹן, מַה-גְּבוּל לָהּ יוּכַל תֵּת?

לָהּ שִׂיחַ בְּנֵי אֵלִים, שָׂפָה מְיוּחֶדֶת,



לֹא נִיב שְׂפָתַיִם, שָׂפָה בַת חֹמֶר;



הִיא רַחֲבֵי שָׁמַיִם וְאֶרֶץ לוֹכֶדֶת,



בָּהּ נֶפֶשׁ לָנֶפֶשׁ יַבִּיעַ אֹמֶר.

בַּשָּׂפָה הַזֹּאת לְךָ נַפְשִׁי תָרֹנָּה,



בְיוֹם נִכְבָּד בַּיָּמִים בּוֹ רָאִיתָ אוֹר;



בְּהַגִּישִׁי לְךָ הַיּוֹם אֵת שִׁירֵי “צִיּוֹנָה”,



לַעֲשׂוֹת לְךָ שֵׁם עוֹלָם, זֵכֶר לְדֹר דֹּר.

לְרוֹפֵא תַחֲלוּאֵי בָּשָׂר הוּקַמְתָּ עָל,



זֹאת הִיא פְקֻדָּתְךָ לְפִי חֻקֵּי הַמְּדִינָה;



וְרוֹפֵא נֶפֶשׁ אַתָּה, מַשְׂכִּיל אֶל דָּל,



זֹאת כְּהֻנָּתְךָ, מִשְׂרַת נַפְשְׁךָ הָעֲדִינָה.

עַל מִשְׁמַרְתְּךָ אַתָּה עוֹמֵד בֶּאֱמוּנָה



רוֹפֵא חָכָם אַתָּה בְאֶרֶץ נֹכְרִיָּה,



וִיהוּדִי נֶאֱמָן לְעַמְךָ בְלֵב תָּמִים;



אַדְמַת נֵכָר לֹא לָנוּ פוֹרִיָּה,



וּבְצִיּוֹן תִּרְאֶה תְשׁוּעַת עוֹלָמִים.

כִּי תַבִּיט אַחֲרֶיךָ זָקֵן צוֹלֵחַ,



עַל יָמִים עָבְרוּ, הָרְחוֹקִים וְהַקְּרוֹבִים;



מַה-תִּתְגָּאֶה בְּלֵב עָלֵז וְשָׂמֵחַ,



בְּיָמִים מְלֵאִים תּוֹרָה וּמַעֲשִׂים טוֹבִים!

כִּי תַבִּיט אַחֲרֶיךָ זַקֵן רַב פְּעָלִים,



על מִשְׂרָתְךָ חָכָם רוֹפֵא מַכְאוֹבִים;



מַה-תִּשְׂמַח בְּמַעֲשֶׂיךָ עֵזֶר לְאֻמְלָלִים,



בְּיָמִים מְלֵאִים תּוֹרָה וּמַעֲשִׂים טוֹבִים!

כִּי תַבִּיט אַחֲרֶיךָ לִמְנוֹת יָמֶיךָ,



יָמֶיךָ גִּבּוֹר מִלְחָמָה שׁוֹבֵר אוֹיְבִים;



לְמִי עוֹד כָּאֵלֶּה בֵּין רוֹפְאֵי עַמֶּךָ,



יָמִים מְלֵאִים תּוֹרָה וּמַעֲשִׂים טוֹבִים!

לְךָ זְרוֹעַ עִם גְּבוּרָה שַׂר צָבָא מָשׁוּחַ,



עֵטְךָ הִיא הַחֶרֶב, לְשׁוֹנְךָ הַקֶּשֶׁת;



בָהֵן תִּלָּחֵם לֶאֱמֶת בְּאֹמֶץ רוּחַ,



אֶל כְּלֵי נִשְׁקְךָ אֵלֶּה מִי יָהִין לָגֶשֶׁת?

בְּמִלְחַמְתְּךָ זֹאת שַׂבְתָּ בָּאתָ בַיָּמִים,



וְעוֹדְךָ עוֹמֵד עַל הַמַעֲרָכָה בְּיָד רָמָה;



מִלְחָמָה בַּעֲמָלֵק מִלְחֶמֶת עוֹלָמִים,



כְּשַׂר צְבָא אֱלֹהִים תְּפַקֵּד צְבָא מִלְחָמָה.

כֵּן שַׂר חַיִל עוֹד תִּלְחֹם לְאֹרֶךְ יָמִים,



וְתִזְכֶּה וּבְצִיּוֹן תְּהִי יָדְךָ רוֹמֵמָה;



בְּהִבָּנוֹת שָׁם בֵּית יִשְׂרָאֵל כְּמוֹ רָמִים,



אָז נִשְׂמַח אִתְּךָ כֻּלָּנוּ שִׂמְחָה שְׁלֵמָה!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8492