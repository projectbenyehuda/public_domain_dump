


	
	בִּרְכַּת שָׁלוֹם!
	




בְּצִלְצְלֵי תְּרוּעַת מֶלֶךְ תְּשׁוּאַת גִּיל וְרִנָה

קִרְיַת לְבוּב מִשְּׁנָתָהּ הַיּוֹם הֵעִירָה

רַבָּה תִפְאֶרֶת בְכָל עֵבֶר וּפִנָּה

וּבַהֲדַר כְּבוֹדָהּ אֵת פָּנֶיהָ הֵאִירָה.





כָּבוֹד וְעֹז וְחֶדְוָה בְּכָל חוּצוֹתֶיהָ

חַג גָּדוֹל יוֹם טוֹב כְּיוֹם מוֹעֵד וָחֹדֶשׁ

בֶּן־מַלְכֵּנוּ הִנֵּה זֶה בָא שְׁעָרֶיהָ

נְקַדְּמָה פָנָיו נְבָרְכֶנּוּ בְּהַדְרַת קֹדֶשׁ!







שֶׁמֶשׁ גַּם אַתְּ עַתָּה שַׁלְּחִי קַרְנָיִם

לְפָאֵר יוֹם זֶה בִּנְגוֹהוֹת אוֹר יְקָרוֹת!

גַּם אַתֶּם פִּרְחֵי נֹעַם רִבֹּאתָיִם

עַטְּרוּ לְרֹאשׁ הָאוֹרֵחַ עֲטָרוֹת!





כִּלְפָנִים, כְּמִימֵי קֶדֶם מִשְׁפָּטֵנוּ

נְפַזֵּר שׁוֹשַׁנִים עֲלֵי כָל־אָרְחוֹתָיו

הֵידָד נְשִׂיא אֱלֹהִים הֵידָד בֶּן־מַלְכֵּנוּ!

הִנֵּה קוֹל עַנּוֹת קוֹל פַּעֲמֵי מַרְכְּבוֹתָיו!





שְׂאוּ נָא רָאשֵׁיכֶם שַׁעֲרֵי לְבוּב הַבִּירָה

הִנָּשְׂאוּ פִתְחֵי קִרְיַת מְשׂוֹשֵׂנוּ!

וְיָבוֹא בֶן־מֶלֶךְ הַכָּבוֹד הָעִירָה

בְּקוֹל רִנָּה וּבְרָכָה רַחֲשֵׁי לִבֵּנוּ.





הִנֵּה! קוֹל רַעַשׁ אוֹפַנֵי מֶרְכָּבָה

הוֹד וְהָדָר לְבוּשָׁהּ תַּאֲוָה לָעֵינָיִם

“יְחִי רוּדָלְף יְחִי הַשַּׂר דָּגוּל מֵרְבָבָה!”

קוֹל הָעָם בְּרֵעֹה עַד לֵב הַשָּׁמָיִם.





הַיּוֹם הַזֶּה לִסְגֻלַּת הַיָּמִים יְפֹאַר

לְמַזְכֶּרֶת תִּפְאֶרֶת בְּדִבְרֵי יָמֵינוּ

עַל דְּבַר כְּבוֹד שְׁמֶךָ שַׂר רָם יְפֵה פְּרִי תֹאַר

בּוֹ אִוִּיתָ לִשְׁכּוֹן כָּבוֹד בְּאַרְצֵנוּ!





שָׁלוֹם וּבְרָכָה מִכָּל עִיר וָפֶלֶךְ

כָּל עַבְדֵי אָבִיךָ עַל שְׂפָתָם יִשָּׂאוּ

לְךָ כְּבוֹד בֵּית הַבְּסְבּוּרְגְ לִכְבוֹדְךָ בֶן מֶלֶךְ

הַיּוֹם בְּאַהֲבָה בְּהַדְרַת קֹדֶשׁ יִקְרָאוּ





בָּרוּךְ אַתָּה בְּבוֹאֶךָ צִיר יִשְׁעֵנוּ

עַל דְּרָכֶיךָ יִגַּהּ אוֹר שִׁבְעָתָיִם

רַב אשֶׁר וָיֶשַׁע תָּבִיא לְאַרְצֵנוּ

וּלְךָ כָּבוֹד וָעֹז מָנָה אַפָּיִם!




יהושע אטלאס.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49802