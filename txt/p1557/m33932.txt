


	
	מִקְרֵי הַזְּמָן רְדָפוּנִי
	




מתוך ספר עזר הדת. ראשית הוויכוח בין התורני והפילוסוף.





מִקְרֵי הַזְּמָן רְדָפוּנִי וַהֲדָפוּנִי / וְכַמַּטָּרָה
לַחִצִּים תּוֹלְדוֹת הַיָּמִים שָׂמוּנִי. / וְהוֹצִיאוּנִי מִמְּקוֹמִי
וְהִרְחִיקוּנִי / מֵאַנְשֵׁי עַמִּי / וּנְוֵה הֲדוֹמִי, / וַתִּשָּׂאֵנִי
רוּחַ עַל כְּנָפַיִם / וַתַּשְׁלִיכֵנִי עִיר יְרוּשָׁלַיִם. / וּבְעוֹדִי
מְהַלֵּךְ בִּדְרָכֶיהָ / וּמְסוֹבֵב אֶת מַעְגָּלֶיהָ / לְבַקֵּשׁ סִפְקִי
וַאֲרֻחָתִי / אוֹ נָדִיב מֵסִיר אַנְחָתִי, / וּבָבַת עֵינִי תִנְהַר /
כְּעוֹף הַמְשׁוֹטֵט סְבִיבוֹת הַנָּהָר – / נָשָׂאתִי אֶת עֵינַי וָאֵרֶא
וְהִנֵּה לַהֲקַת אֲנָשִׁים יוֹשְׁבִים / וּבִרְחוֹב הָעִיר נִצָּבִים, /
כָּעֲגֻלָּה הַמְסוֹבֶבֶת סְבִיב הַיָּרֵחַ / אוֹ כִקְלִפַּת הַפְּרִי
הַפּוֹרֵחַ, / וּבְתוֹכָם נִשְׁמַע קוֹל הֲבָרָה / קוֹל הֲמֻלָּה
נֶעְכָּרָה, / קוֹל עֲנוֹת גְּבוּרָה.



וָאֶקְרַב לְהִתְיַצֵּב עֲלֵיהֶם / לִרְאוֹת מַה
מַּעֲשֵׂיהֶם, / וְהִנֵּה בְתוֹכָם שְׁנֵי אֲנָשִׁים נִצִּים, /
מִתְקוֹטֲטִים וּמִתְלַחֲצִים, / שָׁבִים וְרָצִים, / כָּל אֶחָד לְנַצֵּחַ
לָאַחֵר אָצִים. / הָאֶחָד זָקֵן וּנְשׂוּא פָּנִים / בַּעַל שֵׂיבָה וּבָא
בַשָּׁנִים, / עַד אֲשֶׁר סָרוּ מִמֶּנּוּ שְׁנֵי הַמַּעֲדַנִּים. /
מַרְאֵהוּ נֶהְדָּר וּמְתֻקָּן, / בַּעַל כָּרֵס וְזָקָן, / גְּבֹהָה מְאֹד
קוֹמָתוֹ, / מְעֻטָּף בְּטַלִּיתוֹ, / בְּכֹבֶד רֹאשׁ כָּפוּף /
כְּאַגְמוֹן יָכֹף. / וְהַשֵּׁנִי נַעַר נָאֶה / יְפֵה תֹאַר וִיפֵה
מַרְאֶה, / כָּל רוֹאֶה עָלָיו יִשְׁתָּאֶה, / עֵינָיו כְּיוֹנִים /
לְחָיָיו שׁוֹשַׁנִּים / וְשִׂפְתּוֹתָיו שְׂשׂוֹנִים.





וַיִּשָּׂא הַזָּקֵן אֶת קוֹלוֹ וַיֹּאמַר ״שִׁמְעוּ
אֵלַי, עַמִּים, / וְהַטּוּ אָזְנְכֶם, לְאֻמִּים! / אַשְׁמִיעֲכֶם מַה
שֶּׁנִּסִּיתִי בִימֵי חָרְפִּי / הַאֲזִינוּ, הַשָּׁמַיִם, וַאֲדַבֵּרָה,
וְתִשְׁמַע הָאָרֶץ אִמְרֵי פִי. / שִׁמְעוּ אֵלַי, כָּל אַנְשֵׁי
הַקְּהִלָּה, / כִּי לֹא תְדַבֵּרְנָה שְׂפָתַי עַוְלָה / הֶן כָּל אֵלֶּה
שָׁמְעָה אָזְנִי וַתָּבֶן לָהּ. / הָאֵל אֲשֶׁר מִבֵּין הָאֻמּוֹת
בְּחָרָנוּ / וּבְרַחֲמָיו גְּאָלָנוּ / מֵחֹשֶׁךְ הוֹצִיאָנוּ / וּבְרֹב
חֲסָדָיו עַל צָרֵינוּ הִמְשִׁילָנוּ – / תּוֹרָה תְמִימָה נָתַן לָנוּ /
וְחֻקִּים יְשָׁרִים הֶעֱנִיקָנוּ / לְהַדְרִיכֵנוּ לְהַיְשִׁירֵנוּ /
בְּכָל מַעֲשֵׂה יָדֵינוּ, / וְגַם לִהְיוֹתָהּ סִבָּה / לִקְנוֹת בָּהּ
חַיֵּי עוֹלָם הַבָּא. / וּבִרְצוֹתוֹ לְזַכּוֹתֵנוּ / הִרְבָּה
בְחֻקּוֹתֵינוּ וּבְמִצְווֹתֵינוּ / לְהֵיטִיב אוֹתָנוּ בְּאַחֲרִיתֵנוּ. /
וְעַתָּה הִנֵּה עַם יָצָא מִמִּצְרַיִם / עַרְלֵי שְׂפָתַיִם, /
מְבַקְּשִׁים לִפְרֹשׂ רִשְׁתָּם עָלֵינוּ / לְבַטֵּל אֶת אֱמוּנָתֵנוּ /
וּלְהָפֵר עֲצָתֵנוּ / לְבָשְׁתֵּנוּ וּלְחֶרְפָּתֵנוּ, / לְהַבְאִישׁ אֶת
רֵיחֵנוּ / בֵּין מְבַקְשֵׁי רָעָתֵנוּ, / לְהַאֲרִיךְ אֶת גָּלוּתֵנוּ /
וּלְהַכְבִּיד אֶת עֻלֵּנוּ. / בְּחֻקּוֹתֵינוּ הַיְשָׁרִים שׁוֹגִים /
וּבַחֲכָמֵינוּ מַלְעִיגִים, / לְשׁוֹנָם נָכְרִית / מוֹאָבִית וְהַגְרִית,
/ דֵּעוֹתֵיהֶם מְשֻׁנִּים / וְסִפְרֵיהֶם חִיצוֹנִים, / מְחֻבָּרִים
וּלְקוּטִים מֵהַיְדִיעָה הַזָּרָה הַחִיצוֹנִית / הִיא הַחָכְמָה
הַיְּוָנִית / אֲשֶׁר הָאַפִּיקוֹרְסִין חִבְּרוּהָ / וְהַמִּינִין
יִלְמְדוּהָ / וְהַכּוֹפְרִים יֵדָעוּהָ, / וְהָיוּ לָנוּ לְשִׂטְנָה /
לַעֲקֹר וְלִסְתֹּר יְסוֹדוֹת הָאֱמוּנָה. / כָּל הַיּוֹם עָלֵינוּ צָרִים
וְצוֹרֲרִים / מְבִישִׁים וּמַחְפִּירִים, / גּוֹבְרִים עָלֵינוּ
וּמִשְׂתָּרֲרִים / דּוֹלְקִים אַחֲרֵינוּ וְרוֹדְפִים – / הֵם
הַנִּקְרָאִים פִּילוֹסוֹפִים. / וְכָל אִישׁ חָסִיד אֲלֵיהֶם לֹא
יִתְרוֹעָע, / חֲכָמִים הֵמָּה לְהָרַע. / וְהִנֵּה הַנַּעַר הַזֶּה עֲצַת
זְקֵנִים פָּרַע, / כִּי בָא אַחֲרֵיהֶם / וְהוֹלֵךְ בְּעִקְבוֹתֵיהֶם /
וּמִתְעַסֵּק לִקְרֹא בְסִפְרֵיהֶם / וּמְמַלֵּא אֶת דִּבְרֵיהֶם /
וְשׁוֹאֵב בִּכְלִי מֵימֵיהֶם / וְנוֹהֵג בְּמִנְהֲגֵי שִׁגְעוֹנֵיהֶם, /
יַסִּית וְיַדִּיחַ / יָרִיעַ אַף יַצְרִיחַ / יַבְאִישׁ יַסְרִיחַ, /
גַּלֵּי שְׁאוֹן דָּתֵנוּ יַשְׁבִּיחַ / וְכֹל אֲשֶׁר יַעֲשֶׂה לֹא
יַצְלִיחַ. / וְעַתָּה לְכוּ וְנַהַרְגֵהוּ / וּבָאֲבָנִים נִרְגְּמֵהוּ /
אוֹ בָאֵשׁ נִשְרְפֵהוּ. / וַיִּשָּׂא מְשָׁלוֹ וַיֹּאמַר:





רְאוּ נַעַר אֲשֶׁר דַּרְכּוֹ לְהַשְׁחִית / וְכָפַר חֹק אֲשֶׁר שָם אֵל וְהַבְּרִית

וְיַדִּיחַ מְתֵי מוּסָר וְיַסִּית / לְהַאְמִין שָׁוְא בְּבֶן מוֹאָב וְהַגְרִית.

לְזֹאת הִתְרַחֲקוּ מֶנּוּ, אֱמוּנִים, / וְהִזַּכּוּ וְהִתְרַחְצוּ בְּבֹרִית

וְרָגוֹם תִּרְגְּמוּהוּ בָאֲבָנִים / לְבַל יֵרָא וְיִשְׁאַר לוֹ שְׁאֵרִית

וְשָׂרוֹף תִּשְׂרְפוּ תּוֹךְ אֵשׁ וְגָפְרִית / וְיִשָּׁכַח שְׁמוֹ וִיהִי לְהַכְרִית.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33932