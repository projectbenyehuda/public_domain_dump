


	
	בְּסוֹד־הַיָּם
	



א


אָדָם יוֹשֵׁב לְחוֹף הַיָּם

וּמַה קָּטֹן הוּא…





הִנֵּה עוֹלִים עָבִים שֶׁל דָּם,

עָלָיו יִגְחָנוּ,

הִנֵּה פוֹרְצָה סוּפַת־מִרְיָם,

הִנֵּה יִסְאָנוּ…





וְגַל נִשָּׂא, מִשְׁבָּר גֵּאֶה,

חַשְׁרַת הַקֶּצֶף מִתְלַכֶּדֶת,

הַיָּם קָרֵב, הַיָּם סוֹעֶה,

בָּרָק יַצְלִיף חָזִיז תּוֹעֶה,

הָרוּחַ מְחוֹלֶלֶת וּמַצְעֶדֶת – –





הָרוּחַ מַצְלִיפָה בּוּז קַר וָמָיִם,

סְפִינָה נִלְפֶּתֶת בְּחֵיקָהּ,

נִשְׁחֶקֶת וְנִפְלֶטֶת בִּרְקִיקָה,

וְקוֹל שְׁרִיקָה וּנְאִיקָה

קוֹמֵט שַׁלְוַת־שָׁמַיִם.





וְגַם בִּשְׁקֹט זִיווֹ שֶׁל יוֹם,

גַּם אִם יִצְהַל וְאִם יִדֹּם,

זוֹמֵם בַּמַּיִם הַמְאֻיָּם –

הֵם לֹא יָחֹנּוּ!

אָדָם פּוֹנֶה לְמוּל הַיָּם

וְכֹה קָטֹן הוּא…




גנואה, חוֹף־הַיָּם, 10.7.46

ב


כִּפְקַעַת רָצוֹן וְחוּכָה

וּמַעַשׂ עָלוּב לִבְלִי חֹק,

כָּךְ תִּדֹּד הַסִּירָה בְגוּחָהּ

אֶל הַיָּם הַדּוֹמֵם בְּקוֹל צְחוֹק.





בְּצַחֲקוֹ – וְהִקְרִינוּ מֵימָיו

לְסַפֵּר לַמְּצוּלָה הַדְּמוּמָה

אֵיךְ הֵעֵזּוּ אָדָם וּרְצוֹנָיו

לֶאֱחֹז בִּבְלִי־מָה.





וּבִרְחֹק הַחַמָּה וְאוֹרָהּ,

בַּחֲפֹז הַגִּחוּךְ וְנָמוֹג,

יָצְאָה הַמְּצוּלָה הַשְּׁחוֹרָה

יָצֹא וְשָׁאֹג





וְאָז

רַק הַחוֹף עִם קִמְטֵי נִסְיוֹנוֹ

הַזָּקֵן, שֶׁתָּמִיד מְאֻיָּם,

יֵדַע לַעֲמֹד בְּאוֹנוֹ

וְלִגְבֹּל פַּרְעוֹתָיו שֶׁל הַיָּם.




סֶור, 1.8.46






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54564