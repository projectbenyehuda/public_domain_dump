


	
	אֶל הַצִּפּוֹר
	




צִפּוֹר קְטַנָּה צִפּוֹר נְעִימָה,



מַדּוּעַ מֶנִּי תִּבְרָחִי,



תַּגְבִּיהִי כְּנָפַיִךְ וְתָעוּפִי,



תִּתְנַשְּׂאִי לִמְרוֹמֵי־עָל,



תִּדְאִי לְמֶרְחֲבֵי אֵין־קֵץ



בְּגִשְׁתִּי אֵלַיִךְ?!



הִנָּךְ עוֹמֶדֶת עַל־פִּנַּת הַגָּג



עַל־יַד חַלּוֹן חֶדְרִי,



הִנָּךְ שׁוֹמַעַת, הִנָּךְ מַקְשֶׁבֶת



אַנְחוֹתַי הָרַבּוֹת,



הַמִּתְפָּרְצוֹת מֵעֹמֶק לְבָבִי.



תַּבִּיטִי אֵלַי בְּרַחֲמִים רַבִּים



בְּעֵינַיִךְ הַקְּטַנּוֹת וְהַיָּפוֹת –



תַּבִּיטִי, תִּשְׁמְעִי, תַּקְשִׁיבִי



וְתַרְגִישִׁי כְּאֵבִי וְתָחוּשִׁי מַחֲלָתִי;



כִּי הַמַּחֲשָׁבוֹת, צְלָלִים מֵתִים,



לֹא תִתְיַצֵּבְנָה כְשָׂטָן



בֵּין־עֵינַיִךְ וְאָזְנַיִךְ וּבֵין לְבָבֵךְ.



עֵינַיִךְ הַנֶּחֱמָדוֹת מִתְנוֹצְצוֹת,



כָּל־יְצוּרֵי גֵוֵךְ הָעֲנֻגִּים יִרְעָדוּ,



כִּי תִּשְׁמְעִי שְׂפַת לִבִּי,



כִּי תָבִינִי לְרִגְשׁוֹתַי וְאַנְחוֹתַי.



בֹּאִי נָא, צִפּוֹרִי, אֲהוּבָתִי,



אֶל חֶדְרִי דֶּרֶךְ חַלּוֹנִי,



אַל־תִּירְאִי מִפָּנַי, יְדִידַת לְבָבִי,



הָבָה, אַשְׁקֵךְ דִּמְעוֹתַי



אֲרַיָּוֶךְ אַנְחוֹתַי,



אֲנַשְּׁקֵךְ בְּמוֹ פִי לִרְגָעִים



וְאֶתְרַפֵּק עָלַיִךְ בְּאַהֲבָה רַבָּה.



תַּסְתִּירִי רֹאשֵׁךְ הַקָּטָן בְּחֵיקִי



וְנִכְרֹת בְּרִית אַהֲבָה טְהוֹרָה;



יַחְדָּו נָגוּרָה, יַחְדָּו נִחְיֶה,



יַחְדָּו נִסְבֹּלָה מַר־הַחַיִּים;



יַחְדָּו נִבְכֶּה, יַחְדָּו נָשִׁירָה



וְלֹא נִפָּרֵד לָנֶצַח.



תְלַמְּדִינִי לִרְאוֹת בְּלִי הִתְבּוֹנֵן,



תְּאַלְּפִינִי לְהַקְשִׁיב בְּלִי־חֲשֹׁב מַחֲשָׁבוֹת,



לְהַרְגִּישׁ – בְּלִי גַּבֵּב דְּבָרִים.



תּוֹרִינִי שָׂפָה קְדוֹשָׁה –



שְׂפַת־הַטֶּבַע וְרָזֵי עוֹלָם,



תְּבִינִינִי סוֹד־שִׂיחַ הָרוּחַ



וְהֶמְיַת גַּלֵי יָם;



תְּחַכְּימִינִי מֵחַיְתוֹ שָׂדַי



וּמֵעוֹף הַשָּׁמַיִם בְּנֵי־גִילַיִךְ,



תַּשְׁכִּיחִינִי שְׂפַת בְּנֵי־אָדָם



וְתִמְנָעִינִי מֵחֲשׁוֹב מַחְשְׁבוֹתֵיהֶם.



תִּקְרְעִי הַמָּסָךְ מֵעַל עֵינַי



וְאֶרְאֶה הַטֶּבַע עָרֹם בַּהֲדָרוֹ,



תִּפְתְּחִי אָזְנַי הַכְּבֵדוֹת



וְאַקְשִׁיב שְׂפַת־הַבְּרִיאָה הַטְּהוֹרָה,



תָּסִירִי הָאֶבֶן מֵעַל לִבִּי



וְאָחוּשׁ וְאַרְגִּישׁ אַהֲבַת עוֹלָם,



תָּסִירִי הַכְּבָלִים מֵעַל יָדַי



וַאֲחַבֵּק זְרוֹעוֹת תֵּבֵל!



הָהּ, בָּחֲלָה נַפְשִׁי



בְּחֶבְרַת בְּנֵי הָאָדָם,



שִׂיחָם סִיג וְהֶגְיוֹנָם אֶפֶס,



חוֹמַת בַּרְזֶל עָבָה



בֵּינֵיהֶם וּבֵין הַטֶּבַע:



הַמַּחֲשָׁבוֹת הַמְעִיבוֹת.



עֵינַיִם לָהֶם – וְיִתְבּוֹנָנוּ,



אָזְנַיִם לָהֶם – וְיַחְקוֹרוּ,



לִבָּם טָפַשׁ וְלֹא יַרְגִּישׁוּ



יְדַבְּרוּ, יֶהְגּוּ וְיָשִׂיחוּ



וְיִשְׂרְפוּ הַכֹּל בַּהֲבֵל פִּיהֶם.



בֹּאִי נָא, צִפֳּרִי, אֲהוּבָתִי,



הָסִירִי מִמֶּנִי נֶגַע הָאָדָם,



לַמְּדִינִי הֱיוֹת יְצוּר הַטֶּבַע,



יְצוּר קָטָן וְקַל כָּמוֹךְ!



אַךְ, הָהּ, מִדֵּי דַבְּרִי



דְּבָרַי הָאַחֲרוֹנִים



הֵנִיעָה הַצִּפּוֹר



רֹאשָׁהּ הַקָּטָן



וַתִּסּוֹג אָחוֹר,



צִפְצְפָה מַר



וַתֶּהְגֶּה נְכָאִים:



צְפוּ–יָה־צְפוּ־יָה־אָנֹכִי–כִי–כִי



לְהִשָּׂ–רֵף–רֵף–בְּקוֹר–קוֹר־קוֹר



הַיּוֹצֵא–צֵא–צֵא־מִפִּיךָ–פִּיךָ־פִּיךָ.



וַתַּךְ בִּכְנָפֶיהָ וַתִּתְנַשֵּׂא וַתֵּדֶא,



וַתֵּדֶא לְמֶרְחֲבֵי אֵין־קֵץ וַתֵּעָלֵם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20063