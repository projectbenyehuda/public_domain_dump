


	
	הָאִשָּׁה
	




פֶּלֶא עוֹלָם, חִידַת אֱלֹהָיִךְ,



רָז הָרָזִים, סוֹד־אֲדֹנָי כָּמוּס,



אַתְּ הָאִשָּׁה בַּהֲמוֹן גְּוָנָיִךְ,



בִּשְׁלַל צְבָעַיִךְ, הַמִּתְחַלְפִים כַּלְּבוּשׁ.



לְבָבֵךְ תָּפְתֶּה וְגַן עֲדָנִים,



מִשְׁכָּן לִבְנֵי־שַׁחַץ וּמַלְאֲכֵי יָהּ,



מְעוֹן כְּרוּבִים וּמְאוּרַת פְּתָנִים,



בִּרְכַּת עוֹלָם וּקְלָלָה אַכְזְרִיָּה.



אַהֲבָה וָתֹם בְּעֵינַיִךְ יוֹנִים,



שׁוֹלְחוֹת קַרְנַיִם, אוֹרָה וָחֹם,



מָוֶת וַאֲבַדּוֹן בְּעֵינַיִךְ צִפְעֹנִים,



נוֹקְבוֹת וְיוֹרְדוֹת עַד־עִמְקֵי הַתְּהוֹם.



תַּלְתַּלֵּי שְׂעַר־רֹאשֵׁךְ עֲבֹתִים חֲדָשִׁים,



שְׁזוּרֵי קַרְנֵי־שֶׁמָשׁ, זֹהַר וְאוֹרָה,



וַעֲרֹב פְּתַלְתֹּלֵי טַבְּעוֹת נְחָשִׁים



עוֹטְרִים וְחוֹבְקִים, וְחִבֻּקָּם מַה־נּוֹרָא.



נִשְׁמַת אַפֵּךְ שַׁלְהֶבֶת־יָהּ,



אֵשׁ מַרְפֵּא וְלַהֶבֶת רֶצַח,



תַּהֲפֹךְ לְעֵדֶן מִדְבַּר צִיָּה



וְגַן אֲדֹנָי לְשִׁמְמַת נֶצַח.



מִפִּיךְ תֵּצֶאנָה טוֹבוֹת וְרָעוֹת,



תְּחַיִּי וּתְמוֹתְתִי בִּרְצוֹנֵךְ רֶגַע;



לְשׁוֹנֵךְ חֶרֶב חַדָּה וּמַחֲמָאוֹת,



קוֹלֵךְ רִפְאוּת־תְּעָלָה וְכָל־מַכָּה וָנֶגַע.



שְׂפָתַיִךְ תִּטֹּפְנָה נֹפֶת וָרַעַל,



תִּשְׁמְרִי אַהֲבָה, תִּשְׁמְרִי עַד־שְׁאוֹל,



וְתִתְהַפְּכִי כַלְּבוּשׁ וְתִמְעֲלִי מֵעַל



וּתְחַלְלִי כָל־קֹדֶשׁ וּתְטַמְּאִי כָל־חֹל.



נְשִׁיקוֹת פִּיךְ מֶגֶד שָׁמַיִם,



סְגֻלַּת כָּל־טֹהַר, כָּל־עֵדֶן וָרֹךְ,



וְתַמְצִית כָּל־קָלוֹן, עֵרְוַת מִצְרַיִם,



רִיר פְּתָנִים, מִרְמָה וָתֹךְ.



נַפְשֵׁךְ – הֲיֶשׁ־נֶפֶשׁ לָךְ וּנְשָׁמָה,



אוֹ־אֵשׁ עֲצוּרָה־בָךְ, אֵשׁ אוֹכֵלָה,



אֵשׁ־אַהֲבָה וְקִנְאָה, שִׂנְאָה וּנְקָמָה,



וְּבְעוֹרְקַיִךְ כּוֹס הַתַּרְעֵלָה?



אַתְּ סֵדֶר וָיֹפִי וּמְנוּחָה נָעֵמָה,



נֹחַם וּמַרְפֵּא, שִׁפְעַת־חֹם וָאוֹרָה,



אַתְּ מַכְאֹב וָכַעַס, קֶצֶף וְחֵמָה,



רִיב וּמְדָנִים וְרֶשֶׁת מְזוֹרָה.



אַתְּ גֶּפֶן אַדֶּרֶת שׁוֹלַחַת דָּלִיּוֹת,



מְשַׂמְּחוֹת אֱלֹהִים וַאֲנָשִׁים,



אַתְּ צְחִיחַ סֶלַע, יָגוֹן בַּצִּיּוֹת,



נֹאד דְּמָעוֹת, רֹגֶז וְּכְעָסִים.



בָּךְ־תִּקְוָה וָאֹשֶׁר וְּשְׂשׂוֹן כָּל־הַחַיִּים,



כָּל־יֹפִי וָשֶׁפֶר, כָּל־זִיו וְכָל־אוֹר,



בָּךְ־צָרָה וְאָסוֹן וְכָל־מַדְוֵה מִצְרַיִם,



מָוֶת וַאֲבַדּוֹן חֹשֶׁךְ וָקֹר.



פֶּלֶא עוֹלָם, חִידַת אֱלֹהָיִךְ,



רָז הָרָזִים, סוֹד־אֲדֹנָי כָּמוּס,



אַתְּ הָאִשָּׁה בַהֲמוֹן גְּוָנָיִךְ,



בִּשְׁלַל צְבָעַיִךְ, הַמִּתְחַלְפִים כַּלְּבוּשׁ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20065