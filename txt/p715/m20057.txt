


	
	נֶטַע־הָאַגָּן
	




עַל חַלּוֹן חֶדְרִי, עַל־יַד מִשְׁכָּבִי



עוֹמֵד אַגָּן, בּוֹ נֶטַע־מָט וּשְׁחוֹחַ,



עֲנָנָה עָלָיו תִּשְׁכֹּן, כְּמוֹ עַל־לְבָבִי,



כָּמוֹנִי הִנֵּהוּ חֲסַר אוֹנִים וָכֹחַ.



לָמָּה תִתְעַצֵּב, פֶּרַח נֶחְמָד וְנָעִים?



אַל־תַּאֲמֵן בָּא קִצָּךְ, יָרַדְתָּ פְּלָאִים,



עוֹד־מְעַט יִפְנֶה הַסְּתָיו, יַעֲבֹר הַחֹרֶף,



הֵם וְכֹל בַּלְהוֹתֵיהֶם יִפְנוּ עֹרֶף.



אָז־תִּדְרֹךְ הַשֶּׁמֶשׁ עֹז בַּהֲדַר יִפְעָתָהּ,



תֵּצֵא מֵחֶבְיוֹנָהּ עַל חוּג שָׁמַיִם,



כָּל הַתּוֹלָדָה תֵּעוֹר, תָּקוּם מִשְׁנָתָהּ,



גַּם־לָךְ תָּבִיא יֶשַׁע, מַרְפֵּא וְחַיִּים.



עָלֶיךָ יִתְפַּתְּחוּ וְתַחֲלִיף כֹּחַ,



תָּשִׁיב נֶפֶשׁ הָעוֹבֵר בְּרֵיחַ נִיחוֹחַ.


* *


כָּמוֹךָ גַּם־לִי עוֹד תִּזְרַח הַשֶּׁמֶשׁ,



עוֹד יִתְפַּתְּחוּ כִּשְׁרוֹנוֹתַי וְיַעֲשׂוּ תְנוּבָה,



אָשִׁיב נַפְשׁוֹת יְשָׁרִים בְּדִבְרֵי אֱמֶת,



אֶת אַחַי אוֹשִׁיעַ בְּנַחַת וְשׁוּבָה.



לָכֵן, בֶּן־גִּילִי, נֶטַע נֶחְמָד וְנָעִים,



בַּל נִתְעַצֵּב עַל הַיָּמִים הָרָעִים,



נִסְבֹּל אֶת הַהֹוֶה וְכָל הַמַּכְאוֹבִים,



כִּי עוֹד־מְעַט וְהִנָּם הַיָּמִים הַטּוֹבִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20057