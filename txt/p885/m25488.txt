


	
	בזכרי על משכבי
	




סליחה





בְּזָכְרִי עַל מִשְׁכָּבִי / זְדוֹן לִבִּי וַאֲשָׁמָיו

וְאָקוּמָה וְאָבוֹאָה / לְבֵית אֵלִי וַהֲדוֹמָיו –

וְאֹמְרָה בְּנָשְׂאִי עַיִן / בְּתַחֲנוּנִים אֱלֵי שָׁמָיו:

נִפְּלָה-נָא בְּיַד אֲדֹנָי / כִּי רַבִּים רַחֲמָיו!





לְךָ אֵלִי, צוּר חֵילִי, / מְנוּסָתִי בְצָרָתִי,

בְּךָ שִׂבְרִי וְתִקְוָתִי / בְּגָלוּתִי וְדַלּוּתִי,

לְךָ כָּל מִשְׁאֲלוֹת לִבִּי / נֶגְדְּךָ כָל תַּאֲוָתִי –

פְּדֵה עֶבֶד לְךָ צוֹעֵק / מִיַּד רוֹדָיו וְקָמָיו!





עֲנֵנִי, אֲדֹנָי, עֲנֵנִי / בְּקָרְאִי מִן הַמֵּצַר

וְאַל תִּבְזֶה עֱנוּת עָנִי / צוֹעֵק מִתִּגְרַת צַר –

וְיִוָּדַע בָּעַמִּים / כִּי יָדְךָ לֹא תִקְצַר,

וְיָשָׁר הֶעֱוָה מוֹדֶה / וּמִתְוַדֶּה עַל עֲלוּמָיו.





מַה יִּתְאוֹנֵן וְיֹאמַר, / מַה יְּדַבֵּר וְיִצְטַדָּק

יְצִיר חֹמֶר אֲשֶׁר נֶחְשָׁב / גְּוִיָּתוֹ כְּאָבָק דַּק?

מַה יִּתֵּן לְךָ אָדָם / אִם יִרְשַׁע וְאִם יִצְדַּק?

הֲלֹא מִלָּיו וּמִפְעָלָיו / כְּתוּבִים וּמִסְפַּר יָמָיו!





חֲצוֹת לַיְלָה לְךָ קָמוּ / עֲבָדֶיךָ בְּמַהֲלָלָם,

זְכוּת אָבוֹת זְכֹר לָהֶם / וְאַל תֵּפֶן לְמַעֲלָלָם.

קְדוֹשׁ יַעֲקֹב, רְאֵה עָנְיָם / וְאַל תָּמֹד כְּמִפְעָלָם,

וְהִנָּשֵׂא, אֵל עוֹשֶׂה / הַשָּׁלוֹם בִּמְרוֹמָיו!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/25488