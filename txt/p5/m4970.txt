


	
	בַּקָּצִיר
	



בַּקָּצִיר / אברהם סולודר

  


זִיו קָמָה וְרֵיחַ בָּר,



שְטִיחַ-פָּז עַל גַּיְא וָהָר,



שִיר צִפּוֹר בְּנֹעַם צְלִיל,



רוּחַ זַךְ צוֹהֵל בְּגִיל:


  


,,בֹּא מַגָּל עַלִּיז וְקַל,



קְצֹר זָהָב – שִׁלּוּם עָמָל!"



שִׁבֳּלִים נָעוֹת כְּבֵדוֹת,



שִׁבֳּלִים דֹּם רוֹעַדוֹת…


  


מִי זֶה טָס כְּנֶשֶׁר עָז?



מַקְצֵרָה עַל שְׂדֵה הַפָּז,



אֶבְרוֹתֶיהָ בְּעֹז הוֹמוֹת,



עֲרֵמוֹת מִתְרוֹמְמוֹת.


  


דְּגָנִיָּה צְנוּעָה, תַּמָּה –



מַה תְּחִילִין בִּדְמָמָה?



יֶלֶד רָץ אֲדֹם-לְחִי –



יִקְטְפֵךְ, לְזַר תִּהְיִי.


  


הַקּוֹצְרוֹת בַּעֲטָרוֹת



בְּזֹהַר חֵן עוֹבְרוֹת-שָׁרוֹת.



עֲגָלוֹת וְשִׁבֳּלִים



בְּטוּר יָזוּעו כִּנְמָלִים.


 


זִיו בְּרָכָה בַּגֹּרֶן נָח,



עֲרֵמָה – מִזְבֵּחַ צַח,



עוֹד מְעַט יֵהֹם מוֹרָג:



דַּק-דַּק-דַּק, דַּק-דַּק-דַּק.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4970