


	
	בִּנְסֹע הָאָרוֹן...
	



לנשמת ביאליק


בִּנְסֹעַ הָאָרוֹן דָּעֲכָה תְּכֵלֶת-שָׁמַיִם



וּפָסְקָה הֶמְיַת אֲדָמָה.



חָדְלוּ יָמִים יְפֵי-זֹהַר וְלֵילוֹת יְפֵי-אֹפֶל,



וְחָפַן הַתֹּהוּ כָּל כּוֹכָב, כָּל אֹפֶק,



וְשָׁמַם הַסָּהַר.





הַסַּהַר הַמָּלֵא! לְאוֹרְךָ הַשּׁוֹתֵת כַּדָּם



שִׁירַת-לִבִּי רוֹעֶדֶת,



רוֹעֶדֶת בַּדְּמָמָה, מוֹרֶדֶת בַּשְּׁמָמָה,



סוֹעֶרֶת, חוֹתֶרֶת לָאָרוֹן הַקָּרֵב –



בִּנְסֹעַ הָאָרוֹן.


  


כֹּה אֵלֵך: מְעוּךְ-כּוֹבַע, זְקוּף-צַוְארוֹן וְעֵינַי כְּעַרְפִּלֵּי-לַיְלָה.



אָאוּץ בְּמַהֲלָכִי, כְּמַשָּׂא-מָוֶת בְּאַרְצוֹת-הַחַיִּים.



“מַה לְּךָ אָץ?” יִשְׁאֲלוּ בְּמָנוֹד וְרַחֲמִים,



יַפְטִירוּ: “אָדָם גָּדוֹל מֵת!” וְיֵלְכוּ בְּשׁוּבָה וָנָחַת. - -



הֲתִרְאוּ בַּשְּׁמָמָה



הָרִים יֻכּוּ בְּקִיעִים וְּלבָבוֹת רְסִיִסים?



בְּהַדְרַת-צִבְאוֹתָיו צוֹעֵד כִּלָּיוֹן,



צוֹעֵד עִם הָאָרוֹן הַנִּשָּׂא –



בִּנְסֹעַ הָאָרוֹן.





אָרוֹן נִשָּׂא כְּעָנָן,



כְּעָנָן חֲגוּר-קֶשֶׁת, רְוֵה זְרִיחָה וּשְׁקִיעָה,



זוֹרֵעַ בַּמֶּרְחָקִים כִּתְרֵי-כְהוּנָה וּמַלְכוּת.



גַּלֵּי-יָם, לְאַט, פֶּן תִּגְעוּ בִּמְנוּחַת-הַתִּפְאֶרֶת .



רוּחַ-יָם, לְאַט, אַל תִּתְגָּר בְּרוּחַ קָדִים



עַז וְנִחָר מִן הַמִּדְבָּר.



כְּבוֹשׁ, כַּרְמֶל, תְּרוּעַת-שִׁקְמוֹתֶיךָ וּגְבוּרוֹת-נְשָׁרֶיךָ



בְּנַפְתּוּלֵי-הַחֲגָוִים.



הַשְּׁפֵּל, יַרְדֵּן, קוֹל קִצְפְּךָ הַסּוֹעֵר.



אַרְצִי, אַכְזְרִיַּת-יֹפִי, אַל תַּפִּילִי בְּדֹלַח-דִּמְעֵךְ



פֶּן תִּקְרְעִי מַסֶּכֶת-חֲלוֹמֵךְ הָעֲנֻגָּה –



וּפָרַשְׂתְּ כַּפּוֹת-תָּמָר, כִּידֵי כֹהֲנִים בְּדוּכָנָם - -



בִּנְסֹעַ הָאָרוֹן.


  


אָז אָשִׁיר שִׁיר לַמָּוֶת, תְּהִלִּים לַמָּוֶת הֶעָנֹג:



"קָדוֹשׁ, קָדוֹשׁ, קָדוֹשׁ, הַמָּוֶת הֶעָנֹג!



אֲשֶׁר יַעֲרֹף כַּטַּל,



יָבֹא כְּאָבִיב עָנֹג, רַעֲנָן לָנֶצַח,



וּבִנְשִׁיקַת-תְּכֵלֶת



וּבְאַהֲבַת-חֶסֶד, מִלִּפְנֵי הֱיוֹת שָׁמַיִם וָשֶׁמֶש,



יֶאֱסֹף אָדָם וְעוֹלָם.



אָשִׁירָה אֲהַלְלָה:



גָּדַלְתָּ, נֶצַח, כִּי בָּאוּ לִמְנוּחוֹתֶיךָ



עֲנָקִים יִשְׁרֵי-קוֹמָה – יָפִים וְעַזִּים מִהְיוֹתָם



בִּימֵי-חֶלְדָּם – חוֹלְשִׁים עַל יוֹבְלוֹת וְדוֹרוֹת,



מְחַמְמִים כִּשְׁמָשׁוֹת דִּמְיוֹנוֹת וַהֲזָיוֹת…



תָּעֹז רִנַּת-כּוֹכָבֶיךָ גַּלְגִּלֶּיךָ יִזַּכּוּ,



יוֹרִיק הַדֶּשֶׁא, הַמַּעְיָנוֹת יִטְהֲרוּ שִׁבְעָתַיִם - - -



גָּדַלְתָּ, נֶצַח, כִּי בָּאוּ לִמְנוּחוֹתֶיךָ



עֲנָקִים יִשְׁרֵי-קוֹמָה…



הַמָּוֶת הֶעָנֹג!…"


  


אֵיךְ אֶנְצֹר זִכְרְךָ, אֲשֶׁר אָהַבְתִּי מְאֹד?



דִּמְמַת-תּוּגָה כְשִׁבֹּלֶת לְבָנָה תִּשְׁטְפֵנִי,



בָּדָד אָחֳזָה:


  


"כֹּהֲנִים בַּעֲבוֹדָתָם, בְּאוּרֵיהֶם וְתֻמֵּיהֶם.



מְלָכִים גִּבּוֹרֵי-מִלְחָמָה הַבּוֹכִים כִּילָדִים בַּלֵּילוֹת



בְּהֶגְיוֹן-כִּנּוֹר, כִּנּוֹר רַךְ-מֵיתָרִים.



נְבִיאִים אֲשֶׁר הָשְׁלְכוּ מִשָּׁמַיִם



וּכְאֵב-אֱלֹהִים, וְשַׁאֲגַת-אֱלֹהִים בְּלִבָּם.



אֶחֱזֶה בָּדָד:



דַּהֲרוֹת-סוּפָה בְּסַהַר-הַמִדְבָּר הַחוֹלֵם.



עַל קָדְקֹד צוּר, עַז-נֶפֶשׁ וְנֶאְדָּר, אֲרִי יִנָּשֵׂא,



יַחֲרִיד בְּשַׁאֲגָתוֹ שָׁרְשֵׁי-מִדְבָּר, מְקוֹר-זְהָבוֹ וְסוֹד-דְּמְמָתוֹ,



יִשְׁאַג, מַר וְשׁוֹמֵם יִשְׁאַג,



וּמָלֵא הַמִּדְבָּר שַׁאֲגָתוֹ,



וְנָדַם הָאֲרִי וְגָוַע בְּבִעוּתֵי-שַׁאֲגָתוֹ…"


  


כֹּה אֶנְצֹר זִכְרְךָ, אֲשֶׁר אָהַבְתִּי מְאֹד.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4271