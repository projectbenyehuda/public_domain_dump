


	
	הָעֲטַלֵּף
	




הַבִּיטוּ־נָא הָעֲטַלֵּף

בְּאֹפֶל־עֶרֶב מְרַחֵף.

כַּצֵּל יָשׁוּט לוֹ בַּדְּמָמָה –

קוֹל־מְעוּפוֹ לֹא יִשָּׁמַע…

נִתְלָה עַל עֵץ וּבָא בַצֵּל

אֶת כְּנָפָיו יִפְרֹשׂ, וְקַל,

בְּלִי קוֹל, יָעוּף לְמַטָּה, עָל,

עַד אֶל חַלּוֹן מוּאָר יָבֹא –

וּכְרֶגַע־שוּר! אֵינֶנּוּ פֹה….



– אֱמֹר־נָא לִי, הָעֲטַלֵּף;

מַה תְּבַקֵּש, מַה תְּרַחֵף?



עָנֹה עָנָה הָעֲטַלֵּף:

אֲנִי רָעֵב, אֲנִי רָעֵב…

הֵן כָּל הַיּוֹם בַּחוֹר אִישָׁן,

עִם עֶרֶב אֲמַהֵר לַגָּן,

אוֹ לַשָּׂדֶה, שָׁם רֶמֶשׂ רָב,

אָצוּד, אֹכַל – וְלֹא אֶרְעַב

יִתּוּשׁ שָׁמֵן, שוֹבָב וְקַל –

מָה אֶחְמְדוֹ לְמַאֲכָל…



הוֹי, עֲטַלֵּף, צַיַּד־לֵיל טוֹב!

טָסִים הַיִּתּוּשִׁים בְּלִי סוֹף

בַּבַּיִת פֹּה. הוֹי, אֵין לִשְׁקֹט,

וּמֵעֵינַי שְׁנָתִי תִּדֹּד:

נָא, הַשְׁמִידֵם חִיש עַד תֻּמָּם

לְבַל אֶשְׁמַע עוֹד זִמְזוּמָם,

אָז שׁוּב אִישַׁן וְאֶחֱלֹם –

שׁוֹקֵט, עַד שֶׁיִּזְרַח הַיּוֹם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19313