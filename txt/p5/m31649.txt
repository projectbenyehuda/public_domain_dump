


	
	הָרַקֶּפֶת
	




לֹא נַרְקִיסִים, אַף לֹא

כַּלָּנִיּוֹת יָפוֹת:

עַל רֹאשׁ הַסֶָלַע שָׁם

אֶקְטֹוף לִי רַקָּפוֹת.





– "רַקֶּפֶת, לָמָּה זֶה

הָפוּךְ פִּרְחֵךְ הָרַךְ?"

– אֶשְׁמֹר אֶת אַבְקָתִי

מֵאֵגֶל גֶּשֶׁם לַח.





– "הַגִּידִי, צִיצַת־חֵן

רַקֶּפֶת קְטַנָּה,

אֵיכָה תִּנְוִי בַּצּוּר

שָׂשָׂה רַעֲנַנָּה?"





– בְּתוֹךְ הַצּוּר לִבִּי,

פֹּה מִשְׁכָּנִי שָׁלֵו;

אִינַק פֹּה לְשַׁדִּי,

אֶגְדַּל וַאֲלַבְלֵב.





– "הִנֵּה אֶקְטֹף פִּרְחֵךְ,

אָשִׂים אוֹתוֹ בַּזֵּר".

– לָכֵן בְּרֹאשׁ צוּרִים

גָּבֹהַּ אֶסְתַּתֵּר.





– "הִנֵּה עָלִיתִי צוּר

וּכְבָר פִּרְחֵךְ בַּזֵּר".

– קָחֵהוּ נָא: בְּעוֹד

יָמִים יִפְרַח אַחֵר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31649