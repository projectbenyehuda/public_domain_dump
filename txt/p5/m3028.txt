


	
	גם פה...
	



גַּם פֹּה… / אברהם סולודר


גַּם פֹּה בִּשְׁלוֹם-פִּנָּתִי, בּשֶׁקֶט נָוִי,



מְקוֹם יָד לְבָנָה מִלֵּב-שַׁחַק לִי נִגְלָתָה



וַתְּפַזֵּר סְבִיבִי פִּרְחֵי בְרָכָה בְּהִירִים –



גַּם פֹּה שָׁמַעְתִּי רִנַּת-לֵב שֶׁנִּתְּקָה וְחֻרְבַּן עַיִן תַּמָּה,



וְכִתְמֵי-דָם, כְּלֵילוֹת-אֹפֶל, רוֹמְזִים מוּלִי,



צוֹהֲלִים-זוֹרְחִים, סוֹפְגִים אוֹר-הַיּוֹם וְהָמוֹן צוֹעֶה.

הֲלֹא תַכִּירֵנִי, הַכֹּתֶל הַמַּעֲרָבִי?



צִיץ אֲנִי מִגַּנְךָ, לְעַרְבוֹת-נוֹד נִדַּחְתִּי,



וַתְּשִׁיבֵנִי רוּחַ-בֹּקֶר אֶל חֵיקֶךָ.



בִּמְרוֹמֵי-גָלִיל, עִם שְׁנִי-אוֹרוֹת עָבִים,



רָקַמְתִּי שִׁיר-עֲתִידִי זַךְ וּבָהִיר.



בְּשִׂיאֵי-חֶרְמוֹן, שָׁם נַהֲרוֹת-יֹפִי שׁוֹטְפִים,



תָּלִיתִי שִׁירִי זַךְ וּבָהִיר.



וּרְאוּ, אֲבָנִים דּוֹמְמוֹת, נֶאֱלַם גִּילִי,



וְיַם-הַנְּדוּדִים הֵצִיף עָלַי אֵימָיו.



מַה תֶּהֳמֶינָה, אַבְנֵי כֹתֶל? הֲתִזְכֹּרְנָה



דַּם בִּרְיוֹנִים, תְּרוּעוֹת-מְרִי עַל אֵם הַדְּרָכִים?



אוֹ שַׁוְעַת פְּלִיטֵי-גוֹלָה, יְגֵעֵי-בֶכִי?



צֵל רַךְ מְטַפְטֵף דֹּם וְיַעַט דִּמְמַת-נְשִׁיָּה…



צֵל רַךְ אֲפָפַנִּי.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3028