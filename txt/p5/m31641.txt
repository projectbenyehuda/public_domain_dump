


	
	גַּן יְרָקוֹת לִי
	




גַּן יְרָקוֹת לִי, פְּאֵר לָעָיִן

וְשִׁיר לַלֵּב. בְּעֶצֶם יָדִי

נְטַעְתִּיהוּ כְּשֹׁךְ סַעֲרוֹת־רוּחִי,

וּבְנַפְשִׁי שַׁלְוַת אוֹרָה קָמָה,

אַהֲבָה חֲדָשָׁה עָלְתָה וּפָרָחָה,

וָאֶטַּע גַּנִּי, וֶאֶשְׁפֹּךְ עָלָיו

כָּל הֶמְיַת לִבִּי הָרַעֲנַנָּה וְגַעְגּוּעַי.





בֹּקֶר בֹּקֶר אֲהַלֵּך בְּגַנִּי

בְּרוּם הָאֲוִיר יוֹם פָּז צָעִיר שׁוֹרֶה,

טָס בַּדְּשָׁאִים, נִגָּף בַּגִּבְעוֹלִים

וּמְמַלֵּא צְחוֹקוֹ הַגְּבִיעִים –

בִּשְׁבִילֵי גַנִּי אָז אֶתְהַלֵּךְ

אַקְשִׁיב רַעַד גִּילוֹ לִקְרַאת אוֹר הַיּוֹם.

וּמַרְאוֹת נֶהְדָּרִים בּוֹסְמִים עֵינַי:

תְּלָמִים רְטֻבֵּי טָל, פַּלְגֵי יֶרֶק,

עֲרוּגוֹת חֶמְדָּה, כֹּל עֲרוּגָה – מַרְבַד צְבָעִים,

מַצַּע לַחֲלוֹם־לֵיל עָיֵף וּלְטַל הַבֹּקֶר,

וּכְאִלּוּ זֶה הַבֹּקֶר נוֹצְרוּ כֻּלָּם,

מְיַחֲלִים חִוְרִים יַטּוּ ראׁשׁ לַמִּזְרָח, הַשִּׁמְשׁוֹנִים

גִּבְעוֹלֵי פוֹל נִדְהֲמוּ, וְצִיצֵיהֶם שָׂעֲרוּ שִׁבְעָתַיִם,

עֲלֵי הַכְּרוּב הַכֵּהִים מְתוּחִים כְּמִפְרָשִים.

וּבְרֶטֶט הַכֹּל יִרְעַד גַּם לְבָבִי,

אֶשָׁח עַל כָּל עֲרוּגָה, אֶשְׁטְפֶנָּה

בְּשִׁירַת אַהֲבָתִי:

"פִּרְחִי זַכָּה. וִיבָרְכֵךְ הַיּוֹם

וְיַשְׁקֵך זְהַב שִׁמְשׁוֹ".





דִּמְמַת עָרֶב.

מִן הַשְּׁחָקִים שׁוֹפְעָה הַדּוּמִיָּה

נָחָה כְּקִפָּאוֹן עַל הָרוּחוֹת הָרוֹעֲדוֹת

וְהַלְּבָבוֹת הָעֲיֵפִים.

וְאַחַר – רַעַשׁ פֶּלִאי: רַעַשׁ גַּעְגּוּעִים.

הָמֹה יֵהוֹם הַיְּקוּם וְיָשִׁיר בַּדּוּמִיָּה

שִׁיר הַגַּעְגּוּעִים.

לְשֶׁטֶף אוֹר הַסַּהַר יֵרָא גַּנִּי בְּיִפְעָתוֹ:

וְצִיר יוֹם בְּמַעֲטֵה לָיְלָה, וּמַשַּׁק לוֹ כִּנְטָפִים,

כְּמוֹ עֲדַת כְּרוּבִים מַכָּה עָלָיו, פְּרָחָיו.

בְּדוּמִיַּת עֶרֶב יֵעָרָה לִבִּי בְּהֶמְיָתוֹ,

יָתִּיז זִיקֵי גַעְגּוּעָיו:

"אֲהַבְתִּיךָ, גַּנִּי!

יִפְעָתְךָ הַחַיָּה, הַזּוֹרַחַת

בְּטָהֳרָה, בְּשִׁירָה.

שַׁלְוָתְךָ הַשַּׁאֲנַנָּה, מְלֵאֲתִי הוֹד בִּטָּחוֹן

כָּאֲרִי, כַּשְּׁכִינָה.

וְצֵל כָּל צֶמַח, דַּק וְרַךְ, הַנּוֹשֵׁק צֵל חֲבֵרוֹ,

יְטַפְּסוּ סְבִיב כָּל חֶלְקָה כְּשַׁרְשְׁרוֹת.

אֶחְזֶה בָךְ – וְלִבִּי שׁוֹקֵט, רַךְ כָּמוֹךָ,

טָהוֹר, זַך כָּמוֹךָ.

עוֹד לֹא בָדָד אֲנִי. עוֹד אֶנָּחֵמָה

בְּטַלְלֵי פְאַרְךָ,

אֲהַבְתִּיךָ, גַּנִּי!



גַּן יְרָקוֹת לִי, וָאֶשְׁפֹּךְ עָלָיו

כָּל שִׁירוֹת לִבִּי הָרַעֲנַנּוֹת וְגַעְגּוּעַי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31641