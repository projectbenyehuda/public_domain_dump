


	
	עַל הַתֵּל...
	




עַל הַתֵּל הוֹפִיע צֵל,

עַל גִבְעַת תֵּל חָי,

מִתְנַשֵּׂא בְּשֶׁקֶט־לֵיל

עַל כָּל הַר וְגָיא.





שִׁיר־יַרְדֵּן הַרְחֵק צִלְצֵל,

שִׂיא חֶרְמוֹן חוֹלֵם –

עַל הַתֵּל נִצָּב הַצֵּל,

צֵל גִּבּוֹר גִּדֵּם.





סַהָר־פָּז יִשְׂחֶה בָּרֹם,

צְחוֹק־כּוֹכָב נִצְנֵץ.

זָע הַצֵּל. שִׁירוֹ יֵהֹם

צָף בִּדְמִי אֵין־קֵץ:





"בִּשְׂדוֹת נֵכָר, בִּשְׁאוֹן הַקְּרָב

זָע בִּלְבָבִי מֵיתַר־זָהָב.

חֲלוֹם פְּלָאִים רָקַמְתִּי,

עַל נוֹף־אַרְצִי חָלָמְתִּי".





חֵץ קַל פִּזֵּז – בִּי לֹא פָגַע,

צֵל מָוֶת רַד – בִּי לֹא נָּגַע,

עַל כְּנַף־חֲלוֹם רִחַפְתִּי,

אֶל נוֹף־אַרְצִי שָׁאָפְתִּי.





הוֹי, צוּר־גָּלִיל אָהוּב כְּאָח,

בִּשְׁלוֹם צִלְּךָ גֵּוִי יָנַח,

לִבִּי יָטוּס עַל עָב וְרָן

עִם כָּל צִפּוֹר, כָּל מַעְיָן.





יָטוּס אֶל נֵזֶר הַחֶרְמוֹן,

בְּכֶסֶף־טַל יִטְבַּע, יָרֹן:

"מוֹלֶדֶת אֵם, הוֹי נוֹף חָמוּד…

בְּעַד אַרְצֵנוּ טוֹב לָמוּת!"







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31640