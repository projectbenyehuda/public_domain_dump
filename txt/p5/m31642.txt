


	
	בַּנֶּגֶב
	




רְאִיתִיךְ, אֶרֶץ רַכַּת הַגְּבָעוֹת

הַזְּרוּעוֹת רַחֲמֵי־שְׁכִינָה;

בְּלַעְתִּיךְ כִּתְאֵנָה שְׁטוּפַת עָסִיס זַךְ

וּרְוָיָה מַרְנִינָה;

כְּנַהֲמַת־זִיו עֲנֻגָּה, כִּמְגִלַּת הוֹד־נִחוּמִים –

נוֹף חֲלוֹם וּקְדוּמִים…





מִשְׁבְּרֵי טוּרִים, טְרָשִׁים וּטְנָרִים,

עִמְקֵי־גֵיא –עֶדְיֵי־חֲבַרְבּוּרוֹת,

אֹהֶל בּוֹדֵד צָץ, עֵדֶר רָן נְכָאִים,

עַיִט שָׁט בִּגְבוּרוֹת.

אֶבֶן עַל הַבְּאֵר. הָרוֹעֶה הֵרִיק נֹאד

לְרוֹעָה בְּרוּכַת־הוֹד.





כְּבַת־קֵדָר עוֹטְיָה הַמְחוֹלֶלֶת

בִּצְלִיל־נְזָמִים עַז

עֲצוּמַת־עַיִן כִּמְפַלֶּלֶת – כֵּן אֶרְאֵךְ

אֶרֶץ לוּטַת־רָז…

בִּמְרִי שִׁמְמוֹנֵךְ תְּרַטְטִי כִּפְלִיאָה,

בְּאֵלֶם וּבִנְשִׁיָּה







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31642