


	
	הִנֵּה יִטּוּ...
	




הִנֵּה יִטּוּ, הִנֵּה יִפְּלוּ



הַמִּגְדָּלִים,



כִּנְפוֹל לְאִבְחַת מַגָּל סוֹעֵר



שְׂדֵה שִׁבֳּלִים.


  


וְהַהֶרֶס – כְּסַהַר מֵת, יִשְׂתָּרֵעַ



וְלַעֲגוֹ כְּחֶרֶב.



וּנְדַמּוֹתֶם כִּשְקִיעוֹת בּוֹדְדוֹת



עַל הַרְרֵי עָרָב.


  


וּפֵרַשְׂתֶּם כַּפַּיִם שְׁכוּלוֹת



בְּאֶנְקַת שַׁוְעָה,



וְלִבּוֹתֵיהֶם מְרַטְטִים כְּעַכְבָּרִים



סְמוּרֵי זַעֲוָה.


 






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3957