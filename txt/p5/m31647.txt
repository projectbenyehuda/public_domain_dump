


	
	בֵּין כּוֹכָבִים
	



א


תַּם וְטָהוֹר בִּשְׁבִילִי הַמֻּדָּח אֶתְהַלָּךְ

מִמַּעַל קוֹרֵא לִי מַלְאָךְ,

זוֹרֵחַ מֵעִם עַרְפְּלֵי נֶחָמָה.

בְּיַד יְמִינִי יַד אִשָּׁה

חַמָּה, מַחְרִישָׁה.

זְמִיר צְעָרַי יִשְׁתַּפֵּךְ וְיִצְהַל בַּדְּמָמָה.




ב


תְּמָרִי תְּמָרִי, מַה תִּנָּשֵׂא?

מַה תִּזְדַּקֵּף בִּמְרִי?

צָנוּעַ אֵשֵׁב לִי בַּדְּמִי

כַּחֲלוֹמִי הַגֵּא.

מַה תַּעֲרֹג לְעֲנָנִים?

מַה תֶּהְמֶה אֶל הַנְּשָׁרִים?

תְּמָרִי כְּבַד הָעֲדָנִים,

עֲלֵה רַךְ בִּי, בְּמִסְתָּרִים.




ג


בְּרֵכוֹת הַשַּׁחַר – שִׁירָתִי.

בֵּין כּוֹכָבִים תִּנּוֹע סִירָתִי,

מְשׁוֹטַי הַחֲרֵדִים יַכְסִיפוּ.

כִּפַּת יוֹם רַךְ, כִּפַּת יְתוֹם

אַט תִּשְׂתָּרֵע – שִׁירִי יֵהוֹם,

הֵדָיו מִן הַמְּרוֹמִים יַשְקִיפוּ.

עִם כָּל הַיְּקוּם אַפְלִיג לַטֹּהַר,

עִם עֳפָרִים

עִם כּוּפָרִים

אֶשְׁתֶּה מִמְּקוֹר הַזִּיו, מִמְּקוֹר הַנֹּעַר.

נְטֵה, אֱלֹהַּ, גֶּשֶׁר זְהָרִים

בֵּין הַשְּׁחָרִים

עַל תְּהוֹמוֹת הַיּוֹם.

הַכּוֹכָבִים יָסוּפוּ דֹּם.

שִׁירִי יֵהוֹם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31647