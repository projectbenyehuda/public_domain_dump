


	
	יריחו
	



יְרִיחוֹ / אברהם סולודר



א

הַתְּהוֹמָה


עֵת יֵרֵד תְּהוֹמָה – לְבָבִי יַעַל רוֹם.



אֵל-הַיְּצִירָה מוֹלֵךְ עַל הַתְּהוֹם.



שְׁבִילִים כְּחִצִּים דַּקִים, שְׁבִילִים



כְּצַוְארֵי-גְּמָלִים,



זוֹלְפִים וּמִתְעַלְּמִים, חוֹלִים וּמִתְגַּלִים.


  


עֵת אֵרֵד תְּהוֹמָה – יַעַל רוֹם לְבָבִי.



אֵלֹ-הַיְּצִירָה בְּשׂוֹרוֹת-זִיו לִי יָבִיא.



כִּתְרֵי הָרִים, תָּגִים… אֵלֶם זֶה וָטֹהַר –



מֵאַיִן בָּא וּפֶתַע עָלַי הֹעַר?


  

בּ

לֵיל יְרִיחוֹ


לֵיל יְרִיחוֹ. לוֹהֲטִים כּוֹכָבִים



וְנוֹטֵף חֶרֶשׁ אוֹרָם – דַּם אֲהָבִים.



וְנִשְׂאוּ חֶרֶשׁ שִׁכְבוֹת רֵיחוֹת דַּקִים



כָּאֳנִיּוֹת כְּבֵדוֹת לַמֶּרְחַקִּים.


  


הָהּ, רֵיחוֹת לַיִל נְפוֹצִים כְּמַחְלָפוֹת



מְתוּקוֹת-רַכּוֹת, כְּעֵינַיִם יָפוֹת,



רָמִים כְּהֵיכָלִים, עוֹרְגִים כְּאַיָּלִים



עַל אֲפִיקִים נוֹשְׂאֵי זִיו וּטְלָלִים – –


 


וָחַם. בַּשִׁכָּרוֹן יַמְרִיא שִׁירִי



בַּשִׁכָּרוֹן אֶסֹל נְתִיב עֲרִירִי…


  

ג.

אֶצְבְּעוֹת-בְּרֵאשִׁית


כִּדְגָנִיּוֹת בַּשְּׂדֵמָה יְנַצְנְצוּ עַרְפַּלִים



בֵּין כֵּפֵי-הָרִים לוּטֵי-דְמָמָה,



הַשַּׁחַר יִזַּל, וְכִתְמֵי אוֹר מִתְגַּלִים



עַל גַּלֵי רֵיחוֹת וּמֶרְחַבֵי שְׁמָמָה,



כִּלְבָנָה בָּרָה הַצִּיָּה שְׁפוּכָה –



לֹא בְכִי וְרִנָּה, לֹא גִּיל וּמְבוּכָה –



אֶצְבְּעוֹת-בְּרֵאשִׁית רוֹעֲדוֹת



בַּדּוּמִיָּה.



הִנֵּה הִנָּן. זָעוֹת-זָעוֹת בַּשִׁמָּמוֹן.



דַּקּוֹת, קְדוֹשׁוֹת, כְּרַחֵף קֶשֶׁת-חָזוֹן



עַל עוּגַב קְדוּמִים.



שָׂרֹט שִׂיאִים וּפַסֵּג גְּבָעוֹת תַּמּוֹת.



אֶצְבְּעוֹת – בְּרֵאשִׁית דּוֹהֲרוֹת



דּוֹלְקוֹת,



בּוֹרְאוֹת חֶמְדַּת-יֵשׁ בּתֹּהוּ.



וְחָרַד הַתֹּהוּ



וְצָנַח כְּצַמֶּרֶת-סְתָו



בְּיַם הַמָּוֶת.



כִּדְגָנִיּוֹת עַלִיזוֹת יִנְהֲרוּ עַרְפַּלִים



בֵּין כֵּפֵי-הָרִים חִוְּרֵי-דְמָמָה.



הַשַּׁחַר יִזַּל, וְכִתְמֵי-זִיו מִתְגַּלִים



עַל גַּלֵּי-רֵיחוֹת, עַל מֶרְחַבֵּי שְׁמָמָה.


  

ד.

יְרִיחוֹ


כֶּאָבִיב תִּפְרְצִי, יְרִיחוֹ, מִגִּבְעָתֵךְ,



זָכָּה וְרָוָה,



מִגָּבְהֵי-רוֹם הִתְגַּלְגֵל הַשִׁמָּמוֹן



וַיִּשְׁכֹּן בָּעֲרָבָה.


 


וַיִּלְפֹּת שׁרָשַׁיִךְ וַיְכַס כְּחוֹמָה



תְּרוּעָתֵךְ הַסּוֹעֶרֶת.



לְנַפְשֵׁךְ אַתְּ פּוֹרַחַת וְלַשַּׁחַק. – –



יְרִיחוֹ סוֹגֶרֶת וּמְסֻגֶּרֶתּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7888