


	
	אנכי הפליט
	



אָנֹכִי הַפָּלִיט / אברהם סולודר

לבוריס שץ ז"ל.




אָנֹכִי הַפָּלִיט מִמַּעֲרְכוֹת-הַתְּכֵלֶת



כְּשׁוּעָל טְרוּף-אֵימָה אָנוּדָה בַּלֵּילוֹת,



כְּשוּעָל מְיַלֵּל בַּלֵּילוֹת אָנוּדָה,



אָנֹכִי הַפָּלִיט מִמַּעַרְכוֹת-יְהוּדָה.


  


הַשְּׂבֵעִים, הָרָזִים, הָאֳמוּנִים עֲלֵי-תוֹלָע,



אִם לֹא תִשְׁמְעוּ, לֹא תִשְׁמְעוּ יִלְלָתִי הַחוֹלָה?



רִגְזוּ, הִמַּקּוּ בְּתוֹעֲבַת-אָבְדַּנְכֶם,



אָנֹכִי, אַלְלֵי, אָנֹכִי קָרְבַּנְכֶם…





בָּתִּים רָמִים וּמַמְרִיאִים הֲקִימוֹתֶם



כְּתִמְרוֹת-דִּמְיוֹן וּמַלְכֻיּוֹת.



לַיְלָה לַיְלָה אוּרַי-זִיו יַתְהִימוּ



תְּהוֹמוֹת-דְּמֻיּוֹת.





בְּנֵי בְּלִי-כָנָף בְּמֶמְשֶׁלֶת-כָּנָף



עֹז-מָרְיְכֶם יִלָּבֶט.



וַתְּהִי יִפְעַת-מֶרְחָק לָכֶם לְשִׁפְחָה



וְהָרוֹם – לָעֶבֶד.


  


וּמִנַּפְשְׁכֶם שְׂטִיתֶם וַתִּתְעַמְרוּ



בְּרוּמָה וּבִתְהוֹמָהּ,



וַתֶחֱרַשׁ נַפְשְׁכֶם וַתֶּאֱבַל



כְּלִילִית יְתוֹמָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5616