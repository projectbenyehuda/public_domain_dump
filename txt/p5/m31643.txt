


	
	לֹא לָכֶם!
	




לֹא לָכֶם חֲלוֹמוֹתַי הַגֵּאִים יִתֵּנוּ.

לֹא לָכֶם הִתְפַּלֵּל לִבִּי בְּדִמְמַת הַלֵּילוֹת.

שָׂנֵאתִי עֲדַתְכֶם, עַבְדֵי עֲבָדִים

נְשָׁמוֹת שְׁפֵלוֹת.





מִן הַגּוֹלָה עֲלִיתֶם וּבְיֶדְכֶם כְּלֵי גוֹלָה

וּבְפִיכֶם לָחֲשֵׁי קְדֻשָּׁה וַאֲנָחוֹת.

וַתִּתְּנוּ לַפְּרוּטָה אֶת לְבַבְכֶם לְעוֹלָה

וְנַפְשוֹתֵיכֶם לִשְׁפָחוֹת.





גַּם בִּנְפֹל אֲחֵיכֶם לֹא בְכִיתֶם לַנְּשָׁרִים

לֹא נִחַמְתֶּם חַיֵּיּהֶם, לֹא סְפַדְתֶּם יוֹם מוֹתָם,

בִּקְלָלָה חֲרַקְתֶּם שֵׁן לְכוֹכָבִים שֶׁנִתְּצוּ

וַתָּגִילוּ בִּכְבוֹתָם.





וְעִם שַׁחַר וּשְׁקִיעָה, בִּילֵיל סַעַר אֵימִים,

אוֹ שַׁלְוָה רַחֲמָנִיָּה תִּשָּׁקֵנִי כְּאָחוֹת –

לְעֵינֵי רוּחִי יֶדְכֶם הַפְּשׁוּטָה, תַּחֲנוּנֵיכֶם,

וְנַפְשׁוֹתֵיכֶם הַשְּׁפֵלוֹת.





אִבָּדְלָה מִקִּרְבְּכֶם. עִם פְּצָעַי וַחֲרוֹנִי

אָנוּס לֶהָרִים, אֲקוֹנְנָה בְּמִסְתָּרָי.

אַלְלַי, טִמְּאוּ אַחַי רוּחַ אֲבוֹתַי,

גַּאֲוַת קְבָרָי.





וְיוֹם וָלֵיל אָשִׁיר עַל נְשָׁמוֹת

מִתְחַבְּטוֹת כַּעֲטַלֵּפִים בְּמַאְפֵּל תְּהוֹמוֹת,

וְדִמְעָתִי הַנּוֹשְׁרָה הִיא תַּחְצֹב שָׁם קֶבֶר

לְלִבִּי וְלַחֲלוֹמוֹת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31643