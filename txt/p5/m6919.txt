


	
	המנון
	



הִמְנוֹן / אברהם סולודר


כַּיָּרֵחַ,



כַּיָּרֵחַ בִּתְהִלַּת הַגַּלִּים הַנִּקְצָפִים



תִּנָּשְׂאִי, אַרְצִי, מְלֶכֶת



זְרָמַי הַנִּכְסָפִים.



עֲזוּבִים רַחֲבֵי-יָם הַגְּדוֹלִים.



ְוגַלִּים יִנְהֲמוּ כְּשֶנְהַבִּים חוֹלִים.

כְּכֹהֵן



כְּכֹהֵן לָבָן נוּגֶה אֶעֱמֹדָה,



אֶזְרַע דְּמָעַי,



לְאַרְצִי פְּרוּשׂ-כַּפַּיִם אֶקֹּדָה.



אֵיךְ עֲזַבְתִּיךְ? וְאַתְּ יוֹקֶדֶת כְּמִזְבֵּחַ,



בִּפְאֵר-לֵילִי תִּנָּשְׂאִי כַּיָּרֵחַ.

צוֹרֶבֶת,



צוֹרֶבֶת יִפְעַת אַרְצִי הַבּוֹדֵדָה.



לָמָּה עֲזַבְתִּיךְ? – הַדְּמָמָה



תִּשְׁתָּאֶה חֲרֵדָה.



גּוֹרָלִי, שְׁכֹל-גּוֹרָלִי יִרְוֶה דְמָעָי.



כְּכֶתֶר תַּעֲטוֹף אַרְצִי פְּנִינֵי-נְכָאָי.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6919