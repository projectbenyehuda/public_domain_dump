


	
	הִמְנוֹן
	




כַּיָּרֵחַ,



כַּיָּרֵחַ בִּתְהִלַּת הַגַּלִּים הַנִּקְצָפִים



תִּנָּשְׂאִי, אַרְצִי, מְלֶכֶת



זְרָמַי הַנִּכְסָפִים.



עֲזוּבִים רַחֲבֵי-יָם הַגְּדוֹלִים.



ְוגַלִּים יִנְהֲמוּ כְּשֶנְהַבִּים חוֹלִים.


  


כְּכֹהֵן



כְּכֹהֵן לָבָן נוּגֶה אֶעֱמֹדָה,



אֶזְרַע דְּמָעַי,



לְאַרְצִי פְּרוּשׂ-כַּפַּיִם אֶקֹּדָה.



אֵיךְ עֲזַבְתִּיךְ? וְאַתְּ יוֹקֶדֶת כְּמִזְבֵּחַ,



בִּפְאֵר-לֵילִי תִּנָּשְׂאִי כַּיָּרֵחַ.


  


צוֹרֶבֶת,



צוֹרֶבֶת יִפְעַת אַרְצִי הַבּוֹדֵדָה.



לָמָּה עֲזַבְתִּיךְ? – הַדְּמָמָה



תִּשְׁתָּאֶה חֲרֵדָה.



גּוֹרָלִי, שְׁכֹל-גּוֹרָלִי יִרְוֶה דְמָעָי.



כְּכֶתֶר תַּעֲטוֹף אַרְצִי פְּנִינֵי-נְכָאָי.


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6919