


	
	בְּהָרִים תְּלוּלִים הִתְהַלַּכְתִּי...
	




בְּהָרִים תְּלוּלִים הִתְהַלַּכְתִּי, עֵינַי תּוֹעוֹת עַל חֻדֵּיהֶם

וְלִבִּי מְבַקֵּשׁ אֱלֹהִים

מִשְּׁאוֹן הָעִיר וְצִוְחַת אִישׁ הָלַכְתִּי, יָמִים רַבִּים בְּתוֹכָם

דָּלְלָה נִשְׁמָתִי,

דָּלְלָה וַתִּיגַע וַתִּתְכַּס בְּשִׁמְמוֹנָהּ.

וָאַעַל אֶל הֶהָרִים לְבַקֵּש אֳלֹהִים.

הַיְּפֵהפִיָּה, לֹא לָךְ כָּלְתָה נַפְשִׁי.

בָּשָׂר אַתְּ, בַּת אֲדָמָה, וְלֹא יָפִית.

אֲדַמֵּךְ לְשׁוֹשַׁנָּה – עִם הַסְּתָו נוֹבְלָה הִיא

וַתְּהִי לְגִבְעוֹל רָקָב.

וְלִכְרוּב אֲדַמֵּךְ – אַךְ לָמָּה עַל זְרוֹעוֹתַיִךְ

יַבְרִיק זָהָב, זְהַב יֵרָקוֹן חַד,

וְאַבְקַת פּוּךְ מֵעַל פָּנַיִךְ נוֹשְׁרָה,

וּתְנוּעוֹת גֵּוֵךְ בִּצְנִיעוּתָן מַעֲלוֹת חֶשְׁקִי?

וַאֲנִי אוֹהֵב יֹפִי נִצְחִי, יֹפִי שׁוֹקֵט

עַל טָהֳרוֹ וְתֻמּוֹ.





וְאַתְּ אֵל הַגְּבוּרָה יַָדַעְתִּי.

בְּקִרְקָס הֵם הִתְאַבְּקוּ. אֶחָד נָפַל עֲצוּם עַיִן וּלְבָן־פָּנִים

הַשֵּׁנִי עָמַד עָלָיו וְהֵנִיף עַל אֶגְרוֹפָיו.

וּבְעֵינָיו חָגַג הנִּצָחוֹן,

וְעַל רֹאשׁוֹ רִחֵף אֵל הַגְּבוּרָה.

וַיִרְגַּז לִבִּי בִּי, וָאֶשַּׁח אֶל הַשָׁדוּד.

בְּצִפָּרְנַי קָרַעְתִּי לִבִּי, אֶת דָּמִי יָצַקְתִּי

אֱלֵי לִבּוֹ, וּמֵרוּחַ אַפִּי נָפַחְתִּי חַיִּים בּוֹ.

וָאֶרְגַּז אָז לְחִוְרַת פְּנֵי הַשָּׁדוּד

וָאֵשְׂטְ מֵאֵל הַגְּבוּרָה.

וַעֲיֵף נְדוּדִים, וְזוֹנֶה אַחֲרֵי אֵלִים

נְכֵה־רוּחַ וּצְמֵא זִיו עֶלְיוֹן בֶּהָרִים אֶתְהַלֵּכָה.

בָּכֶם, הֶהָרִים, שְׁמֵי שָׁמַיִם שֶׁנִּתְקַפְּלוּ

וְנָדַמּוּ.

בָּכֶם לִבִּי מְבַקֵּשׁ אֱלֹהִים.

עִנְקֵי עוֹלָם הִנְּכֶם, וְלֹא תִרְאוּ אֶת הָעוֹלָם,

וְלֹא תַחֲרִידוּ אֶת הָעוֹלָם.

עֲלֵיכֶם רוֹבֵץ סוֹד, לַשָּׁמַיִם לֹא הִגַּדְתֶּם אֶת הַסּוֹד

וְלִבִּי כָּלָה לוֹ.

הַכֹּל חֻלַּל כְּבָר בִּלְבָבִי. לַכֹּל לִבִּי בָּז,

גַּם אֲנִי בְּעֵינַי נְקַלּוֹתִי.

עֵת בּוֹעֵרָה מִתַּאֲווֹת עֲלוּמִים נִשְׁמָתִי טָסָה,

מוֹרְדָה בָּעֶלְיוֹנִים וּמוֹלְכָה עַל הַחַיִּים,

מוֹלְכָה עַל יַלְדָּה פּוֹתָה, רוֹדְפָה צִלְלֵי רָז וַחֲלוֹמוֹת רוּחַ

וְעַל תּוֹלָעִים רוֹחֲשִׁים, עַל אִישִׁים חַסְרֵי עֹז הַיָּם וּגְאוֹן שָׁמַיִם,

וָאֹמַר: אֲנִי אֵל בָּאֵלִים –

וֶאֶתְעַגֵּם בְּמָלְכִי, וָאֶשּׂם עַל הַתּוֹלָעִים,

וּכְתוֹלָע זוֹחֵל, שׁוֹתֶה אוֹר הַשֶּׁמֶשׁ

צָמֵאתִי לִתְפִלָּה וְלֵאלֹהִים.

עֲלֵיכֶם רוֹבֵץ סוֹד – הַעֲרוּהוּ עָלָי,

כִּי לִבִּי כָּלָה לוֹ.





הֶהָרִים שׁוֹתְקִים וְדִמְעָתָם יוֹרְדָה

אֱלֵי לִבִּי.

הוֹד וּרְעָדָה מְלָאוּנִי, וֶאֶשְׁמַע רַחַשׁ־מַה מִמָּעַל –

הַסּוֹד נִשְׁקָף לִי בִּדְמָמָה.

לֹא רָאִיתִי דְּמוּת, רַק לִבִּי בִּי הִתְחַלְחֵל

כְּפֶרַח נָם לְאוֹר הַבֹּקֶר וּנְגוֹהוֹתָיו,

וְכִנְפוֹל הַחֲלוֹם עַל לֵב נָפַלְתִּי אַרְצָה.

בְּקוּמִי רָאִיתִי מִבֵּין צִלְלֵי הֶהָרִים

זִיו אֱלֹהִים עַל רֹאשָׁם רוֹעֵד.

וָאֶקְפֹּץ אַדִּיר, כָּאֲרִי שְׂבַע טַרְפּוֹ,

וֶאַחֲרִיד בְּשַׁאֲגָתִי דִּמְמַת הֶהָרִים.

אֱלֹהַי – לֹא תָבִינוּ אֶת אֳלֹהַי.

לְשׁוֹנְכֶם תֵּאָלֵם לְתַנּוֹת אֶת תָּקְפּוֹ וְעְֶדְנָתוֹ,

וּמַכְחוֹלְכֶם יִרְעַד לְהַרְאוֹת אֶת צֵל תָּאֳרוֹ.

וְאִם דּוֹרוֹת רַבִּים תַּחְשְׁבוּ – רַעְיוֹנְכֶם

לֹא יִמְצָאֵהוּ.

אֳלֹהַי הוּא הַסּוֹד שֶׁעַל הֶהָרִים

סוֹד דִּמְמָתָם וּגְּבוּרָתָם.

לוֹ אֶעֱבוֹד וּלְפָנָיו תֶּחֱרַד נִשְׁמָתִי.

אַל תְּגַלּוּ, אַל תְּחַלְלוּ

אֶת אֱלֹהַי.





בְּיַלְדוּתִי יָדַעתִּי אֱלֹהֵי הַסּוֹד.

סָבָא הָיָה לִי, קְמוּט פָּנִים וַעֲגוּם עַיִן.

יָמִים רַבִּים חָיָה הוּא – וּמֵעוֹלָם לֹא בֵרְכוֹ יוֹם בְּאוֹרוֹ

וְהַשֶּׁמֶשׁ לֹא שָׂחֲקָה לוֹ.

וַיָּקָץ הוּא בַּיוֹם וּבְאוֹרוֹ, וַיֵשְׂטְ מֵעַל הַשֶּׁמֶשׁ

וַיִּתֵּן לִבּוֹ לִדְמָמָה וְלִצְלָלִים.

לַיְלָה לַיְלָה קָם הוּא, הִתְעַטֵּף יִרְאַת קְדוּשָׁה

וְעָבַד לֵאלֹהָיו.

לְאוֹר נֵר שַׁעֲוָה שָׁפַךְ מְרִירוּת לִבּוֹ

וְהַצְּלָלִים נָדוּ לוֹ.

וַאֲנִי רוֹעֵד מִפַּחַד לַיְלָה, הֵצַצְתִּי מִן הַחֲרַכִּים

וָאֶשְׁמַע קוֹלוֹ, קוֹל דִּמְמַת הַלַּיְלָה

וָאַרְא אֶת דִּמְעוֹתָיו הַשְּׁחוֹרוֹת כַּצֵּל לַיְלָה

וּבַתְּפִלָּה הַנְּמוֹגָה בֵּין הַצְּלָלִים, וּבַדְּמָמָה הַזּוֹעֲפָה

וּבַבִּכְיָה הַשַּׁאֲנַנָּה –

בַּכֹּל רָאָה לִבִּי סוֹד מִמָּעַל.

וְהַסָּבָא עָבַד לוֹ, לֵאֱלֹהֵי הַסּוֹד,

בְּכָל מַכְאוֹבֵי־לִבּוֹ וַמֲאַוַיָּיו,

וְלֹא יָדַע אוֹתוֹ, וְלֹא חִלְלוֹ

וְלֹא תָאֵב גַלּוֹתוֹ –







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31648