


	
	אַגָּדַת הַחֶרְמוֹן
	




עָנָן בְּעָנָן, אֵש לְבָנָה תּוֹךְ כֵּהָה



הַחֶרְמוֹן מְצַחֵק.



כִּנְחָשִׁים מִסָּבִיב לוֹ רוֹבְצִים עַרְפַּלִים



וְעֵינֵיהֶם לַשַּׁחַק.


  


רֹאשׁ תָּלוּל – אַבְקַת שֶלֶג צְבוּרָה, טוֹבַעַת



בְעֶדְנַת שַׁעֲשׁוּעִים



בְּמוֹרַד הַלֹבֶן מַשְׁחִירִים הַכֵּפִים



הַנִרְאִים כִּפְצוּעִים.


  


לִבִּי לְשַלְגֵי הַחֶרְמוֹן וְכֵפָיו,



לַנּוֹי וְלַשְׁמָמָה.



בְּלֵיל זִיו שָׁמַעְתִּי זוֹ הָאַגָּדָה,



בְּלֵיל זִיו וּדְמָמָה:


  


שַׂר הַקֶּרַח נָתַן צַו



נָתַן צַו:



"מִקְּצוֹת אֶרֶץ, רוּחוֹת, פַּחְנָה



הִוָּעֵדְנָה חִישׁ וְשֶׂאנָה



גְּבוּרוֹתֵיכֶם לִי שֶׁכָּלוּ



לֹא לַשָּוְא



לֹא לַשָּוְא".





בָּאוּ נִקְבְּצוּ הָרוּחוֹת



לְשַׂר הַקֶּרַח.



סִפְּרוּ: "כְּּפוֹר וּמִקְשֶׁה דְּמָמָה



כָּל הַנְּהָרוֹת, כָּל הַלְּבָבוֹת,



כָּל הַיְּעָרִים, שְׂדֵמוֹת רְחָבוֹת



כֹּל שֶהָמָה



כֹּל שֶפָּרַח".


  


אוּלָם אֶרֶץ אַחַת יֶשְׁנָה



אֶרֶץ פְּלָאִים:



כְּבוֹד הַקֶּרַח בָּה לֹא יִמְלֹךְ



לֹבֶן הַשֶּׁלֶג עוֹד לֹא כִּסָּה


  


בְּרַק דִּשְׁאָה וִירַק נִסָּה.



צְחוֹק וּצְבָעִים בָּה נִשָּׂאִים.



יֵצֵא שַׂר הַקֶּרַח, יֵרֵד



אֶל הָהָר,



לִשְׁפּוֹךְ דְּמָמָה וְקֹר בָּאָרֶץ.



יַשְׁקִיף: עֲמָקִים עֲצִיצֵי פְּרָחִים.



פַּרְדְּסֵי זָהָב, פְּלָגִים, דְּרָכִים



יַמִּים נָמִים וְשַׂדְמוֹת בָּר.


  


נִדְהַם לְפֶתַע שַׂר הַקֶּרַח



צוֹפֶה דֹּם:



יְלָדִים יְחֵפִים, צִפֳּרֵי דְרוֹר.



נַעֲרָה נוֹשְׂאָה כַּד לַיְּאוֹר



וְעֵינֶיהָ – כּוֹכְבֵי אוֹר,



מַעְינֵי שֶׁקֶט,



גַּלֵּי תֹּם.


 


נִכְלָם יַעֲמֹד מוּל הַיִּפְעָה



הַנִּתָּכָה.



אַחַר – חוֹטֵא יִשָּׂא נֶהִי



עַל זְדוֹן נַפְשׁוֹ, עַל רִשְׁעָתוֹ,



עַל שֶׁאָמַר כַּלּוֹת חֲמָתוֹ



בּנְוֵה הַשֶׁמֶשׁ



נוֹף הַבְּרָכָה.


  


לַיְלָה תָּמִים יֵהוֹם, יִנְאַק.



עִם דִּמְדּוּמִים



יִשְׁקֹט, יִצְלֹל בְּתוֹךְ עַצְמוֹ. –



וְלִקְרַאת שֶׁמֶשׁ יִשְׁלְחוּ זֹהַר



תִּלֵּי שֶׁלֶג כְּנֵרוֹת טֹהַר,



מְפִיצֵי נְהָרָה



וְחֵן עֲלוּמִים.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/710