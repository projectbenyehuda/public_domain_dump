


	
	חֲלוֹם בַּגֹּרֶן
	








הוֹזֶה הַכְּרִי.

יִתּוּשׁ נִתֵּר, הִמְרִיא

וְגָז.

הַס.

אוֹרוֹת וְרֻדִּים יִרְעָפוּ.





הַשִּׁבֳּלִים נִצָּבוּ

בְּמַעֲגָל תִּדֹּדְנָה,

בְּשֶׁטֶף־גִּיל תִּרְקֹדְנָה:





"מָחָר יְדוּשֶׁנּוּ בְּלִי־חוּס הַמּוֹרָג.

אַל אֵבֶל, אַל בֶּכִי. רַק זֶמֶר וְחַג.

זַרְעֵנוּ מָה רַב! שׁוּרוּ: יַם־שׂבַע זַךְ…

אַל אֵבֶל! נִרְקֹד, אֲחָיוֹת, וְנִשְׂמַח…

צַו־פֶּלֶא שָׁמַעְנוּ — וַנָּקָם וַנֶּחִי.

צַו־פֶּלֶא נַקְשִׁיבָה — נָסוּפָה בְלִי בֶכִי.





דּוֹר בָּא אַחֲרֵינוּ חוֹלֵם פֹּה וְנָח —

נֵלֵכָה, נָסוּפָה — בַּמָּוֶת נִפְרַח.





בְּלִי גוּף וּבְלִי דְמוּת גּוּף נִהְיֶה בַּשַּׁלְשֶׁלֶת

עַד שׁוּב נִדָּחֵף בִּמְרוּצַת־חַי צוֹהֶלֶת.





מַה־לָּנוּ נִיר־דֶּשֶׁן. מַה לָּנוּ הַמָּוֶת?

גַּם שָׁם תְּאַמְּצֵנוּ אֵם־סֵתֶר אוֹהָבֶת…"





לְפֶתַע דוֹבֶבֶת

שִׁבֹּלֶת מָזְהֶבֶת:

"חַיֵּי־שָׂדֶה זָכַרְתִּי… גֶּשֶׁם שָׁר

וְיוֹם עָנָן נוֹשֵׁק מֶרְחַב־הַבָּר…

אֲנִי אָז נַעֲרָה רַכָּה רַכָּה,

יַלְדָּה תַּמָּה עוֹד אִישֹ לֹא נְשָׁקָהּ,

שִׂחַקְתִּי עִם הַטַּל בָּעֲרָבִים,

עִם צֵל עָנָן, עִם אוֹר־הַכּוֹכָבִים…

הִנֵּה פַּרְפָּר בָּא, קָט וְצַח, וְשָׁר

שִׁיר אַהֲבָה, שִׁיר עַרְפַּלִּי וְזָר,

צָחַקְתִּי צְחוֹק יַלְדָּה רַכָּה, תַּמָּה —

לֹא־לְךָ, נָסִיךְ, לִבִּי יִחֵל, הָמָה…

יָמִים חָלָפוּ. כְּרוּב עַלִּיז וְקַל

בְּאֶבְרָתוֹ יַכֵּנִי חֶרֶשׁ: “גְּדָל!”

מָלַאתִי אוֹן וָאֵשׁ וַעֲלוּמִים — —

עַלְמָה חוֹלֶמֶת עִם הַדִּמדּוּמִים. —

פִּתְאֹם אֶרְאֶה: אַבְקַת זָהָב תֵּרוֹם.

מַה זֶּה? — “כְּלוּלוֹת הַשִּׁבֳּלִים הַיּוֹם!”

נִרְדָּמְתִּי.

חָלָמְתִּי.

רָאִיתִי: שָׁם, בְּמֶרְחַבֵּי־שָׂדֶה,

נָד רוּחַ צַח הַלֶּחִי, תְּכוּל־הַפֶּה,

נִגַּשׁ אֵלַי, קָרָא: "עַלְמָה יָפָה,

נַפְשִׁי לָךְ נִכְסָפָה!"

הוֹד־נְשִׁיָּה…גִּיל חַם…

הוּא הִתְאַבֵּק, נִלְחַם…

הִשְׁכִּירַנִּי…

וּפִתָּנִי…

יָמִים בָּאִים, עָפִים,

הַמָּוֶת… טוֹב! הָעֲלוּמִים יָפִים!"





הִיא נֶאֶלְמָה. בַּדּוּמִיָּה

נִשְׁמַע קוֹל הַשְּׁנִיָּה:

"זָכַרְתִּי יַלְדוּתִי… בָּאֲדָמָה

שָׁכַבְתִּי גַּלְמוּדָה… הָיְתָה דְמָמָה

וְאֹפֶל חַם וְשַׁאֲנָן הָיָה.



— אָמַרְתִּי — הוּא רֹאשׁ־הַהֲוָיָה…



אֶזְכֹּרָה יוֹם רִאשׁוֹן, גִּיחִי לָאוֹר;

מֶרְחָב וְשַׁחַק, רוּחַ וְצִפּוֹר,

הוֹפִיעוּ לִי, נִגְלוּ רַק בִּשְׁבִילִי.

מָה־רַבּוּ תִּמְהוֹנִי, אָשְׁרִי גִּילִי!…

הִנֵּה בָא אִישׁ (אָז לֹא יָדַעְתִּי אִישׁ)

מֵצִיץ לָעֲבָרִים, פּוֹסֵעַ חִישׁ,

רוֹאֵנִי, וְעוֹמֵד — וּצְחוֹק חָבִיב

שׁוֹלֵחַ לִי. — גַּם־אָנִי בֵּרַכְתִּיו.

וּבִרְאוֹתִי הַשֶּׁמֶשׁ בַּמָּרוֹם —

שָׁכַחְתִּי כֹּל. רַק לָהּ אֶפְרֹץ, אֵהֹם!

הוֹי שֶׁמֶשׁ, קָחִינִי, קָחִינִי נָא אִתֵּךְ —

הוֹי שֶׁמֶשׁ, שֶׁמֶשׁ־אֵשׁ, לֹא אֶזְנְחֵךְ…

עוֹד אַשְׁתְּ אֶת זָהֳרָהּ, חֵן־זְהָבָהּ —

וְהִיא תִשְׁקַע, תִּצְלֹל, אוֹרָהּ כָּבָה…

וְאֹפֶל עֶרֶב בָּא וְעֶצֶב צָף

כּוֹבֵשׁ… הַתֹּהוּ, הוֹי הַתֹּהוּ שָׁב

וְרַק אֲנִי לְבָד — פְּלֵיטַת־חַיִּים…

וָאֵבְךְ מַר כָּל הַלֵּיל. חֲלוֹם־פְּלָאִים

נִגְלָה מָלֵא נוֹי, קֶסֶם — וְדָעַךְ…

אַיּוֹ? אַיּוֹ? וְלָמָּה לֹא לָקַח

אֵל גַּם חַיַּי בְּמוֹת כָּל הַבְּרִיאָה?…

כֹּה אֵבְךְּ… פִּתְאֹם: נִיד קַל בַּדּוּמִיָּה…

קַו־אוֹר חִוֵּר רוֹעֵד וְהֵד רוֹחֵשׁ,

אֶרְאֶה: שׁוּב שֶׁמֶשׁ, שֶׁמֶשׁ, שֶׁמֶשׁ־אֵשׁ!

כְּאַגָּדָה,

יַלְדוּת, אַתְּ נֶחְמָדָה!"

שִׁבֹּלֶת שׁוֹבֵבָה

צוֹהֶלֶת, דּוֹבֵבָה:

"בְּמַעַגְלֵי־שָׂדוֹת,

עַל כִּנּוֹרוֹת־פְּלָגִים

צִיצֵי־אוֹר נִשָּׂאִים,

צִיצֵי־אוֹר נִפְלָאִים.





יֵשׁ מְחַיֵּה מֵתִים,

מַצְמִיחַ אַהֲבָה,

וְיֵשׁ בְּרֹב פְּלָאָיו

הוֹפֵךְ כֹּל לְזָהָב.





אַךְ בַּעַר אִישׁ… עוֹבֵר

הוּא בֵּין צִיצֵי־הָאוֹר

וְלֹא יִרְאֵם… נוֹדֵד

הוּא דַּל וּמֵת בּוֹדֵד…"





הַשִּׁבֳּלִים תִּרְקֹדְנָה… גַל כָּחֹל

מִשַּׁחַק רַד, הֵצִיף אֶת הַמָּחוֹל.

שָׁטִים זַהֲרוּרִים וְזִכְרוֹנוֹת.

מִתְנוֹעֲעִים כֹּחוֹת וְדִמְיוֹנוֹת.


— — — — — — — —


“פְפְפְף”

זָע צֵל פּוֹחֵז.

סוּס כּוֹסֵס

הִקְשִׁיב,

חָשַׁב,

נָשַׁף…

נָגוֹז חֲלוֹם־הַזִּיו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28168