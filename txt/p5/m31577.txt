


	
	בְּהֶמְיַת יָם
	



א


עֲזָבַתְנִי אִמִּי, שְׁכֵחַנִּי אֵלִי,

עַל הַיָּם הַהוֹמֶה דּוּמָם אִנָּשֵׂאָה.

בּוֹטְחָה וְרוֹעֶשֶׁת צָפָה הָאֳנִיָּה

עִמָּהּ תָּטוּס נַפְשִׁי זוֹעֵפָה וּצְמֵאָה.





עֲזָבַתְנִי אִמִּי, שְׁכֵחַנִּי אֵלִי.

גַּלְמוּד עִם יְגוֹנִי לַמֶּרְחָק אִנָּשֵׂאָה.

יָם רְחַב יָדָיִם! אִסְפָה נָא נְשָׁמָה,

רַחֶם נָא נִדָּחָה, קוֹדְרָה וּנְכֵאָה.




בּ


כָּהוּ שְׁחָקִים וְשָׁחָרוּ,

הַמַּעֲרָב אִשּׁוֹ יֶרֶב,

עַל כָּל יִלָּחֵמוּ

יוֹם וָעֶרֶב.





מְזָרֵי זִקִּים גַלִּים עוֹרְגִים

לְאוֹר הַשֶּׁמֶשׁ, לִנְשִׁיקָתָהּ,

וְהִיא גּוַֹעַת עִם דִּמְדּוּמָהּ…

חשֶׁךְ אָתָא.





וְאָנוּ גַלִּים בַּאֲפֵלָה,

בְּכִי יְתוֹמִים סָבִיב הָמָה.

לִבִּי קָשֶׁה, מַר וְאִלֵּם –

אֵין נֶחָמָה.




ג


סַעַר קָם, הַיָּם פָּתַח

מַעְיְנֵי עֻזּוֹ הַחֲתוּמִים.

בְּכָל תָּקְפָּם בִּי הֵקִיצוּ

וַיִּסְאֲנוּ הָעֲלוּמִים.





לֹא יְדַעְתִּיכֶם, חַסְדֵי אַהֲבָה,

לֹא אִמַּצְתִּנִי, אֵם יְקָרָה –

אִנָּעֲרָה נָא וְאֵחַד

בַּהֲמוֹת קֶצֶף וּבַסְּעָרָה!





עֵינִי יוֹקְדָה. יָדִי נְטוּיָה,

נַפְשִׁי אוֹרְבָה, עֵרָה –

עַל הַגַּלִּים הַזֵּדוֹנִים

פֶּתַע אֶשְׂתָּעֵרָה!





חָגִּי נַפְשִׁי, חַג חַיַּיִךְ

בְּהִשְׂתָּעֵר הַהֲוָיָה!

לִבִּי רָבַץ מֵת וְאִלֵּם –

עִם הַסַּעַר קָם וְחָיָה.




ד


הִטָּהֲרוּ שָׁמַיִם. יְגֵעֵי מְשׁוּבָה

יִנּוֹעוּ הַגַּלִּים, יִלְחָשׁוּ מִשְׁתָּאִים:

“מֶה הָיָה, מֶה עָבַר?”… וּמִתְרַצִּים עַל זְדוֹנָם

הֵם שָׁטִים בַּחֲשָׁאי, לַמֶּרְחַק נִשָּׂאִים.





רְאֵה, כּוֹכָבִים יַרְעִיפוּ אוֹרָה –

זִיו וְטִיסָה, זִיק וּצְלִיל.

מִכָּל כּוֹכָב עֲלֵי מָיִם

מֵאִיר שְׁבִיל.





תְּהוֹם וּמְרוֹמִים הִתְלַכָּדוּ,

יָם וְשַׁחַק – אֶרֶג פְּלָאִים,

רוּחוֹת יֹפִי וַחֲלוֹמוֹת

זָעִים־בָּאִים.





וַאֲנִי נִשָּׂא תּוֹךְ עֲדָנִים

עָטוּף יִפְעָה שַׁאֲנַנָּה,

וּבְרוּם יָהּ בְּלֵב יָם

כִּבְחֵיק אֵם אִישָׁנָה…













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/31577