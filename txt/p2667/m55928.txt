


	
	ברכת ההמשך
	



22 בנים ובנות בקיבוץ סיימו את חוק לימוּדיהם ומצטרפים
לחברוּת בו. זהוּ המחזור הגדול מקודמיו. המחזור שהניח לפני 12 שנה את היסוד
לבית־הספר המקומי. זהו המחזור המַשלים את מחצית האלף הראשונה של חברי
הקיבוץ. עם הבנים והבנות הללו הגיע קיבוצנוּ ל־517 חברים, ש־85 מהם נמנים
עם הדור השני. בשנים האחרונות הרבינו לראות בעיקר את הצללים שבחיינוּ, לא
חסכנוּ מעצמנוּ את שבט הביקורת והצלפנו בו על ימין ועל שמאל. אמנם יודעים
אנו, כי לא נגוזו ולא נעלמו גם האורות, אך משוּם־מה השארנוּ אותם גנוזים
ו’חששנוּ' להעלותם, וכך אנוּ מציירים לעצמנוּ לעתים קרובות תמוּנה מסולפת
ממציאות חיינוּ, שצלה מרובה. כביכול, מן האור שבה.





המבחן הגורלי: הדור השני

לפחות ביום זה, יום הצטרפות שככה נוספת של בנים לחברוּת
בקיבוּץ, נשתק לרגע קט את קולות הקינה, שרגילים אנוּ בהם, ונשים דעתנוּ
ורגשותינוּ לברכת ההמשך של הדור השני למפעלנוּ. אוי לתנוּעה שאין לה המשך.
גזר־דינה נחרץ לניווּן ולחיסול. וגם לתנוּעתנוּ הקיבוצית זהוּ המבחן
העיקרי, ואף כי שׂבענוּ אכזבות וכשלונות לא מעט בקליטת סוגי נוער שונים, לא
יפסיקו הכשלונות אף בעתיד את מאמצי הקליטה. יודעים אנוּ נאמנה, כי אין מבחן
גורלי יותר לתנוּעה הקיבוצית, לעצם קיומה ועתידה, משאלת הקליטה של הדור
השני שנולד ונתחנך בקיבוּץ. לאחר עשרות שנות קיוּם הקבוצה בארץ, ולמרות
העוּבדה כי מבחינה היסטורית רחוקה יותר, אנו מהווים עדיין ‘אכספרימנט
סוציאלי’, הרינוּ יודעים, כי בחתירתנוּ הבלתי־פוסקת לעיצוּב דמוּת וצורת
קבע לישוּב הקיבוצי, עלינוּ להבטיח קודם כל את רציפוּת הדורות. יִשוּב
‘נורמלי’, הווה אומר – כל סולם הגילים ושילוב כל הדורות במעשי היצירה
הקולקטיביים במשק, בחברה, בתרבות, בהגנה, בפעילות ציבוּרית, בחינוך ובחיי
תנוּעה ערים ופעילים. זהו היסוד אשר בלעדיו לא יִכּון הבית הקיבוצי
כבית־חיים.





חלוציות גם במשק ותיק

יחד עם זאת אסור כי נתעלם מן הסתירה הפנימית הקיימת בין
הצורך האובייקטיבי של הקיבוץ – צורך משקי וחברתי כאחד – לקלוט את הדור השני
בתוכו פנימה ולהפקיד בידו את העמדות הרבות המחכות לו במשק, ובין הצורך
הסובייקטיבי של הנוער הזה (בחלקו לפחות) שלא להסתפק בהמשכיות הרגילה,
היומיומית, של מעשי האבות, אלא לשתף עצמו במעשי יצירה בראשיתיים, במקומות
ובתנאים אשר יַקנו גם לו את הרגשת החלוציות המלאה, שהיתה נחלת הוריו ושעליה
הוא יודע מתוך סיפוּרים בלבד, בלי לחוש בה בהוָיה הקיימת היום במשק הותיק.
אמנם אנו טוענים לבנים, ובצדק, כי לא פּסה חלוציות גם במשק הותיק וגם בתוכו
יש כר נרחב לפיתוח משקי, לפעילות חברתית ולהתגייסות ציבוּרית, אך כבר העיז
להגיד בפומבי איש נהלל ותיק, ממיסדי תנוּעת המושבים, כי המרחק בין נהלל של
היום ולבין מושב עולים בנגב, גדול מן המרחק בין תל־אביב של 1920 ובין נהלל
בשנת היוָסדה. ייתכן כי ישנה הפרזה מסוּימת בהגדרה חריפה זו, אך בכל זאת יש
בה איזה גרעין של אמת. שממת הערבה, הנסיונות הראשונים לנטוע בה ישובים
חקלאיים כעין־גדי, עין־רדיאן1, עין־יהב
ושדה־בוקר – מבליטים כיום את תפקידיה החלוציים של מדינתנו ביתר שׂאת מאשר
נקוּדות ישוּב בנוּיות בחלקים אחרים של הארץ. גם אום־ג’וני2
לפני 46 שנה היתה ‘עין־גדי’ של היום. לכל תקופה בתולדות
התישבותנו היה מרכז־כובד משלה. וכשיש מרכז, אין זאת אומרת שכל יתר החלקים
אינם חשובים, או אינם חלוציים, או שאפשר ‘להסתדר’ בלעדיהם, אך יש נקוּדות
תורפה, או נקוּדות סכנה מסוימות המחייבות הסתערות מיוחדת, ואז אנוּ אומרים:
דרושה לנוּ תנופה חלוצית מחודשת. ברוּר, שלנגב השומם אורבת סכנת ניתוק מן
המדינה. הנגב השומם קורא למסתננים, לפשיטות ואף לפלישות; הנגב משמש איפוא
סיסמה חינוכית למיטב הנוער, סדן למעשי יצירה מן היסוד, וכתובת לכל ‘בחור
וטוב’ בישראל.

האין מנוס מן הסתירה הפנימית אשר לתוכה נקלע לעתים בן
קיבוץ: בין חובתו כממשיך במשק בו הוא נולד, גדל ונתחנך, ובין הצורך הנפשי
להיות שותף למעשים חלוציים חדשים בנקוּדות המוקד העיקריות של העם
והמדינה?





צה"ל – הזדמנות לבנים למלא שליחות

לא קל לענות על שאלה זו. כל תשובה פסקנית טומנת בחוּבּה
סכנות רציניות. אם נרצה לחנך את בנינוּ לראיה אכּסקלוסיבית של צרכי המקום
בלבד, אורבת סכנה כי נגדל דור צר־אופק, פיליסטרי וקצוּץ־חזון, ואם נשים את
הדגש רק במשימות החלוציות החדשות וביציאה לנקוּדות ספר צעירות – נמצאנו
מסכנים את עצם קיוּמו של המשק הותיק. מצב זה מסמן לנוּ בהכרח את ‘שביל
הזהב’ היחיד בו עלינוּ ללכת, ולמעשה הולכים בו כל זרמי ההתישבות הקיבוצית.
היסוד של שילוב הדורות בישוב הקיבוצי חייב להישאר, אחרת אין לו תקומה. אך
יש ויש דרכים לשיתוף הדור השני גם במסכת היצירה החלוּצית המתרקמת מעבר
לחומות יִשוּבו־קיבוּצו. בשלב הראשון נותן השירות הצבאי לבנינו ולבנותינוּ
הזדמנוּיות למכביר למלא שליחוּת חלוצית בחינוך הנוער העולה במסגרת הנח“ל
והגדנ”ע, בהדרכת ישובים צעירים והיאחזוּיות בנגב ובספר, במילוּי משימות
בטחוניות בצוּרות רבות ושונות.

לפני בנינו המצטרפים היום לחברות בקיבוץ עומד קודם כל
המבחן האישי של כל אחד מהם בשלב ראשון זה, ומן הראוּי לזכור, כי צבאנוּ
על־פי מִבנהוּ ורוּחו מאַפשר לכל הרוצה לקיים שליחות חלוצית נאמנה לעשות
הרבה יותר ממה שנובע מנוסחת הפקוּדה הפורמלית. בפורמַציות השונות של צה"ל,
ולאור תפקידינוּ המיוּחדים בחינוך, בהדרכת עולים חדשים, בהתישבות וכו', יש
מקום רב ליזמה אישית ברוּכה, למסירות, להרגשת אחריות לכל מפעל ומבצע. נאַחל
לבנים כי יעשו בכל אלה כמיטב יכלתם.

גם בגמר השירות הצבאי אין להכריז על תור ההתפּרקות
וההסתגרות בחדר המשפחה הצעירה או בחדר הרווקים ‘הפרינציפּיוניים’.
תנוּעתנוּ התחילה להסתער בזמן האחרון על שכבה חשובה זו של הנוער במשקים
ולתבוע ממנה התגייסות לעבודה בנוער ובישוּבי הערבה; התחילה, אך לא התמידה,
בכל אופן רבות הוזנח בשטח זה. הופיעוּ סימנים מדאיגים של אדישות ואַפטיה
לכל ענין בעל ערך תנוּעתי ומדיני כללי. נדמה לי, כי בין האמצעים המכוונים
להפעלת השכבה של גומרי השירות הצבאי בשטח המקומי והתנועתי־כללי (הא בהא
תליא), ‏יש לחשוב גם על ארגון ‘חוגי נוער’ מקומיים, אזוריים וארציים,
במקביל ל’חטיבה' המכילה את בני הקיבוצים עד גיל ההתגייסות.





שאלת מיזוג הדורות

בקיבוץ גדול כקיבוצנוּ לא נשיג את מטרת מיזוג הדורות
על־ידי זה שנאמר לכמה עשרות בנים: ‘קיבלנו אתכם לחברוּת, מעתה והלאה בעלי
זכוּיות וחובות שוות אתם, לכו והתמזגוּ בקהל החברים’. אין להתעלם לא מקשרים
חברתיים של חוגים שונים בקיבוּץ גדול ולא מהבדלי גיל. יש להעדיף ‘חוג נוער’
מאורגן הנפגש לעתים מזומנות ודן באופן חפשי (ללא הצבעות מחייבות) בבעיה
מקומית המעסיקה את הקיבוץ, או בבעיה תנוּעתית פוליטית כללית, על קיום כמה
חוגי נוער המופעלים לפי ‘היירארכיה’ חברתית מקרית, הנפגשים בכמה חדרים
וּמשוחחים על אותם הנושאים שאין מקליטים אותם ל’קול
אפיקים'3 .

ייתכן ואין זה מקרה שלא קם עד עתה ‘חוג הנוער’ באפיקים.
מספר קטן של בני נוער אינו מאפשר הקמת חוג כזה, אוּלם כדאי לזכור כי עד
ראשית השנה הקרובה 1955 יחזרוּ מן השירות הצבאי כ־15 בנים וּבנות ועם
הקודמים יִוָצר הרקע המאפשר הקמת החוג ללא דיחוּי. יש חוששים כי דיונים
ב’חוג נוער' סגור, כביכול, ישמשו עילה להתלקחות ‘מלחמת אבות ובנים’. אין
טעות גדולה מזו. יש להעדיף כל ‘מלחמה’, כלומר, אקטיביות של נוער, הבעת דעה
וכו'; וכשתהיה ‘מלחמה’, מסופקני אם תהיה דווקא בין אבות לבנים. בהרבה
ענינים עקרוניים קיבוציים עומדים ‘על החומות’ דווקא ותיקים, ויש בין
הצעירים המוכנים לוַתר, וכן להיפך. אם עלוּלות להיות ‘חזיתות’ בשאלה זו או
אחרת – הן ודאי תהיינה ‘מעורבות’.





ההשתלבות היא אורגנית

השאלה היא איך נוכל להחדיר בהרגשת הבנים את הבטחון, כי
יצליחו להשתלב בענפי המשק החקלאי והתעשייתי, בחברת הבוגרים על כל גילוּייה
ועל יסודות קיוּמה כחברה. איך נוכיח להם שהאורגניזמוס הפנימי, המקיים את
החברה. עדיין מתפתח ועומד בעצם התהווּתו. הרי יש הכרח אובייקטיבי בכך, שהבן
יתפוס את מקומו בכל שלבי הקיבוץ. ההשתלבות היא אורגנית מפני שהבנים נעשים
הגורמים, שעליהם המשק נישא, בשוּתפות עם החברים ובהבנה אתם.

הציבוּר שואל אם נכונה הגישה, להעמיד שנה שנה לפני הבנים
את שאלת ההכרעה. ההצטרפות לקיבוץ צריכה להיות אורגנית ולא מכנית. הנער צריך
להתחנך על אהבה לביתו הקיבוצי, עליו להיות מצוּיד במטען רעיוני שיכה את
שרשיו בבית ויפרוש כנפיו על התנוּעה כוּלה. אכן, בתקוּפת המעבר חייב
הקיבוּץ לעזור לנוער בפתרון הבעיות – לא להזעיף אליו פנים, אלא לקבלו
באהבה. על כל חבר להבין, כי הנוער במשקנו שונה מאתנו, כי הוּא גדל בתנאים
אחרים, כי חסר הוּא אותה מורשה שיש להוריו. הבעיה היא כיצד לבנות את הגשר
לנוער לא על־ידי כך שנרצה שידמה אלינוּ בכל – זוהי אחת האוטופיות הגדולות.
עלינוּ לבנות את הגשר על־ידי כך שהנוער, על־פי יכלתו הוּא ולפי גישתו הוּא,
יעשה עם הוריו את המלאכה. נראה בנוער שותף לנוּ ואל נעמידנוּ במצב של תובע,
אלא גם במצב של נתבע.

ניסינוּ, בהזדמנות זו של כניסת בנים ובנות לקיבוץ, להעלות
בקצרה בעיות מספר המעסיקות את החברים ואת הבנים כאחד. ודאי, דרוּשות גם
מסקנות מן הדברים, אך אותן יש לבצע הלכה למעשה. אך כל מה שנאמר וכל התלבטות
שהיתה בעבר, או תהיה בעתיד – לא יכלוּ להאפיל על הרגשת הכוח נוכח גידוּלו
של הקיבוץ הבא מתוכו, נוכח גידול אורגני, שרשי – המביא עמו את ברכּת ההמשך
הבטוח.

שאו איפוא, כל המצטרפים היום לקיבוץ. מבניו ומחניכיו, את
מיטב הברכות והאיחוּלים ליציאתכם בשם הבית המשוּתף לנוּ למלא את שליחוּתכם
החלוצית.

יולי 1954










יטבתה  ↩



דגניה  ↩



בשעתה פעלה באפיקים תחנת שידור פנימית:  ‘קול־אפיקים’  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55928