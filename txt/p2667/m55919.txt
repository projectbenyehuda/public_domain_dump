


	
	מדינה יהודית
	



חלום דורות, ערגת מיליונים של עם נודד, המפוזר והמעונה בין
גויים, תפילת ישראל זכה, חרישית מאות בשנים, תקוַת מורדים והרוגי מלכות
ברגעי העליה לגרדום, חזון מעפילים גיבורים, תקות התקוות של עמנוּ, חלום זה
– האומנם ניצבנו היום על סף פתרונו?

אכן, דלה שפת אנוש מהביע את ההומה בלב; אחת נדע – בהולם
אחד דופק היום כל לב ישראל מקצה העולם ועד קצהו: במחנות הנידחים על האדמה
הטמאה, בגירוש קפריסין, בארצות ערב הקרובות והרחוקות, באמריקה הגדולה ואף
בברית־המועצות. עיני כל נשוּאות הנה, אל זו הארץ היעודה ואל זה הישוּב –
גרעין תקומת עם ושחרוּרו.

טבעית ומובנת השמחה המתפרצת ועולה על גדותיה. אשרי הדור שזכה לטיפת הנחמה בים של יסורים, למעט1

…המדינה היהוּדית, לפני שתיהפך עוּבדה גיאוגרפית
ופוליטית, חייבת להיות עוּבדה נפשית ומוּסרית בלב כל יהוּדי ויהוּדי. מכאן
ישאב כוח ועידוד במערכה הגדולה.

יום החג יחלוף. העבודה הגדולה, העיקרית עדיין לפנינוּ. ואת
העבודה הגדולה, הקדושה תלווה כל יום, כל שעה סכנת ההתנקשות. יד אחת עושה
בעבודה ואחת – תחזיק בשֶלח. נבנה תוך התגוננוּת ונתגונן תוך המשך מזורז של
בניה. נפריח את שממות הארץ, והכל למען העיקר – לכנס את פזורי ישראל במולדתם
החפשית והעצמאית.





30.11.47










הפסוק – בכתב־היד – אינו גמור  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55919