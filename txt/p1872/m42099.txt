


	
	[לְבָבִי חָלְפוּ יָמַי כְּהֶגֶה]
	




͝ – – – ͝ – – – ͝ – –



לְבָבִי חָֽלְפוּ יָמַי כְּהֶגֶה / וְיֵשׁ בֵּינִי וְהַמָּוֶת כְּמִצְעָד

הֲלֹא צָבָא עֲלֵי־אֶרֶץ לְכָל־חַי / וְיֵשׁ לַכֹּל זְמָן קָצוּב וְיֵשׁ עַד

זְמַן חַיֵּי מְתוּשֶׁלַח וְיֶרֶד / כְּבָר עָבַר וּפָנָה לַעֲדֵי־עַד

וְאָמְנָם אֶל־חֳלִי זִקְנָה וְשֵׂיבָה / צֳרִי אַיִן וְאֵין רוֹפֵא בְגִלְעָד

וְאֵיךְ אֶמְצָא מְנוּחָה אוֹ רְוָחָה / וְלַשּׁוּחָה אֲנִי קָרוּא וְנוֹעָד

אֲשֶׁר חָלָל אֲנִי אֻמְלָל וְשׁוֹלָל / לְתוֹלָעִים אֱהִי לָבַז וְלָעַד

בְּלֶכְתִּי עַל־שְׂפַת קִבְרִי וְכִמְעַט / בְּתוֹכוֹ מָט אֱהִי נִשְׁמָט וְאֶמְעָד

וּמָה אֹמַר בְּתֵת חֶשְׁבּוֹן לְקוֹנִי / וּמִלַּת מָה בְּפִי אַיִן וְאֵין עַד

וְעַל־זֹאת אָחֲזוּ אוֹתִי חֲבָלִים / וְעַל־זֹאת יֶהֱמוּ מֵעַי וְאֶרְעָד

פְּנַאי אֵין עוֹד מְהֵרָה שׁוּב לְבָבִי / לְצוּר חַנּוּן וְלָךְ יִהְיֶה לְמִסְעָד

מְנֵה וּסְפֹר שְׁנוֹת חַיַּי וְתִמְצָא / אֲשֶׁר עוֹלִים בְּמִסְפָּרָם עֲדֵי עַ"ד.



(1692)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42099