


	
	[שִׁמְעִי כְּלִילַת הוֹד וְחֵן בִּמְאֹד]
	



שִׁיר בְּשֵׁם פַּפּוּס בַּעַל הַמָּלוֹן לַחֲשׁוּקָתוֹ


– – ͝ – – – ͝ – – –



שִׁמְעִי כְּלִילַת הוֹד וְחֵן בִּמְאֹד / אֶל־צַעֲקַת פַּפּוּס וְרִנָּתוֹ

גּוֹעֶה כְמוֹ־שׁוֹר כַּחֲמוֹר נוֹעֵר / לָךְ כִּי אֲתוֹנוֹ אַתְּ וּפָרָתוֹ

לִבּוֹ כְּבָר קָלִי וְכַצָּלִי / בִּשְׁפוּד אֲהָבִים הוּא וְלִבָּתוֹ

הִשָּׁקְפִי עָפְרָה בְּעַד אֶשְׁנָב / וּרְאִי בְצוּרָתוֹ וְתַבְנִיתוֹ

כִּי נָפְלוּ פָנָיו וּמֵעֵינָיו / לֹא פָֽסְקוּ בִּכְיוֹ וְדִמְעָתוֹ

קֶרַח בְּקָרַחְתּוֹ וְגַבַּחְתּוֹ / הֻשְׁלַךְ וְטַל נִמְלָא קְוֻצָּתוֹ

דּוֹמֶה אֱלֵי חָתוּל אֲשֶׁר עַל־גַּג / בּוֹדֵד וְיִתְמוֹגֵג בְּרָעָתוֹ

קוֹרֵא נְהִי נִהְיָה בְּקוֹל מָרָה / יַעַן עֲרָפֶל שָׂם חֲתֻלָּתוֹ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42098