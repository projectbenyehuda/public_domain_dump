


	
	[כִּי צַרְתִּי צוּרוֹת־חַיִּים בֶּחֳמָרִים]
	




כִּי צַרְתִּי צוּרוֹת־חַיִּים בֶּחֳמָרִים.

קָרְבַּן יִצְרִי, אִשָּׁה, לֹא אֲרַחְמֵךְ;

שָׁם בִּדְבִיר הָרֶצַח, הֵיכַל רַחְמֵךְ,

פָּרְחָה כְּהוּנָה וַיַּעַל צִיץ הַגְּבָרִים.



מִיּוֹם נִפְרַדְנוּ רוּחִי כָּמְהָה רוּחַ,

וּמוּמֵנוּ זֶה מִזֶּה מִשְׁתַּלֵם;

דְּבוּקִים אָנוּ, פְּרָצִים שׁוּב מִתְמַלְּאִים

וּשְׁנִיּוּתֵנוּ אִחָה בֵּן מָשׁוּחַ.



בֵּן מָשׁוּחַ – מֵחַיַּי יִבְחַר חַיָּיו,

יַחֲרֹת חֹק בְּחֻדּוֹ שֶׁל הַסַּיָּף,

כִּי לְכָךְ נוֹצַרְנוּ, כִּי עַל כָּךְ הִשְׁלַמְנוּ.



יֵשׁ בַּדָּם מִיסוֹד הַמַּפְרִיא וְהַמְטַיֵּב,

יִשְׂמַח אָב הַזַּכַּאי, גַּם הַחַיָּב,

שְׁנֵינוּ אֶחָד הוּא, וּבִבְנֵנוּ תַמְּנוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17207