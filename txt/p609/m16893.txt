


	
	[אֶתְמוֹל עוֹד הָיִיתִי חַלָּשׁ]
	




אֶתְמוֹל עוֹד הָיִיתִי חַלָּשׁ

וְהַיּוֹם נִהְיֵיתִי מוּצָק;

וּכְמוֹ תַחַת הַשָּׁמַיִם

עַמּוּד בַּרְזֶל פִּתְאֹם הֻצָּג.



אָכֵן צַיָּר כְּלָל אֵינֶנִּי,

אַף לֹא פַּיְטָן, לֹא פִילוֹסוֹף;

אָרוּר מֹחַ, אֲשֶׁר הָגָה,

אָרוּר אָדָם, אֲשֶׁר כָּתָב.



בְּרַם לֹא תַמּוּ עוֹד הַנְּפִילִים

וּמִזַּרְעָם יֵשׁ עֲדַיִן;

לָכֵן יִשְׂגַּב כֹּחַ בַּרְזֶל

וְיִשְׁתַּבַּח תּוּבַל קַיִן.



מַה־לִּי שְׁאֵלַת רֵאשִׁית־אַחֲרִית,

חֵקֶר נֶפֶשׁ, חֶשְׁבּוֹן קִצִּים;

קֻרְנָס יֵשׁ לִי – וּבַצּוּרִים

אַךְ עַד יֵרַד מַבּוּל גִּצִּים.



אוֹ הַנִּיחוּ וְעָקַרְתִּי

מִנִּי שָׁרְשׁוֹ מִגְדַּל עֹפֶל;

וּבְהִשָּׁחֵת מִפְעַל אָדָם –

אֶלְעַג לַעַג מֵפִיסְתּוֹפֶל.



אוֹ תָפַשְׂתִּי קַרְנֵי הֵיכָל,

בָּעַמּוּדִים שֶׁבַּתָּוֶךְ;

וּבְהִכָּשֵׁל הַיְצִיעִים –

יִרְחַב לִבִּי לִי וְרָוַח.



אוֹ אֶנָּשֵׂא אַרְצוֹת קְדוּמִים,

אֶבְחַר דַּרְכִּי לִי רוֹמָאָה;

וְהַקִּרְקָס כָּל־כָּךְ גָּדוֹל,

וְהַזִּירָה כָּל־כָּךְ נָאָה.



שָׁם עִם שַׁאֲגַת אַרְיֵה אֶתְגָּר

וְעִם דַּהֲרַת הַסּוּסִים;

הֵן אָנֹכִי מִמִּשְׁפַּחַת

גְּלַדִּיאַטוֹרֵי קִרְקָסִים.



הַס, בָּעֶלְיוֹן הַיָּצִיעַ

לַחַשׁ רַחַשׁ, חֶדְוַת עַלְמָה;

בְּרוּכָה אַתְּ מִפִּי הַגְּבוּרָה

אֲשֶׁר חָלְקָה לָךְ מִצַּלְמָהּ.



לָכֵן יִשְׂגַּב דּוֹר הַנְּפִילִים,

וְהַפַּיְטָן לְבֶן־הַפָּנִים

יָבֹא יִפְרֹט עֲלֵי נִבְלוֹ

מִזְמוֹר שִׁיר עַל הָאֵיתָנִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16893