


	
	פֶּתַח־תְּפִלָּה
	




אֵל אֱלֹהֵי בְּדִידוּתִי

הַקְּדוֹשָׁה וְהָאֲיֻמָּה,

אֲשֶר נָפַחְתָּ בִּי חִידַת יַהֲדוּתִי

הַגְּלוּיָה וְהַסְּתוּמָה;

אֲשֶׁר הִדְלַקְתָּ בִּי אוֹר הָאָדָם

לְכָל גַּוָּנָיו

וּבְחַרְתַּנִי לִהְיוֹת כְּסֵמֶל, שֶׁקָּדַם

אֶת דּוֹרוֹ וְאֶת שָׁנָיו;

הַמַּגְרִיסֵנִי עֶרֶב, בֹּקֶר וְצָהֳרָיִם

חֲצָץ מִדְבָּר וַאֲבָנָיו

וּמְפַתֵּנִי בְּמֹתֶק הַיַּיִן,

הַמְשֻׁמָּר עוֹד בַּעֲנָבָיו;

הַמּוֹקִיעֵנִי יוֹם יוֹם עַל פְּנֵי תְּהוֹם

שֶׁל מַעֲמַקַּי

וְאַף עַל פִּי כֵן הֶחֱיִיתַנִי עַד הֲלֹם

וְלֹא פֵּרַקְתַּנִי לַחֲלָקַי –

אַל מִמֶּנִּי גַּם מֵעַכְשָׁו תִּתְעַלֵּם

וְהָייתָ עִמִּי, נִיצוֹצַי לְכַנֵּס

כְּדֵי לְהוֹדוֹת לְפָנֶיךָ בְּלֵבָב שָׁלֵם

עַל הַחֶסֶד שֶׁגָּמַלְתָּ עִמִּי וְעַל הַנֵּס.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16982