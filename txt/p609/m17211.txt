


	
	[וְהַשָּׂטָן שׂוֹחֵק שְׂחוֹקוֹ הַהִתּוּלִי]
	




וְהַשָּׂטָן שׂוֹחֵק שְׂחוֹקוֹ הַהִתּוּלִי,

לָמָּה בָּא הָאִישׁ וּלְהֵיכָן פָּנָיו;

הֲיַבְעִיר עִיר בְּלַפִּיד אֵשׁ שֶׁגָּנַב?

שׁוֹמֵר, עוּרָה, אַרְצִי, אַרְצִי, חוּלִי!



שְׁמַע עִם לַיְלָה זֶה בִּרֵעָהּ הַחֲצוֹצְרָה,

וּרְאֵה פְּנֵי תֵבֵל זוֹ וּדְמוּת דְּיוֹקְנָהּ;

זִנֵּק כְּפִיר וּבֶטֶן אֵם נִתְרוֹקְנָה,

אוֹי לָאֵם מִבְּנָהּ וְאוֹי לָאֵשׁ מִיּוֹצְרָהּ



צֵיזַר עִם לִגְיוֹנוֹֹת, רִיטְשַׁרְדְּ לֵבָב נָחוּשׁ,

קוֹל מָשִׁיחַ עַל הַחֲמוֹר הַכָּחוּשׁ?

מֹר וְנֵרְדְּ וּקְצִיעָה עִם עֲשַׁן הַזְּבָחִים!



שָׂטָן כּוֹרֶה, לִילִית הִיא הַמְקַטְּרָה,

בְּנוּ, גַּם עָרוּ עִיר בְּחַסְדֵי קְלֵיאוֹפַּטְרָה,

הֲנִמְצָא פְּתוּחִים אוֹ אֲטוּמִים פְּתָחִים?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17211