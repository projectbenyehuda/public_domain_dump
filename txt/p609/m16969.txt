


	
	הַאֶקְרָא לָרָעָב?
	




וְאָז בִּהְיוֹת רָעָב בִּכְנַעַן

וּבְרֹאשׁ חוּצוֹת — הַזַּעַק, וּבַחֲדָרִים — הָרֶטֶן

עִם כָּל מְרוֹרַת הַפֶּתֶן,

הַאִם לֹא חָבַשְׁתִּי חֲמוֹרִי הָבֵא לָהֶם קְצָת טַעַן

כְּדֵי מַלֵּא הַבֶּטֶן?



עִמָּם זָעַקְתִּי: לֶחֶם, לֶחֶם, לֶחֶם!

וְלֹא חָלִילָה מִפְּסָלְתָּהּ שֶׁל פְּסֹלֶת —

מִקֶּמַח סֹלֶת:

אַךְ מַה מְּאֹד חָטָאתִי וָאֶנָּחֶם

עַל כָּל גַּרְעִין טִפַּחְתִּי וְכָל שִׁבֹּלֶת.



כִּי עֵת צִמְּחָה קָרַחַת אֲדָמָה — הָפַךְ לִבָּם קָרַחַת,

וְכֵן בִּמְלֹא זֵיתִים כָּל כֹּפֶשׁ —

סָחֲטוּ, אֲהָהּ לִי, גֶּזֶל, חֹנֶף, טָפֶשׁ;

וְכָל שֶׁהֶעֱסִיס תַּפּוּחַ עִם הַגֶּפֶן יַחַד

כֵּן בָּאֲשָׁה כָּל נָפֶשׁ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16969