


	
	קָרְבַּן אֵם
	




אַתָּה, אֵלִי, הֵיטַבְתָּ מְאֹד יָדוֹעַ,

אֲשֶׁר חוֹלַת

אַהֲבָה שָׁכַנְתִּי לְרַגְלֵי גִּלְבּוֹעַ

וּבְנִי בְּכוֹרִי לִי שָׁם נוֹלַד.



יָדַעְתָּ צַעַר אִמָּא מִטַּפֵּחַ יֶלֶד

בְּדֶלֶף וְשָׁרָב;

בְּדַלּוּתִי חָסַכְתִּי לוֹ בֵּיצַת הַתַּרְנְגֹלֶת

וְכָל טִפָּה חָלָב.



בֶּן שְׁלֹשׁ עֶשְׂרֵה קָרָא בְּשֵׁם כָּל פֶּרַח,

הֵיתִיד הַמַּחְרֵשָׁה;

אַחֲרֵי בַּעֲלִי הָלַךְ דוּמָם בִּמְשֹׁךְ הַזֶּרַע

עַל אֲדָמָה טְרֵשָׁה.



בֶּן שְׁבַע עֶשְׂרֵה הָיָה בִּקְרֹא עֲרָב לְמֶרֶד,

וְהוּא, מַחְמַל עֵינִי, קַנָּא;

מָה אֶתְאוֹנֵן כַּאֲשֶׁר צָנַח עַל הַמִּשְׁמֶרֶת?

הֲרֵי חֻנַּךְ עִמָּנוּ לְעָמָל וּלְסַכָּנָה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16650