


	
	יָגוֹן עָלַי
	




אֶרֶץ מוֹלֶדֶת, שָׁנִים עַל שָׁנִים

אֶקְלֹט רִנּוּנַיִךְ וַאֲכִילֵם;

וּבְעֵת כָּל קְרָבַי מְשַׁוְּעִים וְרַנִּים

תּוֹכֵךְ אֶתְהַלֵּךְ כְּחֵרֵשׁ וְאִלֵּם.



עֶשֶׂר שָׁנִים, שֶׁאוֹתָךְ אֲשָׁרֵת

בְּנַפְשִׁי וּמְאֹדִי כְּעַבְדֵּךְ הַנִּרְצָע;

יָעִיד כָּל נִצָּן, לוֹ הָיִיתִי חָרֵד,

וּבְשָׂרִי, לֹא מָנַעְתִּי מִתֵּת לְפִרְצָה.



אשֶׁר הָיָה זֶה, מֵיטַב הֶגְיוֹנַי,

וְאַף עִם בִּכְיִי לֹא יָדַעְתִּי רָגֹן;

אַךְ אֲהָהּ, אֱלֹהִים, אֱלֹהִים אֲדֹנָי,

מֵעַכְשָׁו לִי קָבַעְתָּ זְמַנִּים לְיָגוֹן.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16961