


	
	[בִּנְעוּרַי הַחַיִּים צָדוּנִי]
	




בִּנְעוּרַי הַחַיִּים צָדוּנִי

וְדָמִי בִּי שָׁאַג לְטָרֶף;

חֲטוֹף מִבְּעוֹד יוֹם מַה־שֶּׁאֶפְשָׁר

חֲטוֹף עַד שֶׁיָּבֹא הָעָרֶב.



וָאֹמַר לְאֹהֶל נְעוּרָי:

שָׁלוֹם לְךָ, אָהֳלִי הַשָּׁקֵט,

כִּי נֶחְפָּז אָנֹכִי לְדַרְכִּי

וְלֹא אֵדַע אִם תָּשׁוּב תִּפָּקֵד.



וּלְאִמִּי הוֹרָתִי אָמַרְתִּי:

אַל־תִּבְכִּי לְבֶן־בִּטְנֵךְ הַהוֹלֵךְ;

אִם אַתְּ הִדְרַכְתִּינִי בֵּית רַבִּי –

הַשָּׂטָן הֶעֱבִידַנִי לַמֹּלֶךְ.



וְאַתֶּם תִּינוֹקוֹת בֵּית־רַבָּן

כְּבָר הוֹלֵךְ אֲנִי אַף מֵאִתְּכֶם;

הוֹי חֻמָּשׁ עִם רַשִׁ"י וְתוֹסְפוֹת –

אֵינֶנִּי מֵעַתָּה תַּלְמִידְכֶם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16877