


	
	שְׂמַח, אָדָם
	




שְׂמַח, אָדָם, בְּיוֹם עֲצֶרֶת,

לָאָסִיף בֵּיתְךָ הַתְקֵן;

אוֹר שְׁקִיעָה עַצְבוּת תַּשְׁכֵּן,

אַךְ דְּבַשׁ נוֹטְפָה עוֹד כָּל כַּוֶרֶת.



יֵשׁ כָּאן בַּיִת. אֵי הַבַּיִת?

עִיר הָיְתָה כָּאן. אֵי הָעִיר?

עַל מְתִים וְעַל בְּעִיר

כְּבָר הַלַּיִל רַד כְּעַיִט.



שְׁתֹל עֲצֵי שִׁקְמִים בְּשֶׁפַע

עַל הַנַּחַל הַשָּׁקֵט;

דַּם רִמּוֹן וְחֲלֵב שָׁקֵד

עוֹד יוֹסִיפוּ חֵן עַל יֶפַע.



שָׂא סַלֶּיךָ עַל הַשֶּׁכֶם,

טֹעַן בָּר וּפְרִי עָנָף;

אַל תָּשֵׁב רֵיקָם פָּנָיו,

פְּנֵי הָאִישׁ, בִּקֵּש פַּת לֶחֶם.



כִּי בְּעוֹד גָּדוּשׁ הָאֹסֶם

בָּא מוֹעֵד שֶׁיִתְרוֹקֵן;

דַע, מָחָר אַתָּה זָקֵן

וְלֹא לָנֶצַח, עֶלֶם, חֹסֶן.



שְׂמַח, אָדָם, בְּיוֹם אַסֶּפֶת

טֶרֶם אֹסֶף עֲצָבִים;

כִּי זוֹרְחִים עוֹד כּוֹכָבִים

לַיְלָה עַל כָּל גַּן וָרֶפֶת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16706