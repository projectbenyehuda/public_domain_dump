


	
	[מִי יוֹדֵעַ חֲלוֹמוֹתַי]
	




מִי יוֹדֵעַ חֲלוֹמוֹתַי

וּמִי תִכֵּן אֶת הִרְהוּרָי;

שׁוּב בָּנִיתִי עוֹלָמוֹתַי

כַּאֲשֶׁר בִּימֵי נְעוּרָי.



וְרָקִיעַ לִי יָצַרְתִּי

כֻּלּוֹ זֹהַר, כֻּלּוֹ תְכֵלֶת;

וְעִם שֶׁמֶשׁ יוֹמָם גַּרְתִּי

וְעִם סַהֲרִי בַּלֵּילוֹת.



וַעֲנָנוֹת בָּאוֹת, יוֹצְאוֹת,

וְרַעְיוֹנוֹת רָצִים, שָׁבִים;

בָּרוּךְ מַדְלִיק הַנִּיצוֹצוֹת,

בָּרוּךְ מַעֲרִיב עֲרָבִים.



סְפָרִים הַרְבֵּה לֹא כָּתַבְתִּי

אֶלָּא סֵפֶר אֶחָד קַיָּם;

אֶחָד מֶרְחָב שֶׁאָהַבְתִּי,

אֶחָד סִפְרִי – הַשָּׁמַיִם.



לַיְלָה – סַהַר עַל מְעוֹנִי,

יוֹמָם – שֶׁמֶשׁ עָלָיו תְּלוּיָה

וְהַמֵּיטָב שֶׁל הִמְנוֹנַי

הוּא הַהִמְנוֹן: הַלְלוּיָהּ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16892