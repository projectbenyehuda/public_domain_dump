


	
	[לָעֲגוּ רֵעַי: שִׁירְךָ יָשָׁן נוֹשָׁן]
	




לָעֲגוּ רֵעַי: שִׁירְךָ יָשָׁן נוֹשָׁן

לְרֹאשׁ מוֹלֶדֶת עוֹד כְּתָרִים אַתָּה קוֹשֵׁר

וַהֲרֵי תִּקְווֹת אָבִיב הִרְכִּינוּ כְּבָר רֹאשָׁן

וְגַן הַחֲלוֹמוֹת הִתְחִיל כּוֹמֵשׁ, נוֹשֵׁר.



עָנִיתִי אֶת רֵעַי: לִי אֵין הִמְנוֹן אַחֵר

שִׁירֵי מוֹלֶדֶת לֹא נָדַם קוֹלָם;

דְּבַר־מָה הִקְדִּים לָבוֹא, דְּבַר־מָה לָבוֹא אֵחֵר,

אוּלָם שִׁירֵי צִיּוֹן חַיִּים חַיֵּי עוֹלָם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16720