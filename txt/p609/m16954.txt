


	
	בְּנֵי חֻלְדָּה
	



(תרפ"ט)






הַחֻלְדָּאִים

לֹא בִּיְּשׁוּ אֶת הָעָם;

הָיָה לֵיל גְּבוּרָה,

לַיְלָה קַר, לַיְלָה חָם.



זָרְמוּ אֲלָפִים,

אֲלָפִים עַרְבִיאִים;

וּבְחֻלְדָּה —

אַרְבָּעָה וְעֶשְׂרִים לְבִיאִים.



הַחֹרְשָׁה נִשְׂרְפָה,

הֶחָצֵר כְּבָר שְׁדוּדָה —

הֲיִסֹּגוּ מֵחֻלְדָּה

גּוּרֵי יְהוּדָה?



וְהֵם מִתְבַּצְּרִים

בְּבֵיתָם מִבִּפְנִים;

אֶפְרַיִם נָפַל —

חֵי שְׁלשָׁה וְעֶשְׂרִים.



הָיָה לַיְלָה קַר,

לַיְלָה חַם, בַּחוּרִים?

נֶעְתְּקוּ הַמִּלִּים,

אַךְ דִּבְּרוּ כַּדּוּרִים.



וּשְׁלשָׁה וְעֶשְׂרִים

בַּחוּרֵי יִשְׂרָאֵל

הֶאְדִּירוּ בַּקְּרָב

אַחֲרֵי חֲצוֹת לֵיל.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16954