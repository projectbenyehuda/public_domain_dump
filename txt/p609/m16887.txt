


	
	[מִי זֶה בָּא לְכָאן מֵאוֹפִיר]
	




מִי זֶה בָּא לְכָאן מֵאוֹפִיר,

הֲמֵהוֹדוּ, אִם מִפָּרָס?

כִּי עַל חֶלְקַת יָם מֵעֶרֶב

אֶת־מַרְבַדֵּי זְהָבוֹ פָּרָשׂ.



לֹא, לֹא יַד תַּגָּרִים פָּרְשָׂה

אֵטוּן טוֹב וּזְהַב פַּרְוָיִם;

סָהַר רָקַם רִקְמַת נֹגַהּ,

טָוָה פָּז וְצִפָּה מָיִם.



רֶטֶט קַל עַל פְּנֵי הַזָּהָב!

סִירָה בָּאָה עִם הַמָּיִם;

אוֹי לַזָּהָב, לַמַּרְבַדִּים,

אֲשֶׂר גְּזָרוּם מִסְפָּרִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16887