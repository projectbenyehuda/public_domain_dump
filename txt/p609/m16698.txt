


	
	חָנֵּנִי
	




תְּפִלָּה לִזְקֵנָה כִּי תַעֲטֹף:

יָלַדְתִּי בָּנִים וְהֵינַקְתִּים בְּשִׂמְחָה,

אַךְ בְּשָׂרִי, שֶׁנָּטוֹף

נָטַף עֲלוּמִים, פְּאֵרוֹ נִמְחָה;

אָמְנָם, עֵינַי עָמְקוּ

וְלִבִּי מַעְיַן אִמָּהוּת,

אַךְ, שָׁדַי, אֲהָהּ, צָמְקוּ

וְחֶמֶד מָתְנַי כְּבָר מָעוּט.

חָנֵּנִי, אֱלֹהַי, וּזְכוּתִי לִי זְכֹר,

שֶׁכֵּן כָּל חִנִּי וְחַסְדִּי, נְצוּרֵי אֱמוּנִים,

מָסַרְתִּי לִילָדַי, לְמִן הַבְּכוֹר

וְעַד לְבַת הַזְּקוּנִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16698