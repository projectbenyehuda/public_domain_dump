


	
	[רַק אִישׁ־עֶרְגָּה יֵדַע]
	




רַק אִישׁ־עֶרְגָּה יֵדַע

מַה מְּאֹד נַפְשִׁי סוֹבֶלֶת;

בּוֹדֵד וּמְבֻדָּד

מִשְׂשׂוֹן הַחֶלֶד

אֶרְאֶה מַה שֶּׁמִּצַּד

מִזֶּה לִרְקִיעַ תְּכֵלֶת;

וַאֲשֶׁר אוֹתִי חָמַד

רָחַק וְאֵין תּוֹחֶלֶת.

לִבִּי סְחַרְחַר. תּוּקַד

בּוֹ אֵשׁ אוֹכֶלֶת.

רַק אִישׁ־עֶרְגָּה יֵדַע

מַה מְּאֹד נַפְשִׁי סוֹבֶלֶת.




י.וו. גֵיטה






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17112