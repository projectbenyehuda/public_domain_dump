


	
	ש.ל. גּוֹרְדוֹן
	



(עִם צִלּוּם פְּנֵי הַמָּנוֹחַ)






הַמַּצְלֵמָה עִם שְׁלֹש רַגְלַיִם

וְאַחַת עֵינָהּ

עָמְדָה לְנֹכַח הַמִּטָּה;

בֵּין שׁל"ג, שֶׁהוּטַל שׁוֹתֵק וּמִתְקַמֵּט

וּבֵינָהּ

חָצַץ הַנֶּצַח,

הַסּוֹד שֶׁבַּמִּיתָה,

אַךְ עֵין הַמַּצְלֵמָה הָרְסָה אֶל הַפַּרְשָׁן הַמֵּת.



וּבַמַּדָּפִים הָיָה נִצָּב כָּל סֵפֶר

וּמְהַרְהֵר דּוּמָם.

אַךְ מָה אָבַל תְּנַ"ךְ בָּאִצְטַבָּה;

שָׁמַעְתִּי בֶּאֱמֹר פְּסוּקִים,

לֹא נִתְפָּרְשׁוּ עוֹד עַד תֻּמָּם:

“יִתְגַּדַּל וְיִתְקַדַּשׁ שְׁמֵהּ רַבָּא”.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16995