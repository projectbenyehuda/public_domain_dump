


	
	עִם פְּתִיחַת הַ"מַּכַּבִּיָּה"
	




כְּמוֹ אֲפִיקִים הִתְאַשְּׁדוּ הַפְּלוּגוֹת

וְכִבְרָקִים הִתְנַצְּחוּ הַצְּבָעִים;

וְהָאִצְטַדְיוֹנָה, לִבְלִי הֲפוּגוֹת,

גָּלְשׁוּ בִּגְלָשִׁים — אַיָּלוֹת וּצְבָאִים.



וּבִסְאֹן הַתְּשׁוּאוֹת וְעִם תִּזְמָרוֹת

עַל מָה הִתְלַחֵשׁ אֲזַי הָאִצְטַדְיוֹן?

— יָפוֹת הַמַּחֲנוֹת, הַמַּחֲנוֹת הַפְּזוּרוֹת,

אוּלָם שִׁבְעָתַיִם יָפִים בְּנֵי צִיּוֹן.



וְשָׁם עִם אַחַת הַמַּחֲנוֹת מִי צוֹעֵד?

פָּעוֹט בְּמַדֵּי מַכַּבִּי מִתְגַּנְדֵּר;

הֶאָח, נֶחְמָדִי, עוֹד נָכוֹן לָךְ מוֹעֵד

לִהְיוֹת מְשׁוֹרֵר אוֹ נְבִיא הַמַּעְדֵּר.



וּרְאֵה: בְּרֹאשׁוֹ שֶׁל מַחֲנֵה נְעָרִים

יַלְדָּה חֲמוּדָה כְּדוֹרֶכֶת בְּאוֹן;

הֶאָח, אַיָּלָה, עַל פִּסְגוֹת הֶהָרִים

וַדַּאי תִּהְיִי מְבַשֶּׂרֶת צִיּוֹן.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17014