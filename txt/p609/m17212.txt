


	
	[הֲנִמְצָא פְּתוּחִים אוֹ אֲטוּמִים פְּתָחִים?]
	




הֲנִמְצָא פְּתוּחִים אוֹ אֲטוּמִים פְּתָחִים?

וּמֵהֵיכָן יֻקְּחוּ הַמַּפְתֵּחוֹת;

עֵת מִנִּגְלוֹת נִקְלֹט צְלִילִים, רֵיחוֹת –

צְבָתוּנוּ בַּנִּסְתָּרוֹת שִׁנֵּי חַחִים.



אָנוּ חֹמֶר מָרְכָּב, יִצְלַח לְהַפְרָדָה?

שְׁוָרִים פּוֹשְׁטִים צַוָּאר אֶל קַטַרְבָּה?

אוֹ בַּפַּלְטִין שֶׁנִּתְמַנָּה שַׂר בָּהּ

אָדָם, – מַהוּ, אַגָּדָה תוֹךְ אַגָּדָה?



אֲהָהּ נִסְיוֹנוֹת קָשִׁים, עֵת מָשִׁיחַ,

כַּת מְכַשְּׁפוֹת תָּפְשׂוּ בַּבָּרִיחַ,

לְחָשִׁים וְהַשְׁבָּעוֹת שׁוֹמְרִים סַף הַבָּאוֹת;



מִקַּלַּחַת עוֹלִים תִּימְרוֹת עָשָׁן,

רֻתַּח סוֹד מֵחָדָשׁ וּמִיָּשָׁן,

וּמֵעֵץ הַנְּצָחִים נוֹשְׁרוֹת שָׁעוֹת, שָׁעוֹת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17212