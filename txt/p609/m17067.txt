


	
	הָרִים
	




הָרֵי יְרוּשָׁלַיִם

הַחֲרֵרִים,

אֲשֶׁר בְּפַסְפֵּס עֲלֵיהֶם צִלְלֵי עַרְבַּיִם –

וְהִתְנַמְּרוּ עִם עוֹר הַנְּמֵרִים.



הָרֵי הַיְשִׁימוֹן,

אֲשֶׁר בְּהִשְׁתַּפֵּךְ עֲלֵיהֶם הָאֹדֶם

לַבְּקָרִים – וְהִוְרִידָה כָּל אֶבֶן כָּרִמּוֹן

עַל הַכַּרְמֶל, וּבָעֲרָה כָּאֹדֶם.



הָרֵי מוֹלֶדֶת,

הַר הַצּוֹפִים וְהַר הַזֵּיתִים,

אֲשֶׁר בְּרֶדֶת

הַלַּיְלָה – וְהָיוּ הָרִים־פְּגָרִים, הָרִים־מֵתִים.



וּבְרֶדֶת הַלַּיְלָה, הַאִם לֹא לָבִיא

מְזַנֵּק אֲלֵיהֶם מִמִּדְבַּר הַשְּׁמָמָה,

וְאִם לֹא נָבִיא

יִשְׁאַג שָׁם עַל יְרוּשָׁלַיִם הַנֶּאֱשָׁמָה?



הוֹי, הֶהָרִים הַמְטֻלָּאִים

בַּרְזֶל וּנְחשֶׁת, הַאִם לֹא מַכַּבִּים

מִתְקַהֲלִים בָּכֶם, וְקַנָּאִים

לֹא יִזָּעֲקוּ הָעִירָה בִּדְרָגוֹת וּבִשְׁלַבִּים?



הוֹי, הֶהָרִים הַחֲשׂוּפִים וְהַקְּרוּחִים,

הַאִם תִּתְנַכְּרוּ אֵלָי,

אֲשֶׁר לֹא מֵעֲלֵיכֶם גָּלְשׁוּ הַמְבַשְּׂרִים, הַשְּׁלוּחִים

בְּשֵׁם אֲדֹנָי?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17067