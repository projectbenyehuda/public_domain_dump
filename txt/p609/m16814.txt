


	
	[אַף הַחֲבַצֶּלֶת אָהַבְתִּי]
	




אַף הַחֲבַצֶּלֶת אָהַבְתִּי,

כָּמוֹךְ הִיא גְאֵיוֹנָה וּלְבָנָה;

יָדַעְתִּי: אֲצִילוּת מָתְנַיִךְ

בְּגִבְעוֹל הַפֶּרַח נִתָּנָה.



גְּבִיעֶיהָ עוֹד טֶרֶם נִפְתָּחוּ

וּכְבָר בָּא אֶל אַפִּי הַבֹּשֶׂם;

וּכְבָר הֲמָמוּנִי הָרֵיחוֹת

וְנֵשֶׁב חֲלוֹמֵךְ הַקּוֹסֵם.



אַף הַחֲבַצֶּלֶת אָהַבְתִּי,

כָּמוֹךְ הִיא לְבָנָה, גְּאֵיוֹנָה;

אֵין זֹאת, מִצּוּף שִׂפְתוֹתַיִךְ

הוּצַק בָּהּ נֹעַם שְׂשׂוֹנָהּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16814