


	
	עִם גַּלְגַּלֵּי חַשְׁמַל
	




עִם גַּלְגַּלֵּי חַשְׁמַל מְנַסְּרִים בְּלֶהָבָה,

עִם רִבּוֹאוֹת שְֹרָפִים מִתְלַהֲטִים־רוֹהִים –

עוֹד אָנֹכִי מַדְלִיק שְׁיָר נֵר שֶל שַׁעֲוָה

וְלֹא אִיעָף מִמְּצוֹא לָךְ דֶּרֶךְ, אֱלֹהִים.



עִם זַלְעֲפוֹת רָעָב וְזַלְעֲפוֹת תַּאֲווֹת

וְעִם בִּלְבּוּל שָֹפוֹת, דּוֹר הַפְלָגָה בָּלַל –

עוֹד אָנֹכִי לוֹחֵש תְּפִלּוֹת לֹא נַעֲווֹת

מִלֵּב אֵינוֹ מוּבָס וּמִתְעַטֵּף חָלָל.



וְעִם חָרוֹן יֶעְשַׁן מִמִּקְדְּשֵׁי עֵדוֹת

וְעִם שַׁוְעַת שְֹרוּפִים עֲלֵי מִזְבַּח עַמִּים –

עוֹד כִּתְמוֹל אֶכְרַע לַחְתּוֹת מֵעֲקֵדוֹת

נִיצוֹץ הָרַחֲמִים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16990