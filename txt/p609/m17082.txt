


	
	אֶל תְּהוֹם אֶקְרָא
	




אֲנִי אֶל תְּהוֹם אֶקְרָא, לִמְרוֹם כָּל צוּק אַעְפִּיל

וְאֵשׁ תָּפְתֶּה אַדְלִיק, אִם לֹא אַדְלִיק אֵשׁ־חַג;

אֲנִי בְּשִׁיר אֲנַס, אֲנִי תְּחִנָּה אַפִּיל,

אֲנִי מִלֵּיל אֶשְׁתֹּק, אֲנִי מִיּוֹם אֶשְׁאַג.



אֲנִי אֶקְרַע לִבְּכֶם, אֶשְׁלַח בּוֹ צִפָּרְנַי,

אֲנִי אֶמְשַׁח פִּתְּכֶם מִשְׁחַת דִּמְכֶם־דָּמִי;

אֲנִי אַבְעִיר שָׂדִי וּבְאֵשׁ אַחֲרוֹן גְּרָנַי

אֲנִי אֶטְבּוֹל פְּצָעַי, אֶקְלֶה אֶת שׁוֹט זַעְמִי.



וְאִם גַּם אָז תִּישְׁנוּ, אֲהָהּ, שְׁנַת עוֹלָמִים –

אֲנִי אַגְדִּיל שָׂשׂוֹן, אֲנִי אַרְבֶּה־אָחֹג.

אֶזְעַק זְעָקָה אַחַת – אַחַר אֶעֱלֶה רָמִים

בִּצְחוֹק.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17082