


	
	קְרָב אֲוִירוֹנִים
	




בִּשִׁמֵי שָׁמַיִם – תִּמְרוֹנִים,

שֳָם יִתְנַצְּחוּ אֲוִירוֹנִים,

שָׁם שְׁנֵי בְּרוּאֵי פְּלָדָה רוֹנִים.



בִּשְׁמֵי שָׁמַיִם שְׁנֵי עַמִּים

אֶל פְּנֵי אֱלֹהַּ נִלְחָמִים

לַיַּבָּשׁוֹת וְלַיַּמִּים.



אֶחָד מוּל הַשֵּׁנִי נִצָּב

וְזֶה אֶל זֶה יַפְרִיץ גִּצָּיו

שְׂרָפִים יִשְׁלַח מִמַּפְצִיצָיו.



אֶחָד נִצַּח אֶחָד גָּבַר,

אָז יִסְתַּחְרֵר כְּמוֹ שַׁוָּר,

כִּכְרֹךְ הַחֶבֶל עַל צַוָּאר.



שֵׁנִי נִפְגַּע וְהוּא צָנַח,

אַחַר נִתְלַשׁ בְּקַו אֲנָךְ

וּפִאַת שָׂדֶה דָמוֹ חָנַךְ.



אָז מִישֶׁהוּ צָהַל: הֶאָח,

וּמִישֶׁהוּ צָוַח: אֲהָהּ;

אַחַר שָׁקַט הַכֹּל, הוּנַח,

אַךְ עוֹד דְבַר־מָה בַּיְקוּם רָהָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16702