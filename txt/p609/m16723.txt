


	
	זֶמֶר יָם
	




הֶאָח, סַבָּלִים,

הֶאָח, סַפָּנִים,

מוֹתְחֵי חֲבָלִים

עַד שִׂיא הַתְּרָנִים.

כְּמוֹ בַּנְּבָלִים

מֵיתְרֵי הָרְנָנִים,

עֲנוּ עִם גַּלִּים

פָּנִים אֶל פָּנִים:

    הַלְלוּ־יָהּ, הַלְלוּ־יָם,

    הַלְלוּ־יָם. הַלְלוּ־יָהּ.



הָעִירוּ שְׁחָרִים

בְּיָם אֵין־סוֹפִים

עַל חוּד הֶהָרִים

הָרֵי הַקְּצָפִים;

מוּצְפֵי זְהָרִים

עִם שֶׁמֶשׁ עָפִים.

שְׂאוּ כַּנְשָׁרִים

רִשְׁמֵי הַשְּׂרָפִים

    הַלְלוּ־יָה, הַלְלוּ־יָם,

    הַלְלוּ־יָם, הַלְלוּ־יָה.



אִם סַהַר יַכְסִיף

רֻכְסֵי הַגַּלִּים,

עָנָן אִם יָעִיב

צִיֵּי חַשְׁמַלִּים –

מַצְפֵּן לֹא יַכְזִיב,

כּוֹכָב לֹא יַעְלִים

מִכֶּם הַנָּתִיב

אֶל כָּל הַנְּמָלִים.

    הַלְלוּ־יָה, הַלְלוּ־יָם,

    הַלְלוּ־יָם, הַלְלוּ־יָהּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16723