


	
	[שְׁנַיִם גּוֹרָלוֹת נָשָׂאתִי]
	




שְׁנַיִם גּוֹרָלוֹת נָשָׂאתִי:

שֶׁלִּי וְשֶׁל עַמִּי;

וַיְהִי כִּי זָעַמְתִּי — עַל שְׁנֵינוּ

שָׁפַכְתִּי אֶת־זַעֲמִי.



וּבַמֶּה אָבֹא וְאֶרְצֶה פְּנֵי עַמִּי

וַאֲבַקֵּשׁ כִּפּוּרִים,

אִם שְׁנֵינוּ נִטְמֵאנוּ בְּזַעַם,

נִקְדַּשְׁנוּ בְּיִסּוּרִים?



וַיְהִי גּוֹרָל אֶחָד עַל רֹאשִׁי

מִשְּׁנַיִם גּוֹרָלוֹת;

כִּי אֶחָד הַכְּאֵב וְהַזַּעַם

וְאַחַת — הַגָּלוּת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16842