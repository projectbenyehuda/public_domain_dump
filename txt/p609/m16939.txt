


	
	בַּמַּחְצֵבָה
	




הָרִים, הָרִים, שֶׁעַד עַתָּה בְּקוֹל דְּמָמָה

לָכֶם אֶגַּשׁ וּבִכְרִיעָה וּבִנְפִילָה

כִּדְבַר אָבִי, שֶׁאֵין כְּזוֹ הָאֲדָמָה

לְתַחֲנוּנִים וְלִתְפִלָּה —

וְאַתֶּם צְחִיחִים, אַתֶּם שְׁמָמָה,

אַתֶּם — הָרֵי סְקִילָה.



לְפִיכָךְ

יָדִי חִדְּשָׁה לָכֶם כֵּלִים;

וְאִם לֹא מוּסַר דְּבָרִים — קְשִׁי עָרְפְּכֶם יִקַּח

מוּסַר סַמָּאֵלִים.

יֻגַּשׁ כָּל הָר לִצְבָת וּלְפִי חָח

וְאֶל חֹד הַשֵּׁן וְהַדֶּקֶר הַזּוֹלְלִים.



וְגַם פַּטִּישׁ

אֲצַו לָכֶם וְאַבְקַת שְׂרֵפָה

וְעוֹד יַד אִישׁ

תֹּאחַז בְּמַעֲרָצָה וּבְמַעֲרָפָה

וְהָרֵךְ קַשְׁיוּת אַרְצוֹ, הָרֵךְ וְהַתִּישׁ

כֵּפָהּ.



וַיְהִי אַךְ שָׂם תִּינוֹק שְׁנֵי גַרְגְּרִים

אֲבַק שְׂרֵפָה בְּצוּק וָכֵף —

וְהֵם מִתְפּוֹצְצִים, מִדַּרְדְּרִים;

וּבַחוּרָה תֹּאמַר לִבְחִיר הַלֵּב;

עֲקוֹר לִי סֶלַע זֶה, בָּחוּר אַמִּיץ שְׁרִירִים —

וְהוּא יַעֲקֹר, וְאַף יְכַתֵּף.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16939