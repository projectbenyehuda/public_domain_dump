


	
	הַתִּשְׁעִים וְשָׁלֹשׁ
	




בְּבֵית יִשְׂרָאֵל כְּבוֹד אָבוֹת עוֹד יַחְזִיק הַמִּשְׁמֶרֶת

מִבֵּית אֱלֹהַי עוֹד יוֹצְאִים מַעְיָנוֹת;

הַלְלוּ בְּשִׂפְתֵי רְנָנוֹת

שְׂמוֹת בָּנוֹת;

בְּבֵית יִשְׂרָאֵל כָּל קִינָה וְדִמְעָה הַנִּגֶּרֶת

הוֹפֶכֶת לִמְקוֹר תַּנְחוּמִים וַעֲתֶרֶת תִּפְאֶרֶת.



וִירֻנַּן בְּחַצְרוֹת אֱלֹהַי לְתִשְׁעִים וְלִשְׁלֹשֶׁת

יָפוֹת בַּנָּשִׁים,

הֵן אָרְגוּ פָּרֹכוֹת לְקָדְשֵׁי קֳדָשִׁים

בְּעֵת תּוֹעֵבָה שְׁאֵלוּן נְחָשִׁים;

בְּבֵית יִשְׂרָאֵל עוֹד תִּנְוֶה טָהֳרַת הַמּוֹרֶשֶׁת

וּבוֹ שִׁיר הַמָּוֶת יִנְעַם מִשִּׁיר בֹּשֶׁת.



הֵן טָבְלוּ וְעָלוּ וּלְאַחַר נִסְתַּפָּגוּ

לָבְשׁוּ כָּתְנוֹת שֵׁשׁ לְעוֹרָן

וַיַּבְהִיק הָעוֹלָם מֵאוֹרָן

וּבְטֶרֶם הֵשִׁיבוּ רוּחָן וּבְשָׂרָן לְבוֹרְאָן –

כּוֹסוֹת יֶשַׁע בְּרֶגֶשׁ מָזָגוּ,

וַיִּקְדַּשׁ יוֹם הַמָּוֶת כְּאִלּוּ יוֹם חַג הוּא.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16651