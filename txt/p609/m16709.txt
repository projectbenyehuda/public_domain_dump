


	
	בִּשְׂדֵה כַּלָּנִיּוֹת
	




מָה רַב הַגִּיל עִם הַכַּלָּנִיּוֹת

בְּגֵי וָהָר בִּימֵי נִיסָן;

נָאוֹת הֵן, חֲסוּדוֹת, מַמָּשׁ צַיְלָנִיּוֹת,

אַךְ יַעַן כִּי הַשֶּׁמֶשׁ מַרְנִינָן וּמַתְסִיסָן, –

הֵן מַחְצִיפוֹת וְנַעֲשׂוֹת קוֹלָנִיּוֹת

בָּאֹדֶם שֶׁלָּהֶן עַד בְּסִיסָן.

וְאַף כִּי מִתְבַּקְּשׁוֹת אַתֶּן לְהִקָּטֵף מֵעַל שְׂדֵכֶן –

חֲלִילָה לִי מִקְּטֹף אֶתְכֵן

אַחַת, אַחַת אַף לֹא יַחְדָּו בַּחֲפִיסָה;

מוּטָב עָקֹר כָּל הַשָּׂדֶה עַל הַתְּלָמִים

אוֹ הָרְגָבִים

וְעַל כַּפַּי לְהַגִּישׁוֹ מִטַּעַם עֲלָמִים

אֶל כָּל אַיֶּלֶת אֲהָבִים

וּלְכָל תִּינוֹק, הַמִּצְטַחֵק בָּעֲרִיסָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16709