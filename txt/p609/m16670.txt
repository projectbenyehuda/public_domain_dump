


	
	סְעֻדָּה
	




הָיִינוּ לְשֻׁלְחָן אֶחָד מְסֻבִּים

וַנֹּאכַל לֶחֶם סֻבִּים;



וְיָשַׁב עִמָּנוּ, וְכַדָּיו מְלֵאִים, הַיַּיָּן,

אַךְ לֹא שָׁתִינוּ אֶלָּא מֵי מַעְיָן;



וְהַלֶּחֶם נִבְצַע לָנוּ בְּמִשְׁקָל

וְהַמַּיִם שָׁתִינוּ עַל הַמִּשְׁקָע,



וּבְכָל זֹאת נַפְשֵׁנוּ לֹא עָגְמָה

וַתִּמְתַּק לָנוּ כָּל לֻגְמָה,



כִּי יָדַעְנוּ: אֶחָד נִסְתָּר וְחָשׁוּב

מֵסֵב עִמָּנוּ, צוֹפֶה וְקַשּׁוּב,



וְהוּא הַנֶּעֱלָם, מְחַלֵּק הַמָּנוֹת

וְאֵין לְשַׁנּוֹת.



וְעוֹד יָדַעְנוּ, אֲשֶׁר עִם רָזוֹן

הוּא צִוָּה לָנוּ חָזוֹן.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16670