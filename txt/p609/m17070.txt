


	
	שְׂרַפְתִּיךְ
	




שְׂרַפְתִּיךְ, יְרוּשָׁלַיִם, מֵאַהֲבָה

וּמִצַּעַר,

וְהִצַּגְתִּי מֵאוּדַיִךְ לְרַאֲוָה

בְּכָל חַלּוֹן וָשַׁעַר,

שֶׁמָּא יְרַחֵם מִישֶׁהוּ וְיִקַּח גַּחֶלֶת

מִמֵּךְ

לְהָפִיחַ זִיק תּוֹחֶלֶת

לְעַמֵּךְ,

אוֹ שֶׁמָּא אֶחָד מֵאֶלֶף וּמֵרְבָבָה

יַנִּיחַ בְּכַף לִבּוֹ רִצְפַּת־אֵשׁ נִשְׁאֶרֶת

וְשָׂרְפוּ זוֹ אֶת זוֹ מִצַּעַר וּמֵאָהֲבָה

עַד הֱיוֹת שְׁתֵּיהֶן תֵּל־אֵפֶר לְמִשְׁמֶרֶת.



שְׂרַפְתִּיךְ, יְרוּשָׁלַיִם, בִּתְפִלָּה

וּבִדְמָעוֹת

בֵּין שִׂפְתוֹתֵיהֶן הַנָּעוֹת

שֶׁל כָּל עֵדָה וּקְהִלָּה;

וּרְאִיתִיךְ עוֹלָה בָּאֵשׁ

עִם לְשׁוֹנוֹת הָאַרְגָּמָן, הַתְּכֵלֶת וְהַכְּחוֹל,

אֲשֶׁר עַל בִּגְדֵי הַמֶּשִׁי, הָאַטְלַס וְהַשֵּׁשׁ

שֶׁל קִבּוּצַיִךְ הַמְגֻוָּנִים בְּכָל שֵׁשֶׁת יְמֵי הַחֹל;

וַתִּגְדַּל עוֹד הַבְּעֵרָה בְּחַגִּים וּבְמוֹעֲדִים

מִשֶּׁנֻּסְּכוּ עַל מְדוּרוֹתַיִךְ שְׁמָנִים וְיֵינוֹת;

וְעֵינֵי הַשְּׁתַּיִם הָיוּ לְכָךְ עֵדִים –

וְאֵין פְּסָק וְאֵין אוֹת.



שְׂרַפְתִּיךְ, יְרוּשָׁלַיִם, מֵחֵמָה

וּמִקִּנְאָה

וְזָרַקְתִּי לְכָל אֶרֶץ וּמְדִינָה

בָּאָדָם וּבַבְּהֵמָה

אֲבָנִים קְלוּיוֹת וְאוּדִים בּוֹעֲרִים

לְהַבְעִיר מֵאַרְבַּע הָרוּחוֹת

אֶת הָרְפָתִים וְהָאַרְמְנוֹת עַל הָרוֹעִים וְהַשּׁוֹעֲרִים

לְזַעְזֵעַ יַבֶּשֶׁת וּלְהַרְתִּיחַ מֵי מְנוּחוֹת,

יַעַן יָדַעְתִּי, כִּי בְּכָל אֲשֶׁר יִפְּלוּ אַבְנִי וְאוּדִי

שָׁם יִמְחֲצוּ גֻּלְגֹּלֶת אֲשֵׁמָה,

וְאֵי־שָׁם יִמָּצֵא גַם יְהוּדִי

שֶׁיִּשְׁתַּלְהֵב עִמִּי בְּקִנְאָה וּבְחֵמָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17070