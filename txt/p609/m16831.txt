


	
	[הוֹי, עַל מָה אוֹרֶבֶת]
	




הוֹי, עַל מָה אוֹרֶבֶת אַתְּ לִצְעָדַי תָּמִיד,

אוֹ שַׁלָּמָה תְקַדְּמִינִי וְאֶת־דַּרְכִּי אַתְּ חוֹסָמֶת!

תְּמוֹל עָדִית עֲדָיֵי כַּלָּה, וְהַיּוֹם — צְעִיף
אַלְמְנוּתֵךְ.

אוּלָם תָּמִיד אַתְּ אִלָּמֶת.



הֹוי, עַל מָה רוֹמֶזֶת אַתְּ לִי וְיַד יְמִינֵךְ מְקָרַבְתַנִי

וּמְרַחַקְתַנִי שְׂמֹאלֵךְ!

וכֵאלֹהִים דּוֹרֶשֶׁת קָרְבָּן אַתְּ, אֶת־דַּם קָרְבָּנֵךְ,

וְכַשֶּׂה לַטֶּבַח קָרְבַּן תְּמִידֵךְ הוֹלֵךְ.



מִי אַתְּ, חִידַת חַיִּים, מִי אַתְּ וְאֵדָעָה,

אֲשֶׁר תִּהְיִי לֵאלֹהִים לִי?

וְאִם כּוֹס רַעַל לָךְ — עָלַי אֶת כּוֹסֵךְ שְׁפֹכִי

וְאִם הַחֶסֶד לָךְ — עָלַי אֶת־חַסְדֵּךְ גְּמֹלִי.



הוֹי, עַל מָה אוֹרֶבֶת אַתְּ לִצְעָדַי תָּמִיד,

חִידַת חַיַּי, סְתוּם גּוֹרָלִי?

אֱלִילָה מִסְתַּתֶּרֶת, סוּרִי, סוּרִי מֵעַל דַּרְכִּי,

אוֹ בִּשְׁמֵךְ הַמְפֹרָשׁ לִי הִגָּלִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16831