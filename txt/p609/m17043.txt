


	
	[נְשָׁקַתְנִי שְׁכִינָה רַכָּה וּנְשָׁקַנִי שַׂר הַתֹּפֶת]
	




נְשָׁקַתְנִי שְׁכִינָה רַכָּה וּנְשָׁקַנִי שַׂר הַתֹּפֶת.

נְשִׁיקוֹת שְׁתַּיִם צָרְבוּ מִצְחִי,

וְזוֹ וְזוֹ עָשׂוּנִי נִצְחִי,

סִמָּנַי הֵם. הַחוֹתָם שֶּׁבַּטֹּפֶס.



וְיֵשׁ בְּכָל יְהוּדִי קְצָת מֵחַיֵּי משֶׁה

וְיֵשׁ בְּכָל יְהוּדִי קְצָת מִן הַיֵּשׁוּעַ;

הַגּוֹרָל נֶחְתַּךְ, הַמַּסְמֵר כְּבָר תָּקוּעַ,

נִתְלָה בֵּן – הֲנִצְּלָה קְהִלָּה קְדוֹשָׁה?



וְלָמָּה תֶהֱמֶה הַר הַזֵּיתִים וְהֹר הֶהָרִים?

שֶׁמֶשׁ אַחַת תְּנַשֵּׁק שְׁנֵי הַקְּבָרִים,

אֶרֶץ יֵשׁ וּבָהּ מִקְדָּשִׁים וְגַרְדֻּמִּים;

עַמִּי הֶעֱמִיד נְבִיאִים, עַמִּי נְבִיאִים הָרַג,

עַמִּי תִּקֵּן עֻלִּים, עַמִּי עֻלִּים פָּרַק,

עִם תְּחוּם יִשְׂרָאֵל גּוֹבְלִים כָּל הַתְּחוּמִים.




כתובים, תרפ"ז






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17043