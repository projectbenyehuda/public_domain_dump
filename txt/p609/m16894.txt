


	
	[אֲנִי וָאַתְּ רָדַמְנוּ עַד שֶׁקַּמְנוּ]
	




אֲנִי וָאַתְּ רָדַמְנוּ עַד שֶׁקַּמְנוּ,

לֵב לַלֵּב כְּבָשָׂר אֶחָד דְּבוּקִים;

וּכְשֶׁגּוֹלָמֵנוּ קִבֵּל חֻקִּים

וְגוּשֵׁי גוּף בְּתַו הַמִּין נִסְתַּמְנוּ,



אָז יַצְלִיף מִשָּׁמַיִם שׁוֹט חֲזִיזִים

וַיְשַׁסְּעֵנוּ שֶׁסַע וַנִּפָּרֵד;

וּמֵאָז פְּלַג גּוּף אֶל פִּלְגּוֹ חָרֵד,

וַנְּשַׁוַּע אִישׁ אֶל אִישׁ מִשְּׁנַיִם זִיזִים.



וַיְהִי בְּהַפְרִיד בָּנוּ שׁוֹט אַכְזָרִי,

נִבְעָה מוּם בִּבְשָׂרֵךְ אַף בִּבְשָׂרִי:

מֵחָזִי לֻקְּחוּ שְׁנֵי חֲצָאֵי הָרִים,



עֳפָרַיִךְ – עָפָר מֵעֲפָרִי,

גַּם אֲנִי לִסְטַמְתִּי גִנְזֵי צָרִי:

מֵחֵיקֵךְ אָז גָּזַלְתִּי סוֹד הַסְּתָרִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16894