


	
	[אֲסַפֵּר לָכֶם מַעֲשִׂיָּה]
	




אֲסַפֵּר לָכֶם מַעֲשִׂיָּה,

קָרַתְנִי בְּעֵת שֶׁאָהַבְתִּי;

נֶחְמָדוֹת הֵן סוֹנְיָה וְלִיזָה –

בְּרַם, צִלָּה שֶׁלִּי לֹא עָזַבְתִּי.



אֲחָיוֹת הֵן סוֹנְיָה וְלִיזָה

וּשְׁתֵּיהֶן מַזְהִירוֹת בֵּית אִמָּן;

זוֹ לִיזָה לְתָמָר דָּמָתָה,

זוֹ סוֹנְיָה – תַּפּוּחַ וְרִימּוֹן.



לְסוֹנְיָה רַגְלַיִם מְנַתְּרוֹת;

יָדַיִם מְנַגְּנוֹת לְלִיזָה;

וְלִיזָה אַךְ תִּגַּשׁ לַפְּסַנְטֵר –

רוֹקֶדֶת כְּבָר סוֹנְיָה הַפְּזִיזָה.



"אָהּ, לִיזָה־נְשָׁמָה, מַזּוּרְקָה;

אָה, לִיזָה־נְשָׁמָה, קַדְרִילָה".

נֶחְמָדוֹת הֵן סוֹנְיָה וְלִיזָה –

וַאֲנִי לֹא עָזַבְתִּי אֶת־צִלָּה



וְצִלָּה לֹא נִסְּתָה בִּמְחוֹלוֹת

לֹא נִסְּתָה מֵעוֹדָהּ בִּפְסַנְטֵר;

חֵי־נַפְשִׁי, אִם פַּעַם נִמְלַכְתִּי

אֶת־צִלָּה שֶׁלִּי אַף לְקַנְתֵּר.



וּלְצִלָּה אֵם זְקֵנָה, חֲרֵדָה,

שֶׁגִּדְלָה לִצְנִיעוּת אֶת־בִּתָּהּ;

וְשִׁירָה אַחֶרֶת לֹא יָדְעָה

מִבְּרָכָה עַל מֵימָהּ וּפִתָּהּ.



וּלְצִלָּה אֵם זְקֵנָה, חֲרֵדָה,

לִמְדַתָּה קְרֹא סִדּוּר וּתְחִנָּה;

בָּעֶרֶב, בְּשָׁעָה עֲשִׂירִית

הִיא קוֹרְאָה כְּבָר “שְׁמַע” מִתּוֹךְ שֵׁנָה.



וּבְשָׁעָה עֲשִׂירִית כִּי אָבֹא

בֵּית סוֹנְיָה וְלִיזָה לְבַקֵּר

סַבּוּנִי בְּנִגּוּן וּבְרִקּוּד

וַאֲנִי, נוֹחַ לִשְׁכֹּר, מִשְׁתַּכֵּר.



חֵי נַפְשִׁי, אִם אוֹתָן אָהַבְתִּי –

אֶת־שְׁתֵּי הָאֲחָיוֹת, חָלִילָה;

סִפַּרְתִּי רַק דְּבָרִים בְּעָלְמָא

עַל סוֹנְיָה וְלִיזָה וְצִלָּה…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16889