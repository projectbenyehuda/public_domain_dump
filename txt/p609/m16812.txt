


	
	[רֶגֶב גָּלוּם אָנִי]
	




רֶגֶב גָּלוּם אָנִי. חֹמֶר קַדְמוֹן כֻּלִּי,

הַיּוֹם נִתְגַּלְגְּלָה נִשְׁמָתִי לִפְנֵי כִּסֵּא כְּבוֹדֵךְ;

אֶל גָּלְמֵי עוֹלָמוֹתַי חָרַד שֵׁמַע הוֹדֵךְ

וַיֶּחֱרַד בֵּית הַיּוֹצֵר הַחֹמֶר הַהִיּוּלִי.



אַתְּ, הַלָּשָׁה צוּרוֹת בְּדוֹמְמִים וּגְלוּמִים,

עוֹלָם לָךְ מִתְחַנֵּן מִתּוֹךְ תַּרְדֵּמַת רְגָבִים;

בְּהֶגֶה פִּיךְ יִקָּלְפוּ שֶׁמֶשׁ וְכוֹכָבִים,

וּמֵרֶגֶב לִבִּי יִצְמַח צִיץ עֲלוּמִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16812