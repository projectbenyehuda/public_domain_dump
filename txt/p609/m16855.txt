


	
	[מֵעַצְמִי לֹא בָּאתִי אֲלֵיהֶם]
	




מֵעַצְמִי לֹא בָּאתִי אֲלֵיהֶם,

הֵן תְּמוֹל וְגַם שִׁלְשׁוֹם קְרָאוּנִי;

וּבְקָרְאָם – אֵיךְ אוּכַל וְלֹא אָבֹא,

וּבְבֹאִי – אֵיךְ קַדֵּם קִדְּמוּנִי.



נִכְנַסְתִּי עִם צְחוֹקִי הַתָּמִים

וְאוֹר אֱלֹהִים בָּעֵינָיִם;

וְהֵמָּה אוֹר עֵינַי לָקָחוּ

וּצְחוֹקִי – מֵעַל הַשְּׂפָתָיִם.



נִכְנַסְתִּי כְּשֶׁפָּנַי מוּעָדִים

לָעָם מִתּוֹךְ הִמְנוֹן וְשִׁירָה;

וְיוֹצֵא אָנֹכִי כְּאָבֵל

וּפָנַי מוּסַבִּים הַקִּירָהּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16855