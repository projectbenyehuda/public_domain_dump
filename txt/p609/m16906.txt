


	
	[יֵשׁ נַעֲרָה תְּמִימָה בִּפְנִים שֶׁל הָאוּלָם]
	




יֵשׁ נַעֲרָה תְּמִימָה בִּפְנִים שֶׁל הָאוּלָם

עַל גַּבֵּי הַקּוֹמָה הַשְּׁנִיָּה,

וּמַעֲקֶה יוֹצֵא וְסֻלָּם

עִם שְׁלַבִּים שֶל זָהָב מִקִּיר הָעֲלִיָּה,

וּפָרוּשֹ אוֹר תָּמִיד בְּכָל קֶרֶן זָוִית

וּמָקְטָר בָּאוּלָם הַנֵּרְדְ עִם

הַבֹּשֶֹם, וְעַד אֲשֶׁר תֵּפֶן הַשֶּׁמֶשׁ לְקֶרֶן מַעֲרָבִית

מִשְּׁעַת תְּפִלַּת שַׁחֲרִית – עוֹלִים בַּסֻּלָּם וְיוֹרְדִים

בְּנֵי מְלָכִים צְעִירִים

וְעוֹלִים וְנוֹפְלִים וְאוֹמְרִים

תִּשְׁבָּחוֹת וְשִׁירִים,

וְיוֹרְדִים וְסוֹגְרִים אֶת שַׁעַר הַבַּיִת וְשׁוֹמְרִים

עַל פִּתְחוֹ עַד בֹּקֶר…

וְהָיָה בִּשְׁעַת בֵּין הַשְּׁמָשׁוֹת אִם יָבֹא אוֹרֵחַ
שֶׁכַּמָּה וְכַמָּה

הוּא נוֹהֵר לָאוּלָם וְתָמִיד הוּא מוֹקִיר

אֶת רַגְלָיו מִבֹּא הָאוּלָמָּה.

כִּי אֵין שִׁירָה בִּלְשׁוֹנוֹ וְדַל הוּא וְעָנָו.

וְרָאָה: וּנְעוּלִים הַשְּׁעָרִים

וּמֵאַחֲרֵי הַבַּיִת וּלְפָנָיו

מַמְתִּינִים בְּנֵי מְלָכִים וְשָֹרִים –

וְנָסוֹג הַהֵלֵךְ וְלָקַח וְשָֹם לִמְרָאֲשׁוֹתָיו אֲבָנִים

וְלָן עַד הַבֹּקֶר, וְהוּא רוֹאֶה בַּחֲלוֹמוֹ עוֹלָמוֹת שֶׁל מַעְלָה

וְאֶת הָאוֹר הַמַּקְרִין וְהוֹלֵךְ מֵאֵת הַפָּנִים

שֶׁל אוֹתָהּ הַנַּעֲרָה – וְהוּא טוֹבֵל בָּאוֹר כָּל
הַלַּיְלָה.

וְכִפֵּר בְּזֹאת אֱלֹהִים אֶת פְּנֵי הַחוֹלֵם

מִיָּמִים יָמִימָה,

כִּי לֹא זָכָה הַהֵלֶךְ לִהְיוֹת בֵּין הָעוֹלִים

אֶל הָאוּלָם פְּנִימָה…




נוסח ראשון של השיר “יֵש מַלְכָּה בִפְנִים הָאוּלָם”, השלוח, תרס"ט






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16906