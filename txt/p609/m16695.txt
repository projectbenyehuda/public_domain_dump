


	
	יַהֲלֹמִים שֶׁמֵּתוּ
	




בִּרְקֵי הַיַּהֲלֹמִים

שֶׁבִּנְזָמַיִךְ

לְמָה הָיוּ דוֹמִים?

לַבְּרָקִים שֶׁבִּזְמָמַיִךְ

וּלְגִצֵּי הַחֲלוֹמִים

שֶׁבְּכוֹכְבֵי שָׁמַיִךְ,

וְכֻלָּם נִדְלוּ מִן הַתְּהוֹמִים

שֶׁל לֵילוֹתַיִךְ וְיָמַיִךְ

עֵת טָרְפוּ בִּי כָּל שְׁלוֹמִים

בְּהִטָּרֵף שְׁלוֹמַיִךְ;

וַאֲהָהּ, בְּחֶטֶף פִּתְאוֹמִים

נֶאֱסַפְתְּ אֶל עַמַּיִךְ

וַאֲהָהּ, בְּחֶטֶף פִּתְאוֹמִים

נֶאֱסַפְתְּ אֶל עַמַּיִךְ

עַל אוּרִים וְעַל תֻּמִּים

וְכָל קָדְשֵׁי דָמַיִךְ,

שֶׁהָיוּ גְלוּמִים

בְּרֶטֶט נְזָמַיִךְ

וּבְבִרְקֵי הַיַּהֲלֹמִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16695