


	
	[שׁוֹאֲגוֹת הַתַּאֲווֹת שַׁאֲגַת אֲרָיוֹת]
	




שׁוֹאֲגוֹת הַתַּאֲווֹת שַׁאֲגַת אֲרָיוֹת,

אִישׁ בֶּן־דּוֹרוֹ, אִישׁ הַמַּדָּע אָנִי;

וּמִקִּרְבִּי, וּמִדּוֹר טְרִיגוֹנִי

הֲיִפְרֹץ שִׁיר הֶעָתִיד, קֵץ הַפְּלָאוֹת?



פֹּה אֲבַק הַשְּׂרֵפָה שִׁסַּע בֶּטֶן צוּרִים,

שָׁם אֲוִירוֹן סָב עַל קְמָרוֹן עֶשֶׁת,

אוֹמְרִים: חָכְמָה גְּבוּרַת אִישׁ מַתֶּשֶׁת –

גַּם בַּמִּסְפָּר חָזוֹן, כֹּחַ בַּחִסּוּרִים!



דּוֹרִי קָבַע סְכוּם לְזַעֲזוּעֵי נֶפֶשׁ,

וּמַגְנוֹנִים שָׁם בַּחֲלַל הָאֶפֶס,

שִׂטְנוֹ מָצָא אִישׁ, וְכֶלֶב אֶת־אַבְרֵקוֹ;



יֵשׁ בִּי מִן הַפֶּלֶא הַחַשְׁמַלִּי,

חֶלְאַת דּוֹר, וְטַגּוֹרָה הַבֶּנְגַלִּי,

 יָם סוֹעֵר הִרְכִּיבַנִי עַל מַסְרֵקוֹ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17216