


	
	הִשְׁבַּעְתִּיכֶן
	




בְּנוֹת יְרוּשָׁלַיִם.

הִשְׁבַּעְתִּיכֶן:

אִם בַּצָּהֳרַיִם

לֹא מְצָאתֶן אוֹתוֹ עִם צֹאן אֲבִיכֶן,

וְאִם לֹא יָלִין בַּכֶּרֶם

וּבַגֹּרֶן,

וְנַחֲלָתוֹ נֻטְּשָׁה בְּטֶרֶם

נֻטַּשׁ הָאַשְׁבֹּרֶן –

וְהַעֲלִיתֶן אוּדִים,

וְחִפַּשְׂתֶּן בִּמְעָרוֹת וְכוּכִים,

וּבֵין שְׁיָרֵי עַמּוּדִים

אֶת שֶׁרִפַּדְתֶּן בַּתַּפּוּחִים.

וְאִם חַי עוֹד, וַאֲמַרְתֶּן אֶל דּוֹד לִבְּכֶן,

אֲשֶׁר יָקוּם וְיִטַּע

גְּפָנִים וְטִפְּחָן

וְקִנֵּב עֲנָבָה בְּעִתָּהּ.

וְאִם מֵת הוּא וְהַעֲלִיתֶן אוֹתוֹ מִכּוּכוֹ.

וְשִׁטַּחְתֶּן לְעֵינֵי הַשֶּׁמֶשׁ עֲצָמָיו

אוּלַי תִּפְרַח רוּחוֹ

מֵרֵיחַ שִׁמְשׁוֹ וּתְכֵלֶת שָׁמָיו,

וּמִנְּשִׁיקוֹת פִּיכֶן

עֶרֶב, בֹּקֶר וְצָהֳרַיִם;

הִשְׁבַּעְתִּיכֶן,

בְּנוֹת יְרוּשָׁלָיִם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17056