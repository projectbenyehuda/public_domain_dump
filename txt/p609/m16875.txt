


	
	[מְטִילֵי הַבַּרְזֶל נִמְתָּחִים]
	




… מְטִילֵי הַבַּרְזֶל נִמְתָּחִים

לְרִבּוֹא וְרִבְבוֹת מִילִים,

לְפָנִים פֹּה שִׂגְשְׂגוּ פְּרָחִים

וְטָבְעוּ בִּצְבָעִים הַשְּׁבִילִים.



לְפָנִים פֹּה רָחֲפוּ מַלְאָכִים –

זֶה כַּמָּה בַּשָּׁנִים, זֶה כַּמָּה;

אַךְ עַכְשָׁיו – אֲבֵלוֹת הַדְּרָכִים,

אֲבֵלָה כָּל־זֶרֶת, כָּל־אַמָּה.



לְפָנִים פֹּה זוּגוֹת טִיֵּלוּ,

פַּיְטָנִים עַל נִבְלָם פָּרָטוּ;

אַךָ עַכְשָׁיו גַּם אֵלּוּ וָאֵלּוּ

מֵהַלְמוּת הַקֻּרְנָס נִמְלָטוּ.



וּשְׁרִיקָה בָּאֲוִיר דּוֹקָרֶת,

צוֹרַחַת מִיָּמִים עַל שָׁנָה;

אַחֲרוֹנָה מֵעַל הַצַּמָּרֶת

חֲרֵדָה הַצִּפּוֹר – לְאָנָה?



וּמְטִילֵי הַבַּרְזֶל נִמְתָּחִים

לְרִבּוֹא וְרִבְבוֹת מִילִים.

וְדַע: לִנְאוֹת אַהֲבָה וּפְרָחִים

לֹא יְבִיאוּךָ הַמְּטִילִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16875