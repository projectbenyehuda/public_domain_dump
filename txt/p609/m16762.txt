


	
	שִׁבְעָה דְקָלִים
	




שִׁבְעָה דְקָלִים גְּבוֹהִים

עַל שֹׁרֶשׁ וְאָמִיר

יָצְאוּ בְּאֵין רוֹאִים

מִגַּן קִבּוּץ לָעִיר.



מָתַי הָלְכוּ מִשָּׁם?

כֵּיצַד הִגִּיעוּ כָּאן?

פִּתְאֹם כָּל שִׁבְעָתָם

שְׁתוּלִים בָּעִיר, בְּגָן.



וְכָל עוֹבֵר וָשָׁב

לָהֶם עֵינָיו יָרִים;

יִהְיֶה מֵהֶם לוּלָב

וְגַם אֶשְׁכּוֹל תְּמָרִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16762