


	
	[הָאֵשׁ, שֶׁשֻּׁלְּחָה בְּאָהֳלֵיכֶם]
	




הָאֵשׁ, שֶׁשֻּׁלְּחָה בְּאָהֳלֵיכֶם

וְהַשְּׂרֵפָה –

הֲיֵשׁ בָּהֶן כְּדֵי לִשְׁבֹּר צִמְאוֹן נַפְשִׁי

הַצְּמֵאָה וְהָעֲיֵפָה?



כִּי עָיְפָה נַפְשִׁי מִמַּרְאוֹת יָמִים חַסְרֵי צְבָעִים,

וּמֵאַשְׁמוֹרוֹת;

וְהִקְרִיב אִישׁ קָרְבָּנוֹ לֶאֱלִילֵי תְמוֹל וְשִׁלְשׁוֹם

מִתּוֹךְ מָסוֹרוֹת.



כִּי צָמְאָה נַפְשִׁי לְרַעֲנַנּוּת־הַחֲלִיפוֹת וּלְחֶזְיוֹנוֹת –

וְלוּ חֶזְיוֹנוֹת הֶרֶס;

וּבָאָה רוּחַ חַיָּה וְחִדְּשָׁה פְּנֵי מִקְדָּשִׁים,

וַעֲבוֹדַת כֹּהֲנִים תְּהֵא אַחֶרֶת.



וַיְהִי כְּשֶׁלִּחֲכָה לְשׁוֹן הָאֵשׁ אֶת־פְּנֵי הַבַּיִת

מִמַּסַּד וְעַד הַטְּפָחוֹת –

וַאֲנִי כְּנֵירוֹן קֵיסָר מֵעַל לַחֻרְבָּן אוֹמֵר שִׁירָה

וְתִשְׁבָּחוֹת.



בְּאָבְדַּן פֶּגֶר עוֹלָם וּבִצְמֹחַ חָדָשׁ

עֲלֵי חַלְלֵי מוֹרֶשֶׁת אָבוֹת;

וְשִׁירוֹתַי וּתְפִלּוֹתַי הָעֲתִידוֹת תִּתַּמֵּרְנָה

מִתּוֹךְ לֶהָבוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16851