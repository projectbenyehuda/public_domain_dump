


	
	בַּמַּחְצָב
	




בַּעֲזוּבַת מְקוֹר מַחְצָב

חָלַד כֵּילָף, עָשַׁן פַּנָּס;

וְאַתָּה הוּא זֶה, שָׁמַע הַצָּו:

יָבֹא כּוֹרֶה, סַתָּת, כַּנָּס!



וּבְכָל שִׁכְבָה שֶׁל כָּל מִכְרֶה

מֵאָז תַּחְצֹב לָשׁוֹן לָעָם;

וְיֵשׁ כִּי חֲרוֹנְךָ מִשָּׁם יֶחְרֶה,

אַךְ יֵשׁ כִּי בַּת־צְחוֹקְךָ תָּקְטַר מִשָּׁם.



וּמִי אַתָּה? גַּם אַרְדִּיכַל

וְגַם חַצָּב וְגַם כַּתָּף;

אַבְנֵי־שְׁתִיָּה תִּשָּׂא לִַכְּלָל,

אַבְנֵי פְּסִיפָס תִּשָֹּא לַטָּף.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16997