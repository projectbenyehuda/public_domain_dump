


	
	[אָהַבְתִּי בְּטֶרֶם עֲלוֹתִי יְצוּעִי]
	




אָהַבְתִּי בְּטֶרֶם עֲלוֹתִי יְצוּעִי

כִּי אֶעֱצֹם אֶת־עֵינַי וְאֹמַר:

הֲיִי לִי, הַלְּבָנָה הַפְּגוּמָה, הַנּוּגָה,

מִדְּמֻיּוֹת הַלַּיְלָה לְשׁוֹטֵר.



וְשִׁלְחִי לִי כְּרוּבֵי הֲזָיָה מִמָּרוֹם,

וְיֵעָר עָלַי שְׁלוֹם יְלָדִים;

וְלַחֲשִׁי עַל־כָּרִי וְכַסְתִּי — שֶׁיִּגְּהוּ

מִנַּפְשִׁי אֶת־בַּלְהוֹת הַפְּחָדִים.



וְכָךְ כָּל־הַלֵּיל הַסְתִּירִינִי בָּאֹהֶל

עֲדֵי שֶׁהַמִּזְרָח יַאְדִּים;

וְעַד אֲשֶׁר אֶזְכֶּה פְּנֵי חַמָּה בִּקְדֻשָּׁה,

בִּבְרָכָה חֲדָשָׁה לְקַדֵּם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16837