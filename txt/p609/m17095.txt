


	
	לְמִי דְרָכַיִךְ?
	




לְמִי דְרָכַיִךְ כֹּה הֵיטַבְתְּ,

יְרוּשָׁלַיִם, וַתְּזַפְּתִים בְּזֶפֶת

וְעַמּוּדֵי בַּרְזֶל חָצַבְתְּ

וְשׂם פַּנָּס וָצֶפֶת

וְהַפְקֵד עַל כָּל עַמּוּד

מִשְׁמַר כָּבוֹד

כְּאִלּוּ מִישֶׁהוּ חָמוּד

עוֹמֵד לָבֹא בְּרֹאשׁ מַסַּע הַמֶּרְכָּבוֹת,

כְּאִלּוּ מִישֶׁהוּ מְאֹד מְבֻקָּשׁ

עִם הַתְּפִלָּה וּבַשִּׁירָה,

אֲשֶׁר לְכֶתֶר קָדְקֳדוֹ יֻגַּשׁ

וְיֵט שִׁכְמוֹ לְפֻרְפִּירָה,

יוֹפִיעַ בָּךְ בְּכָל יָפְיוֹ וּבִיקָרוֹ.

כִּי כֵן אֶזְכֶּה לִרְאוֹת בְּנֶחָמָה

אִם לֹא רָאִיתִי אֶת הַמְשֻׁגָּע הָלֹךְ וְקָרֹא

מִנֵּץ חַמָּה עַד נֵץ חַמָּה

וּבְשַׁנּוֹתוֹ קוֹלוֹ מִבְּכִי עַד רֹן:

"הַכִּירוּנִי נָא, אִם לֹא אֲנִי מִבֵּית דָּוִד

וְאִם לֹא אֵלַי מוֹלִיךְ כָּל שְׁבִיל בָּהָר וּבַמַּדְרוֹן

וְכָל כּוֹכָב פָּשׁוּט וְכָל כּוֹכַב שָׁבִיט."







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17095