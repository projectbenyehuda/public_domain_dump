


	
	[וּבַקֵּשׁ לֹא בִּקַּשְׁתִּיךְ]
	




וּבַקֵּשׁ לֹא בִּקַּשְׁתִּיךְ

לֹא בְּהָקִיץ וְלֹא בִּשְׁנָת;

אַךְ כְּשֶׁבָּאת — קִדַּשְׁתִּיךְ

יַעַן אֲשֶׁר בָּאת.



וְלָךְ לֹא הִתְפַּלָּלְתִּי;

כְּלוּם חָסַרְתִּי אָז?

עוֹלָם לֹא פִּלָּלְתִּי

נִגְלָה לִי כְּשֶׁבָּאת.



אַךְ בְּאַבְּדִי אוֹתָךְ

נִגְלָה כָּל הָרָז…

לָכֵן בָּרוּךְ צֵאתֵךְ

אַחֲרֵי אֲשֶׁר בָּאת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16828