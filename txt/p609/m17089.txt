


	
	הִתְלַהֲטִי, נַפְשִׁי
	




הִתְלַהֲטִי, נַפְשִׁי, הִתְלַהֲבִי

וְאַף תָּמִיד יִקְדִי

בְּתוֹךְ הָאוֹר הַיְרוּשַׁלְמִי,

שֶׁלְּהִיטָתוֹ, לוֹחֶכֶת לְבָבִי,

תִּשְׂרֹף מִבַּעַד לְכֻתָּנְתִּי גַם מַעֲבֵה בִּגְדִּי

עֲלֵי גָלְמִי.



הִתְפַּרְפְּרִי, נַפְשִׁי, בְּסִבּוּבִים

עַל כָּל כִּפָּה

וְכָל קְמָרוֹן

עֲדֵי הִתְעַנְבְּלֵךְ בְּקִבּוּבִים,

חָסְנָם הַזְּמָן עוֹד לֹא רִפָּה,

וְהִתְצַלְצְלִי בָּהֶם כְּפַעֲמוֹן.



הִתְפַּעֲמִי, נַפְשִׁי, הִתְפַּעֲמִי

בְּרָב־עֻזֵּךְ

עַל פְּנֵי צוּקִים,

שֶׁכֵּן כָּל יְגוֹנֵי וַחֲרֵרֵי עַמֵּךְ־עַמִּי –

כִּיקוֹד יָקוּד בַּחֲרוּזֵךְ,

אֲשֶׁר קִבֵּל עֻלִּים וְגַם פָּרַע חֻקִּים.



הִתְקוֹנְנִי, נַפְשִׁי, הִתְרוֹנְנִי

וְהִתְנַסְּרִי

וְהִתַּמְּרִי

בַּחֲלַל בֵּית אֱלֹהַי מְחוֹנְנִי;

אַחַר, כִּי יֶשַׁע תִּתְבַּשְּׂרִי –

הִשָּׂרְפִי כָּלִיל עִם שְׂרִיד חָמְרִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17089