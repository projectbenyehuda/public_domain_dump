


	
	מִכְתָּב לִבְּיַאלִיק
	




עַל כָּרְחֲךָ אַתָּה נִשְׁאַרְתָּ בְּאֶרֶץ נָכְרִיָּה

בִּפְרֹץ הַדִּמְדּוּמִים;

מִבֵּין הַגַּרְדֻּמִּים

אָחִיךָ הַצָּעִיר מִמֶּךָּ בֵּרַכְתָּ בְּבִרְכַּת עֲלִיָּה.



הַאֻמְנָם מַזָּלְךָ שֶׁגָּרַם, כִּי תִּשְׁתֶּה עַד תֻּמָּהּ

קֻבַּעַת הַיְגוֹנִים?

וּבְיוֹם שֶׁל הַבּוֹנִים –

הַטּוֹב בַּבַּנָּאִים מִתְעַנֶּה עַל חָרְבוֹת הָאֻמָּה.



וּבְכָךְ זְכַרְתִּיךָ, יְדִידִי הַנָּעִים,

בַּדֶרֶךְ יְרוּשָׁלַיְמָה;

הִבַּטְתִּי שָׁמַיְמָה

וָאֶרְאֶה אֶת דְּמוּתְךָ נְטוּעָה עַל מְרוֹמֵי הַסְּלָעִים.



וְאָז גַּם זְכַרְתִּיךָ בִּרְאוֹתִי אֶת שִׁכְבוֹת הָאֶבֶן

בֶּהָרִים הַתְּלוּלִים;

הִרְגַּשְׁתִּי בְּמִבְנֵה פְּסוּקֶיךָ, בְּכֻלָּם, בְּכֻלָּם

בְּשִׁירֵי הָאוֹר וְהַחשֶׁךְ, וָאֵדַע וָאָבֶן.



כִּי בַּאֲשֶׁר אֶפְנֶה – שָׁם אַבְנְךָ קְבוּעָה,

אוֹ חוֹר כְּמִסְגֶּרֶת

מַשְׁחִירָה בְּקִיר וְעוֹמֶדֶת;

הַכְנִיסוּ אֶל תּוֹכִי הָאֶבֶן הַטּוֹבָה, בַּשִּׁבְיָה הַשְּׁבוּיָה,



וְאַתָּה, שֶׁבְּעַרְבֵי טִיּוּלִים חֲרִישִׁים

וּבִימֵי פֻּרְעָנֻיּוֹת

חָצַבְתָּ צִוּוּי הָעֲבוֹדָה עַל בְּנֵי הַגָּלֻיּוֹת –

הַבִּיטָה בַּכְּבִישִׁים.



הַבִּיטָה בַּחֲצֹב בְּלֵב הָרִים מַדְרֵגָה מַדְרֵגָה,

שְׁמַע שִׁיר הַמַּקָּבֶת;

הֵם הֵמָּה הַמְהַפְּכִים כָּל מִדְבָּר לְאֶרֶץ נוֹשָׁבֶת –

צֶאֱצָאֵי דוֹר מִדְבָּר וּפְלִיטִים מֵעִיר הַהֲרֵגָה.



וְרָאִיתָ כָּל אֵלֶּה כִּי אָז הִתְנַחַמְתָּ,

אֲשֶׁר לֹא אֶל חִנָּם

תִּכַּנְתָּ גֵּיהִנֹּם –

בֹּא בְּיַאלִיק, אֵלֵינוּ, וְנַחְתָּ וְקַמְתָּ.




הארץ, 1923






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17037