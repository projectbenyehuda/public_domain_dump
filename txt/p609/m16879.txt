


	
	[יֵשׁ מַרְגָּלִית טוֹבָה אַחַת]
	




יֵשׁ מַרְגָּלִית טוֹבָה אַחַת,

הִיא בְּעִמְקֵי יָם לְבָבִי;

זִיק נִשְׁמָתוֹ הַנִּדַּחַת

שֶׁל מַלְאָכִי וְכוֹכָבִי.



וְהַזִּיק מְהַבְהֵב תָּמִיד,

כָּךְ אוֹמֶרֶת מַרְגָּלִיתִי:

מָתַי יָבוֹא יוֹם מִתְּהוֹמוֹת

כִּי אֶשָּׁאֵב – וְעָלִיתִי.



אַף כּוֹכָבִי תָּמִיד הוֹמֶה,

בּוֹכָה נַפְשׁוֹ בַּמִּסְתָּרִים:

אוֹי, כִּי אֶחָד לָקוּי אָנִי

בֵּין חֲבֵרַי שֶׁבַּמָּרוֹם.



וּבְחַלּוֹנִי מַר יִבְכָּיוּן

רוּחוֹת נוּגִים לַיְלָה, לָיְלָה:

יֵשׁ לְךָ נֶפֶשׁ לַחֲצָאִין,

חֶצְיָהּ מַטָּה, חֶצְיָהּ מָעְלָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16879