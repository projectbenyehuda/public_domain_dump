


	
	[יֵשׁ מַלְכָּה בִּפְנִים הָאוּלָם]
	




יֵשׁ מַלְכָּה בִּפְנִים הָאוּלָם

עִם שְׂכִיּוֹת

כָּל־חֶמְדָּה בְּתוֹכוֹ, וּמֲַעֶקה יוֹצֵא מִמֶּנּוּ וְסֻלָּם —

שְׁלַבּוֹתָיו הַזָּהָב עַד אֶרֶץ מַגִּיעוֹת.

וּבְכָל־קֶרֶן זָוִית

מִשְׁתַּפְּכִים אַקָּרְדִּים

רַכְרַכִּים, וְעַד אֲשֶׁר תֵּפֶן הַשֶּׁמֶשׁ מַעֲרָבִית

מִשְּׁעַת תְּפִלַּת שַׁחֲרִית — עוֹלִים בְּסֻלָּם וְיוֹרְדִים

בְּנֵי מְלָכִים צְעִירִים

וְאוֹמְרִים

תִּשְׁבָּחוֹת וְשִׁירִים,

וְיוֹרְדִים וְסוֹגְרִים אֶת־שַׁעַר הַבַּיִת וְשׁוֹמְרִים

עַל פִּתְחוֹ עַד בֹּקֶר.

וְהָיָה בִּשְׁעַת בֵּין הַשְּׁמָשׁוֹת אִם יָבֹא אוֹרֵחַ, שֶׁכַּמָּה

בְּשָׁנִים הוּא נוֹהֵר עַד הֵנָּה וּמוֹקִיר

אֶת־רַגְלָיו מִבֹּא הָאוּלַמָּה,

יַעַן אֵין שִׁירָה בְּפִיו וְדַל הוּא וְעָנָו,

וְרָאָה: וּנְעוּלִים הַשְּׁעָרִים

וּמֵאַחֲרֵי הַבַּיִת וּלְפָנָיו

מַמְתִּינִים בְּנֵי מְלָכִים וְשָׁרִים —

לָקַח הַהֵלֶךְ וְשָׂם לִמְרַאֲשׁוֹתָיו אֲבָנִים

וְלָן עַד הַבֹּקֶר; וְהוּא רוֹאֶה בַּחֲלוֹמוֹ עוֹלָמוֹת מַזְהִירִים.

וְהָיָה הַלַּיְלָה לוֹ חֵלֶף הַשָּׁנִים,

וְהָיָה זֶה שְׂכַר מַאֲוַיָּיו הַטְּמִירִים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16815