


	
	לִשְׁלִיחֵי צִיּוֹן
	




אַתֶּם מִתְכַּנְּסִים עִם לַחֵךְ הַשַּׁלְהֶבֶת

שְׂרִידֵי בֵּית־יַעֲקֹב בְּאַרְצוֹת נְדוּדָיו,

אִישׁ אִישׁ לְנַפְשׁוֹ וְכָל בַּיִת וָשֶׁבֶט

יוֹשֵׁב עַל אוּדָיו וּמְבַכֶּה חֲמוּדָיו.



וּבְדַרְכֵי הַיַּמִּים וְדַרְכֵי כָּל יַבֶּשֶׁת

נָעִים וְנָדִים מְנֻשְּׁלֵי מִבֵּיתָם;

מִקְלָט לִזְקֵנִים – הַמְּצוּלָה הַגּוֹעֶשֶׁת,

אִמּוֹת וְיוֹנְקִים עַרְשׂוֹתָם – כְּלֵי־שֵׁיטָם.



וְאֶרֶץ אָבוֹת לַגּוֹלִים לֹא נִפְתַּחַת,

זָרִים הָעָמְדוּ כְּשׁוֹמְרִים לַמּוֹרָשׁ,

וְכָל הַנְּשָׁמָה מִמֵּצַר מְצַוַּחַת:

אַיֶּכָּה, שַׁדַּי עִם שִׁמְךָ הַמְפוֹרָשׁ.



אַתֶּם מִתְכַּנְּסִים בַּתְּקוּפָה הַמַּכְרַעַת

אַחַר הַשּׁוֹאָה שֶׁבָּאָה עַל יַעֲקֹב,

אָזְנְכֶם בַּת־קוֹלִי כְּמַרְצֵעַ רוֹצַעַת

חָדֹר עַד קִירוֹת לְבַבְכֶם וְנָקֹב:



כָּל אִישׁ מְהַסֵּס יַעֲזֹב הַמִּשְׁמֶרֶת,

הַבַּיְתָה יָשׁוּבוּ כּוֹפְרִים בָּעִקָּר,

כִּי דְבַר הֶחָזוֹן לֹא סְחוֹרָה הָעוֹבֶרֶת

בְּשׁוּק הָרוֹכְלִים לְמִקָּח וּמִמְכָּר.



הֱיוּ חֲזָקִים בַּשָּׁעָה הַסּוֹעֶרֶת,

הֱיוּ רְאוּיִים לַשְּׁלִיחוּת שֶׁלָּכֶם:

יְגוֹן יִשְׂרָאֵל עִם בָּאֵי הָעֲצֶרֶת –

וְהָפַךְ הַיָּגוֹן לְגוֹאֵל וּמְנַחֵם.




דבר, 9.12.1946






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16804