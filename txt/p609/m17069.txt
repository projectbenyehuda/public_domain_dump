


	
	לֹא שְׂבַעְתִּיךְ
	




לֹא שְׂבַעְתִּיךְ

וְלֹא אֶשְׂבַּע אוֹתָךְ,

יְרוּשָׁלַיִם, כָּל זְמַן שֶׁלֹּא יַתִּיךְ

יוֹמֵךְ אֶת כָּל זְהָבוֹ, אֲשֶׁר רֻתַּח

בַּצָּהֳרַיִם, אֶל תּוֹךְ נַפְשִׁי

וְעַד זַהֵב כָּל שְׂרִיד עַמּוּד

הָרוּס בְּמִקְדָּשִׁי

וְכָל קֶפֶל דַּק עַל כָּל וִילוֹן קָמוּט;

וְעַד אֲשֶׁר לֵילֵךְ כֻּלּוֹ לֹא יִשָּׁפֵךְ

אֶל תּוֹךְ חוֹפִי

וְלֹא יִתְלַכֵּד זֶה עֹמֶק אֵין־סוֹפֵךְ

עִם אֵין־סוֹפִי;

כָּל זְמַן שֶׁלֹּא אַשְׁלִיט עָלַיִךְ אֶת לֵילִי

וְאֶת יוֹמִי

וּמֵאֱלֹהַיִךְ לֹא יִגְדַּל אֵלִי

וּמִתְּהוֹמֵךְ – תְּהוֹמִי.

וְעַד שֶׁלֹּא אַבְחִין אִם שַׁי נֻתַּתִּי לָךְ מֵאֲדוֹנִי

וְאִם לִי

נֻתַּתְּ מֵאֲדוֹנַיִךְ, וְאִם סִמְלֵךְ אֲנִי,

אוֹ אַתְּ סִמְלִי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17069