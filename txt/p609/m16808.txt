


	
	[שְׁנֵי שְׁעָרִים לַטְּרַקְלִין]
	




שְׁנֵי שְׁעָרִים לַטְּרַקְלִין

מִזֶּה וּמִזֶּה,

וְהָאֶחָד הוּא שַׁעַר הַדְּמָעוֹת,

וְשַׁעַר הַשְּׂמָחוֹת יִקָּרֵא לַשֵּׁנִי.

וּבִשְׁתֵּי דְרָכִים נִכְנַסְנוּ,

אֲנִי בְּדֶרֶךְ הַדְּמָעוֹת

וְאַתְּ בְּזוֹ שֶׁל הַשְּׂמָחוֹת.

וְהַטְּרַקְלִין אָרֹךְ וְהַדִּמְדּוּמִים תּוֹסְסִים בּוֹ,

הַזְּרִיחוֹת עִם הַשְּׁקִיעוֹת,

וְהוּא צַר, וְאֵיךְ לֹא נִפָּגֵשׁ –

וַנִּפָּגֵשׁ,

אַךְ לֹא הִשְׁגַּחְנוּ זֶה בָּזוֹ,

וּבְעָבְרֵנוּ –

אַתְּ אָצַלְתְּ עָלַי מִשְּׂשׂוֹנֵךְ

וַאֲנִי עָלַיִךְ – מֵעִצְּבוֹנִי;

וְנִפְרַדְנוּ מִתּוֹךְ שְׁתִיקָה,

וּבִשְׁתֵּי דְרָכִים יָצָאנוּ.

שְׁנֵי שְׁעָרִים לַטְּרַקְלִין.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16808