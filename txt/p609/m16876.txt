


	
	[הַיַּעַר מֵעֶדְיוֹ מִתְחַבֵּט]
	




הַיַּעַר מֵעֶדְיוֹ מִתְחַבֵּט

וְגַנִּי כִּמְעַט שֶׁנִּתְרוֹקֵן;

וְעוֹמֵד בְּחַלּוֹנִי וּמַבִּיט

יוֹם נוּגֶה, שֶׁקָּפַץ בּוֹ זֹקֶן.



פְּנֵי נָהָר מִקָּרָה מִתְקַמְּטִים

וּפָנָיו כִּפְנֵי הָעֲרוּגָה;

וְאֶחָד לְאֶחָד מִשְׁתַּמְּטִים

הַמְטַיְּלִים בְּסִירַת הַדּוּגָה.



קוֹדֵרָה שְׁעַת בֵּין הַשְּׁמָשׁוֹת

וּנְעוּלִים כָּל־חַלּוֹן וָדָלֶת;

רַק זְקֵנָה לְאוֹר הָעֲשָׁשִׁית

מִשְׂתָּרְכָה בָּרְחוֹב, מִשְׁתָּעָלֶת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16876