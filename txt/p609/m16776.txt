


	
	בְּדִירָה חֲדָשָׁה
	




עִם כָּל מִטַּלְטְלַי, וְגַם שִׁירַי בַּתִּיק,

נָסַעְתִּי הַשָּׁבוּעַ כִּשְׁלשׁים, בְּעֶרֶךְ, מֶטֶר

סוּס אֶחָד וְסַבָּלִים שְׁלשָׁה מִסַּאלוֹנִיק

עֲקָרוּנִי מִ“יַּבְנֶה” לְ“קַרְל נֶטֶר”.



כְּמוֹ בְּקִיר מַסְמֵר יָשָׁן, מֻחְלָד

הָיִיתִי בְּחַדְרִי אַרְבַּע שָׁנִים תָּקוּעַ;

הָיָה לִבִּי בָּטוּחַ, כִּי סֵדֶר עוֹלָמִי – מֻחְלָט

וְלֹא יָזוּז וְלֹא יָנוּעַ.



יָדַעְתִּי בְּדִיּוּק, כִּי כָּך וְכָך צְעָדִים

מֵחַדְרִי לְ“הֶס” אוֹ לַמַּעְרֶכֶת;

וְכַמָּה כָּל גְּבֶרֶת – צְלוֹחִיּוֹת שֶׁל מֵי נְרָדִים

מִדִּירָתָהּ כָּל יוֹם בָּרְחוֹב שׁוֹפֶכֶת.



יָדַעְתִּי בְּדִיּוּק, כַּמָּה לְכָל שָׁכֵן טְלָאִים

עַל כָּל סָדִין וְכַר וָכֶסֶת;

וְעוֹד הַרְבֵּה פִּלְאֵי־פְּלָאִים

סִפֵּר לִי כָּל חַלּוֹן, גְּזוּזְטְרָא, מִרְפֶּסֶת.



וְחָל פִּתְאוֹם שִׁנּוּי כָּל־כָּך כַּבִּיר

בְּכָל חַיַּי וּבְכָל הַסֵּדֶר.

עָבַרְתִּי לְדִירָה אַחֶרֶת; וּכְפָרָשׁ וּכְאַבִּיר

אֻכְרַח לָשֵׂאת עֵינַי לְכָל חַלּוֹן חָדָשׁ, מַעֲקֶה וָחֶדֶר.



לְפִי שָׁעָה בְּסִדּוּר חַדְרִי אֲנִי טָרוּד,

הוּא נִפְלָא, אַךְ יֵשׁ עָלָיו תַּרְעֹמֶת;

בּוֹ גָּרִים שִׁשָּׁה זְבוּבִים, שֶׁכָּל אֶחָד לְעַצְמוֹ צָרוּד,

אוּלָם שִׁשְׁתָּם בְּיַחַד מְזַמְזְמִים שִׁיר חֶמֶד.



אַך אַל דְּאָגָה, כִּי אִם יִרְצֶה הַשֵּׁם

בְּקָרוֹב שְׁאֵלַת זְבוּבַי אֶפְתֹּר בְּפֶתֶר;

לְפִי שָׁעָה כְּדַאי, שֶׁיִּכָּתֵב וְיֵרָשֵׁם;

הַ“שִּׁיר שֶׁל יוֹם” הִגֵּר מִ“יַבְנֶה” לְ“קַרְל נֶטֶר”.




הארץ, 13.5.1932






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16776