


	
	מֵעַל הַר הַצּוֹפִים
	




רָאִיתִי אֶת יְרוּשָׁלַיִם מֵעַל הַר הַצּוֹפִים

וְהִיא שְׁלֵמָה וּכְלוּלָה,

קְטַנָּה, אַךְ אֵין לָהּ סוֹפִים,

וּמִתְכַּנֶּסֶת וְאֵינָה מִתְכַּנֶּסֶת בִּגְבוּלָהּ.



מִזְרָחָה, עֲטוּפִים כְּחוֹל,

לָבָן וּתְכֵלֶת

מְכַהֲנִים הָרֵי יְהוּדָה, וּדְמוּמֵי קוֹל

מְהַרְהֲרִים בְּרָכָה וּמַקְטִירִים סַמְמָנֵי הַשְּׁחֵלֶת.



מַעֲרָבָה מִשְׂתָּרֵעַ מִדְבַּר הַשְּׁמָמָה,

וְהוּא חַדְגּוֹנִי וְגַם מִתְהַפֵּךְ בִּגְוָנָיו,

וְהַדְּמָמָה, זֹאת הַדְּמָמָה

שֶׁל עוֹלָם גָּלוּם עִם אִיָּיו וַאֲבָנָיו.



וְעַל הַגְּבָעוֹת וְהַגְּמָמוֹת

עוֹד לוֹחֲשׁוֹת גֶּחָלִים,

וּכְאִלּוּ הַמֻּגְמָר מִתְגַּמֵּר שָׁם בֵּין הַשְּׁמָמוֹת

מֵהִבְהוּב גַּחֲלֵי שֶׁמֶשׁ עַל מַחְתּוֹת הַצְּלָלִים.



וַתְּהִי לִי כָּל יְרוּשָׁלַיִם

כְּגַחֶלֶת אַחַת, הַנִּשְׁמֶרֶת

עַל הַמִּזְבֵּחַ, וּבָאוּ וְהֵיטִיבוּהָ בְּמֶלְקָחַיִם,

וְלָקְחוּ מִמֶּנָּה רִצְפָּה כָּל לְאֹם וְכָל מִשְׁמֶרֶת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17060