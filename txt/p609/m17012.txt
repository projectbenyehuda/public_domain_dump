


	
	יְלָדֵינוּ
	




כֵּיצַד זֶה בֵּין מֶלֶט וָפֶלֶד

עַל חוֹל עִם יְלֵל הַתַּנִּים —

כְּפֶרַח יֻלַּד־לָנוּ יֶלֶד,

לָבוּשׁ עֲדָנִים עִם שָׁנִים?



הֶאָח, מֵהֵיכָן זֶה הַצַּחַר

בְּתוֹךְ אַרְגְּוָן מְדַמְדֵּם?

אֵין זֹאת, צַחְרוּרִים שֶׁל הַשַּׁחַר

יָנַק הַתִּינוֹק מִן הָאֵם.



עִירֵנוּ יוֹשְׁבָה בְּמוֹרֶדֶת,

וּמֶזֶג רוֹעֵשׁ לָהּ וָחָם;

אֵין זֹאת, כִּי הָאֵם הַיּוֹלֶדֶת

סָפְגָה אֶת קִצְבּוֹ שֶׁל הַיָּם.



אַךְ מַהוּ נִצְנוּץ הָעַצֶּבֶת

בְּתוֹךְ מַעֲמַקֵּי כֹּל כָּבָה?

הַאִם הַבְּשׂוֹרָה מִתְעַכֶּבֶת

וּדְבַר הֶחָזוֹן עוֹד לֹא בָּא?



גִּדְלִי, יַלְדָּתִי, עִם הַשֶּׁמֶשׁ,

וּגְדוֹל נָא, יַלְדִּי, עִם הַיָּם;

עוֹד יְרוּשָׁלַיִם קַיֶּמֶת

וּמַלְכָּהּ אַף הוּא חַי וְקַיָּם.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17012