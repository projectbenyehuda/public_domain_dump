


	
	הָאוֹת הָעִבְרִית
	




עֶשְׂרִים וּשְׁתַּיִם לָנוּ אוֹתִיּוֹת —

עֶשְׂרִים וּשְׁתַּיִם אֲבָנִים טוֹבוֹת.



כָּל אֹות מְזֻוָּתָה וּמְצֻחְצָחָה

וּמְרֻבָּעָה וּמְחֻוָּרָה כַּ“הֲלָכָה”.



כָּל אוֹת מְהֻקְצָעָה וּמְחֻדָּדָה

וּמַבְרִיקָה כְּמוֹ שִׂפְתֵי הָ“אַגָּדָה”.



וְכָךְ כֻּלָּן: אַבְנֵי מַשְׂכִּית, אַבְנֵי גָזִית

לְעֹרֶף הַהֵיכָל וְלֶחָזִית.



וּלְכָל אַחַת לְפִי חֲזַ“ל וּלְפִי רַזַ”ל, —

בְּסֵדֶר הָעוֹלָם תַּפְקִיד, מַזָּל.



הָ“אָלֶף”, לְמָשָׁל, הָיְתָה נְתוּנָה בַּצָּרָה,

אֲשֶׁר לֹא בָּהּ הָתְחַל “בְּרֵאשִׁית בָּרָא”,



אַךְ יֵשׁ לָהּ תַּנְחוּמִים שֶׁכָּל מָזוֹר גּוֹהִים:

בְּ“אָלֶף” מַתְחִילִים “אָדָם” וְ“אלֹהִים”.



וְגַם הַ“תָּו” קֻפְּחָה בְּעֵת שֶׁבָּא תּוֹרָהּ,

אוּלָם פִּצּוּי נִתַּן לָהּ: בָּהּ תַּתְחִיל “תּוֹרָה”.



וְכָךְ כָּל אוֹת וָאוֹת — עָלֶיהָ לֹא פָּחוֹת

מִתִּלֵּי תִּלִּים שֶׁל אַגָּדוֹת וַהֲלָכוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17028