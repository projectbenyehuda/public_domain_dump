


	
	[הִנָּם הוֹלְכִים הַכֹּהֲנִים]
	




הִנָּם הוֹלְכִים הַכֹּהֲנִים,

הַמָּחְרָמִים, הַמְקֻלָּלִים;

עַל רָאשֵׁיהֶם – זֵרֵי דְפַנִּים,

עַל רַגְלֵיהֶם – שָׂמוּ כְּבָלִים.



הָאֲסַפְסוּף שְׁמָם מְחָרֵף,

אַחֲרֵיהֶם קוֹרֵא מָלֵא:

זֶהוּ דִינוֹ כִּי יִשָּׂרֵף,

זֶהוּ דִינוֹ שֶׁיִּתָּלֶה.



הַכֹּהֲנִים הוֹלְכִים שָׁרִים

וּבְמוֹתָם עוֹד מִתְנַבְּאִים:

אָנוּ עוֹלִים אֶל הֶהָרִים

בֵּין עַקְרַבִּים, בֵּין עַקְרַבִּים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16860