


	
	לְ'יוֹם הַיָּם'
	



א. הַסַּבָּל, הַחוֹבֵל, הַמַּלָּח


הַסַּבָּל, הַחוֹבֵל, הַמַּלָּח,

כָּל סוּגֵי יַמָּאִים, מִמַּשַּׁךְ

הַמִּטְעָן וּמְחַזֵּק הַתְּרָנִים

עַד שַׁיָּט וּמַשְׁלִיךְ עֳגָנִים,

דִּרְכוּ עֹז עֲלֵי בָּמֳתֵי יָם,

סְחַר אַרְצֵנוּ שְׂאוּ אֶל עַמִּים,

וּבְשׁוּבְכֶם מֵאֶל עֵבֶר יַמִּים

הָבִיאוּ גְאוּלִים מִשִּׁבְיָם.

וְרָאוּ בְּנֵי צִיּוֹן וְיִשְׂמָחוּ

וּשְׁמוֹת צוֹרְרֵינוּ לָנֶצַח יִמָּחוּ.




ב. דַּיָּגִים הַפּוֹרְשִׂים מִכְמָרוֹת


דַּיָּגִים הַפּוֹרְשִׂים מִכְמָרוֹת

בְּיַמִּים, אֲגַמִּים וּנְהָרוֹת,

בִּבְרֵכוֹת וּמֵימוֹת עֲמֻקִּים

וּבְכָל מַיִם מְלוּחִים וּמְתוּקִים,

בִּימֵי חוֹל הַאֲכִילוּנוּ דָגִים

מִכָּל שֶׁתַּעֲלֶה הַחַכָּה,

וְאוּלָם בְּעַרְבֵי הַחַגִּים

וּבְעִקָּר בְּעַרְבֵי שַׁבָּתוֹת –

כָּל נֶפֶשׁ חַיָּה מְחַכָּה

שֶׁתַּעֲלוּ לִוְיָתָן בָּרְשָׁתוֹת.

וְאָכְלוּ בְּנֵי צִיּוֹן וְיִשְׂמָחוּ

וְיוֹדְכֶם אֲחִיכֶם, אִם עָשִׁיר וְאִם מָךְ הוּא.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16725