


	
	בְּדַם לִבִּי
	




הַלֵּב מָרְתָּח, הַיָּד רוֹעֶדֶת,

אֶרְשֹׁם בְּדַם לִבִּי עַל סֵפֶר;

הָיָה אוֹצָר יָקָר: מוֹלֶדֶת —

וְאַתֶּם שְׂרַפְתֶּם אוֹתוֹ עַד אֵפֶר.



הָיְתָה פְּנִינָה יִקְרַת הָעֵרֶךְ,

זָלְפָה קְדֻשָּׁה מִצְּלִיל “מוֹלֶדֶת”;

הוֹי, בַּת עַמִּי, עַל אֵם הַדֶּרֶךְ

אַתְּ שְׁדוּדָה, — אַךְ גַּם שׁוֹדֶדֶת.



אֲהָהּ לְיוֹם זֶה שִׁבְעָתַיִם,

חֶרְפַּת הַשֹּׁד כָּאֵשׁ יוֹקֶדֶת;

כַּלְבֵי הַשּׁוּק בַּצָּהֳרַיִם

סוֹחֲבִים בִּילֵל נִתְחֵי מוֹלֶדֶת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16962