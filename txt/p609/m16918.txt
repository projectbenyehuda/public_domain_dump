


	
	[כִּי אֵט עַל שְֹמֹאל]
	




כִּי אֵט עַל שְֹמֹאל

אוֹ כִּי אֵימִינָה –

מַרְאוֹת שִׁלְשׁוֹם, מַרְאוֹת תְּמוֹל

אֵלֶּה מַרְאוֹת אוּקְרָאִינָה.

הַדְּרָכִים מְקֻלְקָלוֹת וְהַשְׁדֵמוֹת שַׁדְמוֹת קָמָה.

אַף אַתָּה, פַּרְגֹּל דָּם, בְּאַרְצְךָ נוֹשָׁנְתָּ.

הַשָּׁמַיִם גְּבוֹהִים וְהַכּוֹכָבִים קְרוֹבִים וְהָאֲדָמָה –

אַדְמַת גוֹנְטָה.

טוּפּ טוּפּ שְׁמַע תְּרוּעַת הַיְדָמָקִים

פַּרְסוֹת סוּסִים חוֹצְבִים גִּצִּים

מְעֻנֵּי פַּרְגֹּל מֵחֲרַבִּים

בְּנֵי מַכַּבִּים עוֹד מְצִיצִים.



בֹּאִי, אֻמָּה, אַתְּ וְטַפֵּךְ

וְאֶל הַמַּרְאֶה דֹּם הִסְתַּגְּלִי;

וְאִם כְּבָר נִשְׁבְּרָה אֲגַפֵּךְ

אֶל הַשָֹּדֶה בֹּאִי רַגְלִי.



לְכִי אֶל שַׁדְמוֹת בַּר וּשְֹעוֹרָה.

עַל גּוֹרָלֵךְ כָּכָה קִבְלִי;

עַל פְּנֵי דְּגָנִית תְּכֵלֶת טְהוֹרָה

עִם הַקּוֹצֵר עַתָּה רִיב לִי.



צֹאנוֹ רַב. בְּנוֹי נִתְבָּרַךְ

שְׁזִיפוֹ דְבַשׁ. אֱגוֹזוֹ חָלָב –

וְלָמָּה קָצַר בִּי אִכָּרֵךְ

טֶרֶם עָשָֹה קְצִיר שִׁבֳּלְָיו?







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16918