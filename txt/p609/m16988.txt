


	
	חֲצוֹת לַיְלָה
	




חֲצוֹת. זְקֵנָה אֵי־שָׁם בְּבַיִת מִשְׁתַּעֶלֶת

וּמֵאֵי מִשָּׁם אֶשְׁמַע בִּכְיַת תִּינוֹק;

פִּתְאֹם כְּמוֹ חוֹרֶקֶת אֵיזוֹ דֶלֶת

וּמִישֶהוּ פּוֹרֵץ מִתּוֹךְ צִינוֹק.



אֵלֵךְ נַחֵם אֶת הַזְּקֵנָה הַמִּתְיָאֶשֶׁת,

אֵלֵךְ הַשְׁתֵּק הַיֶּלֶד הַסּוֹרֵר;

אֹמַר לָהֶם: נַפְשִׁי חָדְלָה הֱיוֹת נִרְגֶּשֶׁת

וְלִשְׁלָשְׁתֵּנוּ – תַּן עַל חוֹל עוֹזֵר.



זְקֵנָה עַל מִטָּתָהּ בָּאֹפֶל מִתְאַנַּחַת,

תִּינוֹק בּוֹכֶה וְתַן מְיַלֵּל;

אֲהָהּ, תֵּבֵל טִפֶּשֶׁת וּפִקַּחַת,

הַבּוֹכָה לַשָּׁוְא בַּחֲצוֹת הַלֵּיל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16988