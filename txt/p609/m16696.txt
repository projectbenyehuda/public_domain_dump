


	
	אַהֲבָתְךָ
	




אַהֲבָתְךָ בִּי נִגָּרָה

כְּמִן אָפִיק;

אַהֲבָתְךָ חַמָּה, בָּרָה

כִּדְבַשׁ דָּבִיק.



אַהֲבָתְךָ – לָהּ רֵיחַ שְׂרָף

וְהַלְּבוֹנָה;

קָלוּי זִִנַּקְתָּ לַלֵּבָב,

לְבַב יוֹנָה.



וּכְהִתְמַזְּגִי בְּךָ תָּמִים –

רוּחִי תִּמְּרָה

תִּמּוּר אֵדִים, תִּמּוּר בְּשָׂמִים,

תִּמּוּר זִמְרָה.




נוסח מקוצר של השיר, כפי שהובא במחזור ‘שירי מצרים’ (כרך ב, עמ' 164).






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16696