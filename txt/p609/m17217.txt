


	
	[יָם סוֹעֵר הִרְכִּיבַנִי עַל מַסְרֵקוֹ]
	




יָם סוֹעֵר הִרְכִּיבַנִי עַל מַסְרֵקוֹ.

טִרְמַנִי דוֹרִי, טֵרַמְתִּי דוֹרִי?

וּבְהִלָּקְחִי, וּבְהִדָּעֵךְ אוֹרִי

הֲיַשִׂיג אִישׁ מַהוּתִי, דּוֹר – הֶזֵּקוֹ?



יָבוֹא מֻמְחֶה אָז וְיִמְדֹּד אֶת־אַבְחוֹמִי,

כַּמָּה הָיָה בִּי מִיסוֹד הַחֻמְצִי;

יִקְבַּע שִׁעוּר מֹחִי, הֶקֵף קֻמְצִי,

אֲנָכוֹ יַצִּיב מִכֵּפִי אֶל תְּהוֹמִי.



הַאֶקְצֹף אָז, אִם אֶחְרֹק שֵׁן מְחָאָה?

מָה אִם חוֹקֵר צָדַק, מָה אִם טָעָה?

כֹּהֲנִים לַחָכְמוֹת – קָרְבַּן חוֹב שִׁלַּמְנוּ



זֶה הַשֶּׁלֶד יִהְיֶה מְקוֹר כָּל־בְּרָכָה,

וּלְמַדָּעֵי דוֹרִי – הַהֲנָחָה,

לִפְנֵי סוֹד הַסּוֹד מִשְׁתּוֹמְמִים נָדַמְנוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17217