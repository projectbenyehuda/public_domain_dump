


	
	[כְּשֶׁבָּאת אֵלַי עִם שְׁעַת הַכְּמִישָׁה]
	




כְּשֶׁבָּאת אֵלַי עִם שְׁעַת הַכְּמִישָׁה

לֹא שָׁאַלְתִּי אָז: מֵהֵיכָן;

בְּמַגַּע שְׂפָתֵּךְ לֹא הִרְגַּשְׁתִּי אִשָּׁה,

חֲמוּדוֹתַיִךְ – אָבְדוּ רֵיחָן.



עַלְעֹל הִכָּה בְּשַׂר הַחֶמֶד,

מַגָּל קָצַר קָצִיר בָּשֵׁל?

שָׁוְא עָמַלְתְּ לְפַשֵּׁט קֶמֶט,

הֲיִפְרַח פֶּרַח מִשֶּׂנָּשַׁל?



הָיָה הוֹד בִּזְהַב הַפְּרִיחָה,

יִהְיֶה הוֹד בְּצִיץ כִּי יָמוּת;

וּמִצִּלְצוּל “אֲהַבְתִּיךָ”

נִשְׁמַע צְלִיל הַסּוֹד הָרָמוּס.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16895