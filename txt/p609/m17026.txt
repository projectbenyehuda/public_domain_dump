


	
	אֶשְׁכּוֹלִית
	




הֵי, תַּפּוּחַ, תַּפּוּחִי,

אֶשְׁכּוֹלִית, אֶשְׁכּוֹלִיתִי,

הִתְכַּדְּרִי נָא עַד אָחִי

וְאִמְרִי: עַכְשָׁו עִתִּי.



אֶשְׁכּוֹלִית יְפַת אַרְצִי

פְּרִי גַנִּי עִם עֲמָלִי;

פְּרִי וּרְבִי וְהִתְפָּרְצִי

וּמַלְּאִי גַם נְמָלִי.



הֵי, תַּפּוּחַ, תַּפּוּחִי,

אֶשְׁכּוֹלִית, אֶשְׁכּוֹלִיתִי;

בָּךְ הִשְׁקַעְתִּי אֶת כֹּחִי,

אַךְ תִּבַּלְתִּי בָּךְ פִּתִּי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17026