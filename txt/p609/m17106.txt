


	
	מֶה עָנֹג
	




מֶה עָנֹג וּמֶה עָרֵב

מֵרֶגַע אשֶׁר מִתְקָרֵב?



אֶת רוּחִי הַמִּתְעַטֵּף

הֲקִימוֹתָ עִם לַטֵּף.



כִּי יָדְךָ תִּגַּע עָדַי –

וּפָרְחוּ תַּלְמֵי שָׂדַי.



אַךְ כִּי יְרֵכִי תַּחֲלִיק –

עֲדָנִים קִרְבִּי תַּדְלִיק.



וְלָמָה זֶה אַתָּה נִמְהָר,

וְחָמֹק עִם גַּי, עִם הָר?



אִם תִּרְעַב – הוֹשִׁיטָה יָד,

בְּלַע כְּבִכּוּרָה כָּל שַׁד.



אִם תִּצְמָא – הֲרֵי כַּדַּי,

שְׁתֵה וּרְוֵה מִשְּׁנֵי שָׁדַי.



לָמָּה לִין עִמִּי תִּפְחַד,

הֲקַר לְךָ עִם לַיְלָה רַד?



שִׂימֵנִי עַל לִבְּךָ חוֹתָם,

כִּי אָז גַּם לָךְ גַּם לִי יֵחַם.



אַךְ בִּשְׁעַת שִׁקּוּי גּוּפִים

מִנְּשִׁיקוֹת הַכִּסּוּפִים –



מִי יַעֲמִיק הֵיטֵב־הֵיטֵב

לֶאֱהֹב וּלְהֵאָהֵב?







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17106