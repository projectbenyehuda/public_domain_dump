


	
	שְׁלִי נַעֲלַיִךְ
	




שְׁלִי נַעֲלַיִךְ, אַף גַּרְבַּיִךְ מֶשִׁי,

עוֹלַת יְרוּשָׁלָיִם.

פֹּה עַפְרוֹת קָדְשֵׁךְ, אַדְמַת אֲבָנַיִךְ

עִם הַתַּנִּים תַּחַת הַשָּׁמָיִם.



גִּזְזִי תַּלְתַּלַּיִךְ

פֶּן יאֹכְלֵם אֲבַק אַרְצֵךְ הַיּוֹקֶדֶת.

אַתְּ קְדוֹשָׁה, אַתְּ נְזִירָה,

מִשֶּׁנִּכְנַסְתְּ לַמּוֹלֶדֶת.



רַגְלַיִךְ, רָחֲצוּ בֶּחָלָב

וְסוֹךְ בַּתַּמְרוּקִים –

עַכְשָׁו רוֹחֲצוֹת בְּדָמָן מֵהִפָּצְעָן

בְּחַרְבוֹת צוּקִים.



אֶצְבְּעוֹתַיִךְ

הָעֲנֻגּוֹת,

נָטְפוּ בֹּשֶׂם – עַכְשָׁו מְחַטְּטוֹת בִּטְרָשִׁים

לְחַיּוֹת עֲרוּגוֹת.



וּפָרָשַׁיִךְ מְאַהֲבַיִךְ

שֶׁשָּׁרוּ לָךְ שִׁיר הַשִּׁירִים, – בְּפָטִּישִׁים

וּמַעְדֵּרִים עוֹזְרִים עַל יָדֵךְ

וּמַחֲרִישִׁים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17057