


	
	[תָּלִיתִי תְּמוּנָתֵךְ בְּזָוִית הַבַּיִת]
	




תָּלִיתִי תְּמוּנָתֵךְ בְּזָוִית הַבַּיִת,

וְלִפְנֵי תְּמוּנָתֵךְ הִדְלַקְתִּי פְּתִיל־שָׁמֶן;

וּבֹקֶר וָעֶרֶב בִּתְפִלָּה חֲשָׁאִית

מִשְׁתַּחְוֶה וְשׁוֹפֵךְ אֶת לִבּוֹ הָאֳמָן.



בֹּקֶר מְבַקֵּשׁ הָעֶלֶם לַתְּמוּנָה;

עִם בִּרְכַּת הַיּוֹם הַטִּי אָזְנֵךְ לְקוֹלִי;

וּבָרְכִי שֶׁתִּהְיֶה מִשְׁלַחְתִּי אֱמוּנָה.

סֶמֶל קְדֻשָּׁתִי, הֱיֵה עִם מִכְחוֹלִי.



וְעֶרֶב מִתְחַנֵּן הָאֳמָן לָךְ לֵאמֹר

יְצוּעִי בַלַּיְלָה רְצִי־נָא לְבָרֵךְ,

וְאֶרְאֶה חֲלוֹמוֹת יְצוּרַי בִּשְנָתִי,

חֲלוֹמוֹת מְשֻׁפָּעִים מִשִּׁפְעַת הֲדָרֵךְ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16920