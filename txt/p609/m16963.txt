


	
	אַתְּ הַמְנַקֶּמֶת
	




אוֹי מוֹלֶדֶת הַמְצֹעֶרֶת,

אוֹי מוֹרֶשֶׁת יַעֲקֹב,

אַדְמָתֵךְ הֲרֵי כְּזֶרֶת

וּמְדָנַיִךְ — עַד אֵין סוֹף.



אוֹי מוֹלֶדֶת, הַמְשַׁלַּחַת

אָח בָּאָח וּבָאָחוֹת;

וְקוֹצֶצֶת וְכוֹסַחַת

בַּנָּבִיא כְּבַהֶדְיוֹט.



אוֹי מוֹלֶדֶת הַמְנַקֶּמֶת

בְּעַמָּהּ נְקַם שְׁמָמוֹת,

אַתְּ רוֹקֶמֶת, גַּם פּוֹרֶמֶת

קִשּׁוּרִים בֵּין הַחוֹמוֹת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16963