


	
	עֶרֶב
	




הָעֶרֶב פֹּה לֹא מִתְגַּנֵּב וְנִכְנָס בַּחֲשַׁי

עִם הֶחָתוּל;

הַלַּיְלָה לֹא קְטִיפָה רַכָּה, נִתְּנָה לָךְ שַׁי

לְשֵׁם חִתּוּל;



הָעֶרֶב פֹּה אֵינוֹ יוֹרֵד לַלֵּב, שׁוֹתֶה וּמוֹצֵץ

טִפּוֹת טִפּוֹת עֲדֵי תֻּמָּן;

וִילוֹן הַלַּיְלָה לֹא לְאַט נוֹפֵל וְחוֹצֵץ

בֵּין הַמְסֻמָּן וּמַה שֶּׁלֹּא סֻמָּן:



הָעֶרֶב פֹּה חוֹטֵף, רוֹגֵל, עוֹקֵד

מַגִּישׁ לַלֵּיל,

וְזֶה דוֹרֵס, שׁוֹחֵט,

קוֹבֵר וְסוֹתֵם אֶת הַגּוֹלֵל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17078