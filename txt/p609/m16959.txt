


	
	אָשִׁיר לָךְ
	




צִיּוֹן, אָשִׁיר לָךְ כְּשֶׁשַּׁרְתִּי,

בִּכְיֵךְ אֶבְכֶּה כִּתְמוֹל שִׁלְשׁוֹם;

אֲהָהּ, נִדְמֶה, יָחִיד נִשְׁאַרְתִּי

עִם הַבְּכִי וְהַחֲלוֹם.



וְעֵת רֵעַי בְּבֵית מַרְזֵחַ

שִׁירֵךְ נָתְנוּ בְּכוֹס שֵׁכָר —

קִרְבִּי מוֹלֶדֶת תִּתְיַפֵּחַ

וְלֹא פִּזַּמְתִּי אֶל נֵכָר.



בְּשִׁיר מוֹלֶדֶת לֹא סָחַרְתִּי

הָלֹךְ הַכְרֵז בְּכָל פִּנָּה:

כַּבְּדוּנִי נָא, עִם צַעַר גַּרְתִּי,

שִׁקְלוּ נָא לִי מְחִיר קִינָה.



דּוּמָם דִּמְעוֹת שָׂשׂוֹן וָעֶצֶב

בָּלַעְתִּי עַד לִידֵי מַחֲנָק.

וְלֹא הוֹשַׁטְתִּי רֹאשׁ לְכֶתֶר

וְלֹא תָּבַעְתִּי לָאַרְנָק.



אָמְנָם לַחְמֵךְ תָּמִיד שָׂבַעְתִּי,

אוּלָם בְּשָׂרִי עִמָּךְ הוּדַל;

בְּדַם לִבִּי כָּל שְׁטָר פָּרַעְתִּי

מַצֵּה דִינָם שֶׁל פְּרָט וּכְלָל.



בִּשְׂדֵה קוֹצִים בַּיּוֹם נִכַּשְׁתִּי,

בַּלֵּיל נִקִּיתִי הֶחָצֵר,

וְעוֹד בְּצֶלְצְלִים קִרְקַשְׁתִּי —

שַׂמֵּחַ עַם בְּהֵעָצֵר.



עוֹלֵי רְגָלַיִךְ מָה אָהַבְתִּי

וּמַה לִּטַּפְתִּי אֶת הַטָּף;

דּוּכַן כֹּהֵן פִּתְאֹם עָזַבְתִּי

וָאֶהְיֶה שׁוֹמֵר הַסָּף.



וְעֵת שֶׁעֶלְבּוֹנֵךְ תָּבַעְתִּי

מִן כָּל צָבוּעַ אוֹ מַסְגִּיר

הֲרֵי שְׂכָרִי נָכוֹן יָדַעְתִּי:

הוּצֵאתִי אֶל מִחוּץ לָעִיר.



מִזֵּר נָבִיא נַפְשִׁי סוֹלֶדֶת

וּמִמַּדֵּי כֹּהֵן גָּדוֹל;

אֲהַבְתִּיךְ מְאֹד, מוֹלֶדֶת —

עַל כֵּן אֲנִי בְּחֹסֶר כֹּל.



צִיּוֹן, אָשִׁיר לָךְ כְּשֶׁשַּׁרְתִּי,

בִּכְיֵךְ אֶבְכֶּה כִּתְמוֹל שִׁלְשׁוֹם;

וַאֲהָהּ, יָחִיד נִשְׁאַרְתִּי

עִם הַבְּכִי וְעִם הַחֲלוֹם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16959