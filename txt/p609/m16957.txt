


	
	אֶל רוֹעֵי עֲדָרִים
	




פָּשָׂה בָּכֶם הָרִקָּבוֹן,

פָּשְׂתָה טֻמְאָה;

הִנֵּה יָמִים בָּאִים — וְכוֹס עָוֹן

תִּשְׁתּוּ עֲדֵי תֻּמָּהּ.



עִם אֵיד הָעָם סְבָאתֶם יֵינוֹת טוֹבִים,

זְלַלְתֶּם יוֹנִים צְלוּיוֹת;

הִנֵּה אֲנִי אֶקְרָא עַל הַסּוֹבְאִים

חַג אֲבָנִים קְלוּיוֹת.



בְּיוֹם הָאֵיד — בָּעָם שְׁלַחְתֶּם לָשׁוֹן,

שְׁלַחְתֶּם חִצִּים שְׁנוּנִים;

הִנֵּה אֲנִי אָבוֹא רִאשׁוֹן —

לְהַכְרִית לְשׁוֹן זְנוּנִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16957