


	
	קַרְקֶפֶת בְּיַאלִיק
	




כִּלְגַב מִזְבֵּחַ חֻצְּבוּ לָהּ לַקַּרְקֶפֶת

אַרְבַּע קְרָנוֹת

וְעִם פִּסְגַּת הַצּוּק הַיְרוּשַׁלְמִי הָיְתָה מוּצֶפֶת

לַהֶבֶת הַיְגוֹנִים וְהָרְנָנוֹת.



בִּגְזַר כָּל דִּין כִּבְמַעֲרֶפֶת עֲרָפוּנוּ הַשְּׂפָתַיִם,

אַךְ יֵשׁ וְיִשְׁתַּפְּכוּ הֲמוֹן רַחֲמָיו עַל זָוִיּוֹת

הַפֶּה, כִּי חֲלִיפוֹת שָׁם חִזְּזוּ קַרְנַיִם

וַעֲוִיּוֹת.



אֱלֹהִים חָצַב עַל זֶה הַשֶּׁלֶד

קַרְקֶפֶת כְּסֵפֶל אַדִּירִים;

עַכְשָׁו בֵּין קִמְרוֹנָיו תּוֹלַעַת מִזְדַּחֶלֶת

וּמְכַרְסְמָה בֵּית הַדִּינִים וְהַשִּׁירִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16672