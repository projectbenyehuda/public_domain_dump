


	
	כֹּה אָמַר שַׂר שֶׁל יָם
	



מוקדש לחי"ל1




עַל שְׂפַת הַיָּם שָׂרוֹ שֶׁל יָם נִצָּב

וּכְבַד הָגוּת יַאְדִּיר חָזוֹן וִיצַו:



בַּאֲשֶׁר אֶנְעַץ קָנֶה נָמָל יִכּוֹן

וְיִשְׂרָאֵל לְחוֹף יַמִּים יִשְׁכֹּן;



כִּקְהַל שְׁחָלִים יִכְרַע צִיּוֹ אַדִּיר,

גְּרָמָיו פְּלָדָה וְעֶשֶׁת כָּל שָׁרִיר.



סְפִינָה, סְפִינָה תַּעְדֶּה גְאוֹן רַעְמָה –

רַעְמַת עָשָׁן עַל פְּנֵי מִרְבַּץ יַמָּהּ.



עִם הַנְּשָׁרִים תִּשְׁאַגְנָה הַצְּפִירוֹת

וְכָאַרְבֶּה תִּפְשֹׁטְנָה הַסִּירוֹת.



וּבְנֵי זְבוּלוּן יַצִּיבוּ הַתְּרָנִים,

יָרִימוּ נֵס, יִמְשׁוּ הֶעֳגָנִים:



– “לְאָן נַפְלִיג, לְאָן, הַקַּבַּרְנִיט?”

– "אֶל כָּל אֲשֶׁר עֵינְכֶם תַּרְחִיק־תַּבִּיט!



צָפוֹן, דָּרוֹם, מִזְרָח וּמַעֲרָב –

לַכֹּל תָּבִיאוּ סְחַר צִיּוֹן הָרַב.



גַּם דְּבַר צִיּוֹן בַּשְּׂרוּ בְּעָם וָעָם

וּבְרֶגֶשׁ הַלְלוּ־יָהּ וְהַלְלוּ־יָם".



– "שָׁלוֹם, מוֹלֶדֶת, לָךְ, הַרְבִּי שָׁלוֹם,

חֵילֵךְ נִשָּׂא לַכֹּל, שְׁבוּתֵךְ נָשִׁיב הֲלוֹם".







חבל ימי לישראל  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16724