


	
	[אֲנִי הוּא הַגֶּבֶר הַהוֹלֵךְ יְחִידִי]
	




אֲנִי הוּא הַגֶּבֶר הַהוֹלֵךְ יְחִידִי בִּישִׁימוֹן הָעוֹלָם,

וְאַתְּ הִיא אַנְחָתִי;

אֲנִי הוּא הַנְּשָׁמָה הַקּוֹרְאָה לְמִסְפֵּד בְּסֵתֶר
יְגוֹנָהּ,

וְאַתְּ הִיא דִמְעָתִי.



וּבְדֶרֶךְ גָּלוּתִי הָרְחָבָה כְּרַחֲבַת יְגוֹנִי הָיִית לִי

נֶחָמָתִי הָאַחַת;

כִּי טוֹבָה הַדִּמְעָה לַתּוֹעֶה וְאַנְחַת הַמְלַוָּה נָעֵמָה

לְנֶפֶשׁ נִדַּחַת.



אַךְ דֶּרֶךְ גָּלוּתִי עוֹד תֶּאֱרַךְ, וְאוּלָם נֶחָמָתִי לֹא אָרְכָה,

כִּי מֵתָה הַדִּמְעָה;

וְאִם צָלְלוּ עוֹד שִׁבְרֵי אֲנָחוֹת מֵאַחֲרֵי הַלְוָיַת דִּמְעָתִי —

אַף הֵם מֵתוּ עִמָּהּ.



וָאֶהְיֶה חֲשׂוּךְ דִּמְעָה וָלַחַשׁ בַּצַּר לִי, וּכְיָתוֹם הָיִיתִי

בְּאֵין זֹאת — בִּלְעָדָיִךְ;

מִי יִתֵּן, כִּי יָבֹא הַמְקוֹנֵן וְיִקְרָא לִשְׁנַיִם מִסְפְּדִים —

עָלַי וְעָלָיִךְ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16832