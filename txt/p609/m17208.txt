


	
	[שְׁנֵינוּ אֶחָד הוּא, וּבִבְנֵנוּ תַמְנוּ]
	




שְׁנֵינוּ אֶחָד הוּא, וּבִבְנֵנוּ תַמְנוּ,

וּלְמִי נְשַוַּע וּלְמִי נוֹחִילָה!

הוֹי לַיּוֹם, בְּקָדְשֵׁי אֵל – מְעִילָה,

בִּירִיעַת סְתִירוֹת שְׁנֵינוּ גַם רֻקַּמְנוּ.



קַיִן הָרַג הֶבֶל, מִקְרָא זֶה בַּתּוֹרָה

וּבַכְּתוּבִים: יָעֵל מָחֲצָה סִיסְרָא;

שַׁחַק כָּחוֹל תָּמִיד לָנוּ סִתְרָה,

חָטָא נֶעֱרָף מִמֵּנִיף הַסִּיקוֹרָא.



אַךְ מַה־שֶּׁמֻּכְרָח – יִהְיֶה לֹא יִמָּלֵט,

אֵלִיָּהוּ יָקִים אֶת־הַיָּלֶד,

וּמֵעֵלִי בִּקְּשָׁה חַנָּה פְּתִיחַת רָחֶם.



יִתְבָּרֵךְ פְּרִי הָאִשָּׁה וְהַיַּיִן;

עָרוּם הוּא הַנָּחָשׁ, אָדָם הוֹלִיד קַיִן,

וּמִטִּפָּה יָצָא אִישׁ כִּשְׁלֹמֹה חָכָם.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17208