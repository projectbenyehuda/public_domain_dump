


	
	בְּדִיעֲבַד
	




אֲנִי מְחַיֵּב הַהֲוָיָה בְּדִיעֲבַד;

וְאַף כִּי אֵדַע, שֶׁכָּל מַה שֶׁנָּבַט

נָדוֹן לִבְלָיָה וּכְלָיָה –

אֲנִי חַי בְּאַשְׁלָיָה,

כִּי דָבָר לֹא יֹאבַד כַּאֲשֶׁר לֹא אָבַד.



אֲנִי יוֹדֵעַ מֵרֵאשִׁית אַחֲרִית,

שֶׁבְּכָל הַחַי – הַמָּוֶת מִשְׁתַּקֵּף,

אַךְ הַיֶּדַע אֵינוֹ מְעַכֵּב

וְהַסּוֹף הַמַּר אֵינוֹ מַחֲרִיד;

וּכְשֶׁהַמָּוֶת לוֹחֵשׁ עַל אָזְנַי לְחָשִׁים

אֲנִי לוֹחֵשׁ אַהֲבָה עַל אָזְנֵי נָשִׁים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16675