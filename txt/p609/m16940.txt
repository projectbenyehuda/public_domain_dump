


	
	שִׁיר שׁוּלַמִּית
	




מַה טּוֹב, נָעִים

בְּצֵל גַּנִּים,

בְּצֵל צֶאֱלִים,

כִּי שִׁיר אַנְעִים

בִּמְנַעְנְעִים

וּבְצֶלְצְלִים.



מֵרֹאשׁ אַרְמוֹן,

שַׁלְגֵי חֶרְמוֹן

שֶׁל נַפְתָּלִי,

אֶל חוֹף הוֹרַי,

אֶל נוֹף הָרַי,

נִשְׁקַפְתָּ לִי.



בֹּא, אָהֳלִי,

בֶּן צָהֳלִי,

מַהֵר, עָמִית;

רַעֲנַנָּה

בִּרְכַּת גַּנָּהּ

שֶׁל שׁוּלַמִּית.



סַל תַּלְתַּלִּים,

גַּלִים, גַּלִּים,

פַּעֲמוֹנִים;

דָּם עִם חָלָב,

חַכְלִיל הַקְּלָף

שֶׁל רִמּוֹנִים.



גְּבִיעֵי עֵינַי

בֵּרוּץ עֵין חַי

בְּבֵין כְּרָמִים,

הוּא רַד עַל פִּי,

נִשְׁמַת אַפִּי

הֶקְטֵר בְּשָׂמִים.



קְצוּבוֹת שִׁנַּי,

עֲנָק פְּנִינַי —

חוּטָיו שָׁנִים,

אַבְנֵי בָּרְקַת

בְּאַגָּן, יִיקַד

בֵּין שׁוֹשַׁנִּים.



גְּלִילֵי יָדַי,

שְׁתֵּי שִׁבֳּלַי

מִשְּׂדֵי צִיּוֹן —

אֶל שֶׁמָּלַךְ

וְשֶׁהָלַךְ

בְּעִקְּבוֹת הַצֹּאן.



שָׁדַי־סַלַּי,

שְׁנֵי מִגְדָּלַי,

תָּאֵי יוֹנִים,

מֵעַל גַּגָּם

הוֹמֶה גַעְגְּעָם,

אַף סוֹאֲנִים.



סַלַּי־שָׁדַי,

גָּרְנֵי שָׂדַי,

הָרֵי שְׁקֵדִים,

מָה אִיף, מָה אִיף,

אִבְּכֵי הַצְּעִיף —

תִּמּוּר אֵדִים



הֵיכְלֵי שֶׁנְהָב,

קְמוּרֵי זָהָב

גֻּלּוֹת בִּרְכַּי,

וְעָף הַדּוֹד

מִמְּרוֹם גִּלְעָד —

וְרַד אֶל גַּיְא.



לִבְנַת שְׁלָגִים,

וּשְׂרָף פְּרָגִים

עַל אֵשׁ חוֹלוֹת,

אוֹר שְׁחוֹר אֲנִי,

צְרוֹר מוֹר גַּנִּי

עִם אַשְׁכּוֹלוֹת.



תְּנוּבוֹת הַגָּן

נָתְנוּ רֵיחָן,

בָּשַׁל פִּרְיָן,

וּבְצֵל צֶאֱלִים

שִׁיר צֶלְצְלִים

לָאַפִּרְיוֹן.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16940