


	
	תִּינוֹקוֹת שֶׁל בֵּית רַבָּן
	



א. תִּינוֹקוֹת בֵּית רַבָּן


תִּינוֹקוֹת בֵּית רַבָּן

תִּינוֹקוֹת יִשְׂרָאֵל,

כִּי יִשְׁאַל הַמַּלְאָךְ

הַמַּלְאָךְ הַגּוֹאֵל:

אֵיךְ שְׁנִיתֶם הַתּוֹרָה

אָלֶף, בֵּית, וְגִימֶל,

אֵיךְ קִיַּמְתֶּם בְּרִיתְכֶם

עִם אָדָם וְעִם אֵל –

וַעֲנִיתֶם כְּמוֹ

שֶׁעָנוּ הָאָבוֹת:

לָמַדְנוּ תוֹרָה

מִתּוֹךְ אֵשׁ לֶהָבוֹת.

    קָמָץ אָלֶף אָ

    אָבִינוּ שֶׁבַּשָׁמַיִם,

    וְדָּמֵנוּ נִשְׁפָּךְ כַּמָיִם




ב. לְכוּ נְרַנְּנָה לַאֲדֹנָי


לְכוּ נְרַנְּנָה לַאֲדֹנָי

לִקְרַאת שַׁבָּת

בְּאֵשׁ וָדָם:

לְכוּ נְרַנְּנָה לַאֲדֹנָי

עַל הָרֵי צְפָת

עִם סוֹפֵר סת"ם

וּבֵן וָבַת;

לְכוּ נְרַנְּנָה לַאֲדֹנָי

כִּי הוּא אֶחָד

וּשְׁמוֹ אֶחָד.




הארץ, 17.8.36






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16736