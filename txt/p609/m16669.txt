


	
	אֶקְרָא לְרָעָב...
	




הֲלֹא מַלְתְּעוֹתַי אֶעֱקֹר עַל חֲנִיכַיִם

וְשׁרֶשׁ לְשׁוֹנִי אֶכְרֹת מִפִּי –

מִתֵּת אָלָה לִדְרֹךְ סִפִּי,

מִקְרֹא לְשִׁדָּפוֹן וּלְשַׁבָּתוֹן בְּכָל רֵחַיִם.

וְאַף כִּי סְמַרְמַר שְׂעַר רֹאשִׁי

מֵרְאוֹת בְּנוֹף קְדוֹשִׁי

גְּזֵלַת הַתָּם בְּכָל שׁוּלַיִם;

וְאַף כִּי הַסַּפְסָר פָּשַׁט כְּמוֹ אַרְבֶּה וּשְׁחִין

בְּכָל שְׂדֵה כֶּרֶם וּשְׂדֵה שְׁלָחִין;

מְנֹאָץ בְּפִי נָבָל –

לֹא קָרָאתִי לָרָעָב וְלַצָּמָא,

וְשֶׁתֵּרֵד שַׁחֶפֶת בְּכָל גִּבְעוֹל קָמָה

וְשֶׁיִבְאַשׁ עֵנָב וְשֶׁיַּתְלִיעַ צֶמֶל,

וְשֶׁיִכְחַשׁ הַזַּיִת וְיִשָּׁבֵר הַמֶּמֶל.

לֹא, לֹא! לְרָעָב אַחֵר אֶקְרָא,

וְלֵאלֹהַי אֶכְְרַע

וְאֶתְחַנֵּן שַׁלֵּחַ בָּם: רָעָב לַחֶמֶל,

רָעָב לַצֶּדֶק,

רָעָב לָרוּחַ –

וּבָעַר בָּעֲצָמוֹת מִכָּל בַּרְקָן וָחֶדֶק

וּמִקָּרַחַת כֶּרֶם וּמִשָּׂדֶה קָרוּחַ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16669