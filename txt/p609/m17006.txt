


	
	עִם צֵאת סִפְרֵי טְשֶׁרְנִיחוֹבְסְקִי
	




עֲדַיִן לֹא רָאִיתִי עֲשֶׂרֶת הַכְּרָכִים,

עֲדַיִן לֹא גֵרוּנִי צִבְעֵי דְפוּסָם טָרִי,

אַךְ בְּאַפִּי עוֹלֶה כְּבָר רֵיחַ שֶׁל פְּרָחִים,

רֵיחַ צְרוֹר הַמּוֹר, נְכֹאת וְגַם צֳרִי.



כְּזַלְזַלִּים לְגֶפֶן כֵּן יֵשׁ לוֹ זַלְזַלִּים

וְאַף צַמֶּרֶת לוֹ, כְּמוֹ לְרֹאשׁ אִילָן;

לְשָׁאוּל טְשֶׁרְנִיחוֹבְסְקִי — קְוֻצּוֹת שֶׁל תַּלְתַּלִּים

וּבְמִזְלְגוֹת יָדָיו תָּמִיד הוּא מַפְשִׁילָן.



וְאוֹפְּטִימִיסְטָן הוּא מֵאֶלֶף וּרְבָבָה,

בָּרַע אֵינוֹ מוֹדֶה, יָמָיו כֻּלָּם טוֹבִים;

אֶזְכֹּר: אוֹדֵסָה אֲדֻמָּה, רוֹפֵא הוּא בַּצָּבָא

וְעַל שִׁכְמוֹ יָבִיא הַבַּיְתָה שַׂק שְׁבָבִים.



וּבְחַדְרוֹ לָמַדְתִּי לִפְרֹט עֲלֵי פְּסַנְתֵּר,

סוֹנַטִינוֹת שׁוּמַן נִגַּנְתִּי עַל לֵב רָע;

וְהוּא עוֹד עַל גַּבִּי מַרְבֶּה תָּמִיד קַנְטֵר:

נַגֵּן, בָּחוּר, נַגֵּן, הַיְקוּם לְכָךְ נִבְרָא.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17006