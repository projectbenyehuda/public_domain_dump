


	
	אֵינִי יָכוֹל לְזַמֵּר
	




אֵינִי רוֹצֶה, אֵינִי יָכוֹל לְזַמֵּר עוֹלָמְךָ

עִם שְׂכוֹל עַמְּךָ,



לֹא אֶרְאֶה בְּהַפְצִיעַ בָּאָבִיב הָאָמִיר,

לֹא אֶשְׁמַע שִׂיחַ נַחַל טָמִיר,



תִּפְרַחַת שָׁקֵד לֹא אֶרְאֶה, לֹא אָרִיחַ רֵיחָהּ

וְכָל הָאֲדָמָה כִּמְלֵחָה,



אֲשֶׁר לֹא תַצְמִיחַ לֹא דֶשֶׁא, לֹא עֵץ

וְהָפְכָה לִי רוֹעֵץ;



וַיְהִי כְּאִלּוּ עוֹלָמְךָ נֶחֱרַב

בִּבְכוֹת יִשְׂרָאֵל בֶּכֶה רָב.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16657