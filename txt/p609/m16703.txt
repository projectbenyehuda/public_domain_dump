


	
	שִׁיר־לֶכֶת
	




עַל צוּק בַּמּוֹלֶדֶת

מָצָאנוּ נָדָן,

בּוֹ חֶרֶב מָחְלֶדֶת

מִזְּמַן וְעִדָּן;

בַּצּוּק נַשְׁחִיזֶנָּה:

פְּלָדָה בִּפְלָדָה,

מִלַּהַב תִּזֶּה־נָא

בָּרֶקֶת חַדָּה.



בִּשְׁחוֹר עַרְבִּי

תַּכְסִיף חַרְבִּי,

יוֹמָם תַּזְהִיב

כְּפֶלַח שֶׁמֶש הָאָבִיב,

אוּלָם תִּלְהַט כְּחוּט שָׁנִי

מֵהֹלֶם בִּמְשַׂנְאִי.



לִי חֶרֶב נוֹקֶמֶת

וְיָד חֲזָקָה

בַּחֹמֶשׁ הוֹלֶמֶת,

חוֹלֶפֶת רַקָּה.

אוֹיְבֵנוּ מִמַּחַץ

יִכְרַע וְנָהַם.

נִקַּח מִבְּנֵי שַׁחַץ

נִקְמַת דַּם הָעָם.



בִּשְׁחוֹר עַרְבִּי

תַּכְסִיף חַרְבִּי,

יוֹמָם תַּזְהִיב

כְּפֶלַח שֶׁמֶשׁ הָאָבִיב,

אוּלָם תִּלְהַט כְּחוּט שָׁנִי

מֵהֹלֶם בִּמְשַׂנְאִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16703