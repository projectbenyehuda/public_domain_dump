


	
	מ. אוּסִישְׁקִין
	




הוּא אֵינוֹ פַּיְטָן — וְקִרְבּוֹ שָׁרָה הָאֲדָמָה,

הוּא אֵינוֹ חוֹרֵשׁ — אַךְ הוּא חָרַשׁ כָּל רֶגֶב;

וּמִפַּרְסָה, וְעַד אַמָּה,

מִזְרָח, מַעֲרָב, צָפוֹן וָנֶגֶב,

הוּא אָמַר כַּנֵּס אֶל תַּחַת אֲשׁוּרָיו;

וְהוּא זָעַק זְעָקָה עַד לַשָּׁמַיִם,

אוּלָם קוֹלוֹ, נִשָּׂא עַל פְּנֵי מִזְרָח וּמַעֲרָב,

מֵת תַּחְתָּיו בְּלֵב יְרוּשָׁלָיִם.

אֲנִי רוֹאֶה אוֹתוֹ צוֹעֵד כְּאִלּוּ בְּבִטְחָה, —

וְקַרְקָעוֹ תַּחְתָּיו בּוֹעֶרֶת;

אֲנִי רוֹאֶה אוֹתוֹ מְגַמֵּא הָאָרֶץ וְכָל שִׁטְחָהּ, —

וַאֲהָהּ, כִּי לֹא גָאַלְנוּ אֶלָּא זֶרֶת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17005