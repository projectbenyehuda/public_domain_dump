


	
	אַרְבַּעְתֵּנוּ
	




כְּלִילָה אַרְצִי וְאַף מוּמִית,

עֲצִיץ דָּרְבָן וְגַם דְּמוּמִית,

וְסֵמֶל לָהּ — זוֹ שׁוּלַמִּית,

גַּם הִיא שִׁמְשִׁית, גַּם הִיא יַמִּית.

וְאוֹר שִׁמְשָׁהּ מְחַיֶּה, מֵמִית,

כֻּלָּהּ סְתִירָה, סְתִירָה שֵׁמִית.



וְכָךְ שְׂפָתִי — כָּל הֲפָכִים,

שְׂפַת קַנָּאִים וְסַלָּחִים,

תְּהוֹמוֹת, רָמוֹת וְאֵין שְׁטָחִים.

וּשְׂרָף הָאֵשׁ וּצְרָב קְרָחִים

וּמִזְמוֹרִים שֶׁל מַלְאָכִים

וְשֶׁל שְׂטָנִים, — בָּהּ מִתְאַחִים.



וְכָךְ עַמִּי, עַם הַיְּהוּדִים,

הַמִּתְאַבֵּק עִם נִגּוּדִים,

עָלָיו שְׁלָגִים, תַּחְתָּיו אוּדִים,

וְלֹא יִמְעַד עַל פִּי חֻדִּים.

וּבְכָל תְּקוּפוֹת וְיִעוּדִים —

לוֹ שִׁיר אֶחָד, שִׁיר יִחוּדִים.



וּבֵין כֻּלָּם יֵשׁ עוֹד אֶחָד,

שֶׁבּוֹ מִבְּרַק מִזְגָּם הַחַד

שֶׁל הַשְּׁלשָׁה, חַיִּים לָעַד:

פַּיְטָן עִבְרִי, שׁוֹכֵן בָּדָד

בִּזְבוּל הַשְּׁלָשׁ, וְלֹא נִפְלָאת,

שֶׁהוּא שִׁבְיָם וְאֵין מִפְלָט.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16935