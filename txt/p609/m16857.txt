


	
	[מְאוּרַת־צוּר, אַלְמֵימַר־אֶבֶן]
	




מְאוּרַת־צוּר, אַלְמֵימַר־אֶבֶן,

בַּרְזֶל־לוּחַ, בַּרְזֶל־חָרֶט;

הַרְחֵק מִן הָעִיר חָרַתִּי

דְּבַר הַמָּרֶד.



מְאוּרַת־צוּר, אַלְמֵימַר־אֶבֶן,

גִּנְזֵי רוּחִי וּמַאֲוַיָּי;

עוֹד אֵחָשֵׂף וּפָרַשְׂתִּי

מְגִלַּת חַיָּי.



יָחִיד דֻּמָּם, יָחִיד נָזִיר,

זָרַק טוּבְכֶם כְּלַפֵּי פְּנֵיכֶם; –

אַעַל, אֶקַּח, הַכֹּל אֶקַּח

וְלֹא מִידֵיכֶם.



הִשְׁתּוֹמַמְתֶּם כִּי הָלַכְתִּי,

וַתִּשְׁתּוֹמְמוּ כִּי בָּאתִי;

אַךְ נִגְלֵיתִי – וַתֵּהָרְגוּ

בִּשְׁתִיקָתִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16857