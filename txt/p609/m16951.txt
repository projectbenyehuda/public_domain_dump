


	
	בַּיַּלְקוּט
	




שִׂמְחָתֵךְ אִם לֹא שָׂמַחְתִּי שִׁבְעָתַיִם

וִיגוֹנֵךְ אִם לֹא מָצִיתִי עַד הַתְּהוֹם?

אַךְ הַגִּידִי לִי, מַדּוּעַ זֶה בֵּינְתַיִם

נִסַּחְתִּי מִלִּבֵּךְ, נֶעֱזַבְתִּי כְּיָתוֹם?



טָרְחֵךְ אִם לֹא נָשָׂאתִי עַל הַשֶּׁכֶם

בְּאֵין עָלָיו אֲפִילּוּ כֶּסֶת סַבָּלִים?

אַךְ מַדּוּעַ זֶה, לְעֵת בִּקַּשְׁתִּי מְנָת הַלֶּחֶם —

וּבְיַלְקוּטִי אֵין יֵשׁ אַף זוּג שֶׁל שִׁבֳּלִים?



וּכְלוּם בִּקַּשְׁתִּי לְהַפְרִיז לִי בְּתִשְׁלֹמֶת,

הַרְבּוֹת לִי תַּכְשִׁיטִים, עַטְּרֵנִי בִּזְהוּבִים?

וְלוּ הִפְרַשְׁתְּ לִי — פָּחוֹת מִכְּפִי הָאֹמֶד —

מֵחַג אֶל חַג אַךְ קַב שֶׁל חָרוּבִים!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16951