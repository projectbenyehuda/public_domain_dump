


	
	הוֹי, זְרַע
	




הוֹי, דַּרְבֵּן שְׁתֵּי פָּרוֹת,

שְׁתֵּי פָּרוֹת הָרָזוֹת,

עַל פְּנֵי הַחוֹלוֹת —

כִּי אַרְצֵנוּ כָּזֹאת.



הוֹי, נְהַג מַחֲרֵשָׁה

כָּל הַיּוֹם בִּטְרָשִׁים,

כִּי הֵם לָךְ יְרֵשָׁה

עִם שְׁאָר קָדָשִׁים.



הוֹי, זְרַע, אִישׁ עָמֵל,

לַחְמְךָ לְרָזוֹן;

כִּי הַטַּף יִגָּמֵל —

וְהִמְשִׁיךְ הֶחָזוֹן.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16947