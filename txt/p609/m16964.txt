


	
	לָמָּה זֶה
	




הַאֲנִי, אַרְצִי, אֵלֵךְ

מִיּוֹמֵךְ וּמִלֵּילֵךְ?



אַף אָמְנָם הַכֹּל נִטְמָא

מִקִּנְאָה וּמִשִּׂטְמָה.



אַף אָמְנָם מִתַּחַת עֵץ

מִישֶׁהוּ מַשְׁחִיז לִי חֵץ,



אַף אָמְנָם מִכָּל עֵנָב

הַשָּׂטָן מַלְטִישׁ עֵינָיו,



אַף אָמְנָם כָּל הַקָּדוֹשׁ

בְּמַסְרֵק בַּרְזֶל נָדוֹשׁ.



הוֹי, בְּנֵי אַרְצִי וּבְנֵי עִירִי,

לָמָּה כֹּה הֵמַר שִׁירִי?



הוֹי, בְּנֵי אַרְצִי וּבְנֵי גִילִי,

לָמָּה זֶה שָׁבַת גִּילִי?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16964