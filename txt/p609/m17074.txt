


	
	אַיֶּךָּ, מָשִׁיחַ
	




מָשִׁיחַ בֶּן דָּוִד,

אַיֶּךָּ, מָשִׁיחַ?

כִּי נוּגֶה עַם צִיּוֹן, וְכָבֵד

הָאֵבֶל, בְּבַזְבֵּז הַשֶּׁמֶשׁ אֶת אוֹרָהּ עַל צְחִיחַ.



וִירוּשָׁלַיִם הָעַתִּיקָה

נְתוּנָה בֵּין מַרְזְחִים כְּבַצִּינֹק,

וְרֵיחַ הַבְּשָׂמִים וְצַחֲנַת הַגְּבִינָה הַמַּחֲנִיקָה

מַעֲלֶה הָרוֹכֵל עִם גְּלוֹמֵי הַנַּרְגִּילָה, שֶׁיִּינָק.



וּבְמוֹרַד הַמַּעֲלוֹת עַל יַד הַכֹּתֶל הַמַּעֲרָבִי,

שָׁם שֻׁתָּף

לְהַר הַבַּיִת – עֲרָבִי

כַּרְסְתָן, פּוֹרֵק מֵעַל חֲמוֹרוֹ אֶת בְּלוֹיֵי סְמַרְטוּטָיו.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17074