


	
	[שִׁירַת הַיָּחִיד אָשִׁירָה מֵעַתָּה]
	




שִׁירַת הַיָּחִיד אָשִׁירָה מֵעַתָּה

בִּיחִידוּת:

אִי גָדוֹל, אִי בּוֹדֵד וְחוֹמָה לוֹ בְּצוּרָה

שֶׁל בְּדִידוּת.



עוֹלָמוֹת בָּנִיתִי, עוֹלָמוֹת הֶחֱרַבְתִּי

בְּיָדָי;

וּמִי יַכְנִיעֵנִי אוֹ מִי יַמְלִיכֵנִי

בִּלְעָדָי!



אֵיזֶה הוּא עָשִׁיר? – כָּל שֶדִּמְיוֹנוֹ

בּוֹ עָשִׁיר;

דֶּרֶךְ הַנֶּשֶׁר בַּשְּחָקִים, וַאֲנִי הוּא –

הַנָּשֶׁר.



וּבְעֵינַי עוֹלָמוֹת, וּבְנַפְשִׁי מֶרְחָבִים

אֲגַמֵּא;

וּמְעוֹפוֹ שֶל מִי אֶל מְעוֹפִי אֲשַׁוֶּה

אֲדַמֶה!



עוֹלָמוֹת חִבַּקְתִּי. עוֹלָמוֹת דָּחִיתִי

עֲרִירִי;

וּמִי עִם עֱזוּז קִלְלָתִי יִתְגָּרֶה,

וְעִם שִׁירִי!



חֲרוּזִים וַחֲרוּזִים מִצְטָרְפִים, מִתְיַחֲדִים –

פּוֹאֵמָה;

אַשְׁרֵי שֶנַּפְשׁוֹ מַעְיָנוֹת שֶל בְּרָכָה

וָחֵמָה.



אַשְׁרֵי שֶעָבַר מֶרְחַקִּים וְשָׁאַף.

וְתָעָה;

מַלְכיּוֹת, מַלְכֻיּוֹת, הַבְרָקוֹת, הַבְרָקוֹת –

כָּל שָׁעָה.



אִי גָדוֹל, בּוֹדֵד וְחוֹמָה לוֹ בְּצוּרָה –

מְנוּחָתִי;

מִתּוֹךְ חַיִּים רַבִּים אֶל חוֹפָיו הָשְׁלַכְתִּי

וּבָאתִי.



מִתּוֹךְ מַיִם רַבִּים, וְחַיִּים אַבִּירִים

וְאַהֲבָה;

מֵעַתָּה כְּמֶלֶךְ אֶדְרֹכָה עַל קִבְרוֹת

הַתַּאֲוָה.



שִירַת הַיְָּחִיד אָשִׁירָה לְנַפְשִי

מֵעַתָּה;

אֲנִי לִי – הַכֹּל לִי, וּמַה־לִּי מִלְּמַעְלָה

וָמָטָּה?…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16900