


	
	[סוֹד מְעֻטָּף סוֹד נִתְעַרְטֵל מֵחִתּוּלוֹ]
	




סוֹד מְעֻטָּף סוֹד נִתְעַרְטֵל מֵחִתּוּלוֹ,

עוֹד בִּמְעֵי הָאֵם לוֹ דְמוּת הַצְּנֵפָה,

נוֹקֵב יִתּוּש מַר בְּדַעְתּוֹ הָרוֹפֵפָה:

כַּסּוּ עֶרְוַת אִישׁ, וְלֹא – כַּסּוּהוּ כֻּלּוֹ.



מֵעֲלֵי תְאֵנָה תָּפְרוּ לוֹ חֲגוֹרוֹת,

אוֹ מֵאֶרֶג יָקָר – כְּתֹנֶת פַּסִּים;

אֶחָד הֵם הַמְכֻסִּים וְהַמְכַסִּים –

וַיְכַסּוּהוּ כֻּלּוֹ מְחוֹקְקֵי הַדּוֹרוֹת.



בְּנֵס יֵשׁוּעַ בָּא, וּמֹשֶׁה מֵת בְּסוֹדוֹ,

מִזְרָח הֵלִיט קְלוֹן הָאִישׁ וּכְבוֹדוֹ,

לֹא נִגְלָה שָׁם הַחֹמֶר הַהִיּוּלִי;



אַךְ גַּם שָׁם כְּבָר פַּךְ הַשֶּׁמֶן פּוֹחֵת,

דְּקוּרַת פִּגְיוֹן תְּלוּיָה הַפָּרֹכֶת,

וְהַשָּׂטָן שׂוֹחֵק שְׂחוֹקוֹ הַהִתּוּלִי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17210