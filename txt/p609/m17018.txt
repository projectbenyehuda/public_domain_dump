


	
	בִּפְרֹס אָבִיב
	




בִּפְרֹס אָבִיב — מַה מִּשְׁתַּכֶּרֶת

כָּל אַרְצֵנוּ מֵרֵיחוֹת!

אַךְ כְּלוּם בַּחֹרֶף אֵין הַוֶּרֶד?

וּמְצִלְתַּיִם אָז פָּחוֹת?



הֶאָח, הֲרֵי זֶה יֹפִי, עֹנֶג

(אַף שֶׁזֶּה גַם קְצָת מַרְגִּיז):

גַּם בַּחֹרֶף הַבַּבֹּנֶג

וְרַק בַּחֹרֶף הַנַּרְקִיס.



בַּפְּרִיחָה כִּמְעַט אֵין פֶּסֶק

בְּחֶשְׁוָן אוֹ יֶרַח זִיו;

דַּוְקָא בַּחֹרֶף בָּא הַשֶּׁסֶק

וּבַחֹרֶף בָּא הַשְּׁזִיף.



וְהֶחָרוּב וְגַם הַסֶּלֶק,

הַכַּלָּנִית וְהַלּוּפָן,

פּוֹרְחִים דַּוְקָא בִּימֵי הַשֶּׁלֶג

עִם סוּפוֹת עַצְמָן, גּוּפָן.



גַּם בַּחֹרֶף הָרַקֶּפֶת

וְרַק בַּחֹרֶף אֲפוּנָה;

כִּי אַרְצֵנוּ הַנִּכְסֶפֶת

רַבָּה תָּמִיד בָּהּ הַתְּכוּנָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17018