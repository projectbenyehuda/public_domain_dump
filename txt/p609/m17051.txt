


	
	בֵּינִי וּבֵין הָעִיר
	




בֵּינִי וּבֵין עִירִי

דְּבַר־מָה, אֵינוֹ נִרְאֶה, מַפְרִיד,

וְהוּא זֶה, שֶׁמְּרַצֵּחַ אֶת שִׁירִי

אוֹ מַפְרִיץ מִמֶּנּוּ אֵשׁ גָּפְרִית;



סְדַק־מָה רָחְבּוֹ כְּשַׂעֲרָה

וּמִתְרַחֵב עַד לְפִתְחָהּ שֶׁל תְּהוֹם;

וְזֹאת הַתְּהוֹם, אֲשֶׁר בֵּין צַעֲרִי לְצַעֲרָהּ

כְּמוֹ בֵּין שִׂמְחוֹתֵינוּ בְּעֶצֶם יוֹם.



וַאֲהָהּ, אָמַרְתִּי לְהַשְׁלִים עִם הֶהָמוֹן

וּלְהַפְעֵם לְכָל עוֹבֵר וָשָׁב

שָׁלוֹם כְּמוֹ מִפַּעֲמוֹן –

אַךְ לַשַּׁוְא.




ספר השנה של ארץ־ישראל לשנת תרצ"ד






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17051