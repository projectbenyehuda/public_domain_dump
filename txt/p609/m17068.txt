


	
	עַל סַלְעֵי יְהוּדָה
	




אִם עַל סַלְעֵי יְהוּדָה אֶתְהַלֵּךְ כָּל יָמַי –

לֹא יִקָּלְטוּ סִמָּנֵי סַנְדָּלִי,

וְאִם עַל הַחוֹלוֹת נִכָּרִים רִשּׁוּמֵי פְּעָמַי –

וְכִבְּדוּם הָרוּחוֹת, וְלֹא יִשְׁתַּנֶּה טֶבַע אַרְצִי בִּגְלָלִי.



וְאִם כְּדָוִד אֲזַמֵּר, וּבָאָה הַשְּׁאָגָה

שֶׁל הַיָּם, הַכּוֹעֵס עַל מוֹלַדְתִּי הַמִּצְעָרָה,

וְהֶחֱרִישָׁה זִמְרָתִי, וְעַד שֶׁלֹּא יִשְׁקֹט וְרָגַע,

לֹא אֶשְׁמַע קוֹלִי מִן הַסְּעָרָה.



וְאִם אֶזְעַק לֵאלֹהִים עַל עֶלְבּוֹנִי וְיִסּוּרַי –

אֵין עוֹנִי, וְאַף לֹא יָבוֹאוּ

לְנַחֲמֵנִי יְדִידֵי נְעוּרַי,

כִּי אִיּוֹב אֵינֶנִּי, אַף כִּי כָּמוֹנִי כָּמוֹהוּ.



רַק מִי שֶׁיֵּלֵךְ כְּחֹם הַיּוֹם בַּצָּהֳרַיִם

לְבֵית־לֶחֶם אוֹ לִירִיחוֹ –

וְרָאָה אָדָם יְחִידִי מִשְׁתַּטֵּחַ עַל הָרֵי יְרוּשָׁלַיִם,

מִתַּחְתָּיו צִלּוֹ, וּבְלִבּוֹ הֲגִיגוֹ וְשִׂיחוֹ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17068