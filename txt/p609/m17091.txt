


	
	צִחְצוּחַ גָּזִית
	




וַיְהִי הַיּוֹם וַאֲנִי בְּקִרְיַת דָּוִד

עֵת לְבֵית הַקֶּרֶן הַקַּיֶּמֶת

בִּרְחַבְיָה, סַתָּתִים גָּזוּ טוּרֵי גָזִית.

מֵאֶבֶן מִתְכַּחֶלֶת־מִשְׁתַּחֶמֶת.



וְעִם הַבֹּקֶר וְעוֹד אֲנִי אֲחוּז שֵׁנָה

וַהֲזָיוֹת שֶׁל רֶדֶם –

וַיְעִירֵנִי שֶׁל צִפֳּרִים צִפְצוּף־רִנָּה,

הַמִּשְׁתַּפֵּךְ וּבָא כְּמוֹ מֵאֵיזֶה יַעַר־קֶדֶם.



בָּהוּל קָפַצְתִּי, מֵעַרְשִׂי, כְּמוֹ מִתּוֹךְ שְׂרֵפָה

לִרְאוֹת הַיַּעַר, צָץ כְּהֶרֶף עָיִן,

אוּלָם לַשָּׁוְא הִצְטַנְּנָה הָרֶגֶל הַיְחֵפָה –

אֲבָנִים רָאִיתִי, וְיַעַר אָיִן.

וְהָרִנָּה?

זֹאת הָיְתָה רִנַּת בְּנֵי פַּטִּישִׁים

(וְלֹא שֶׁל צִפֳּרֵי שָׁמָיִם)

בְּהַרְנִין אוֹתָם הַסַּתָּתִים הַמַּחֲרִישִׁים

עִם צִחְצוּחֵי גָזִית בִּירוּשָׁלָיִם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17091