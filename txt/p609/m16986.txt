


	
	מִשְׁתֵּה הַלֶּחֶם
	




יוֹם־יוֹם אֶלְחַם לְשֹבַע אֶת לַחְמִי

וְלִרְוָיָה יֵין עֲנָבַי אֲנִי שׁוֹתֶה;

אַךְ מִי

יֵדַע כַּמָּה אַחְטִיא בָּזֹאת וְגַם חוֹטֵא?!



כִּי יֵשׁ וְעַל פָּנַי רָעֵב יַעֲבֹר

וּלְשֻׁלְחָנִי יַפְזִיל עֵינָיו;

וְאָז חָוֹר

תֶּחֱוַר פִּתִּי כַּמָּוֶת וּמִתְחַמֵּץ יֵין הָעֵנָב.



וְלָרָעֵב אֲנִי לוֹחֵשׁ אָז בַּחֲשָׁי:

מָה עוֹד אֶתֵּן? בִּמְחִיר מִשְׁתִּי הָאַכְזָרִי

כְּבָר יֵשׁ לָךְ שַׁי:

דָּמִי וְאַף בְּשָֹרִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16986