


	
	[הֵם עוֹטְפִים אַדֶּרֶת]
	




הֵם עוֹטְפִים אַדֶּרֶת הַנְּבִיאִים עַל בְּשָׂרָם וּפוֹרְצִים וְעוֹלִים

בְּמַעֲלֵה הַשְּׁלַבִּים;

וְהָיָה בִּנָּבְאָם עַל אַהֲבָה וּבִנָּבְאָם עַל אָדָם וְעוֹלָם –

לְשֶׁקֶר מִנַּבְּאִים.

וְכִי אֵפֶר עַל רֹאשָׁם יָשִׂימוּ וְיִבְכּוּ עַל גָּלוּת הַשְּׁכִינָה,

וְעַל אָדָם שֶׁגָּלָה –

יָדַעְתִּי אֶת־תּוֹכָם וּבָרָם, כִּי תִהְיֶה בְּפִיהֶם הַקִּינָה

וּבְלִבָּם – הָאָלָה.

וְלֹא תִרְעַד הַבָּמָה מִתַּחְתָּם וְהַקָּהָל אַף הוּא לא יָזוּעַ

עַל טַפָּיו וְנָשָׁיו,

בְּטַמֵּא אָחִיהוּ מִלֵּדָה אֶת־בֵּית אֱלֹהָיו הָרָעוּעַ

וִיחַלֵּל קֳדָשָׁיו.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16852