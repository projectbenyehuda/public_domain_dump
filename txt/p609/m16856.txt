


	
	[לֹא לָכֶם, לֹא לָכֶם אוֹר הַשַּׁחַר הַפָּרוּשׂ]
	




לֹא לָכֶם, לֹא לָכֶם אוֹר הַשַּׁחַר הַפָּרוּשׂ

עַל רָאשֵׁי הַצּוּרִים;

וּכְשֶׁיִּתְבַּקַּע וְיָשִׂים עַל רָאשֵׁי הַגְּבָעוֹת עֲטָרוֹת

שֶׁל אוּרִים –

תֵּבֹשוּ, תֵּחָבְאוּ בַּחוֹרִים, בַּסְּדָקִים

וְנִבַּט כָּל אֶחָד מִסִּדְקוֹ, מֵחוֹרוֹ,

וְצָמְאָה הַנֶּפֶשׁ הַחוֹטְאָה לְאוֹרוֹ

שֶׁל שַׁחַר – וּנְמַקְתֶּם בַּצָּמָא. אָז יָקוּם

דּוֹר חָדָשׁ, זַכַּאי,

שֶׁטֶּרֶם הִתְבַּקַּע הַשַּׁחַר כְּבָר הִשְׁכִּים לַסְּלָעִים

לְפַלֵּל לַשֶּׁמֶשׁ בַּחֲשַׁאי

וּלְמַלְכוּת שָׁמַיִם.

וְאַתֶּם –

בַּחשֶׁךְ נוֹלַדְתֶּם וּמַתֶּם

בַּחשֶׁךְ, וּמַתֶּם – וְעַל פִּגְרוֹתֵיכֶם יִתְבַּקַּע מְלֹא הוֹדוֹ הַשַּׁחַר

וְשָׂחַק לְאֵידְכֶם, וְרָאָה לְפָנָיו דּוֹר חָדָשׁ, דּוֹר אַחֵר…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16856