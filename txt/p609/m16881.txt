


	
	[אֶפְשָׁר שֶׁזּוֹהִי אַגָּדָה]
	




אֶפְשָׁר שֶׁזּוֹהִי אַגָּדָה

וְאֶפְשָׁר – שֶׁדְּבַר קַיָּמָא;

נִכְנַסְתִּי לִטְרַקְלִין בִּרְעָדָה,

נִצַּבְתִּי עַל פִּתְחוֹ בִּדְמָמָה.



וְטוֹבֵל הַטְּרַקְלִין בָּאוֹרוֹת,

כָּל־פָּנִים עַלִּיזִים וְזוֹרְחִים;

וּלְהֶמְיַת פְּסַנְטְרִינִים, כִּנּוֹרוֹת,

מְרַקְּדִים בִּמְחוֹלוֹת הָאוֹרְחִים.



וְנִכְנָס אָנֹכִי לִטְרַקְלִין

וּפוֹסְקִים לְרֶגַע הַקּוֹלוֹת,

הַכֹּל בָּאוֹרֵחַ מִסְתַּכְּלִין:

“וּמַה־לּוֹ לָזֶה וְלַמְּחוֹלוֹת”.



– "לֹא בָּאתִי לְחַלֵּל אֶת־חַגְכֶם,

הוֹרוּנִי – וְאֶהְיֶה שָׂמֵחַ".

וְשֵׁנִית הַמְּחוֹלוֹת מִתְלַקְּחִים,

וְנִשְׁכָּח מִלֵּב הָאוֹרֵחַ.



מַנְגִּינַת הַפְּסַנְטֵר רוֹעֶשֶׁת

וּפִתְאוֹם דְּבַר־מָה מִזְדַּעְזֵעַ;

לִרְעוּתָהּ הָעַלְמָה לוֹחֶשֶׁת:

“חֲבַל עַל אַקָּרְדְּ הַגֹּוֵעַ”.



הַטְּרַקְלִין מִתְרוֹקֵן מֵאָדָם,

אַקָּרְדִּים מִסְתַּלְּקִים וּפוֹסְקִים,

וְשׁוֹלְחִים הָאוֹרְחִים מֶבָּטָם

הָאַחֲרוֹן בְּפָנַי – וְשׁוֹתְקִים.



לוֹקֵחַ אֲנִי אֶת־כִּנּוֹרִי,

וּבְפִנַּת הַטְּרַקְלִין בַּחֲשֵׁכָה

מְנַגֵּן אֲנִי אֶת־מִזְמוֹרִי,

מִזְמוֹרוֹ שֶׁל מְנַגֵּן חֵלֵכָה.



נְגִינָתִי בַּחֲשֵׁכָה גוֹסֶסֶת

מֵיתָרִי עֲדֶן מִזְדַּעְזֵעַ;

הָעַלְמָה עֲדֶנָּה לוֹחֶשֶׁת:

“חֲבַל עַל אַקָּרְדְּ הַגֹּוֵעַ”…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16881