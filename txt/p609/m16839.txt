


	
	[דִּמְמַת הַלַּיִל מִתְרַקְּמָה לְטַלִּית]
	




דִּמְמַת הַלַּיִל מִתְרַקְּמָה לְטַלִּית

שֶׁל תְּכֵלֶת;

חֲצִי לְבָנָה לָהּ עוֹשָׂה עֲטָרָה חַשְׁמַלִּית

בַּלֵּילוֹת.



שֵׁם צַדִּיק מְרַחֵף מִתַּחַת שָׁמַיִם

וְעוֹטֵף

טַלִּיתוֹ — וְנִשְׁמַע סוֹד שִׂיחַ שְׂפָתַיִם

ונוֹטֵף



אוֹר טָהוֹר, אוֹר קָדוֹשׁ מִתְּפִלּוֹת הַנְּשָׁמוֹת

הַטְּהוֹרוֹת. —

כָּךְ מַדְלִיק הַצַּדִּיק עֲלֵי הָאֲדָמוֹת

מְאוֹרוֹת.



וְרֶגַע נִזְדַּעְזַע הַיְקוּם — וְנִשְׁתַּתֵּק

בִּזְכוּתוֹ;

וּשְׁכִינָה אוֹמֶרֶת: בֵּן יוּלַד לַצַּדִּיק

בִּדְמוּתוֹ…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16839