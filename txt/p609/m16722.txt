


	
	אַךְ עִבְרִית
	




הַלָּשׁוֹן הָעִבְרִית,

שֶׁהָיְתָה אַךְ סִפְרִית,

תְּחִנָּתִית־תְּפִלָּתִית־שָׁמַיְמִית –

אֶת הָאָרֶץ עַל שְׁמֵי הַשָּׁמַיִם תַּמְרִיד,

תֵּעָשֶׂה גַּם חָמְרִית,

יַבַּשְׁתִּית וְיַמִּית.



כֵּיצַד יַבַּשְׁתִּית?

כָּל מְלָאכָה מַחֲרַשְׁתִּית,

אַף צֵרוּף הַזָּהָב לְרַבּוֹת יַבֵּשׁ טִיט,

כָּל מִפְעַל הַיָּחִיד וּמִפְעָל שֶׁל צִבּוּר

“יְעֻבַּר” עַל פִּי סוֹד הָ“עִבּוּר”

מִשִּׂפְתֵי פִּי חָכָם וַאֲפִלּוּ פִּי־בּוּר.



כֵּיצַד גַּם יַמִּית?

עַל צִיִּים, עִם הֲמִית־

מִשְׁבָּרִים בַּיַּמִּים הַגְּדוֹלִים –

בְּעִבְרִית יִהְיוּ נִדְבָּרִים וְרָנִים

מִתְּרָנִים אֶל תְּרָנִים

סַפָּנִים, מַלָּחִים וְרַבֵּי הַחוֹבְלִים.



וּמִזְרָח אֶל מַעֲרָב

יְאוֹתֵת בְּעִבְרִית,

וּמֵיתְרֵי תֶלֶגְרַף

יֶהֱמוּ אַךְ עִבְרִית

וּנְמָלִים לִנְמָלִים

יִקְרְאוּ אַךְ עִבְרִית,

אַף שֶׁל רַדְיוֹ גַלִּים

יִכְרְתוּ אֶת הַבְּרִית:

אַךְ עִבְרִית, אַךְ עִבְרִית, אַךְ עִבְרִית.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16722