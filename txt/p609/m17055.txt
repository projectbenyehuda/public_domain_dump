


	
	שְׁעַת הַפְּלָאוֹת
	




בַּת הַבְּחִירָה,

הַכְּלִילָה,

שֶׁהָיִיתְּ עִמִּי בַּשִׁירָה

וּבַתְּפִלָּה

וּבַנְּדוּדִים

עַל פְּנֵי מִדְבַּר הַצִּיּוֹת –

אָנוּ בָּאִים מְחוֹז הַיִּעוּדִים.

בֵּית אֹסֶף הַכְּמִיּוֹת.

עִמָּנוּ לוֹאֵט

אֱלֹהֵינוּ, הַמְכַנְּסֵנוּ אֶל צִלּוֹ

שֶׁל אֹהֶל מוֹעֵד,

אֲשֶׁר בְּשִׁלֹה.

בִּגְדֵנוּ בָּלָה וְהַמִּנְעָל

הֻתַּר מִשְּׂרוֹכָיו,

אַךְ עַל שְׁמֵי הַגּוֹרָל

דָּרַךְ הַכּוֹכָב.

עִם לַיְלָה

נָלִין בַּחוֹמָה,

וּמַלְכוּת שֶׁל מַעְלָה

תִּקְמֹר עָלֵינוּ קִמְרוֹן שְׁלוֹמָהּ.

וְלַבֹּקֶר – וּבָאָה שְׁעַת פְּלָאוֹת,

וְנָגֹלּוּ שׁוּלַיִם

שֶׁל וִילָאוֹת,

וְהִבְהִיקָה לָנוּ יְרוּשָׁלָיִם.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17055