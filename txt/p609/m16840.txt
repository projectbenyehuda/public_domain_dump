


	
	[הָבָה אֲסַפֵּר לָךְ דְּבָרִים נִסְתָּרִים]
	




הָבָה אֲסַפֵּר לָךְ דְּבָרִים נִסְתָּרִים,

אֲגַלֶּה מִסְתּוֹרִין שֶׁל לֵילֵי נְדוּדַי;

בַּלַּיְלָה אֵיךְ אֶכְתֹּב, אֵיךְ אֶהְגֶּה בִּסְפָרִים

אֵיךְ אֶקְרָא פִּיּוּטַי וְשִׁירֵי יִחוּדַי.



וְאָז אֲנִי יָרֵא פֶּן תֶּחֱטָא נִשְׁמָתִי,

אֶכָּנֵס לִתְחוּמֵי הַחֵטְא בְּעַל כָּרְחִי;

מְלֵא עָוֹן הַלֵּיל — וַאֲנִי אֶת־תֻּמָּתִי

אָן אוֹלִיךְ, וְאֵיךְ אֵלֵךְ לְבַדִּי אֶת־אָרְחִי



וּבְשָׁעָה כָּזוֹ שָׂטָן בָּא וּמִתְעַלֵּל

בְּיִסּוּרַי, וּבְתֹם עוֹלָמוֹתַי מִתְנַקֵּשׁ;

וּבְבֹא שְׁעַת דִּין — מִי עַל נַפְשִׁי יִתְפַּלֵּל

וּמִי עֲלֵי עִלּוּי נִשְׁמָתִי יְבַקֵּשׁ?…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16840