


	
	חֲצוֹת
	




אותָם אוּרַי וְתֻמַּי בְּמִשְׁבְּצוֹת –

הַכּוֹכָבִים בִּשְׁמֵי חֲצוֹת,



כּוֹכְבֵי שִׁבְתִּי, כּוֹכְבֵי לֶכְתִּי,

נָגְהָם זִכְּכַנִי אַף הֶחְטִיא;



אוֹתָם הַנִּחוּשִׁים וְאוֹתָן שְׁאִילוֹתַי

בְּכָל כּוֹכָב לִמְסִלוֹתַי;



אוֹתָהּ הָרוֹמְמוּת וְאוֹתָהּ הִפָּעֲמוּת

מִסּוֹד שֶׁעִם חַיִּים וָמוּת.



כּוֹכְבֵי שָׁמַיִם זֶה עִם זֶה סָחִים,

אַךְ אֵין בְּשׂוֹרָה מִן הַנְּצָחִים.



וְלָמָּה זֶה קְרָאתֶם לִי כִּי אָקוּם

בַּחֲצוֹת לָרֹן כּוֹכְבוּת הַיְקוּם?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16679