


	
	קַוַּיִךְ
	




הַקַּוִּים,

קַוֵּי הַחֲמוּדוֹת,

שֶׁיִּרְמְצוּ, עִם חַשְׁמַלִּים כָּבִים

בְּבֵין שְׂרִידַיִךְ כִּשְׂרִידִים שֶׁל לְהָבִים

בֵּין עַמּוּדֵי טִירוֹת שְׁדוּדוֹת



בְּתוֹךְ מִדְבָּר, יֶאֶבְלוּ בּוֹ יְעֵנִים –

עוֹד יֵשׁ בָּהֶם כְּדֵי נַפֵּחַ לֶהָבָה;

אָמְנָם בְּתוֹךְ יֵשַׁיִךְ עוֹמְמִים כְּבָר הָאֵינִים,

אַךְ עִם נֹאדַיִךְ נוֹתְרָה עַכֶּבֶת שֶׁל יֵינִים

וּבְאוּדַיִךְ – גַּחְלִילִית הָאַהֲבָה.



הַעַל כֵּן לֹא אֹהֲבֵךְ כְּמוֹ שֶׁאֲהַבְתִּיךְ –

וּשְׂרִיד מִתְקֵךְ עֲדַיִן לֹא הוּמָר;

מַגָּע אֶחָד עִם לַהַט פִּיךְ

וּכְבָר שְׂרַפְתִינִי, אַחַר שְׂרַפְתִּיךְ.

אָכֵן, עַזָּה עַכֶּבֶת יֵין חַגֵּנוּ הַמְשֻׁמָּר.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16693