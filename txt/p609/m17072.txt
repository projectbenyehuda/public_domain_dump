


	
	אִם אֵין מִזְבֵּחַ
	




אִם אֵין מִזְבֵּחַ – עַל כָּל גִּבְעָה שׁוֹמֵמָה

אַקְרִיב מִנְחָתִי,

וְאִם שֶׁקֶט בָּעִיר וּשְׁנָתָהּ נָעֲמָה –

וְהֶחֱרִידַתָּהּ אַנְחָתִי.



אִם אֵין מִקְדָּשׁ – בְּרַעַשׁ אַכֶּה

אֶת קַרְנוֹת הַחוֹמָה הַפְּרוּצָה,

וְאִם אֵין מַיִם טְהוֹרִים, אֲשֶׁר אַזֶּה

עַל יְרוּשָׁלַיִם – אַזֶּה מִדַּם קַרְקַפְתִּי הַמְּחוּצָה.



וְאִם אֵין נָבִיא וְכֹהֵן – וְתָפַשְׂתִּי כָּל מְצֹרָע,

אִם שַׁקְרָן אוֹ מַדִּיחַ,

וְאָמַרְתִּי: הַאִם לֹא אַתָּה הוּא, שֶׁלְּךָ יְקֹרָא

מָשִׁיחַ?







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17072