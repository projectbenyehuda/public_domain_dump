


	
	צִי יָגוֹן
	




אָסַפְתִּי סְחַר יָגוֹן מֵעָם וְעָם

וְרַב חוֹבֵל אֲנִי, מַפְלִיג עַל צִי יָגוֹן;

מִיָּם סוֹעֵר אוֹתַתִּי אֶל חוֹפִים:

עִזְרוּנִי נָא מְעַט חָתוֹר וְעַד עָגוֹן.



וְאַל תֹּאמְרוּ: כָּבֵד סַחֲרִי מֵהֲכִילוֹ צִיִּי,

כִּי לֹא אַשְׁלִיךְ גַּם צְרוֹר לְתוֹךְ הַיָּם;

אֲנִי אָבִיא מִטְעַן צִיִּי אֶל חוֹף חֶפְצִי –

אוֹ אֶצְלֹל עִמּוֹ בַּתְּהוֹם.




כתובים, תרפ"ט






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17045