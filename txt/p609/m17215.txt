


	
	[גַּן־עֵדֶן הֱקִיאָנוּ, כִּי אָשַׁמְנוּ]
	




גַּן־עֵדֶן הֱקִיאָנוּ, כִּי אָשַׁמְנוּ.

אַךְ אוֹי לָאִישׁ, לֹא מָעַל בַּקֳּדָשִׁים;

גַּרְתָּ עִם הַכְּרוּבִים – גּוּר עִם נְחָשִׁים,

וּמִפְּרִי הַדַּעַת טוֹב אֲשֶׁר טָעַמְנוּ?



הֵן וָלָאו מַה־טִּיבָם, מַה־זֶּה אָסוּר, מֻתָּר

נַפְשִׁי מִתְלַבֶּטֶת בֵּין הַגְּדָרִים;

אַךְ עִם חַג – אָרִיחַ פִּגְרֵי בְּשָׂרִים?

וּטְלָאִים אֶלְבַּשׁ, מָה אֲנִי, סְמַרְטוּטָר?



הָרָצוֹן בִּי מִתְגַּוֵּן וּמִתְנַמֵּר,

חַי הַזִּיק בֶּעָשָׁן הַמִּתַּמֵּר,

וּבְיָם הַתְּמוּרוֹת מַבְהִיק חוֹף וַדָּאוּת.



אֲנִי הַמְתַכֵּן עֵדֶן וְגֵיהִנֹּם,

נִתְחַיַּבְתִּי לְמַצּוֹת כָּל־הַדִּינִים –

שׁוֹאֲגוֹת הַתַּאֲווֹת שַׁאֲגַת אֲרָיוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17215