


	
	שְׁמֵךְ
	




שְׁמֵךְ, יְרוּשָׁלַיִם, צוֹרֵב כְּגַחֶלֶת

תָּמִיד עַל שְׂפָתַי הַקָּרוֹת;

תָּמִיד הִיא לוֹחֶשֶׁת וְאֵינֶנָּה אֻכֶּלֶת

וְעוֹד מִתְלַבָּה בִּסְעָרוֹת.



שְׁמֵךְ, יְרוּשָׁלַיִם, כָּאֵשׁ הַמְזַנֶּקֶת

פִּתְאֹם מִלִּפְנַי וְלִפְנִים;

וְאַתָּה עַל הָאֵשׁ עוֹד צִוִּיתָ לָצֶקֶת

מִשֶּׁמֶן קִנְאָה, אֱלֹהִים.



שְׁמֵךְ, יְרוּשָׁלַיִם, לַהֶבֶת נִצַּחַת

לוֹפֶתֶת קִירוֹת וְשָׁתוֹת;

וְעוֹד מִן הַיְקוֹד שֶׁל הָאֵשׁ הָרוֹתַחַת

מַפְצִיעַ נְהִי עֲנָתוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17075