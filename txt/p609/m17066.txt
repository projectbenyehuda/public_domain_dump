


	
	קוּבּוֹת יְרוּשָׁלַיִם (נוסח ראשון)
	




קוּבּוֹת יְרוּשָׁלַיִם אֲפוֹרוֹת וּמְאֻבָּקוֹת,

בַּיּוֹם רוֹבֵץ שָׁם חשֶׁךְ, בַּלַּיְלָה אֵין הַדְלָקוֹת.



כִּבְנוֹת מִשְׁפָּחָה אַחַת כֻּלָּן שׁוֹכְנוֹת יַחַד,

כְּעַדֶר זֶה שֶׁל רְחֵלִים מִצְטַפְּפוֹת מִפַּחַד.



קוּבּוֹת יְרוּשָׁלַיִם – כַּבְכַּבִּים עַל פִּי מְעָרוֹת,

כָּנְסוּ כָּל הַסּוֹדוֹת, קָפְאוּ עַל נִסְתָּרוֹת.



יֵשׁ נִפְתַּחַת פִּתְאוֹם דֶּלֶת אַחַת קְטַנָּה

וּמוּנֶפֶת תֵּיכֵף – דָּבָר לֹא נִשְׁתַּנָּה.



קוּבּוֹת יְרוּשָׁלַיִם הָעֲשׂוּיוֹת חֵמָר,

הֵנָּה נִרְאוֹת תָּמִיד מִזְבַּח אוֹ אַלְמֵימָר.



וְאִם בָּעֶרֶב יוֹפַע שָׁמָּה סָב־עֲרָבִי,

וְהָיְתָה לוֹ הַדְּמוּת שֶׁל כֹּהֵן, אוֹ שֶׁל נָבִיא.




(נוסח ראשון של השיר)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17066