


	
	עַל שְׁנֵיהֶם...
	




זֶה כַּחֹק וְכַדָּת עַד כְּדֵי אִוֶּלֶת

וּפָשׁוּט וְרָגִיל עַד לְאֵימָה,

וְאַתָּה שָׂא לָאִוֶּלֶת וְלָאֵימָה וְעַל תֵּהָם:

עַל שְׁנַים כְּאֶחָד תִּתְהַפֵּךְ הַמַּאֲכֶלֶת –

עַל הַבְּהֵמָה

ועַל הַבֶּהָם.



רָאִיתִי הַבְּהֵמָה כְּשֶׁהִיא מָכְרַעַת

לְיַד הֶחָח בְּבֵית הַטְּבִיחָה,

וּבְבֵית־הַחוֹלִים עַל מִטָּה

מֻצַּעַת

הֻטַּל הַבֶּהָם, אֲשֶׁר עִם גְּנִיחָה

נִמְתַּח עָלָיו דִּין מִיתָה.



וְהוּא בִּקֵּשׁ יֶשַׁע, אַף הַבְּהֵמָה בִּקֵּשָׁה;

אַךְ בְּעֵינֵיהֶם הַקָּמוֹת

לַשָּׁוְא כָּל הַיְקוּם בְּעֶלְבּוֹנוֹ צָוַח:

וְעַל שְׁנֵיהֶם, נְקִיִּים מִפֶּשַׁע,

חַלַּף הַנְּקָמוֹת

הִבְרִיק – וְטָבַח.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16743