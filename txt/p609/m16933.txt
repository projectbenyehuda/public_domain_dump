


	
	הַחוֹלוֹת, הַסְּלָעִים, הַצְּנִינִים...
	




הַחוֹלוֹת, הַחוֹלוֹת, הַחוֹלוֹת הַמְיַגְּעִים,

שֻׁלְחֲנוֹת הַזָּהָב עִם תֹּם כָּל הַחַגִּים,

אֵין בְּרֵכוֹת, אֵין פֵּרוֹת, לֹא בְּשֵׁלִים, לֹא פַּגִּים,

וַחֲמוֹרִים נוֹעֲרִים וְיוֹנִים שָׁם מַהְגִּים,

וּכְלָבִים — מִשְׁתַּגְּעִים.



הַסְּלָעִים, הַסְּלָעִים, לַשְּׁחָקִים מִזְדַּקְּרִים,

שֶׁזְּרוֹעִי תְּחַבְּקֵם וְעוֹד הֵם מִתְנַכְּרִים,

וּבָאוּ עֲרָבִים וּשְׁחָרִים וּמְשַׂקְּרִים

פַּרְצוּפֵי הַפְּגָרִים שְׁלַל צְבָעִים הַמְשַׁקְּרִים —

וּמְשַׁכְּרִים



הַצְּנִינִים, הַצְּנִינִים, כָּל צְנִינִים וְחוֹחִים

כָּל דָּרְבָן וְצַבָּר מֵאֵלִי נִיחוֹחִים.

וְעוֹבְרִים הַדּוֹרוֹת וּפוֹרְשִׂים וּבוֹכִים.

וְעָנוּ לְעֻמָּתָם הָרוּחוֹת הַגּוֹחִים —

וּמוֹחִים…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16933