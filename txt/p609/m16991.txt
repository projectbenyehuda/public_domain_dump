


	
	לִפְנֵי שֵׁנָה
	




עַל שֻׁלְחָנִי קַרְקֶפֶת אֵשׁ דּוֹלֶקֶת

וּלְשׁוֹן שָׁעוֹן תִּמְנֶה יָמַי עַד קֶצֶו;

בַּחֲצוֹת הַלֵּיל יָדִי בּוֹרֶרֶת לֶקֶט,

פֵּאָה וְשִׁכְחָה בִּשְֹדוֹת הֶגְיוֹן הָעֶצֶב.



וְהַיָּרֵחַ דֹּם יָשׁוּט בַּשַּׁחַק

וְדֹק עָבִים עָלָיו פָּרוּשֹ כְּבָדֶל;

נַחֵשׁ, מָאוֹר לָקוּי, מִדַּת הָרַחַק

שֶׁבֵּין הֱיוֹת אָדָם לְבֵין הֶחָדֶל.



וּמִמּוּלִי – לִבְנַת מִטָּה מֻצַּעַת,

לִבְלוּב חֵיקָהּ גּוֹהֶה תְּלָאָה וָלָבֶט;

אַף אִם אֵדַע: מִן שְׁנָת עַד מוּת אַךְ צַעַד –

אֲנִי פּוֹרֵשׁ לִישׁוֹן, אֲנִי עָיֵף עַד מָוֶת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16991