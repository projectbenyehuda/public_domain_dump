


	
	תְּפִלָּה עַל הַנֶּשֶׁק
	




אַף כִּי הָרַגְתָּ בָּנוּ הֶרֶג רָב –

כְּאָז אֵלֶיךָ בִּתְפִלָּה אֶקְרַב:

בָּרֵךְ נִשְׁקֵנוּ, אֲדֹנָי, בַּקְּרָב.



יָדַעְתָּ, לֹא זָמַמְנוּ שֶׁפֶךְ דָּם,

בָּנֵינוּ לִמְלָאכָה אִמְּנוּ יָדָם

וְאַף סִקְּלוּ, חָרְשׁוּ, זָרְעוּ שָׂדָם.



וְהֵמָּה לִבְנֵיהֶם אָמְרוּ הָקִים

בֵּית מִבְטַחִים וּבַיִת לֵאלֹקִים

לֵאוֹר בְּאוֹר צִיּוֹן מִן מֵחְשַׁכִּים.



אַךְ הָאוֹיֵב יָשַׁב בַּמַּאֲרָב

וְאִם גַּם אֶל בֵּיתֵנוּ לֹא קָרַב –

הֲרֵי עַל כָּל דְּרָכִים טָרַף שָׂרַף.



אֲזַי תָּפַשׂ הָעָם נִשְׁקוֹ בַּיָּד,

יוֹגֵב, כּוֹרֵם, לַבְלָר, בַּיָּר, סַיָּד,

הֶדְיוֹט, כֹּהֵן – כֻּלָּם כְּאִישׁ אֶחָד.



כַּיּוֹם אִישׁ אִישׁ עַל מִשְׁמַרְתּוֹ נִצָּב,

עָלָיו קַשְׁתּוֹ וּבְאַשְׁפָּתוֹ חִצָּיו

וּלְחַסְדְךָ וּלְבִרְכָתְךָ יְקַו.



בָּרֵךְ נָא אֶת נִשְׁקֵנוּ, אֵל נָאוֹר,

כִּי כָּאן מֵאֲנָשֵׁינוּ הַמִּבְחוֹר

וְאַף הַנֶּשֶׁק הוּא מְאֹד טָהוֹר.



טָהוֹר הַנֶּשֶׁק, כִּי כָּל כָּךְ מְעַט

בִּקַּשְׁנוּ לְעַמֵּנוּ: רַק פְּאַת

אַדְמַת הַחֶלֶד לוֹ לְבַל יִמְעָד.



כָּל כָּךְ, כָּל כָּךְ מְעַט לְרִבֲבוֹת

אַלְפֵי עַמֵּנוּ, אֱלֹהֵי אָבוֹת:

הַנְחֵל אֶת נֶשֶׁק יִשְׂרָאֵל כָּבוֹד!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16730