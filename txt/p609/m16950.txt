


	
	עוֹנוֹתַיִךְ
	




חָיִיתִי, אֶרֶץ, עוֹנוֹתַיִךְ

בֶּאֱמוּנָה;

גְּשׁוּמָה פָּרְחָה נַפְשִׁי בִּשְׁנַת בְּרָכָה

וְעִם בַּצֹּרֶת כָּמוֹךְ רָבְצָה שְׁחוּנָה.



תָּמִיד כָּאַבְתִּי, אֶרֶץ, כְּאֵב יוֹשְׁבַיִךְ,

שֶׁהֲרֵי מִבְּאֵר אַחַת עִמָּם שָׁאַבְתִּי;

וְאַךְ בְּמוֹעֲדִים, בְּהִנָּתֵן לַחְמֵי הֶחָג —

לָמָּה זֶה לְלֶחֶם־חֹל כָּל כָּךְ רָעַבְתִּי?



וְלָמָּה מַעֲמִיק עוֹד רַעֲבוֹנִי

בִּלְחוֹם עִם הַכֹּהֵן וְהַנָּבִיא וְהַמַּטִּיף?

כְּאִלּוּ בְּשָׂדָם אֵחַר קָצִיר

וּבְפַרְדְּסָם שָׁבַת קָטִיף!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16950