


	
	הוֹי, כְּנֶסֶת
	




הוֹי, כְּנֶסֶת הַמְצֹעֶרֶת,

כְּשָׁמַיִךְ אֵין לְעֹמֶק,

אַךְ מֵאַדְמָתֵךְ שָׂרְדָה לָךְ זֶרֶת

וּבְנַחֲלָתֵךְ — הַצֹּמֶק.



הוֹי, כְּנֶסֶת הַמְפֹרֶצֶת,

אַדְמָתֵךְ הִשְׁקוּ דָמַיִךְ —

וְהִנֵּה יַד זֵד קוֹצֶצֶת

אַף בִּמְעַט כְּרָמָיִךְ.



הוֹי, כְּנֶסֶת, כְּנֶסֶת

הַמְקֻפַּחַת,

כִּפַּת שָׁלוֹם יַד אֵל מֵעָל פּוֹרֶשֶׂת,

אַךְ אֵשׁ רִפְּדָה מִתָּחַת.



הוֹי, כְּנֶסֶת, כְּנֶסֶת

הַמָּשְׁפֶּלֶת,

בָּנַיִךְ, הָהּ שְׁכוּחִים מֵחֶסֶד,

מַחֲמַדַּיִךְ — לְמַאֲכֶלֶת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16956