


	
	[מִמְּקוֹר מַאֲוַיִּים חֲבוּיִים, בְּלֵיל הֵאָמֵר יוּלָד עוֹלָם חָדָשׁ]
	




מִמְּקוֹר מַאֲוַיִּים חֲבוּיִים, בְּלֵיל הֵאָמֵר יוּלָד עוֹלָם חָדָשׁ.

מֻקְרָן אוֹר שֶׁל רִאשׁוֹן יוֹם לַבְּרִיאָה,

אֱלֹהֵי הַתְּמוּרוֹת וְהַחֲלִיפוֹת,

אַחֲלֵי – הוֹפִיעָה

עַל רֹאשׁ הַמְיַחֲלִים וְהַשּׁוֹאְַפִים לְךָ

בַּיָּם וּבַיַּבָּשָׁה;

הִבָּקַע וֶהֱיֵה לַשִּׁירָה וְלָרִנָּה

וְלַתְּפִלָּה הַחֲדָשָׁה.

כְּכֹהֵן פָּסוּל נָתוּן לוֹ הַיְקוּם בֵּין חְָרְבוֹת קִיר

וּמִזְבַּח אֲדוֹנַי;

הוֹי נַפֵּץ קִיר וְגַם מִזְבֵּחַ וּמְלֹךְ עַל כָּל־הָעוֹלָם
כֻּלּוֹ

וְגַם עָלָי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16903