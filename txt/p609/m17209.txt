


	
	[וּמִטִּפָּה יָצָא אִישׁ כִּשְׁלֹמֹה חָכָם]
	




וּמִטִּפָּה יָצָא אִישׁ כִּשְׁלֹמֹה חָכָם,

אֶלֶף נָשִׁים רִפְּדוּ אַפִּרְיוֹנוֹ,

עִם דִּמְדּוּמִים עֻמַּם בְּרַק פִּגְיוֹנוֹ,

הִתְפַּשֵּׁט מַחֲרִישׁ פָּרְפּוּרִיַּת מְלָכִים.



הָיָה אוֹתוֹ חָכָם: כֹּהֵן שֵׁד וְאָמָּן,

עַל כִּסְאוֹ הָיָה מְכַהֵן, שָׁר וְדוֹרֵס;

אַךְ מִיֵּינוֹ נַעֲשָׂה אֶפִּיקוֹרֵס,

בָּז לְשׁוּלַמִּיּוֹת, אַחֲרֵי שָׁפְכוֹ דָמָן.



כֵּן יֵשׁ שֶׁמְּגַלֶּה לָנוּ תְּהוֹם מַחְשׂוֹפוֹ,

וּבִתְחִלַּת דָּבָר נָעוּץ סוֹפוֹ,

אֵין מוֹצָא, תּוֹעִים אָנוּ תּוֹךְ עִגּוּלוֹ.



מִי שֶׁסְּבִיבוֹ שִׁשִּׁים אִישׁ גִּבּוֹרִים –

עַל קָרַחְתּוֹ נִקְּרוּ הַמַּקּוֹרִים,

סוֹד מְעֻטָּף סוֹד נִתְעַרְטֵל מֵחִתּוּלוֹ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/17209