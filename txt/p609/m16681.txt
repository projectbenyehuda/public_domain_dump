


	
	בְּיוֹם שֶׁמֶשׁ
	



א. לָמֶה, לָמֶה לֹא תָנוּחוּ


לָמֶה, לָמֶה לֹא תָנוּחוּ

עַצְמוֹתַי הַמִּזְדַּמְּרִים;

הַיָּמִים הֲלֹא יָפוּחוּ

וְדָמַי עוֹד בִּי מַמְרִים.



לָמֶה כָּל הַיּוֹם אָנוּעַ

כַּשִּׁכּוֹר בְּאֵין מָשׁוֹט

תּוֹךְ סִירָה עַל יָם פָּרוּעַ –

יָם שֶׁל רִבּוֹאוֹת שְׁמָשׁוֹת.



אַף עִם שַׁחַר עַל יָצּוּעַ

אֵיךְ שֵׁנָה לִי תֶעֱרַב

אִם הַשַּׁחַק כְּבָר פָּצוּעַ

וּפְצָעָיו נוֹטְפִים זָהָב.




ב. שִׁירָה יְשָׁנָה־חֲדָשָׁה


שִׁירָה יְשָׁנָה־חֲדָשָׁה

עַל שֶׁמֶשׁ כָּלוּל וְחָזָק;

נָבְטָה בַּשְּׁחָקִים עֲדָשָׁה

וַתִּפְרֹץ כְּמוֹ לַהַב עָתָק.



וָאַשְׁכִּים אֶל רֹאשׁ צוּק בְּצִיּוֹן

וָאֱהִי כִּבְשַׁלְהֶבֶת נִצָּב

וּכְרַב־הַחוֹבְלִים שֶׁל צִי אוֹן

אַפְלִיג עַל אִשָּׁיו וְגִצָּיו.



אָז אֱהִי כִּמְלַהֵט וּמְנַסֵּר

בֵּין דּוֹלְקֵי־דוֹהֲרֵי מֶרְכָּבָה,

אֲשֶׁר בָּהּ הַמַּצְבִּיא, הַמְבַשֵׂר

חֲסָדָיו לִישִׁימוֹן עֲרָבָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/16681