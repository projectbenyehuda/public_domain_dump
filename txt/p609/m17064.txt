


	
	מֵי הַשִּׁלֹחַ
	




בִּדְרוֹם יְרוּשָׁלַיִם

מוּל כְּפַר הַשִּׁלֹּחַ

יֵשׁ נִקְרָה פּוֹלַחַת

לֵב אַחַד הַצּוּקִים.

בַּנִּקְרָה שָׁם יִלְאַט

לְאַט הַשִּׁלֹּחַ,

וְצָרִים גְּבוּלוֹתָיו

וְרַצָּיו רְתוּקִים.



מֵאַיִן מוֹצָאָם

וּלְהֵיכָן יִזְרֹמוּ,

הֲיִגְאוּ הַמַּיִם

אִם יִזְּלוּ עַד תֻּמָּם?

שְׁעָתַיִם בַּיּוֹם יֵשׁ

וְהֵמָּה יִדֹּמּוּ,

וְעָמְדוּ מִלֶּכֶת

וּפָסַק זִמְזוּמָם.



יֵשׁ אוֹמְרִים זֶה אוֹצָר

בְּאַדְמַת אֲבָנִים,

מֵאָז יְרוּשָׁלַיִם

הִטְמִינָה וְגָנְזָה.

בְּעַרְבֵי שַׁבָּתוֹת

כָּאן בָּאִים תֵּימָנִים,

מַטְבִּילִים גּוּפֵיהֶם

הַשְּׁחֻמִּים מִבְּרוֹנְזָה.




(נוסח ראשון של השיר)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17064