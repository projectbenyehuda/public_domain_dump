


	
	[לִפְנֵי סוֹד הַסּוֹד מִשְׁתּוֹמְמִים נָדַמְנוּ]
	




לִפְנֵי סוֹד הַסּוֹד מִשְׁתּוֹמְמִים נָדַמְנוּ.

בֵּינָתַיִם צָצָה שַׂעֲרַת כָּסֶף;

אַחֲרֵי קָצִיר בָּאָה עֵת הָאָסִיף,

אֲלֻמָּתֵנוּ קָמָה, אָנוּ קַמְנוּ?



יֵשׁ בַּמָּוֶת חַיִּים, וּבַפִּתְרוֹן – חִידָה,

וּבַעֲטֶרֶת שֵׂיבָה אָז עֲנוּדִים,

בָּאִים אָנוּ יִעוּד הַיִּעוּדִים?

אֶל תַּחְתִּית הָר, אוֹ מַחַט פִּירַמִּידָה?



אָז נִשְׂגַּבְנוּ עַל כָּל־אַהֲבָה וְאֵיבָה,

צֻנַּן לַהַט אוֹר עַל הָרֵי שֵׂיבָה

וּמֵרָמוֹת בִּינָה עִם הַסּוֹד הִשְׁלַמְנוּ;



כָּרְתוּ בְּרִית הַוַּדַּאי עִם הַשֶּׁמָּא,

שׁוּב מִתְלַכְּדוֹת חֻלְיוֹת הַפּוֹאֵימָה –

אֲנִי וָאַתְּ רָדַמְנוּ עַד שֶׁקַּמְנוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17218