


	
	[אֵין קוֹרֵא בְשִׁמְךָ בְּךָ מִתְעוֹרֵר לְהַחֲזִיק (סליחה)]
	



סליחה




אֵין קוֹרֵא בְשִׁמְךָ בְּךָ מִתְעוֹרֵר לְהַחֲזִיק



אָבַד מַנְהִיג וְאָפַס בְּעֵץ חַיִּים מַחֲזִיק



בָּרֵי לֵבָב נֶאֶסְפוּ וְגָבְרָה יַד הַמַּנְזִיק



בּוֹקֵק נֶהְפַּךְ שׂרֵק בְּאֵין מְסַקֵּל ומַעֲזִיק.





גָּמְרוּ חֶפְצִי בָם קְדוֹשִׁים אֲשֶׁר בָּאָרֶץ



גּוֹדְרֵי גָדֵר פַּסּוּ וְאֵין עוֹמֵד בַּפָּרֶץ



דָּצִים לְחַלּוֹת פְּנֵי שֹׁכֵן שְׁמֵי עָרֶץ



דַּלוּ דֻּלְדְּלוּ וּמִכָּל צַד בָּא הַפָּרֶץ.





הֻדַּחְנוּ בְּאֵין דּוֹרֵשׁ וְתָעִינוּ כְּשֵׂיִים אוֹבְדִים



הֻצַּת בֵּית מִקְדָּשֵׁנוּ וּלְחָרְבָּה מַחְמַד נִכְבָּדִים



וּבָטְלוּ נִיחוֹחִים וּתְמִידִין וּפַסּוּ לוֹבְשֵׁי בַדִּים



וּבֻלְּקוּ סֻלְּקוּ לְבוֹרְאָם שְׁכֶם אֶחָד עוֹבְדִים.





זֻנְּחוּ מֵאָז חִנָּם וְחֻיְּבוּ בְדִין נִסְקָלִים



זוֹעֲמָנִים וְרוֹדְפִים דּוֹחֲפִים וְכַנְּשָׁרִים דָּאִים קַלִּים



חֲבוּלִים מִצָּרָה לְצָרָה וּנְגוּשִׂים כְּעִוּוּת עִקּוּלִים



חוֹצְפִים רֵקָנִים בִּזְקֵנִים וְנִרְהָבִים בְּמַשְׂכִּילִים נִקְלִים.





טְבוּעֵי טִיט בְּאוּשֵׁי רֶפֶשׁ רֵקָנִים וּנְעוּרִים



טְמֵאִים מִתְּפִישַׂת שֶׁרֶץ וּדְחוּיִם בְּרַע מִנְּעוּרִים



יְקוּשִׁים בְּטִפְלוּת כָּזָב מְלֵאִים חֲמַת נְּעָרִים



יָשִׁישׁ וְשָׂב אַיִן לְהָשִׁיב מִלְחָמָה בַשְּׁעָרִים.





כִּוְּנוּ לֵב וְשָׁפְכוּ שִׂיחַ נֶגְדְּךָ עַמֶּךָ



כּוֹשֵׁל הָרֵם וְחֶסֶד שִׂים כְּמִדַּת נָעֳמֶךָ



לְצוּר הִדָּרְשׁוֹ פַּלֵּל בַּעֲדָם יַעֲמֹד לְעֻמֶּךָ



לֹא יָדַע בַּעַר בְּהֵמוֹת הָיָה עִמֶּךָ.





מֵאֵין אֲנִי רָאוּי חָבוּשׁ בְּעֶצֶב מָרַח



מִטּוּב סַרְתִּי הוֹסַפְתִּי עַל חַטָּאתִי סָרַח



נִדְמֵתִי כְּחָגוּר כְּלֵי זַיִן וּמִמִּלְחָמוֹת יִבְרָח



נִשְׁוֵיתִי כְּאָבוּס פָּר וּלְאוֹרֵחַ יָרָק אָרָח.





שְׂאוֹר עִסָּתִי סָרוּחַ וַאֲבָרַי מִתְרוֹעֲדִים כֻּלָּם



סִיג כַּסְפִּי וּזְהָבִי קַבֵּץ הַצֹּאן בְּמִכְלָם



עֲנֵם כְּמִדַּת רַחֲמָנוּתֶךָ וְהַעֲבֵר פִּשְׁעָם וְסִבְלָם



עָנִי וְאֶבְיוֹן וְדַךְ אַל יָשֹׁב נִכְלָם.





פּוֹעֲרִים פִּיהֶם לְדָרְשֶׁךָ בְּחֶמְלָתְךָ מִצַּר גָּאֳלֵם



פְּדוּת תִּשְׁלַח לָהֶם תֵּת בַּקָּשָׁתָם וּשְׁאֵלָם



צוֹעֲקִים כְּנִשְׁבָּר וְדַכָּא הַעֲלֵה תְעָלָה לְתַאֲלָם



צָקוּן לַחֲשָׁם תִּשַׁע וְשׂוֹטְנָם יֻחְפַּר וְיֵאָלֵם.





קַצְנוּ מֵעֹל שְׂמָמִית מַעֲנֶשֶׁת חַמְסָנִית וְכַבְשָׁנִית



קוֹפֶצֶת וְשֵׁן חוֹרֶקֶת עַל נְצוּרָה כְאִישׁוֹנִית



רְדוּפָה דְּחוּפָה נִגְזֶזֶת נֶאֱלָמָה עַנְוְתָנִית בַּיְשָׁנִית



רְוָחָה לִמְצֹא בוֹרַחַת לְעֶזְרָה הַיְשָׁנִית רִאשׁוֹנִית.





שֵׁנִית לִקְנוֹת עַמְּךָ תּוֹסִיף נֶאְדָּרָה הַיְמָנִית



שַׁתֵּף שִׁמְךָ בִּמְיַחֲלֵי גֹדֶל יָד רַחֲמָנִית



תּוֹדִיעַ יִחוּדְךָ בָּהֶם וְיֵבוֹשׁוּ עוֹבְדֵי חַמָּנִית



תַּרְאֵם כֶּפֶל נִחוּמוֹתֶיךָ בְּחֶזְיוֹן הַבְטָחָה הַנֶּאֱמָנִית.





אֵלֶיךָ הַיּוֹם בָּאנוּ לְבַקֵּשׁ רַחֲמִים בְּתַעֲנִיתֵנוּ



לִרְוָיָה הוֹצִיאֵנוּ בִּיטָה בְעָנְיֵנוּ וְלֹא-תְשַׁקֵּץ עֱנוּתֵנוּ



שָׁלֵם הֲבִיאֵנוּ מְהֵרָה וְשַׂמְּחֵנוּ כִּימוֹת עִנִּיתָנוּ



יָחִיד הוֹשִׁיעֵנוּ לְמַעַנְךָ וְנוֹדְךָ כִּי עֲנִיתָנוּ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41649