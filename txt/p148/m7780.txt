


	
	אילה
	




אֶזְכָּרֵךְ, יָפָתִי, עֵת יַבְהִיק הַקָּדִים,



יָפִיץ אֹור בֹּקֶר וְעַרְפַּלֵי פָז;



עֵת חַיִּים וִיצִירֹות מִמְּקֹור אֹור נֹולָדִים,



אחֲרֵי הַלַּיְלָה כִּי גָז…



כִּי שְׁחָקִים נִפְתָּחוּ, אַרְגָּמָן מָלֵאוּ,



בֹּועֲרִים אֻפָּקִים בִּמְאֹור



אִשֵּׁי הַחַרְסָה, מִמִּזְרָח יָבֹואוּ,



הַשֹופְכִים יַם זָהָב וָאֹור–



עִם זִיוֵי הַבֹּקֶר



פָּנַיִךְ הָאִירִי,



אַיָּלָה!



כִּי הִדְלִיק הַמַּעֲרָב, בַּלַּהַב נָשָׁקוּ



שִׁפּוּלֵי רָקִיעַ לָיָם…



קַוִּים גַּלְמוּדִים כִּי גָוְעוּ, חָמָקוּ



בִּרְקִיעַ חַכְלִילִי וָדָם;



כִּי יִגְלשׁ הָעֵדֶר וּנְעִימוֹת עַרְבַּיִם



תִּשְׂחַקְנָה בִמְשׁוּבָה וּדְרוֹר,



כִּי יִרְקֹם הָעֶרֶב, כִּי יִכְהוּ שָׁמָיִם,



כּי יֵט לוֹ, יִתְמוֹגֵג הָאוֹר…



בִּשְקִיעָה גֹוַעַת,



הֲיִי לִי הַשֶּׁמֶש,



אַיָּלָה!



כִּי יָמוּת הַיּוֹם וּמֵהַרְאֵל תֵּרַדְנָה,



תֵּרַדְנָה בְּנוֹת לַיִל הֲלוֹם;



אֱלִילוֹת הַסַּהַר בַּמֶּרְחָב תִּדַּדְנָה,



בּוֹרְאוֹת וְיוֹצְרוֹת וְרוֹקְמוֹת הַחֲלוֹם!



כִּי תַחֲלוֹם הַלְּבָנָה, חוֹלֶמֶת הַגִּנָּה



בִּתְכֵלֶת, בְּעֶדְנָה, בַּשִּׁיר…



הַכּוֹכָב בֶּחָזוֹן; מִשְׁתַּפֵּךְ בְּרִנָּה



הַמֶּרְחָב הַגָּדוֹל, הַצִּיר –



אֶזְכָּרֵךְ, כּוֹכָבִי,



זִכְרִינִי בַנֶּשֶׁף,



אַיָּלָה!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7780