


	
	רוֹעֲדִים קַוֵּי כֶסֶף
	




רוֹעֲדִים קַוֵּי כֶסֶף בַּלֵּילוֹת הִלְבִּין אֵלִי –

שָׁקוּף מֶרְחַב נֶשֶׁף, יָרֹן מִזְמוֹר לֵילִי!

יִזְרַע חָלִיל עֶצֶב, נַעַר-פִּזְמוֹן יָשָׁן,

לְאָזְנֵי נַעֲרָה פוֹתָה יִנְדֹּף לוֹ כֶעָשָׁן!

וְלוּ גַם לַיְלָה, לַיְלָה, נַעַר שׁוֹטֶה תַחְמֹד,

לְפִיךָ חָלִיל בּוֹכֶה, לְחַלּוֹן יָפָה תַעֲמֹד –

לָעֲגָה לְךָ הַיָּפָה, לֹא לְךָ נֶאֱמָן לִבָּהּ,

לִבָּהּ חוֹלֵם רוֹזֵן, לְמֶלֶךְ אָצְלָה חִבָּה!

לְסַהַר לֵב לוֹ נָדִיב, מַאֲזִין נִימֵי צָלִיל –

טוֹב כִּי תְפַנֶּה, נַעַר, לִבְּךָ עִם הֶחָלִיל!

שֶׁקֶל כֶּסֶף פָּגוּם נִשְׁקָף בֵּין אֲרָנִים –

נִרְאֶה הוּא כְנוֹפֵל לְמַלְאוֹת כִּיס פַּיְטָנִים!

טוֹב לְךָ שֶׁקֶל פָּגוּם, שָׁלַח לְךָ הַסַּהַר,

מִלְּבַב נַעֲרָה פוֹתָה, הַאֲמִינָה לִי הַנָּעַר!..
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1631