


	
	ברקאי
	



בַּרְקָאִי / אלתר לוין


…וְרַעַשׁ חֲרִישִׁי יִשָּׁמַע



וְשָׁב וְהָיָה לְשֶּׁקֶט:



הוּא גַל שִׁלֹחַ הָרוֹעֵד



מִנְּשִׁיקַת קֶרֶן סַהַר



עוֹלֶה מֵעֵבֶר הָר,



עוֹלֶה מִן הַמִּזְרָח,



מְטַפֵּס הָלְאָה, הָלְאָה



לִמְרוֹם הַמּוֹרִיָּה.



כּוֹכָב אַחַר כּוֹכָב,



נֵפֶל רָאמוֹת שְׁחָקִים;



כּוֹכָב אַחַר כּוֹכָב



בְּמוֹתוֹ, בְּהֵאָסְפוֹ



מַפִּיל קֶרֶן מֵתָה



נוֹשֵׂאת צַעַר שְׁלוֹמוֹ



אֶל הֵיכָל וְאֶל דְּבִיר…



הַר צִיּוֹן עָטוּף כֻּלּוֹ



צְעִיף הַזַּהֲרוּרִים,



זָהֳרֵי לֵיל הַכֶּסֶא:



צְעִיף שֶׁל אִשָּׁה רַכָּה



יוֹשֶׁבֶת בַּמִּסְתָּרִים



וּמְחַכָּה בְּכִלְיוֹן נֶפֶשׁ



לְאִישָׁהּ גְּאוֹן אֲנָשִׁים



אֲשֶׁר מֵעֵבֶר יָם…



אוֹרוֹת יוֹצְאִים לָשּׁוּט



עַל פְּנֵי יַם אֲבָנִים,



בָּתֵּי הוֹד, מִגְדָּלִים



לוֹבְשֵׁי צִיץ, קִפּוּלִים,



מִסְגָּדִים וְגַ’מִעוֹת,



קְשָׁתוֹת בְּנוֹת אַלְהַמְבְּרָה



עִם גִּזְרָה מַעֲרָבִית,



בִּנְיַן רוֹמִי, גֹּתִּי;



הֵיכַל אֲדַרְכָּלִי,



מִבְצְרֵי טוּר­-מַלְכָּא



עִם שָׂרִיד עִבְרִי עַתִּיק,



שָׂפוּן בָּאַשְׁמַנִּים,



מֵצִיץ עִם כּוֹכָבִים;



טִירוֹת, טוּרֵי עֹפֶל



צָצִים כַּצִּקְלֹפִּים,



נִרְאִים מוּל יָרֵחַ



כְּרֹמַח דַק וְאָרוּךְ,



נִרְאִים וּמִתְנַשְּׂאִים



מִסָּבִיב עַל הֶהָרִים



בְּהַר יְרוּשָלָיִם…



אֲוִירוּת רָז וּפִיּוּט



הֲרַת רִשְׁרוּשׁ תּוּגָה,



מְהוּלָה בְדִמְעוֹת טַל



מְפַזֶּרֶת גַּעְגּוּעִים!



כְּמֶשִׁי טָהוֹר, טָהוֹר,



כְּמֶשִׁי הִנְדוּן רַךְ



אֵין כָּל שֶׁמֶץ שַׁעַטְנֵז–



חוֹפֵף אֶת צַוָּארְךָ



צַפְרִיר סוֹד, מִסְתּוֹרִי



וּמְבַקֵּשׁ דְּבַר מָה…

אוֹרוֹת הָיוּ:



הָיוּ אוֹרוֹת כֶּסֶף,



אוֹר סַהֲרוּרֵי נֶשֶׁף,



אוֹר כּוֹכָבִים רוֹזְנִים;



כּוֹכָב דּוֹלֵק, דּוֹלֵק,



מְפוֹצֵץ הַשָּׁמַיִם,



מַבְעִיר הַבְּעֵרָה;



אוֹרוֹת הָיוּ:



אוֹר לֵיל כֶּסֶף אָצִיל,



עַתָּה נוֹטֶה לִכְבּוֹת,



לִפּוֹל בַּמַּעֲרָכָה



עִם אוֹר חָזָק, גִּבּוֹר,



גָּדוֹל וּמְנַצֵּחַ…



קוֹל הַשּׁוֹפָר הוֹלֵך,



שׁוֹפַר הַקְּרָבוֹת;



קוֹל הַשֶּׂכְוִי מַרְעִים,



קוֹל שַׂר צְבָא הָאוּרִים



מְאַסֵּף אֶל הַמַּחֲנוֹת.



דִּמְדּוּמֵי אוֹר וָאוֹר,



חַרְבֵּי אֵשׁ וָאֵשׁ,



הָכֵן אִישׁ מוּל אָחִיו



יוֹצְאִים לַמִּלְחָמָה…



וְהִנֵּה אוֹר הַלַּיְלָה



חָגַר שְׁאֵרִית אוֹנוֹ,



מֵעִיז מַחֲנוֹת קְרָנָיו,



נְפוּצֵי שְׂדוֹת אֳפָקִים;



נִדְמֶה, הַתּוֹלָעַת,



גֻּמְרַת-לַיְלָה שָׁמָּה,



יוֹצֵאת מִמַּחֲבֹאִים,



זוֹרְקָה זֵקִּי אִשָּׁהּ,



זוֹרְקָה הִיא בְכֹח



זֵקִּי כָנָף גּוְֹעִים;



וְהִנֵּה אוֹר הַלַּיְלָה



קָשַׁר קְרָב הָאוּרִים,



מִלְחֶמֶת דָּם וְיֵאוּשׁ,



נִלְחָם בְּחֵץ אַחֲרוֹן,



מִסְתָּעֵר בְּכָל זְיָנָיו:



לְרֶגַע בְּהִיר הַמַּרְאֶה,



לְרֶגַע מַבְהִיק עֹז,



סִמָּנֵי גִבּוֹר נוֹפֵל–



עַד אוֹר שַׁחַר נָצַח!

כְּגִבּוֹר מָלֵא רַחֲמִים,



רַחֲמֵי כוֹבֵשׁ אָצִיל,



אוֹר הַשַּׁחַר נוֹטֵל,



נוֹטֵל אֶת הַחֶרֶב,



חֶרֶב אוֹר הַמְּנֻצָּח



וּמוֹסְרָה לוֹ בְכָבוֹד,



בְּכָבוֹד אֶל הַנּוֹפֵל;



בְּשִׂפְתֵי כוֹבֵשׁ נָדִיב



מִתְחַנֵּן הַמְּנַצֵּחַ:



"לָמָּה לִשְׁפֹּךְ דָּמִים?



"לָמָּה לִשְׁפּוֹךְ חִנָּם



"דָּמֵינוּ דְמֵי הַלֵּב?


"רֵד!


"הִנֵּה תּוֹרְךְ בָּא גַם אַתָּה



"כַּכּוֹכָבִים וְכַסַּהַר



"יָרְדוּ יַחְדָּו מִן הַבָּמָּה



"בְּלִי כָל שְׁפִיכַת דַּם;


"רֵד!


"הִנֵּה תּוֹרְךָ בָּא גַם אַתָּה



"כְּתוֹר הַנּוֹטְרִים נוֹצְרֵי לָיִל



"יוֹרְדִים, יוֹרְדִים אֶל מִטָּתָם



“עִם דִּמְדּוּמֵי אוֹר!”

נָצַח אוֹר הַשַּׁחַר



עַל אָחִיו בָּמִּלְחָמָה



וַיְהִי לְאוֹר הֶחָלוּץ



הָרָץ לִפְנֵי הַבֹּקֶר:



הָאוֹר, הָאוֹר הַגָּדוֹל!



בָּא, הוּא בָא הָאוֹר



וַהֲלִיכוֹת זַעַם לוֹ:



בְּמַפַּץ דָּכְיֵי אֵשׁ



נוֹפְלִים כַּחֲזִיזִים,



כָּכָה הֵם מִתְפַּלְּצִים



שַׁעֲרֵי זִיק וּפְלָדוֹת,



דְּלָתוֹת צִפּוּיֵי זָהָב…



פַּנּוּ דֶרֶךְ, דָּרֶךְ!



לְמֶלֶךְ עַז וְגִבּוֹר,



לְמֶלֶךְ גְּדָל הָאוּרִים!



הִנֵּה בָא הַמֶּלֶךְ,



לְפָנָיו מַחֲנֶה עָצוּם:



הֲמוֹן דִּינוּר הֶהָמוֹן,



לוֹבֵשׁ שִׁרְיוֹן לַהַב,



שִׁרְיוֹן הַלַּפִּידִים,



זוֹרֵק רִבֹּאוֹת זִקִּים,



לִגְיוֹנֵי הַנִּצּוֹצּוֹת



אֶל מוּל פְּנֵי הֶהָרִים,



שׁוֹלְחָם עַל פְּנֵי חוּצוֹת



וְאוֹמֵר לַקַּרְנָיִם:



פִּשְׁטוּ נָא בִגְדוּד,



פִּשְּׁטוּ כְאַוַּת נֶפֶשׁ



וְשִׁפְכוּ הַמֶּמְשָׁלָה



כִּי לָכֶם הָאָרֶץ…



יְחִי הַמֶּלֶךְ!



בָּרוּךְ בֹּקֶר בּוֹאוֹ



גַּם יִחְיוּ הַחַיָּלִים,



פָּרָשִׁים שׁוֹמְרֵי רֹאשׁוֹ



בְּקַשְׁתָּם וְרָמְחֵיהֶם



וּבְרוּכָה כָל הַכְּבוּדָה



הַהוֹלֶכֶת אִתָּם!



הִנֵּה הִיא לִפְנֵיכֶם



אַדְמַת, אַדְמַת קָדְשִׁי



וּפָתְחָה פֶה לְשָׁלוֹם



וַתֹּאמַר: בָּרוּךְ, בָּרוּךְ!



בְּרוּכִים אוֹרְחֵי שְחָקִים



רוֹזְנִים גַּם הוֹד מַלְכוּת!



וְאָצְלָה קֶרֶן מַלְכִּי,



מֵהוֹדָהּ וּמִגָּדְלָהּ



עַל רַחֲבֵי, רַחֲבֵי אַרְצִי!..

יוֹצְאִים בְּנֵי הָאָרֶץ



לִפְגִישָׁה נֶהֱדָרָה,



שָׁרִים בְּמַקְהֵלָה



שִׁיר קַבָּלַת פָּנִים



לְמֶלֶךְ בָּא-מֶרְחַקִּים.



יוֹצְאִים הַצִּפֳּרִים



בְּמַשַּׁק זִיו כְנָפָיִם:



יֵשׁ בֵּינֵיהֶם אַנְקוֹר,



אִתָּם גַּם הַסְּנוּנִית



גַּם הַחֲסִידָה בָאָה,



בָּאָה גַם דּוּכִיפַת;



תּוֹרִים וּבְנֵי יוֹנָה,


קוֹרֵא, נֵץ, וּבֶן-נֵץ


וְעוֹרְבִים מִן הֶהָרִים.



יוֹצְאִים הַצִּפֳּרִים



בְּמַשַּׁק זִיו כְּנָפָיִם:



מַשְׁלִים הַמַּקְהֵלָה



צִפּוֹר הַצִּפֳּרִים



מֶלֶךְ עָדִין, אָצִיל,



קוֹלִבְּרִי יוֹנֵק דְּבָשׁ.



בֵּין הַיּוֹצְאִים מוֹלְכָה



בְּגַפּוֹתֶיהָ שְׁחוֹרוֹת



רַכּוֹת כַּפִּלּוּסִין,



נַעֲמִית מִן הַמִּדְבָּר.



יוֹצְאִים קוֹמְמִיּוּת



מַחֲנֵה הַזַּרְזִירִים,



שְׂלָוִים, שְׂרַקְרָקִים,



סִבְּכִי וְשִׂכָּלִית,



אִתָּם הָעֶפְרוֹנִי.



יוֹצְאִים בְּהַכְנָעָה



קוֹפְצֵי הָרַגְלַיִם,



פַּרְפָּר וזוֹחֶלֶת,



זוֹחֵל וְחִפּוּשִׁית,



אַרְבֶּה וְגַם גָּזָם.



הוֹלְכִים גַּם אִלָּנוֹת:



יוֹצֵא גַם הַתָּמָר,



יוֹצֵא גַם הַשָּׁקֵד



אִתָּם הַתְּאֵנָה;



יוֹצְאוֹת זְהָבִיוֹת,



גַּפְנֵי מְרוֹם הָרִים,



עֲצֵי חֲרוּב וְתוּתִּים,



צְלָף וְקִקָּיוֹן.



יוֹצְאִים גַּם אֲרָזִים



אַלּוֹת וְאַלּוֹנִים



עֲצֵי לוּז וְעַרְמוֹן,



בְּרוֹשׁ וְאֶקַלִּפְּטוּס.



גַּם הַלִּבְנָה יוֹצֵאת,



בַּיּוֹצְאִים גַּם הַתִּרְזָה,



הַשִּׁטָּה גַם הַשִּׁקְמָה



וְכָל אִלָּנֵי סְרָק.



אַחֲרֵיהֶם יוֹצֵא הָמוֹן:



מַחֲנֵה קָמָה, דְּשָׁאִים,



חֵילוֹת קָמָה זְקוּפִים



מְרִימֵי הָרְמָחִים.



לִפְנֵי הָאִלָּנוֹת



יוֹצְאִים מַחֲנֵה פְרָחִים



לְבוּשֵׁי מִכְלַל יֹפִי,



יְלָדִים הוֹלְכֵי רֹאשׁ:



מִפֶּרֶג הַחֻצְפָּנִית



עַד תּוּמַת חֲנִינִיָּה,



מִקְּצִיעוֹת זוֹלְפוֹת תַּמְרוּק



וְעַד כָּל בְּנוֹת הַשָּׂדֶה.



בֵּינֵיהֶם גַּם הָאִירִיס,



הַכַּרְכֹּם וְהַסְּתָוִית,



קַרְנְפוֹל וְצַלְבָּנִית,



שׁוֹשָׁן כְּלִיל-הֶהָרִים;



אַחֲרֵיהֶם גַּם הָרֹתֶם,



צְבִי תַמְרוּקֵי מִזְרָח,



שׁוֹפֵךְ רֵיחוֹת פַּנַּג',



מַטְבִּיעַ בָּשְׂמֵי הֲדָס,



מְעַטֵּשׁ עִזֵּי שָׁרוֹן…



אִישׁ לֹא נִפְקָד:



גַּם הָאֵזוֹב



יְרַק הַכֵּפִים



בֵּין הַבָּאִים.



כְּלוּם חֲסֵרִים?



רַק הַיָּחִיד:



רֹאשׁ הַמַּטֶּה,



זְקַן הַשֵּׁבֶט,



שֵׁיךְ הָאִלָּן–



עֵץ הַזָּיִת!



רַק הַזָּקֵן



שָׂב הַיָּמִים



נִשְׁאָר בָּית.



גַּם הַזָּקֵן



שֶלֹּא חָדַל



לִמְרוֹת שָנָיו



אֶת הַשֶּׁמֶן



עֲסִיס עֲצָמָיו



מִן אֲנָשִׁים;



גַּם הַזָּקֵן



בְּקֶרֶב בֵּיתוֹ



אֶת בִּרְכָתוֹ,



צְקוּן הַבְּרָכָה,



שָׁלֹחַ יִשְׁלַח



מוּל הַבָּאִים!..

עָבֹר עָבְרָה קַבָּלַת פָּנִים



לְהוֹד הַמֶּלֶךְ וְלִצְבָאוֹ.



הִנֵּה יָצָא צְבָא הַמֶּלֶךְ,



יָצָא שׂוּחַ עַל הָאָרֶץ;



הִנֵּה פָגְשׁוּ הַנְּפִילִים,



יוֹרְדֵי שְׁחָקִים, הַחַיָּלִים



אֶת הַיָּפוֹת בְּנוֹת הָאָרֶץ



וּכְיַעֲקֹב אֶת רְחֵלְתּוֹ



בְּלִי נְטִילַת כָּל רְשׁוּת,



כָּכָה נָשַׁק צְבָא הַמֶּלֶךְ



אֶת הַטְּלָלִים, אֶגְלֵי טְלָלִים,



הָעֲלָמוֹת, בְּנוֹת הָאָרֶץ–



נָשֹׁק נָשְׁקוּ גַם חָבָקוּ…



צְבָא הַמֶּלֶךְ דִבֵּר רַכּוֹת



אֶל הַטְּלָלִים בְּנוֹת הָאָרֶץ:



"הֲלֹא יְדַעְתֶּן אַחְיוֹתֵינוּ



"אֲשֶׁר קָרָה, אֲשֶׁר הָיָה:



"הֲלֹא אָבִינוּ אֶת אֲבִיכֶן



"נָצַח וּבְחַסְדֵי כוֹבֵשׁ



"אֶת הַחֶרֶב הַמְּנֻצָּחָה



"לַאֲבִיכֶן, אָבִינוּ מָסַר



"לְמַעַן יֵלֵךְ לוֹ לְשָׁלוֹם…



"אֲבִיכֶן נֻצָּח!



"וְעַתָּה אַתֶּן,



"לָמָּה תֵשֵׁבְנָה פֹה גַלְמוּדוֹת?



"תֵּשֵׁבְנָה נוֹזְלוֹת, זוֹלְפוֹת דֶּמַע



"עַד הֵאָפֵס מִיץ חַיֵּיכֶן?



"אִתָּנוּ בָּנוֹת!



"אֶל מַלְכֵּנוּ!



"אֶל מַלְכֵּנוּ, מֶלֶךְ חָבִיב,



"מֶלֶךְ נֶחְמָד, חוֹבֵב בָּנוֹת,



"בְּנוֹת הַמַּיִם, אֶת הַטְּלָלִים



“וְחוֹמֵד אוֹתָן כָּל הַיָּמִים!..”
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4423