


	
	חולמות עיניך
	



חוֹלְמוֹת עֵינַיִךְ / אלתר לוין


חוֹלְמוֹת עֵינַיִךְ בָּעֶרֶב,



בְּאַהֲבָה וְרַחֲמִים וְצַעַר;



מִתְמוֹגֵג הַשֶּׁמֶשׁ בְּחַסְדֵּךְ,



נֶחְתַּךְ לְבָבִי בְּתַעַר…

מִי יִלְחַם בְּעֵינֵי הַחֶמְלָה!



גַּם שִׁמְשִׁי וּלְבָבִי



מֻכִּים נָסוֹגוּ בִרְעָדָה!

גַּם אוֹהֵב, גַּם נָבִיא,



עָשׂוּנִי עֵינַיִךְ, אַיָּלָה!



מִזִּיוִים נִבֵּאתִי:

מָחָר כִּי תִשְׁקַע לָהּ חַרְסָה



אָנֹכִי נִקֵּיתִי;

בִּגְוֹעַ הִמְנוֹן בֶּהָרִים



אֶת לִבִּי תִגְאָלִי–



תִּגְאָלִי!..
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3964