


	
	לילותי
	



לֵילוֹתַי / אלתר לוין

  


אַיָּמוֹ הַלֵּילוֹת שֶׁבָּם



מֵיטַב הֶחָזוֹן רָקַמְתִּי?



הַלֵּילוֹת הַבְּהִירִים, הַחוֹלְמִים,



מְלֵאֵי הַקֶּסֶם-אַיָּמוֹ?


  


מַגִּיהַּ יָרֵחַ בְּכַסְפּוֹ–



מַדּוּעַ לֹא הִכְסִיף בִּלְבָבִי?



בָּדָד הִנֵּנִי בַלֵּילוֹת,



טוֹבֵעַ בַּמֶּרְחָב, בַּלָּא…


 


לֵילִי, הִכַּרְתִּי מִזְמוֹרְךָ,



הִמְנוֹן הַיִּחוּד לַנְּשָׁמָה –



לֵילִי, הוֹ לֵילִי, אַיֶּכָּה?



הַאֲצֵל מֵהוֹדְךָ עָלָי!..







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2954