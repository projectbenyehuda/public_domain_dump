


	
	דור משיח
	



דּוֹר מָשִׁיחַ / אלתר לוין


מִדַּם חֲלָלִים, רִאשׁוֹנִים לְיִשּׁוּב וַחֲלוּצָיו,



לוֹ הֵנֵץ עִם שֶׁמֶשׁ



וְעִם צְפִירַת הַשּׁוֹמֵר הָעִבְרִי בַּלֵּילוֹת



גָּמַל וַיִּיף הַדּוֹר!



דּוֹר חַי וְרַעֲנָן בְּאַמַּת בִּנְיָנוֹ, אִתּוֹתָיו,



בַּמַּגָּל לַקּוֹצְרִים,



בִּזְרוֹעַ לְחוֹרְשִׁים וְזוֹרְעִים-בְּפִיּוֹת עוֹלָלָיו



הַיּוֹנְקִים אַדְמָתוֹ!



צוֹמֵחַ בְּגַפְנוֹ, בְּלִבְלוּב הַפַּרְדֵּס וְשָׁקֵד,



בְּזַיִת וְשָׂדֶה וְקָמָה;



עוֹבֵר בִּירַקְרַק מִכְחוֹלוֹ עֲלֵי אֶרֶץ


וְקוֹרֵא: “רְאֵה נָא וַחֲיֵה!…”


בְּדֶגֶל כּוֹכָבוֹ, מֵרֹם מִגְדָּלִים וְחֻפִּים,



יְנַפְנֵף לְעֵבֶר הַיָּם;



בְּפִיו שׁוֹפָרוֹ יַדְהִים רְחוֹקִים בִּתְרוּעָה



לְיוֹבְלוֹת מוֹעֲדָיו!



הִתְקַדֵּשׁ הֶחָג! מֵימָיו לוֹ נָסַךְ הַדּוֹר–



הָעִיזוּ לִרְגָלָיו!



לְשִׁירַת לְוִיָּיו, כֹּהֲנָיו, לַחֲצוֹצְרַת הַשַּׁחַר פּוֹתַחַת



דַּלְתוֹת עֲזָרָה וּדְבִיר!



כִּי נִרְצָה קָרְבָּנוֹ, לָנוּ מִזִּבְחֵי שַׁלְמוֹתָיו



יַקְרִיב בִּבְדֹלַח אֲגָנוֹת



וְעַל שֻׁלְחַן הַזָּהָב, לַחֲמוֹ וְיֵינוֹ וְשַׁמְנוֹ



לָנוּ יִתֵּן הַדּוֹר!



אֶל אִיִּים וְיַמִּים יִשְׁלַח מִפְרָשִׂים וְקַלִּים,



רַפְסוֹדוֹת לִגְאֻלָּה,



עֲלֵיהֶם גּוֹי אֵלִי יְמַהֵר וְיָבֹא לַיּוֹם



בָּקְעוּ עֲרִיפֵי אַרְצִי!



פִּתְחוּ לוֹ שָׁעַר! כִּי הַדּוֹר לֶאֱלֹהִים הוּא–



לָנוּ יְצַוֶּה הַפְּדוּת!



אַשְׁרֵי הַמַּאֲמִין! אַשְׁרֵי הִגִּיעַ וְשָׁמַע



תְּרוּעַת דּוֹר מָשִׁיחַ!– –
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/616