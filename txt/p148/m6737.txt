


	
	סהרוריה
	



סַהֲרוּרִיָּה / אלתר לוין


בִּנְשֹׁב צוּף לַיְלָה, בִּירוֹד הַטָּל,



בִּנְפֹל זִיק כֹּוכָב, זִיק אֵש מֵעָל,



בְּהָאִיר זִיו סַהַר עַל גַּיְא וָהָר:



שְׂרָפִים מִתְלַחֲשִׁים,



פֹּארוֹת מִתְרַחֲשִׁים,



וְעוֹלָם סַהֲרוּרִי שִׁירוֹ לוֹ שָׁר…

בִּגְדֹל כּוֹס שׁוֹשָׁן, בְּשִׂגְשֹוּג נִצָּן,



בִּשְׁתוֹת טַל לַיְלָה יֶרֶק וָגָן



וְיוֹנְקוֹת הַזְּמִירוֹת חֶרֶשׁ עַל בַּד:



קֹורְצִים עֲטַלֵּפִים



מִסְּלָעִים וְכֵפִים –



וְאִלֵּם הַכַּדּוּר וְשׁוֹתֵק לָעַד…

אָז פֵיוֹת הַצְּנוּעוֹת תִּפְתַּחְנָה הַשִּׁיר,



הַמְתֵּק הַתְּנוּמָה לְקִיר דָוִד הָעִיר,



לִרְקֹם הַשֶּׁקֶט, לְשׁוֹרֵר לַיְּצוּר:



וְאַלְפֵי עֵנַיִם



צוֹפֵי שָׁמַים –



וְיָחִיד הַמְּשׁוֹרֵר הַיּוֹשֵׁב עַל צוּר…
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6737