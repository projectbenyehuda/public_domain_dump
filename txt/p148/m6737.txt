


	
	סהרוריה
	



סַהֲרוּרִיָּה / אלתר לוין

  


בִּנְשֹׁב צוּף לַיְלָה, בִּירוֹד הַטָּל,



בִּנְפֹל זִיק כֹּוכָב, זִיק אֵש מֵעָל,



בְּהָאִיר זִיו סַהַר עַל גַּיְא וָהָר:



שְׂרָפִים מִתְלַחֲשִׁים,



פֹּארוֹת מִתְרַחֲשִׁים,



וְעוֹלָם סַהֲרוּרִי שִׁירוֹ לוֹ שָׁר…


  


בִּגְדֹל כּוֹס שׁוֹשָׁן, בְּשִׂגְשֹוּג נִצָּן,



בִּשְׁתוֹת טַל לַיְלָה יֶרֶק וָגָן



וְיוֹנְקוֹת הַזְּמִירוֹת חֶרֶשׁ עַל בַּד:



קֹורְצִים עֲטַלֵּפִים



מִסְּלָעִים וְכֵפִים –



וְאִלֵּם הַכַּדּוּר וְשׁוֹתֵק לָעַד…


  


אָז פֵיוֹת הַצְּנוּעוֹת תִּפְתַּחְנָה הַשִּׁיר,



הַמְתֵּק הַתְּנוּמָה לְקִיר דָוִד הָעִיר,



לִרְקֹם הַשֶּׁקֶט, לְשׁוֹרֵר לַיְּצוּר:



וְאַלְפֵי עֵנַיִם



צוֹפֵי שָׁמַים –



וְיָחִיד הַמְּשׁוֹרֵר הַיּוֹשֵׁב עַל צוּר…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6737