


	
	כְּרוּזֵי אַהֲבָה
	




נִשְׁמָתִי בִי טִירַת הַדְּמָמָה,

נִשְׁמָתִי בִי חֶבְיוֹן הָרָז:

בֹּאִי, חֶמְדָּתִי, נָא שָׁמָה –

סְגוֹר לִבִּי אֶפְתַּח לָךְ אָז…

הַשְׁבִּיעִי עַרְפַּלֵי הַתְּכֵלֶת

בַּל רִגְעֵי קֹדֶשׁ יַפְרִיעוּ;

הַשְׁבִּיעִי כּוֹכָב, הַסַּהַר,

אֲרָזִים-עַנְפֵיהֶם יַרְגּיעוּ!

אַל תְּכַבִּי לַהֶבֶת חַיָּתִי

הַתְּלוּיָה בְמִבְטָא מִדְבָּרֵךְ!

חָפַצְתִּי תַּפּוּחַ הַלֶּחִי

יִתְאַדֵּם מִזִּכְרוֹן עֲבָרֵךְ!

חֶמְדָּתִי, הֵן שְׁמֵי הַשָּׁמַיִם

יָעִידוּ אֲמִתַּת הַסּוֹד;

הַגִּנָּה וּבְרֵכַת הַמַּיִם

עֵדִים הֵמָּה לָךְ עוֹד:

אֲהַבְתִּיךְ עֹז אַהֲבַת אֵלֶם

"תֹּם אַהֲבָה טְהוֹרָה וְזַכָּה;

"אֲהַבְתִּיךְ עֹז אַהֲבָה נִלְהֶבֶת,

"נְצָחִים, בַּת עֶדְנִי הָרַכָּה;

"לִי אַתְּ כּוֹכָבִי, כָּל אָשְׁרִי,

"עוֹלָמִי וְכָל-לִי בַגָּיְא;

"אֲהַבְתִּיךְ, אַהַבְתִּיךְ עוֹלָמִים,

"כָּמוֹנִי לֹא אָהַב כָּל חָי!..
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2258