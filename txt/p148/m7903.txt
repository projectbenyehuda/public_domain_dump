


	
	אהבתי ההרים
	



אָהַבְתִּי הֶהָרִים / אלתר לוין




שָׂנֵאתִי הַשְּׁפֵלָה. הֶהָרִים אָהַבְתִּי,



מַלְכֵי הָאָרֶץ וְרוּחִי וּלְבָבִי;



שָׁם יִנוֹן הֶחָזוֹן, שָׁם נְבִיאִים הִתְנַבְּאוּ–



וְלָכֵן לְבָבִי לְהָרִים, לֶהָרִים!


  


שָׂנֵאתִי הַשְּׁפֵלָה. הֶהָרִים אָהַבְתִּי,



הָרֵי יִשְׂרָאֵל הַמּוֹלְכִים לָעַד;



יָדַעְתִּי עַל הָרִים יִוָּלְדוּ נְבִיאִים



וְלָכֵן לְבָבִי לְהָרִים, לֶהָרִים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7903