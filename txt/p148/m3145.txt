


	
	לברק כוכבים נופלים
	




לִבְרַק כּוֹכָבִים נוֹפְלִים וְלֵילוֹת סַהַר מִזְרָח,



לְמִקְסַם חֻפֵּי אוֹר וְאִיֵּי מֶרְחָק כְּחֻלִּים,



לְעֵין שָׁמַיִם חוֹלְמִים, פְּנֵיהֶם נֹכַח יָם,



עַל חֻפֵּי תִיכוֹן וּמִפְרָשָׂיו



אָשׁוּט, אָשׁוּט לִי!



אָשׁוּטָה! מִבֶּטֶן הָאֳנִיָּה הוֹמִים לִי גַלְגַּלִים



וְתַחַת גַּלֵּי שֶׁמֶן מַדְגִּים דְּגֵי כֶסֶף,



זוֹ­רֵם מִנְּחִירֵיהֶם מִזְרַק מֵי הַבְּדֹלַח,



שֶׁטֶף קְשָׁתוֹת גְּדוֹלוֹת



נוֹהֵר גַּם אֵלָי!



עֵדָה רַבָּה, לַבְנוּנִית, עִנְוְתָנִית,



עֲדַת קְדוֹשִׁים בְּבַדֵּי חָלָב



כְּעִבְרִי בְּלֵיל הַפְּסָחִים



אוֹ כָרוּךְ בְּתַכְרִיכָיו –



טָסוֹת יוֹנוֹת צַחַר, כַּלּוֹת שַׂר הַמַּיִם,



הוֹמוֹת מִתּוֹךְ הִמְנוֹן.



יוֹנוֹת הוֹמוֹת!.. מַבְהִיקִים פְּנֵי הַיָּם



כְּחֶלְקַת חֶמְאָה לְזִמְזוּם הַצַּפְרִירִים!



רְצוֹן הַיָּם מֵאֶתְמוֹל לִמְרוֹד, לַהֲרוֹס מַסְגֵּר גְּבוּלָיו



נָטַע אֵל לְהַפְרִיד בֵּינוֹ וּבֵין יַבֶּשֶׁת;



אָכֵן חוֹלוֹת זָהָב, סֻבְּכַת הָאַדִּירִים



וְגָדֵר לָרְאֵמִים, אוֹמְרִים לוֹ: עַד פֹּה!..



זֶהוּ כֹחַ קְטַנִּים, גַּרְעִינֵי חוֹל חַלָּשִׁים,



יִדָּבְקוּ לְגוּשׁ אֶחָד – בִּפְנֵי כֹל יָעִיזוּ



לַהֲדוֹף כֹּחַ אֵיתָן…



מַבְהִיק יָם! שִׁטְחוֹ וּמֶרְחָבוֹ



כִּשְׁטִיחַ פַּרְסִי רָחָב וְרַבְגוֹנִי,



תְּכֵלֶת כֻּלּוֹ. צִיצִיּוֹתָיו טוֹבְעוֹת



בֵּין חֻפִּים רַבִּים:



בִּקְצֵה אַסִּיָּה, לְרַגְלֵי הֶלֶסְפֹּנְתְּ,



בְּחָרְבוֹת תְּרוֹיָה עַד מֵימֵי הֶלָּס רַבָּה,



נוֹגְעוֹת בַּצִּקְלָדִים, בֶּאֱלִילֵי יָוָן,



בַּעֲנָק רוֹדוֹס, בּשׁוּלֵי מַגְנָה-גְרֵצְיָה,



בִּיאוֹר הַפֶּלִי קָדוֹשׁ לַסְּפִנְכְּסִים,



בִּנְצִיבֵי קַרְתָּא-חַדְתָּא מָעוֹז חֲנִיבַעַל,



בְּחוֹלוֹת אֶרֶץ מַגְרֶבּ, בְּיַעֲרוֹת אַנְדָלוּזְיָה



וּבֵין הַמֵּצָר נִשְׁקַע לוֹ הַגְּדִיל!..



כֻּלּוֹ גַוַּן הַתְּכֵלֶת,



אֶפֶס יֵשׁ בּוֹ פִנָּה בְּרַק אַרְגָּמָן לָהּ,



לְשׁוֹן אֵשׁ בּוֹעֶרֶת מוֹשֶׁכֶת עֵין סַפָּנִים…



הַיְדַעְתֶּם אֶת הַפִּנָּה?



אָז בִּדְמִי הַלַּיִל כַּאֲשֶׁר כּוֹכָב



בּוֹלֵעַ כּוֹכָב, הַפִּנָּה מִתְאַדֶּמֶת



וְגַוַּן אֵשׁ וְדָם מִתְהַוֶּה בַזָּוִית



פִּנָּה זוֹ צְבִי עוֹלָם עַתִּיק הִיא,



זוּהִי כְנַעַן!



לְפָנִים קֹרָא לָהּ בְפִי הַיְּשָׁרִים



אֶרֶץ עַם הָעִבְרִים; אֶרֶץ פְּלִשְׁתִּים



קֹרָא לָהּ הַיּוֹם!..



(מֵתוּ פְלִשְׁתִּים וּשְׁמָם עַל אוֹתָהּ אֶרֶץ,



חַי הָעִבְרִי וְאֵין עַל שְׁמוֹ הָאָרֶץ?)



לִבְרַק כּוֹכָבִים נוֹפְלִים, נִשְׁמוֹת הַפַּיְטָנִים



הָאוֹמְרִים שִׁירָה אַחֲרֵי מוֹתָם



וְזוֹרְעִים עַל כָּל יַמִּים, עַל פְּנֵי הָרִים



מֵיטַב חֲרוּזֵיהֶם:



זֶהוּ סוֹד הַשִּׁירָה אֲשֶׁר תִּתְעוֹרֵר בָּנוּ



בַּעֲלוֹתֵנוּ הָרִים, בְּהַפְלִיגֵנוּ יָם!



יִוָּלֵד בָּנוּ רֶגֶשׁ אֲשֶׁר לֹא נֵדַע שַׁחֲרוֹ,



עִם תְּמוּנוֹת, צְבָעיִם, צְלִילִים לֹא נֵדָעֵם



בְּשִׁבְתֵּנוּ עִם הָאָדָם שָׁם בַּשְּׁפֵלָה



יַעַן הִיא פוֹרִיָּה וְנוֹתֶנֶת לָחֶם!..



לִבְרַק כּוֹכָבִים נוֹפְלִים הִבְרִיק יָם,



הִבְרִיק אִי הַקְּסָמִים גְּלוּי הַמֶּרְחַקִּים



בֶּן חֻפֵּי אַרְצִי, אִי הֶחָבִיב לָהּ.



צָץ הָאִי! עָלָיו מִגְדַּל רָמִים



צְנִיפוֹ עָטוּי מַחֲצִית סַהַר,



עַל רֹאשׁוֹ חֶרְמֵשׁ כָּסֶף;



צָץ הָאִי, הַמִּגְדָּל וְהַקֶּסֶם



צָצָה בַת מְלָכִים:



אִידִילִיָּה יַמִּית!



בַּת מְלָכִים שׁוֹכְנָה טִירָה,



סוֹרְקָה שֵׂעָר, קוֹלְעָה קְוֻצָּה:



אִידִילִיָּה!



שַׂעֲרוֹת עוֹרֵב שְׁחוֹרוֹת לָהּ,



לֹא שְׂעַר לוֹרֵלָי הַצָּהֹב לָהּ,



עִבְרִיָּה, שַׂעֲרוֹת מִזְרָח לָהּ,



שְׁחוֹרַת שֵׂעַר, שְׁחוֹרַת עָיִן,



כָּעִבְרִיָּה, לֹא בָלְתָה יָפְיָהּ,



הַסּוֹרְקָה שְׂעָרָהּ עַל גַּבֵּי הַמַּכְפֵּלָה



לְאוֹר כּוֹכְבֵי מַמְרֵא!



רוֹמְזָה בַת מְלָכִים בְּעֵינֵי אֵם קַדְמוֹנִית,



לָשָׁה אָז לְחֹם הַיּוֹם בָּאֹהֶל



מֶגֶד אַרְצִי לִבְנֵי שְׁחָקִים…



אִידִילִיָּה!



קַוֵּי סַהַר פְּרוּשִׂים, פְּרוּשִׂים



עַל מִישׁוֹר יָם, מִישׁוֹר אַשְׁבּוֹרָנִי



כְּאֶרֶץ לֹא כַדּוּרִית כְּלִפְנֵי גָלִילֵה!



קַרְנֵי כוֹכָב מֵצִיץ, נִבְעָת בְּעֵין גַּלִּים,



מַפִּילוֹת אוֹרוֹת טְמִירִים עַל נְשׂוּי מֶרְחַקִּים



מִגְדַּל בַּת מְלָכִים…



כַּאֲשֶׁר יֵלֵךְ מַחֲזֶה הָלֹךְ וְהִתְרַחֵק



כֵּן יֵלֵךְ וְיַשְׁפִּיעַ, יִגַּהּ בִּמְלֹא חָסְנוֹ,



יִגַּהּ בְּהִתְחַמְּקוֹ כִּתְמוּנָה וְתִזְמֹרֶת



תִּבְהַרְנָה מִמֶּרְחַקִּים;



כְּמִשְׁפַּט בְּנֵי הַגְּדוֹלִים



אֲשֶׁר יָרוּם שְׁמָם



כָּל אֲשֶׁר יִרְחֲקוּ דוֹרוֹת…



אִידִילִיָּה –

הָיֹה הָיְתָה בַת מְלָכִים,



בַּת מְלָכִים;



לִפְנֵי שָׁנִים, שָׁנִים רַבּוֹת



בְּאִי הַחֶמְדָּה, חֶמְדַּת אֶרֶץ



בְּמִזְרָח רָחוֹק, קוֹסֵם.

לְבַת הַמֶּלֶךְ הָיָה מִגְדָּל



וְלַמִּגְדָּל בַּת מְלָכִים;



טוּר תַּלְפִּיּוֹת וְגָבוֹהַּ



עוֹמֵד, צוֹפֶה פְנֵי הַיָּם



עַל אִי רָחוֹק, אִי מַחֲמַדִּים



מֻקָּף כֻּלּוֹ חוֹמוֹתַיִם



כָּל רוּחוֹתָיו שְׁקוּפוֹת הוֹד.



לְבַת הַמֶּלֶךְ הָיָה מִגְדָּל



בָּנוּי כֻלּוֹ אַבְנֵי גָזִית,



שֵׁן, לְבֵנָה וּבָרָקֶת;



בְּרֹאשׁ הַמִּגְדָּל שֶׁמֶשׁ גְּדוֹלָה,



יַהֲלֹם שָׁחוּט וּמְלֻטָּשׁ



שׁוֹפֵךְ אוֹרוֹ לְמֶרְחַקִּים



מֵאִיר דַּרְכֵי הוֹלְכֵי יַמִּים –



וְלַמִּגְדָּל בַּת מְלָכִים…



כְּרוּב מְעוֹפֵף קְלִיל גַּפַּיִם,



כְּלִיל וְרָדִים, חֵן הַבָּנוֹת,



לוֹבְשָׁה פִשְׁתָּן דַּק וְטָהוֹר,



חוֹלְמָה כוֹכָב תּוֹךְ הַמִּגְדָּל.



רוּחַ פְּזִיזִי בֵין אַדַּרְתָּהּ,



מְפַנָּה מָקוֹם וְזָוִית



לִשְׁבִי צַפְרִירִים מִן הַתִּיכוֹן.



כַּךְ נִשְׁקֶפֶת בַּת מְלָכִים



מֵרֹאשׁ הַמִּגְדָּל הַגַּבְנוּנִי



כְּאַמַזוֹנָה בַת הֶהָרִים,



יוֹצְאָה לָשׁוּט עַל פְּנֵי גַלִּים,



לַמִּלְחָמָה עַל הַגַּלִּים…

וּבְתוֹךְ הָאִי גַן פּוֹרֵחַ,



פִּרְחֵי לוֹט וַהֲדַסָּה



תְּנוּבוֹת-חַוָּה, עֲצֵי תֹמֶר,



נֵרְדְּ, קִנָּמוֹן וְהַכֹּפֶר,



יַעַר בְּרוֹשִׁים וַאֲרָזִים.



מַצַּע יֶרֶק רַךְ וְרַעֲנָן,



רֵיחַ טַל וְדֶשֶׁא לַטְפָן,



נֵדֶף יַעַר, דְּבַשׁ הַפְּרָחִים,



יוֹנוֹת צַחַר, רֹן כַּנָּרִי –



כָּל הָאִי, כָּל הָאִי!..



וּמִסָּבִיב לְאִי הַחֶמְדָּה



גַּלִּים, גַּלִּים שׂחֲקִים שָׁם,



חוֹבְקִים, נוֹשְׁקִים אֶת הָאִי



עָלָיו בָּדָד בַּת מְלָכִים



גָּלְתָה, גָּלְתָה מִזִּיו אַרְצָהּ



עַל אִי אַשָּׁפִים בְּלֵב יָם –



כָּכָה הִגְלָה אוֹתָה אָב,



מֶלֶךְ חָכָם עַל עַם גָּדוֹל,



שַׁלִּיט, מֶלֶךְ הָאֲרָצוֹת –



כָּכָה הִגְלָה אֶת הַבַּת;



מֶלֶךְ עָשִׁיר הָיָה, מֶלֶךְ



נָתַן זָהָב, נָתַן כֶּסֶף



לִבְנֵי אַרְצוֹ לְכֻלָּהַם



כָּאִלָּנוֹת וְכַשִּׁקְמָה –



אֲבָל יֹפִי לֹא לְכֻלָּם



נָתַן זֶה נְדִיב הַמְּלָכִים



רַק לְאַחַת, רַק לְבִתּוֹ,



רַק עָלֶיהָ כָּל הַיֹּפִי,



כָּל הַקֶּסֶם, כָּל הַיִּפְעָה



שָׁפַךְ לֹא כְכֵלַי זוֹעֵם



טִפִּין, טִפִּין מִסְפָּר לָמוֹ:



בְּכוֹסוֹת זָהָב, בְּפַכֵּי כֶסֶף,



בְּכַדֵּי בְדֹלַח וּבָזִיכִין,



בִּצְלֹחִית טְהוֹרָה וְנוֹבַעַת,



עָלֶיהָ שָׁפַךְ, עָלֶיהָ שָׁפַךְ –



וַתֵּצֶא בַת יְפֵהפִיָּה



מָשְׁלָהּ אֵין בְּכָל הָאָרֶץ.

וַיְהִי בְאַחַד לֵילוֹת פֶּלֶא



וּבְאַחַד נִשְׁפֵּי לַיְלָה



טֶרֶם שָׁקַע לוֹ הַכּוֹכָב



לְמֶלֶךְ חָכָם עַל עַם גָּדוֹל



לִפּוֹל בִּידֵי שַׁלִּיט מוּזָר,



שַׁלִּיט אַחֵר, אַשְׁמְדָי –



רָאָה מֶלֶךְ זֶה בַחֲלוֹמוֹ:



וְהִנֵּה בִתּוֹ הַיְּפֵהפִיָּה



וְהִנֵּה בִתּוֹ זוֹ חֶמְדָּתוֹ



אֲשֶׁר רוֹזְנִים וְאַלּוּפִים,



שָׂרִים גְּדוֹלִים וְנִכְבָּדִים



מִיְהוּדָה וּבִנְיָמִין,



שֵׁבֵט לֵוִי וְאֶפְרָיִם



חָמְדוּ יָפְיָהּ וְתִפְאַרְתָּהּ –



וְהִנֵּה בִתּוֹ זוֹ חֶמְדָּתוֹ



מִשָּׁמַיִם לוֹ נוֹעָדָה



אֶל הָעֶלֶם מִבִּנְיָמִין,



עָנִי אֶחָד נְקִי כַפַּיִם,



עָנִי מָרוּד אֵין לוֹ כֹל.



הִנֵּה הֶרְאוּ הַכּוֹכָבִים



לְמֶלֶךְ חָכָם עַל עַם גָּדוֹל



אֶת הַיָּעוּד מִבְּרֵאשִׁית



בִּפְקוּדַת בּוֹרֵא מַזַּל זוּג.



הִנֵּה רָאָה בַמַּזָּלוֹת



וַיֵעָצֵב אֶל לְבָבוֹ:



בִּתּוֹ זוֹ לֶעָנִי זֶה,



לַמְרוֹת גְּזֵרַת הַשָּׁמָיִם –



לוֹ לֹא תוּעָד לְעוֹלָמִים!



כִּי יִגְזְרוּ כֹחוֹת מָרוֹם



יָבֹא מֶלֶךְ יְבַטְלֶנָּה



אֶת הַגְּזֵרָה הָאַכְזָרִית!



אִם כָּכָה הַשָּׁמַיִם



לַיְּפֵהפִיָּה כַךְ יָעָדוּ



יָבֹא מֶלֶךְ חָכָם, שַׁלִּיט



בַּיְצוּרִים וּבַטֶּבַע –



יָשִׂים מַעֲצוֹר לַשָּׁמָיִם.



עַל מֵימֵי רֹם בְּלֵב הַתִּיכוֹן,



בָּנֹה בָנָה זֶה הַמֶּלֶךְ



אַרְמוֹן קֶסֶם עָלָיו מִגְדָּל



כָּל רוּחוֹתיו מֻקָּפִים



חוֹמָה גְדוֹלָה, חוֹמוֹתַיִם



אֵין כָּל צֹהַר, אֵין בּוֹ שַׁעַר



לֹא לַחוֹמָה, לֹא לָאַרְמוֹן,



שָׁמָּה מֶלֶךְ אֶת הַבַּת



הַיְּפֵהפִיָּה, שָׂם אוֹתָהּ



וְאֶת הַצֵּדָה לְיָמִים רַבִּים



עִם סָרִיסִים מִסְפָּר שִׁבְעִים.



"מִגְדַּל רָמִים, אִי מֶרְחַקִּים



מֻקָּף חוֹמוֹת, גַּלֵּי יָם,



סְגוּר הַשַׁעַר, סְגוּר הצֹּהַר,



אֵין בֶּן אָדָם, אֵין בֶּן זוּג;



אִי הַבּוֹדֵד בְּלֵב יַמִּים,



דְּגֵי כֶסֶף, יוֹנוֹת צַחַר,



שֶׁמֶשׁ גְדוֹלָה, סַהַר נוֹדֵד –



בֹּא נָא מַזָּל, בֶּן מִלְחַמְתִּי,



הָבָה נִרְאֶה מִי יְנַצֵּחַ!"

הָיֹה הָיָה בֶן מְלָכִים,



בֶּן מְלָכִים;



גֶּזַע אָצִיל מִבִּנְיָמִין,



מֵעֲנָתוֹת עִיר הַנְּבִיאִים,



בֶּן דִּמְדּוּמִים, בֶּן הַשֶּׁמֶשׁ



הַשּׁוֹקַעַת עַל הֶהָרִים



וּמַשְׁלִיכָה בְלֵב בֶּן מֶלֶךְ



חִצֵּי חָזוֹן וַחֲלוֹמוֹת…



נֵצֶר מֶלֶךְ הוּא הַנַּעַר,



נָטַשׁ אָהֳלוֹ וּבְנֵי שִׁבְטוֹ,



נָטַע אָהֳלוֹ עַל הֶהָרִים



הַגְּאֵיוֹנִים הַמִּתְקַרְבִים



אֶל הַתְּכֵלֶת הַמְּרֻפָּדָה



אַבְנֵי שֹׁהַם, הֵן הַנְּשָׁמוֹת



נִשְׁמוֹת חוֹזִים אֲשֶׁר הָגְלוּ…



עַל צוּק יָחִיד חוֹרֵק שֵׁן



מוּל בְנֵי אָדָם הַכּוֹזֵבִים,



שָׂם מִשְכָּנוֹ עִם הַשֶּׁמֶשׁ,



עִם יָרֵחַ וְכוֹכָבִים.



עַל הֶהָרִים מִפְלָט יָחִיד



לְקָרְבַּן צַעַר וּמַכְאֹבִים;



עַל הֶהָרִים כָּל חֲמָסוֹ



כָּל הֲגִיגוֹ, נַפְשׁוֹ, רָזָיו



שָׁפַךְ שָׁפַךְ עַל הֶהָרִים…

וַיְהִי בְּאַחַד לֵילוֹת פֶּלֶא



וּבְאַחַד נִשְׁפֵּי לַיְלָה



הַמִּתְגַּלִּים בְּכָל צַחֲרָם



עַל הַשְּׁפָיִים בְּבִנְיָמִין,



הַמִּתְגַּלִים בְּכָל שִׁפְעָם



עַל הַלֵּבָב אֵין פִּתְרוֹנִים



טָס לוֹ נֶשֶׁר מִן הַנְּעוּרִים



גְּדָל גַּפַּים וְאַדִּיר;



עַל הֶהָרִים הַגְאֵיוֹנִים



רַד לוֹ רַד עַל הַצּוּק

טָס וַיֵּרֵד וַיִּקָּחֵהוּ



אֶת הָעֶלֶם מִבִּנְיָמִין



עֵת הַתְּנוּמָה בְאַדַּרְתָּהּ



סָגְרָה עַפְעַפֵּי הָעֶלֶם.



אִתּוֹ יַחְדָּו לְאִי מַחֲמַדִּים,



אִי הַפְּלָאִים, שָׁמָּה גָלְתָה



בַּת מְלָכִים הָעֲדִינָה;



עַל רֹאשׁ מִגְדָּל הַגַּבְנוּנִי



אֶת הָעֶלֶם מִבִּנְיָמִין



הוֹרִיד נֶשֶׁר וַיֵּעָלַם…

גָּלָה נָּשֶׁף, נִבְקַע שַׁחַר,



שֶׁמֶשׁ אָמָן בְּמִכְחוֹלוֹ



צָר לוֹ קְשָׁתוֹת עַל הַגַּלִּים;



לֹא בְמִכְחוֹל! שֶׁמֶשׁ אָמָן



מִבָּזִיכָיו אֶת כָּל גְּוָנָיו



שָׁפַךְ, שָׁפַךְ עַל הַגַּלִּים.



נִבְקַע בֹּקֶר וְגַם עַפְעַפֵּי



עֶלֶם אָצִיל מִבִּנְיָמִין;



רֶטֶט לֵבָב, רְתֵת בַּנֶּפֶשׁ



מִיִּפְעַת אִי וְהוֹד הַמַּרְאוֹת



רָעַד עֶלֶם, לִבּוֹ רָעַד.


"אִי… וּמִגְדָּל… יָם… וְגַלִּים?..


“אָנָה הוֹבִילֵנִי נִשְׁרִי?..”



רָעַד… לֹא! לֹא רָעַד עֶלֶם,



אֵיתָן שִׁבְתּוֹ מוּל שָׁמָיִם!



אִי וּמִגְדָּל יָם וְגַלִּים,



יִפֹּל דָּבָר מִן מְרוֹמִים



יְהִי הָאָסוֹן, מָוֶת – יִפֹּל!..



בֵּין צֶאֱלִים, בֵּין אַלוֹנִים,



עַל הָאִי לִשְׁאוֹן מִשְׁבָּרִים



חוֹלֵם עֶלֶם מִבִּנְיָמִין.



שָׂח לְאָזְנוֹ לַחַשׁ טִירָה



בָּה סְגוּרִים הַסָּרִיסִים,



הֵעִיף עֵינוֹ אֶל הַמִּגְדָּל,



בִּקֵּשׁ דָּבָר מִמִּסְתָּרִים;



וּבַיָּמִים הַנֶּהְדָרִים,



יוֹם נְגֹהוֹת, זִיו וָשֶׁמֶשׁ



הֵעִיף עֵינוֹ אֶל הַמִּגְדָּל,



הֵעִיף עֵינוֹ אֶל הַתְּמוּנָה,



תְּמוּנַת פֶּלִי לַיְּפֵהפִיָּה



בַּת מְלָכִים מִיְהוּדָה.



לֵב הָעֶלֶם מִבִּנְיָמִין



נִבְקַע, חָדַר בּוֹ הָרֹמַח:



“אָדָם… מַלְאָךְ… אֱלִילִיָּה?..”



נָטְפָה עַיִן, שָׁתַת לֵבָב –



לָמָּה, לָמָּה וּמַדּוּעַ?..



כִּנְפֹל זִקִּים הָנֶּעְלָמִים



כַּךְ בִּלְבָבוֹ פָּרְצוּ זִקִּים,



פָּרְצוּ תּוֹךְ לְבַב הָעֶלֶם



וַיַּדְלִיקוּ אֶת הַבְּעֵרָה…



מֵאוֹתוֹ רֶגַע כָּל הַתְּמוּנָה,



הַיְּפֵהפִיָּה בַּת הַמִּגְדָּל



לֹא נִסְתְּרָה מֵעֵינַיִם,



עֵינֵי עֶלֶם מִבִּנְיָמִין.



עַל הַגַּלִּים וּבַסַּהַר,



עַל הָאִי, בַּגַּן, בַּיַּעַר,



עַל הַמִּגְדָּל וּבַטִּירָה



רָאָה, גִּלָּה בַּת מְלָכִים.



מִן הָרֶגַע הִבִּיט עֶלֶם



אֶל הָעַלְמָה – גַם הָעַלְמָה



בּוֹ הִבִּיטָה בְשִׁמָּמוֹן!



גַּם לִלְבָבָהּ נִתְּקַע רֹמַח:



"אָדָם… מַלְאָךְ… מִן הַנְּפִילִים?..



"נָפַל הֵנָּה מִשָּׁמַיִם



“כַּכּוֹכָבִים בִּדְמִי לָיִל?..”



אֶל לְבָבָהּ, לֵב בַּת מֶלֶךְ,



פָּרְצוּ זִקִּים הַנֶּעְלָמִים



שָׂמוּ אִשָּׁם עַל הַמְּדוּרָה…



מֵאוֹתוֹ רֶגָע בָּעֵינַיִם



נָפַל הֶגֶה הַחֲלוֹמוֹת,



נָפְלוּ לֵבָב הַגַּעְגּוּעִים



הַטְּמִירִין, הַמְּבִיאִים



כִּלְיוֹן נֶפֶשׁ וּמִסְתּוֹרִים.



פָּשַׁט סַהַר בִּצְבָא גְדוּדָיו



עַל מִשְׁבָּרִים, עַל הַתִּיכוֹן:



גַּם הָעֶלֶם, גַּם הָעַלְמָה,



צִיץ הָאַהֲבָה גָמַל בָּמוֹ,



פָּשְׁטוּ חוֹלְמִים בֵּין הַבְּרוֹשִׁים,



הָיוּ שְׁנֵיהֶם גּוֹלֵי סַהַר…



עַל הַתֹּמֶר, עַל צַמַּרְתּוֹ



סַהַר שָׁם בְּכַף יְמִינוֹ



חָפַר לוֹ מַבּועַ כֶּסֶף;



בְּצֵל הַתֹּמֶר עֶלֶם חוֹלֵם,



יוֹשֵׁב, עֵינוֹ שָׂם בֶּחָצָץ,



שׁוֹאֵל אֶל הַכְּאֵב בִּלְבָבוֹ,



בּוֹכֶה עַל הַכְּאֵב בִּלְבָבוֹ,



נִיבִים שׁוֹאֵב מִתְּהוֹם נַפְשׁוֹ.



הָס! הֲפָתַח פִּיו הַסַּהַר?..

צָלְלוּ הֵדֵי נִיבֵי רַחֲמִים,



נִיבֵי רַחֲמִים וְתַחֲנוּנִים,



הֵדֵי צְלִילִים סַהֲרוּרִים,



קוֹל הָעַלְמָה בַת מְלָכִים:

עֵין הַסַּהַר פּוֹרְצָה, פּוֹרְצָה מִן הֶהָרִים,



הָרֵי אַרְצִי הֵם כִּי יַכְסִיפוּ שָׁם;



גַּם הִכְסִיף דְּמוּת הָאִי בַלַּיְלָה כְּבָרֶקֶת,



כּוֹכָב נוֹפֵל הוּא צָף עַל פְּנֵי הַיָּם.

מִבְּעַד עֲרָפֶל דַּק, בֵּין כַּסְפֵּי בְרַק יָרֵחַ



נִרְאֶה הֵיכָל לִי, אַרְמוֹן גֵא וָרָם:



מִקְדַּשׁ אַרְצִי הוּא הַמֵּצִיץ מִן הֶהָרִים



גַּם אַרְמוֹן אָבִי זֶה הַמּוֹלֵךְ שָׁם.

לְהָגֵן עַל מַזָּלָהּ מִפְּנֵי דַל כּוֹכָבָהּ



יְחִידָתוֹ הִגְלָה אָבִי אֶל הָאִי;



יוֹנוֹת צַחַר, רָזֵי יַעַר, דָּכְיֵי גַּלִּים –



מִי לִי פֹה בִּלְעָדָם, הַגִּידוּ מִי?

נָמוֹג לֵב הָעֶלֶם, עֵינוֹ



דָּמְעָה עַל הֶחָצָץ



לְהֵדֵי נִיבִים צְלִילֵי סַהַר…



צָנְחָה דִמְעָה, זִמְרַת גַּלִּים



אֶל הַיַּעַר; שִׁיר הָעֶרֶשׂ



אֶל הַחֹרְשָׁה; אֶל הָעַלְמָה



לִבּוֹ, רָזָיו, גַּעְגּוּעָיו



פָּתַח עֶלֶם מִבִּנְיָמִין:

בֶּחָצָץ קַל כָּתַבְתִּי עַל כֵּף רָם בָּאִי הַבּוֹדֵד לִי



בִּכְתָב עִבְרִי טָהוֹר: “נַפְשִׁי כָלְתָה לָךְ!..”



וְכַנְפֵי דְקָלִים רָמִים בַּחֹף הֶחָם, טְבוּל יָרֵחַ,



בְּלַחַשׁ הַכּוֹכָבִים נַעֲנוּ לִי: “נַפְשִׁי כָלְתָה לָךְ!..”

מַעְיָנוֹת רָוִים פּוֹרְצִים פֹּה בְּחֶבְיוֹן צוּק הָרָזִים,



בְּאֶחָד תִּרְחָץ בּוֹ, הַשֵּׁנִי יִנְעַם לָהּ!



עֵין הֶחָלָב הוּא בַחֹרְשָׁה, עֵין הַדְּבָשׁ בַּיַּעַר



וְעֵין הַבְּדֹלַח, עוֹנֶה גַלֵּי יָם, יֶהֱמֶה לָהּ!


לראש הדף


וְעֵין לְבָבִי גַם הוּא יֶהֱמֶה, בְּדֶמַע עֵינִי דָכְיו יַעֲלֶה,



גַּלֵּה צִלְּךָ, גְּבִרְתִּי נֹגַהּ, גַּ-לֵּה לִי!



אֲנִי וְאַתְּ פֹּה, גִּיל אַיַּלְתִּי, אֵין אִישׁ רוֹדֶה בִלְעָדֵנוּ



הֲלֹא תִגָּלִי לִי, בַּת גַּלִּים, תִּ-גָּ-לִי!..

הוּרַם מָסָך… דָּבְקוּ צְלִילִים



צְלִיל לִצְלִיל, הִתְמַזָּגוּ;



זוּג נְשָׁמוֹת תִּוָּצַרְנָה



מִתַּפּוּחַ שָׁלֵם אֶחָד

זֵכֶר חַוָּה וְהָאָדָם,



חֵצִי לוֹ וּמַחֲצֶה לָהּ



מִידֵי מֶלֶךְ שַׂר זִוּוּגִים.



אָמַר מֶלֶךְ שַׂר זִוּוּגים:



אַשְׁלִיךְ חִצַּי בִּקְצֵה אֶרֶץ,



בִּקְצֵה יַמִּים אַשְׁלִיךְ מַחֲצֶה –



שׁוּב יִדָּבְקוּ הַחֲצָאִין,



אִישׁ לְאָחִיו יִתְדַבְּקוּ,



שׁוּב תַּפּוּחַ אֶחָד שָׁלֵם.



כַּךְ נוֹצָרוֹת הַנְּשָׁמוֹת,



הֵן מִתְפַּלְגוֹת וּמִדַּבְּקוֹת;



כָּכָה לִצְלִיל סַהֲרוּרִי



דָּבְקוּ פִּתְאֹם הַנְּשָׁמוֹת,



בַּת מְלָכִים מִיְהוּדָה,



בֶּן מְלָכִים מִבִּנְיָמִין.



וּמֵאוֹתוֹ לֵיל הַסַּהַר



גָּלָה בֶכִי מִן הַיַּעַר,



גַּלִּים רָקְדוּ בַעַלִּזוּת,



יָרֹן, יָחֹג כָּל הָאִי…



רַק בַּטִּירָה, שָׁם בַּטִּירָה,



רַק שִׁמָּמוֹן רוֹדֶה שָׁם:



רֹאשׁ הוֹרִידוּ הַסָּרִיסִים,



הַסָּרִיסִים מִסְפָּר שִׁבְעִים



כִּי עֲלֵיהֶם נָפַל פַּחְדּוֹ,



פַּחַד מֶלֶךְ עַז וְזוֹעֵם



הִפְקִיד אוֹתָם עַל הָאִי



לִשְׁמֹר, לִנְצֹר בַּת מְלָכִים



מִפַּרְצוּפִים וּבְנֵי זוּג.

לִבְרַק כּוֹכָב נוֹפֵל, נִגְלֶה



מֶלֶךְ זַעַם בַּחֲרָדָה –



נֶשֶׁר בּוֹגֵד גִּלָּה סוֹד;



רָעַד מֶלֶךְ, עֵינָיו דָּלְקוּ,



זַעַם, חָרוֹן, גֵּאוּת לָבַשׁ,



אֶת טַבַּעְתּוֹ שָׂם הַמֶּלֶךְ,



לָקַח אִתּוֹ הַצִּנְצֶנֶת



וַיֵּדֶא חִישׁ אֶל אִי הַפְּלָאִים –



לְרַגְלֵי מֶלֶךְ, בַּת מְלָכִים



נָפְלָה וַתִּשְׁתַּחֲוֶה פָנִים



וּבְעֵינָהּ דִּמְעָה רַבָּה



וּבִלְבָבָהּ אֹמֶץ גִּבֹּור,



פָּתְחָה לִפְנֵי מֶלֶךְ זוֹעֵם



אֶת הַמְּגִלָּה עַל קְלַף צְבִי



בִּדְמֵי אֶצְבַּע שָׁמָּה כָתַב



מֹהַר, מַתָּן וְקִדּוּשִׁין



עֶלֶם צָעִיר מִבִּנְיָמִין



בַּחֲתִימַת עֵדֵי מָרוֹם



שַׂר מִיכָאֵל וְגַבְרִיאֵל.



לָחֲשָׁה סֵתֶר הַטַּבָּעַת…



רַעַד נוֹרָא אָחַז מֶלֶךְ



וּבִזְוָעָה אֶת טַבַּעְתּוֹ



אַחֲרֵי לַחֲשָׁהּ וּמִקְסָמָהּ



הִשְׁלִיךְ אוֹתָהּ אֶל הַיָּם…



סָמְרוּ שַׂעֲרוֹת מֶלֶךְ זוֹעֵם,



לָבַשׁ קִנְאָה, מַדֵּי נָקָם,



טָס וַיִּפְתַּח שַׁעֲרֵי טִירָה,



טִירַת שִׁבְעִים הַסָּרִיסִים.



הוֹד רְעָדָה אֲחָזָתַם…



"אָרוּר, אָרוּר יְהִי הַגֶּבֶר



“הַשָּׂם סִתְרוֹ בַסָּרִיסִים!”



הִרְעִים אָיוֹם מֶלֶךְ זוֹעֵם –



וּמִתַּחַת לְאַדַּרְתּוֹ



שַׂר רְעָמוֹת הַצִּנְצֶנֶת



הוֹצִיא חִישׁ וַיִּשְׁפְּכֶנָּה



עַל פְּנֵי שִׁבְעִים הַסָּרִיסִים – –





לִבְרַק כּוֹכָבִים נופְלִים



וּמִקְסַם חֻפֵּי אוֹרָה,



נֹכַח סַהַר מִזְרָח



וּתְכֵלֶת אִיֵּי מֶרְחָק,



אָשׁוּט, אָשׁוּט לִי!



צָץ הָאִי, הַמִּגְדָּל וְהַקֶּסֶם,



בַּת מְלָכִים, בֶּן מְלָכִים, הַסָּרִיסִים



צָצוּ, נֶעֱלְמוּ, נֶעֱלְמוּ חִישׁ כֻּלָּנָה!..



אִי אַשָּׁפִים!



הַטַּבַּעַת קוֹסְמָה קְסָמִים, מְכַשָּׁפֶת:



בַּת מְלָכִים הֶחֱלִיפָה דְּיוֹקָן,



נַעֲשֵׂית סִירוֹנִית;



אִי אַשָּׁפִים!



הַטַּבַּעַת קוֹסְמָה קְסָמִים, מְכַשָּפֶת:



בֶּן מְלָכִים הֶחֱלִיף דְּיוֹקָן,



נַעֲשֶׂה הַזָּמִיר;



אִי אַשָּׂפִים!



הַצִּנְצֶנֶת קוֹסְמָה קְסָמִים, מְכַשָּׁפֶת,



סַמָּהּ נִשְׁפַּךְ עַל סָרִיסִים:


הָיוּ יוֹנוֹת-יָם!– –


טָסוּ יוֹנוֹת יָם, יַךְ לוֹ שִׂיר הַזָּמִיר,



עָלְתָה הַסִּירוֹנִית, גִּלְתָה צַמּוֹתֶיהָ,



הִבְרִיק יָם וְכוֹכָב, הִכָּה גַל לוֹ דֶכִי,



צָץ הָאִי, הַמִּגְדָּל,



צָצָה אִידִילִיָּה,



אִידִילִיָּה יַמִּית! – – –
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3145