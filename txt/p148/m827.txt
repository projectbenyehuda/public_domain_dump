


	
	אהבה עברית
	



אַהֲבָה עִבְרִית / אלתר לוין


רַק בִּשְׂפָתִי, שְׂפַת הָעִבְרִים,



אֲדַבֵּר בָּךְ!



כִּי עַל אַרְצִי, תַּחַת שָׁמַי,



אֶשְׁגֶּה בָךְ!

עִבְרִיָּה אַתְּ, כֵּן אַהֲבָתִי,



עִבְרִית הִיא:



לֹא בִשְׂפָתִי, רַק בִּלְשׁוֹנָהּ,



נָשְׁקָה הִיא!..

כִּי כָמוֹנִי, עִבְרִי טָהוֹר,



נִיבָהּ זָךְ:



אַל תִּתְחַמְּקִי כְנַף אַיָּלָה



מֶנִּי כָּךְ!

"וּלְקַחְתֶּם שַׁלְשְׁלוֹת זָהָב,



"מַנְעוּל עָשׂוּי בַשֹׁהַם



"וּקְשַׁרְתֶּם תַּלְתַּלֵי שְׂעָרָהּ



"וּלְבָבָהּ בַּמַּנְעוּל תִּסְגֹּרוּ,



"וַאֲמַרְתֶּם: שְׁבוּיָה, שְׁבוּיָה!



"שְׁבוּיָה אַיָּלָה לַמֶּלֶךְ,



"לְמֶלֶךְ הָאַהֲבָה הַיּוֹקְדָה! – – "
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/827