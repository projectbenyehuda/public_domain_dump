


	
	אהבה עברית
	



אַהֲבָה עִבְרִית / אלתר לוין




רַק בִּשְׂפָתִי, שְׂפַת הָעִבְרִים,



אֲדַבֵּר בָּךְ!



כִּי עַל אַרְצִי, תַּחַת שָׁמַי,



אֶשְׁגֶּה בָךְ!


  


עִבְרִיָּה אַתְּ, כֵּן אַהֲבָתִי,



עִבְרִית הִיא:



לֹא בִשְׂפָתִי, רַק בִּלְשׁוֹנָהּ,



נָשְׁקָה הִיא!..


  


כִּי כָמוֹנִי, עִבְרִי טָהוֹר,



נִיבָהּ זָךְ:



אַל תִּתְחַמְּקִי כְנַף אַיָּלָה



מֶנִּי כָּךְ!





"וּלְקַחְתֶּם שַׁלְשְׁלוֹת זָהָב,



"מַנְעוּל עָשׂוּי בַשֹׁהַם



"וּקְשַׁרְתֶּם תַּלְתַּלֵי שְׂעָרָהּ



"וּלְבָבָהּ בַּמַּנְעוּל תִּסְגֹּרוּ,



"וַאֲמַרְתֶּם: שְׁבוּיָה, שְׁבוּיָה!



"שְׁבוּיָה אַיָּלָה לַמֶּלֶךְ,



"לְמֶלֶךְ הָאַהֲבָה הַיּוֹקְדָה! – – "







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/827