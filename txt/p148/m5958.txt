


	
	לְעוֹלֵי צִיּוֹן
	




כִּי אֶשָּׂא לָךְ שָׁלוֹם, עִם שְׁקִיעַת הַחַמָּה,



מִמֶּרְחַקֵּי הַיָּם



וְעִם קֶצֶף הַגַּלִּים לָךְ אֶשְׁלַח רִגְשׁוֹתַי



מִלִּבִּי הֶחָם;



כִּי טָבְלָה נִשְׁמָתִי תּוֹךְ נִבְכֵי הַתִּיכוֹן



הַזּוֹרֵם בַּחֲלוֹם–



וְאַתְּ תֵּבְךְ לִי בִתְחִנָּה, עֵינַיִךְ תִּדְמעְנָה:



“הִשָּׁאֲרָה הֲלוֹם!..”



אָז דְּעִי לָךְ בַּת גּוֹלָה, הַבַּת לְלֹא אֶרֶץ,



כִּי הוֹלֵךְ אָנִי;



הוֹלֵךְ וְנוֹדֵד וְנִשָּׂא עַל פְּנֵי גַלִּים רְחוֹקִים



עַל גַּלֵּי הַשִּׁיר;



פּוֹנֶה אֶל אַרְצִי הַיָּפָה, קָדִימָה,



לִמְצֹא לִי נִיר:



אָז, בַּת, אַל תִּפְגָּעִי, כִּי הוֹלֵךְ אָנֹכִי



מִזְרָחָה, לְשָׁם–



וְשָׁלוֹם לָךְ אֶשָּׂא, עִם שְׁקִיעַת הַחַמָּה,



מֵעֵבֶר לַיָּם!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5958