


	
	אֵל אַדִּיר לָהּ
	




אֵל אַדִּיר לַקִּרְיָה!

לֹא תֵדַע הַסּוּפָה, הַחֶרֶב, כִּלָּיוֹן,

תִּשְׂחַק לִמְשׁוּבַת הַדּוֹרוֹת הָאוֹיְבִים –

אֵין אָדָם וְסַעַר בְּתוֹכָהּ יִמְשֹׁל:

אֵל אַדִּיר לָהּ!

אֵל אַדִּיר לַקִּרְיָה!

אֵין כּוֹבְשִׁים הַקִּרְיָה, לְרַגְלָהּ נִכְבָּשִׁים,

לֹא יֻצַּת הֵיכָלָהּ כִּי כֻלָּהּ לֶהָבָה–

אֵין קֵיסָר וָמֶלֶךְ בְּתוֹכָהּ יִמְלֹךְ:

אֵל אַדִּיר לָהּ!

אֵל אַדִּיר לַקִּרְיָה!

הִיא אֹחֲזָה בִצְבָתָהּ לִבּוֹת הָעוֹלָם,

כֻּלָּם מִתְעַשְּׁרִים מִזְּהַב דַּלְתוֹתֶיהָ –

אֵין אֵלּהּ בָּאֵלִים, אֵין מַלְכָּהּ בַּמְּלָכִים:

אֵל אַדִּיר לָהּ!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8616