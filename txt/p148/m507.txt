


	
	התמר
	



הַתָּמָר / אלתר לוין


לַמְּנוֹרָה סַהֲרוּרִית מִתַּמְּרָה,



הַנֵּרוֹת לֹא כָבוּ וְשַׁמְנָהּ



נוֹבֵעַ וּפוֹרֵץ בַּנְּשָׁפִים –



דִּמִיתִיךָ, הַתָּמָר!

לַמְּנוֹרָה קָנֶיהָ לְמַטָּה,



יוֹרְדִים הַפְּתִילִים מִמֶּנָּה,



בּוֹעֲרִים בַּלַּיְלָה, בַּלָּיְלָה,



הַתָּמָר, נִדְמֵיתָ!

מִי מַעֲלֶה הַנֵּרוֹת בַּנֶּשֶׁף?



הַכֹּהֵן הַגָּדוֹל הוּא מַעֲלֶה,



הַסַּהַר בִּכְבוֹדוֹ הוּא מַדְלִיק



נֵרוֹתֶיךָ, הַתָּמָר!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/507