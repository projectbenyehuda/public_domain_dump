


	
	יש קריה
	



יֵשׁ קִרְיָה / אלתר לוין




יֵשׁ קִרְיָה הַשְּׁזוּרָה אַרְגָּמָן



לְמוֹעֲדֵי הַשְּׁקִיעָה;



יֵשׁ מִגְדָּל הַמַּתִּיז נִצּוֹצוֹת



בְּשִׁמְשׁוֹת חַלּוֹנָיו מַבְרִיקוֹת,



בִּפְרִידַת הַחַרְסָה!


  


יֵשׁ קִרְיָה לֹא פָסְקוּ טַלֶּיהָ



בַּעֲרִיפֵי הַמַּרְאוֹת;



יֵשׁ שְׁקִיעָה מַבְדִּילָה בֵין מִכְסַף



הַלְּבָנָה, לָהּ זְהוּבֵי הַשֶּׁמֶשׁ



נִתְחַלְפוּ בְּכֶסֶף…


  


יֵשׁ צַפְרִיר הֶחָזוֹן מַשְׁפִּיעַ



בִּמְרוֹמֵי גַבְנוּנִים;



יֵשׁ חוֹלֵם מִשְׁתַּפֵּךְ וּמַעֲרִיץ



הַקִּרְיָה הָעוֹטְיָה חִלְּזוֹנוֹת



לְמוֹעֲדֵי הַשְּׁקִיעָה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6412