


	
	נְשָׁפִים כִּי יַכְסִיפוּ
	




בָּא הַנָּשֶׁף.

עוֹנַת שַׁלְוָה קְדוֹשָׁה עַל הֶהָרִים,

סְפוּגֵי אוֹר הַלְּבָנָה.

חֲזוֹנֵי רַחֲמִים, לַיְלָה וְגַעְגּוּעָיו,

לִי נָפְלוּ שָׁלָל בְּמֶרְחַבְיָהּ.

הִכְסִיף נָשֶׁף!

כּוֹכָב בּוֹדֵד לָטַף בְּמֶבָּטוֹ

כָּל הַטֶּבַע אֶל לִבּוֹ, אֶל לְבָבוֹ…

שָׁתְקָה אֶרֶץ, נָדַמּוּ צִבְאוֹתֶיהָ,

הָשְׁלַךְ הָס בַּחֲלָלָהּ;

אִלְּמִים הַמֶּרְחַקִּים, שְׁמִירַת סוֹד לַשָּׂפָה

נְחֻשְׁתַּיִם אֶל הַפֶּה;

לְאֹזֶן לֵילִי כִי יְגֻנַּב הֵד הַלּוֹט הַנָּסוּךְ,

רָזֵי לַיְלָה שׁוֹתֵק…

שׁוֹפַעַת הַמַּחֲשָׁבָה, עוֹבֵר לֵב עַל גְּדוֹתָיו,

שׁוֹטֵף חָזוֹן אַחֲרֵי חָזוֹן;

חוֹלְמִים הָעֵינַיִם, דְּבוּקִים כְּמַגְנֵטִים

אֶל מַרְאוֹת אֶרֶץ וְחִידָתָהּ…

בָּאָה שְׁעַת הַהִמְנוֹן, צָנְחוּ הָאַבִּירִים,

עֵין הִיּוּלִי לַסְּפִירוֹת וְלַחוּגוֹת;

מִתְעַלְּפִים הַכּוֹכָבִים, נוֹפְלִים אִישׁ עַל אָחִיו

לְמִתְקֵי סִמְפֹּנְיָא, מַנְגִּינַת לֵיל פִּזְמוֹנִים,

זוֹ שִׁירַת הַמַּזָּרוֹת!..

שֶׁפִי יֵלֵךְ לַיְלָה,

הָלֹךְ וּמְשׁוֹרֵר

שִׁירַת עֶרֶשׂ חַמָּה…

הוֹרִיד זַלְזַל רֹאשׁו, אֲמִיר הַזַּלְזַלִּים,

שֶׁל בְּרוֹשׁ יָחִיד, נוּגֶה

גִּזְרַת בַּת שֵׁשׁ עֶשְׂרֵה לוֹ–

יֵבְךְּ בְּדִמְעוֹת טָל…

צַמְּרוֹת בְּרוֹשׁ צָנוּעַ,

נָעוֹת רַק שִׂפְתוֹתָיו קוֹלוֹ בַל יִשָּׁמַע,

פּוֹרְשִׂים כַּפּוֹת רַחֲמִים

מוּל כּוֹכְבֵי הַנֶּחָמָה…

צְלִיל חֲרִישִׁי:

תֹּמֶר עַרְעָר, גָּבוֹהַּ עַל גָּבוֹהַּ,

עֵר בַּלַּיְלָה, שׁוֹמֵע הֶמְיַת אָדָם

צַעֲרוֹ וּמַכְאֹבָיו–

בּוֹכֶה, מִתְאַנֵּחַ…

הִכְסִיפוּ הָרִים!

נִימֵי כֶסֶף שְׁזוּרִים עַל הָרְכָסִים,

וִילוֹן לָבָן עִם קַשְׂקַשֵּׂי כֶסֶף

פָּרוּשׂ עַל גַּבְנוּנִים.

בּוֹלְטוֹת רָמוֹת, עוֹלוֹת, יוֹרְדוֹת,

קַו הַשְּׁפִיפוֹן בֵּינָן וְלָאֳפָקִים;

עֵין גִּבְעוֹלֵי זַיִת,

שְׁטוּפֵי שֵׂיבָה וְאַבְקַת נְחֹשֶת-קָלָל,

לְרָמוֹת הַמֶּרְחַקִּים.

הוֹלְכִים הַשָּׁמַיִם, רָוִים וּמִתְעַמְּקִים,

הִתְעַמֵּק וְהִתְכַּחֵל,

אֵין עֲרוֹך לִתְכֶלְתָּם כְּמוֹ לְכוֹכְבֵיהֶם…

שָׁפַתְנִי מַלְכוּת!

מִתּוֹךְ דּוּמִיַּת כְּשָׁפִים

מַשַּׁק הוֹמֶה קוֹרֵא לִי מִמָּרוֹם,

נֶשֶׁר לַיְלָה טָס וַיִּקָּחֵנִי

לְהַמְרִיאֵנִי אֵלָיו.

רוֹמְזָה אֶרֶץ בְּמַרְאוֹת לְהָטֶיהָ,

מֵאַלְפֵי פִנוֹתֵיהֶם פִּלְאֵי אֶרֶץ!

עוֹלִים צְלָלִים, דַקִּים כַּכִּידוֹנִים,

מְמַלְלִים בָּעֲלָטָה;

עוֹלִים מִקִּבְרֵיהֶם שְׂרִידֵי עוֹלָם עַתִּיק,

עוֹלִים וְנִצָּבִים…

הָשְׁלָךְ הָס!

חֲצוֹת לֵיל קַיִץ, נוֹדֵף וּמְשַׁכֵּר,

יוֹצֵר תַּעֲלֻמָּה,

מִתְחַבֵּק עַל צַוָּארִי,

מְרַוֶּה עֵין דִּמְיוֹנִי…

מִסָּבִיב לִי הָאָרֶץ, כָּל הָאָרֶץ

נִשְׁקֶפֶת בִּיפִי חַסְדָּהּ,

בְּהוֹדָהּ וּבְחָסְנָהּ,

נוֹפֶפֶת עֲלֵי נִבְלָהּ…

עֵין הַנֶּשֶׁר, חוֹדֵר הָאֳפָקִים,

גִּלָּה לִי הַתְּמוּנָה:

כְּבַד שָׁטוּחַ בּוֹ אָמָן קַדְמוֹן, קְלָסִי

בְּמִכְחוֹל שׁוֹטֵף וְרַבְגוֹנִי

הֵפִיחַ כָּל נִשְׁמָתוֹ–

תֵּרָאֶה כָל הָאָרֶץ!

עָלֶיהָ, מֵעֲבָרִים, פְּרוּשִׂים כָּבוֹד

הָרִים, הָרֵי-הָרִים, שָׁם אַדִּיר אֲדֹנָי!

חֻבְּרוּ לָהּ הֶהָרִים

בְּרַתּוּקוֹת כֶּסֶף לֵילוֹת; דָּבְקוּ הָאַדִּירִים,

נִדְמוּ לְצִי כַבִּיר יֵרְדְּ מִיַּם עַד יָם,

הָשְׁלַךְ בְּלֵיל סַעַר עַל שִׂרְטוֹנֵי חוֹל…

עִם עַרְפַּלִּים רָאשֵׁי הַמִּגְדָּלִים

דָּבְקוּ וַיִּתְמַזְּגוּ

וּזְנַב הַנְּחשֶׁת, זְנַב הַשֶּׂכְוִי

מְבַשֵּׂר זִיו וְזַעַם

וְדֶגֶל אֲוִיר בִּמְרוֹם צָפִית

סוֹבֵב יַם וְצָפוֹן, קֵדְמָה וְהַנֶּגְבָּה

וְחֶרְמֵשׁ עָשׂוּי קָלָל מֵגֵּן עַל מִסְגָּדִים,

סֵמֶל גֶּזַע אָצִיל חוֹלֵם סַהַר–

נִתְקָעִים בִּשְׁבִיל חָלָב עִם הַנָּשֶׁף…

כִּתְנוּדַת שִׁבְטֵי רוֹעִים עַתִּיקֵי הָאֹהָלִים,

כָּכָה הָעַרְפַּלִּים, נִדְמוּ לְמִפְרָשִׂים

צָפִים עַל פְּנֵי יָם אַחֲרֵי שֶׁבֶר צִי…

הִנֵּה עָב קְטַנָּה,

יָתוֹם עוֹלֵל, עַתִּיק שְׁדֵי הַשְּׁחָקִים,

עוֹשֶׂה לוֹ כְנָפָיִם…

מְנוּסָה בֵין הֶעָבִים!

שַׁפְרִירִים חִוְּרִים, גְּנוּזֵי אוֹרֵי נֶשֶׁף,

יָרְדוּ עַל עֲמָקִים, רָבְצוּ עַל הַבְּקָעוֹת,

פָּשְׁטוּ גַם בַּשְּׁפֵלָה

נָחוּ עַל הַיָּם…

מְהַגְּרִים צְבָא עַרְפַּלִּים

סְפוּגֵי זִיוֵי אַהֲבָה, סְפוּגֵי מִטַּת לַיְלָה,

נוֹשְׁקִים מֵי כִנֶּרֶת

מִתְעַלְּסִים בְּצִמְחֵיהֶם, שִׁפְעַת זֵרֵי דַפְנָה,

עוֹבְרִים עַל הַר תָּבוֹר

חוֹבְקִים אֶת הַלְּבָנוֹן,

לוֹטְשִׁים עֵין עֲגָבִים

וּמַכִּים בְּאֶצְבַּע צְרֵידָה

מוּל בַּת מֶלֶךְ, בִּקְעַת יִזְרְעֶאל,

וְנוֹפְלִים עַל חֶרְמוֹנִים…

מְהַגְּרִים צְבָא עַרְפַּלִּים

מִתְפַּתְּלִים עִם הַיַּרְדֵּן, הַזּוֹרֵם לוֹ הֲדוּרִים,

יוֹצֵא סֻבְּכֵי יַעַר,

מְרַחֲפִים עַל נְהָרוֹת, חוֹבְקֵי זְרֹעוֹת עֻזּוֹ,

אֲשֶׁר בָּזְאוּ חֵילוֹ…

הִתְיַצְּבוּ נָא אֵיתָנִים!

יְהוּדָה בַחֲזוֹנָהּ, בַּחֲלוֹמוֹ גַם הַגָּלִיל,

בְּלַחֲשָׁהּ וּבִשְׂחוֹקָהּ שֹׁמְרוֹן הָאֶפְרָתִית:

חֲשָׁאִי אֶפְתַּח מְגִּלַּתְכֶם, מְגִלַּת אֵשׁ וְאוּרִים,

קְלַף הַדּוֹרוֹת הִיא חֲקוּקָה בִּכְתַב עַמִּים

וְגֵאוּת רַבָּה מַלְבִּישֵׁנִי גְוִילְכֶם,

גֵּאוּת רַבָּה!

גֵּא וְעַלִּיז אָטוּשׁ נָא עַל אֶרֶץ,

פֶּרֶק רִאשׁוֹן לַתּוֹלָדָה,

כְּתֹבֶת קַעֲקַע בִּשְׁפוּדֵי לַהַב

עַל לֵב הָאָדָם וְהָעוֹלָם!..

אָטוּשׁ נָא עַל אֶרֶץ, עַל תָּרְנֵי יַם הַכְּסָפִים,

אָנוּד עִם עַרְפַּלִּים,

אֵד הָעֵדֶן, נִשְׁמַת אַף הַנְּבִיאִים

וְאֶצְלֹל בַּחֲזוֹנָהּ!..

מֵעַל צִפּוֹרִי שַׁעֲרֵי אֶרֶץ, מֵעַל

עַמּוּדֵי חֹף קֵסַרְיָה, קִיר חֲרָשֶׁת,

אָטוּשׁ אֶל הַדָּרוֹם וּבֵין חָרְבוֹת

מִבְצָר אַחֲרוֹן, מַסַּדָה הָאַלְמוּתִית,

אָשִׂים זֵרֵי דַפְנָה!

אָטוּשׁ וּמִצַּמְּרוֹת דֶּקֶל גַּבְנוּן,

שָׂרִיד פּוֹרֶה עַל עַפְרוֹת חוֹמָה

בִּתְרוּעָה אַחַת נָפְלָה הִיא וּמַלְכָּהּ

לְּרַגְלֵי כוֹבְשֵׁי כְּנָעַן–

אֶגְזֹל כַּפּוֹת תְּמָרִים:

אֶגְזֹל–וּלְעֶבְרֵי מִזְרָח, מוּל שַׁעַר הַזָּהָב,

בִּתְפִלַּת רַחֲמִים גְּדוֹלָה, עַל מִזְבַּח הֵיכָל,

אַקְרִיב כַּפּוֹת תְּמָרִים!..

עַל נְצִיבִים אֶפְסַע, חָרְבוֹת יְמוֹת זֹהַר,

נְצִיבֵי עָם, לָעַג לְשֵׁן דּוֹרוֹת,

לְחֶרֶב עַמִּים, כַּעֲסָם וְשִׂנְאָתָם;

אָסֹף כִּי אֲסִיפֵם אוֹצְרוֹת שׁוֹכְנֵי עָפָר,

קָמִים מִקִּבְרֵיהֶם, חַיּים וְקַיָּמִים,

חָיוּ בַאֲדָמָה כְעַמָּם עַל הָאָרֶץ,

יָדְעוּ סוֹד הַקִּיּוּם, חֹשֶךְ הָיָה לָמוֹ

כְּסוּת וּמִפְלָט…

קוּמוּ גִנְזֵי עוֹלָם, חֶבְיוֹן עֶרֶשׂ אֱנוֹשׁ!

קוּמִי, עֵדוּת חַיָּה לְמַאֲמִין קַדְמוֹנִיּוֹת:

תַּגְלִיוֹת לָכִישׁ, שְׂפוּנֵי קִרְיַת דָּוִד,

לוּחוֹת שׁוֹמְרוֹן, אַבְנֵי הֵיכַל גָּזֶר,

טְמוּנֵי מוֹאָב, צְפוּנֵי אֲרָם וּפְלֶשֶׁת,

טְמִירֵי תֵל, קְבוּרֵי הַר וָגֶבַע,

תֵּל חֶסִי, תַּעְנָךְ, תֵּל אַל מֻתֶּסֶלֶם,

שְׂרִידֵי עִיר כְּנָעַן!..

קוּמוּ לְיוֹם אַחֲרִית, אַתֶּם שׁוֹכְנֵי עָפָר!

הִנֵּה הִכְסִיף לַיְלָה, אוֹרוּ לֵילוֹתֵיכֶם,

מֵעַתָּה לֹא הַחֹשֶך: הָאוֹר הוּא סוֹד הַקִּיּוּם!

גִּנְזֵי עוֹלָם קַדְמוֹן, חֶבְיוֹן עֶרֶשׂ אֱנוֹשׁ!

מֵעַל לִגְבוּלְכֶם אָעוּף, אָטוּשׁ אֶל הַבָּשָׁן

צוֹפֶה פְנֵי דַמֶּשֶׂק, כִּבּוּשׁ מַלְכִּי;

מֵרָמוֹת גִּלְעָד, זָנְקוּ מֵרֻכְסֵיהֶם

יִפְתָּח, אֵלִיָּהוּ,

אֶגְלֹש אֶל הַכִּכָּר, שׁוֹכֵב מִשְׂתָּרֵעַ

לְרַגְלֵי הָרֵי מוֹאָב…

מֵעַמּוּדֵי בַעֲלָת, אַדִּירִים בַּאֲרָם,

זוֹ פַלְמִירָה, תַּדְמוּר שֶׁבַּמִּדְבָּר,

תַּדְמוּר שֶׁלִּשְׁלֹמֹה, נִבְנְתָה הָעִיר

לְחֵיל פִּלַּגְשָׁיו מִלְבַד חֵיל הָאָלֶף;

מִגְּבוּלוֹת יָם, בְּרוּכֵי מַעֲרָבָם,

צוֹר וְצִידוֹן, רְכוֹלוֹת עַמִּים רַבִּים

וְעַד קִיר סֶלַע, הַר מוֹרֶשֶׁת אֱדוֹם,

אֶפְנֶה אֶל הַדָּרוֹם, לֶכְתְּךָ הַר סִינָי

וּפָנַי אֶל מִדְיָנִים…

אֶל מִדְיָנִים!… אֶל חוֹלוֹת טְעוּנֵי זָהָב!

אֶל עֲרָבָה, שָׁמָּה כַסְפֵּי סַהַר

בְּאֵין מַפְרִיעַ יִשְׁטְחוּ שָׁטֹחַ;

בִּשְׁבִיל אֳרָחוֹת, מוֹבִילִים אֶל הַקַּעְבָּה,

אֶעֱבוֹר אֶל עֲרָב, עֲרָב הַמְּאֻשֶּׁרֶת:

הַתָּמָר יִגְאֶה שָׁם, הַקַּהֲוֶה וְקִנָּמוֹן,

מַן שָּׁמַיִם נוֹפֵל שָׁם עִם טָל!..

אֶל עֲרָב! עֲרַבְּיָה פֶלִקְסִיָּה,

אֶל עֲרָב! אָחוֹת לָנוּ אֶרֶץ,

סַהַר אֶחָד עָשָׂה שְׁנֵינוּ

לְנוֹדְדֵי הַלָּיְלָה:

עִם רֹמַח קַדְמוֹן סוֹבֵב הָעֲרָבִי

אֶת הָעֲרָבָה;

מְגִלּוֹת קְדוּמִים גַּם בַּיָּד וְגַם בַּלֵּב סוֹבְבִים אֲנַחְנוּ

תֵּבֵל כֻּלָּהּ…

אֶל הַמִּדְבָּר, בִּנְאוֹתָיו וְאֹהָלָיו,

בְּצֵל יְרִיעָה אַחַת, שְׁלָשְׁתָּם שָׁם יִשְׁכֹּנוּ:

סְיָחָה, אָדָם וּמַלְאָךְ מִמְּרוֹמִים…

אֶל הַמִּדְבָּר, מִתְנַכֵּר אֶל הַמַּעֲרָב

מַעֲרַב בְּכִי וּדְמָעוֹת, שָׁמָּה יָבֹא שֶׁמֶשׁ,

מֵעוֹלָם שָׁם לֹא עָלָה…

בֵּין שֵׁבֶט עָמִית, בְּפִיו שִׁיר גִּבּוֹרִים,

עַד דּוֹר עֲשִׂירִי נָקָם נוֹצֵר וְגַם חָסֶד;

בֵּין אֹהֶל רֵעִים, בַּחוּץ תּוֹקֵעַ יָתֵד,

אוֹת לְהוֹלְכֵי דֶרֶךְ כִּי בְרוּכִים בָּאֵי פִתְחוֹ;

בֵּין גֶּזַע אָצִיל, נֵצֶר הַפָּרָשִׁים,

נִיר מֻחַמָּד, צִוָּה אֱלֹהִים

לְהַעֲמִיד שֵׁם לוֹ נֵצַח

כַּאֲשֶׁר צִוָּה לָנוּ–

מֵאֲבַק דְּרָכִים רַבּוֹת וַעֲקַלְקַלּוֹת

אֶרְחַץ כַּפּוֹת רַגְלָי!..

שָׁמָּה חֶרְמֵשׁ סַהַר

מַכְסִיף דַּבְּשׁוֹת גְּמַלִּים; שָׁמָּה אָהֳלֵי קֵדָר

עִם הַרְמוֹנֵי בֶּדֶוִיּוֹת,

אָהֳלֵי שַׂעֲרוֹת עִזִּים וְאַהֲבָה רַבָּה, יוֹקְדָה

רוֹעֲדוֹת עִם אַשְׁמוֹרוֹת

לְקוֹל סַהֲרוֹנֵי צַוָּאר וְהֵד צְלִילֵי זוּגוֹת

אֲשֶׁר לִגְמַלֵּי אֹרַח…

לְאוֹר לְבָנָה מֵתָה, בְּאַמְּצָהּ אֶת הַכַּדּוּר,

מֵאַהֲבָה וּמֵרַחֲמִים,

בִּנְשִׁיקָה גְדוֹלָה, אֲרוּכָה וְאַחֲרוֹנָה–

יִשָּׁמַע סִלְסוּל נוּגֶה כְּמִזְמוֹר לֵיל הַפְּרִידָה

מֵאָחוֹת וַאֲהוּבָה;

לְאוֹר לְבָנָה שׁוֹפֵךְ חָלִיל תּוּגָה

עַל תּוֹפְשֵׂי כִידוֹן, אוֹרְחוֹת הַדְּדָנִים

מְשָׂרְכוֹת לְאוֹר לְבָנָה…

הִכְסִיף נֶשֶׁף

עַל כַּנְפֵי קֶדֶם וְעַל אֶבְרוֹת אֶרֶץ רַבָּה,

צָמְחוּ לִפְנֵי דוֹרוֹת!..

נֶאְפָּד חֲלוֹם קַדְמוֹן!

שָׁפוּנִי חִידוֹת לַיְלָה

וְכוֹכְבֵי נֶשֶׁף סָכוּ

עָלַי, עָלַי בֶן אָדָם…

מַכְסִיפִים הַמִּגְדָּלִים!

אוֹרוֹת סַהַר כִּסּוּ בַעֲרִיפֵיהֶם

סִתְרֵי חַי וִיצִירָה–

פָּתְרוּ לִי הָרָזִים…

אוּלָם בְּתוֹךְ לִבִּי

שָׁם הַחִידָה קְבוּרָה,

שָׁמָּה אֵין פִּתְרוֹנִים…

תֵּן פִּתְרוֹנִים, אַתָּה בֶן החוֹלְמִים!

תֵּן נִיב וּמִלָּה, אִם נָבִיא אָמָן אַתָּה,

תָּאֵר כָּל כִּשְׁפֵיהֶן בַּנֶּשֶׁף כִּי יַכְסִיפוּ

מַרְאוֹת עוֹלַם פְּלָאוֹת! – – –
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2883