


	
	סִירָתִי
	




שׁוּטִי, סִירָה, שׁוּטִי חִיש,



טוּסִי, סִירָה, טוּסִי חִיש –



סִירָתִי!


  


חִצְבִי מֵימֵי גַלֵּי יָם,



חִצְבִי רַהַב סַלְעֵי יָם –



סִירָתִי!


  


יְמִינֵךְ גַּלִים, שְׂמֹאלֵךְ גָּל,



גַּלִים, גַּלִים, גַּלֵי גָל –



סִירָתִי!


  


לְעֵבֶר זֶה וּלְעֵבֶר שָׁם,



מָשׁוֹט פֹּה וּמָשׁוֹט שָׁם –



סִירָתִי!


  


מַלָּח שִׂים לַהֶגֶה יָד,



נְהַג הַסִּירָה בְּחֹזֶק יָד –



סִירָתִי!


  


יַם זֶה, סִירָה, יַמִּי הוּא,



נוֹשֵׁק חֻפַּי, גְּבוּלִי הוּא –



סִירָתִי!


  


בְּיַם זֶה, סִירָה, יָם אֵין סוֹף,



בַּקְשִׁי אָשְׁרִי לִמְצֹא חֹף –



סִירָתִי!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3524