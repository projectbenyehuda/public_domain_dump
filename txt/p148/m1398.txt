


	
	הנוה
	



הַנָּוֶה / אלתר לוין

  


וְאָנֹכִי בַגֹּלָה. שָׁמָּה בַנָּוֶה,



בְּאַרְצִי, יוֹשֶׁבֶת אַיַּלְתִּי;



חוֹלֵם אָנֹכִי, גַּם הִיא חוֹלֶמֶת



בְּחֹרְשַׁת הַבְּרוֹשִׁים גִדַּלְתִּי.


 


ואָנֹכִי בַמַּעֲרָב. רוּחִי כַלַּהַב,



כִּי נַפְשִׁי נְשׂוּאָה לַגַּלִּים…



שַׁלָּמָּה בְקִרְבִּי מִתְחוֹלֵל הַסַּעַר



וְרוֹדְפִים דִּמְיוֹנַי הַקַּלִּים?


  


שָׁלַחְתִּי מַלְאָכִי: רֹב שָׁלוֹם בִּכְנָפָיו–



הֲיָשׁוּב גַּם הוּא יִקָּחֵנִי?



בּוֹ שְׁלֵמָה לִבָּתִי כִּי יָשׁוּב כַּדְּרוֹר,



לְאֹהֶל הַיָּפָה יַנְחֵנִי!


  


יַנְחֵנִי! וָּמַתי?.. וְרוּחִי מִזְרָחָה,



לְהָרַי וּלְגַנִּי הָרָוֶה!



אֶרְאֵךְ, תִּרְאִינִי: אַל דִמְעָה, אַיַּלְתִּי,



עוֹד אָשׁוּב לְבֵיתִי, לַנָּוֶה!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1398