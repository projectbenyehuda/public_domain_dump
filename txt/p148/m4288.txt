


	
	לִי לִי הַנָּהָר
	



(אסף הלוי איש ירושלים)

ח


הַנָּהָר בָּעֵמֶק, לְמִזְרַח הַשֶּׁמֶשׁ,



לְרַגְלֵי הַר גִּלְעָד וְרוֹחֵץ בַּיָּם;



הַנָּהָר בָּעֵמֶק, בְּבִקְעַת הַתְּמָרִים,



לְרַגְלֵי הַר מוֹאָב הַנִּשָּׂא וָרָם!



לְתוֹעֲפוֹת מֵידְבָא,



שָׁם יַךְ גַּל-גָּל;



לְתֵל עֵין גֶּדִי,



שָׁם יַךְ גַּל-גָּל.



הָס! הוֹמֶה הַנָּהָר: הַנָּהָר לְמִי?



הַיַרְדֵּן, הַיַרְדֵּן, הַנָּהָר שֶׁלִּי!


  


מֵרֻכְסֵי הַלְּבָנוֹן, מִבֵּין הָאֲרָזִים,



יוֹרֵד הַנָּהָר וּמְרַוֶּה הַתֵּל;



וּמְסַפְּרִים הַזְּרָמִים צְפוּנוֹת, קַדְמוֹנוֹת



מִּגְבוּרוֹת הַכּוֹבְשִׁים, פִּלְאֵי הָאֵל:



לְרַגְלֵי יְרִיחוֹ,



חָלַק גַּל-גָּל,



לְרַגְלֵי גְאוּלִים,



יָבֵשׁ גַּל-גָּל.



הָס! הוֹמֶה הַנָּהָר: הַנָּהָר לְמִי?



הַיַּרְדֵּן, הַיַּרְדֵּן, הַנָּהָר שֶׁלִּי!


  


שֶׁל מִי הַנָּהָר? שֶׁל אָבוֹת גִּבּוֹרִים,



כּוֹבְשִׁים קְדוּמִים וּבָאֵי בִסְעָרָה;



נוֹטְרִים אֲנַחְנוּ! עַל גְּדוֹתָיו מָגִּנִּים,



גַּלָּיו שָׁמַרְנוּ, גַּלָּיו נִשְׁמָרָה!



לִי-לִי הַנָּהָר,



לִי-לִי וְלֹא זָר,



וְנוֹטרוֹ אָנֹכִי,



מָגֵן מִצָּר!



הָס! הוֹמֶה הַנָּהָר: הַנָּהָר לְמִי?



הַיַּרְדֵּן, הַיַּרְדֵּן, הַנָּהָר שֶׁלִּי!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4288