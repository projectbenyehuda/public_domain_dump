


	
	באלוני ממרא
	






וְאָנֹכִי בַכֶּרֶם. אֶשְׁכּוֹל הַגֶּפֶן



בֶּהָדָר לִי נֶעֱנָה בְחִבָּה;



עַל רֹאשִׁי גַן יֶרֶק, תְּאֵנָה פוֹרַחַת



שׁוֹלַחַת פַּגֶּיהָ בְאִבָּהּ.


  


מִמּוּלִי חֶבְרוֹנִי. וַאֲגָדוֹת עֲרָבִי



נוֹפְלִים מִפִּיהוּ כַפְּנִינִים:



מִקְּרָבוֹת עֲנָקִים, גִּבּוֹרֵי הַשּׁבֶט,



מִקֶּשֶׁת אֲבִי הַמַּאֲמִינִים.


 


מִמּוּלִי מֻסְּתַּפָה, מוֹשַׁבְתּוֹ קִיר מוֹאָב,



חוֹלֵם לוֹ פֹה עַל מַחְצַלְתּוֹ;



שׁוֹכֵב מֻסְתַּפָה וּלְפִיהוּ הַקַּהֲוֶה,



שׁוֹתֶה וּבְיָדוֹ נַרְגַלְתּוֹ1.


  


הוּא נוֹלַד בְּמֵידְבָא. וַיְּהִי יֶלֶד וַיָּמֹת



אָבִיו בַּשּׁדֶה, בַּקְּרָב;



וַּיהִי עֶבֶד וַיְּנַהֵג אֶת גְמַלֵּי אֲדוָֹיו



לְחָרָן וּלְמִדְבַּר עֲרָב.





וַיֶּאֱהַב מֻסְתַּפָה הַנָּאוָה שֻלַיְמָה



וַתֶּאֱהַב גַם אוֹתוֹ הַבַּת;



עֵינֶיהָ גֶחָלִים וּפְלָדוֹת הַלֵּבָב



וַיְּאַרְשֶׂנָה לְרַעְיָה כַדָּת.


  


וַתִּמְשֹׁל בְּבֵיתוֹ הַנָּאוָה שֻׂלַיְמָה



וַתַּעֲבוֹד בַּשָּׂדֶה בּתּוֹם



וַתְּחי חַיֵי אֹשֶׁר עִם מֻסְתַּפָה בְּמוֹאָב,



עִם מֻסְתַּפָה – עַד אותוֹ הַיּוֹ ם…


  


יוֹם סִפְּרָה הַנָּאוָה: וְהִיא בֵין הַזֵּיתִים



וַיָּבֹא הָעֶלֶם הַזָּר;



בַּחֲלָקוֹת הַנַעַר וַיְּנַס לְפַתּוֹתָהּ –



וַתִּשָׂא רַגְלֶיהָ הָהָר…


 


שָׁמַע מֻסְּתַּפָה וַיֵּחַם בּוֹ דָמוֹ



וַיָּקָם בַּלַּיְלָה הָאִישׁ:



וַיִּמְצָא הָעֶלֶם וַיַּהַרְגֵהוּ בַּגָּיְא –



וַיִּמָּלֵט הָאֹהֱלָה חִישׁ.


  


נִרְדֶּמֶת שֻׂלַיְמָה; וַיָּבֹא בַּלַּיְלָה



מֻסְתַּפָה אֵלֶיהָ בּלָּאט



וְעַל כַּר הַגְּמַלִּיָּה הוֹשִׁיבָהּ וַיִּרְכַּב



בַּבֹּקֶר, הַלַּיְלָה כִּי נָט.


  


וַיָּבֹא חֶבְרוֹנָה. כִּי אָח לוֹ בְּמַמְרֵא



זֶה בַעַל הַכֶּרֶם הָאָח;



לוֹ חַרְבּוֹ מָגִנּוֹ וּמַחֲסֶה כִידוֹנוֹ



מְהֵרָה לֹא יִלָּכֵד בַּפָּח.


 


וְאָנֹכִי בַכָּרֶם. מִמּוּלִי מֻסְתַּפָה



עוֹמָר אָחִיהו בַּפִּנָּה;



צְנִיף נִרְאֶה בַחַלוֹן: שֻׂלַיְמָה נִשׁקֶפֶת,



נִשְׁקֶפֶת שֻׂלַיְמָה בְּחִנָּהּ.


  


נִשְׁקֶפֶת… רוֹעֶדֶת… לְזכְרוֹן לֵיל מוֹאָב,



דְּמֵי עֶלֶם רַעֲנָן צוֹעֲקִים שָׁם…



"מַדּוּעַ סִפַּרְתִּי!.. יְדִידִי, מֻסְתַּפָה!



הֲתִמָּלֵט מִגּוֹאֵל הַדָּם? – – –"







נַרְגַלְתּוֹ: נרגילה. אשישה, מקטרת מזרחית. האש היא באגן הטבק שעל פי צנצנת מלאה מים. העשן עובר דרך המים ויוצא דרך אבוב, הדבוק בזרוע הצנצנת, אל פי המעשן.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8422