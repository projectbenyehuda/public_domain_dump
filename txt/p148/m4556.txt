


	
	מַשָּׂא הַר אֶפְרָיִם
	




וַתִּקָּחֵנִי רוּחַ אֱלֹהִים



וַתְּבִיאֵנִי עַל הַר אֶפְרַיִם



אֲשֶׁר מוּל פְּנֵי הַגִּלְגָּל –



וָאֵרֶא אֶת הַמַּרְאֶה:



וְהִנֶּה עָם גָדוֹל לִמְאֹד,



מַחֲנֶה לֹא יִסָּפֵר מֵרֹב



נִקְבְּצוּ וּבָאוּ עַל הֶהָרִים;



וְהִנֵּה בְתוֹךְ הָעָם



לַהֲקַת בְּנֵי הַנְּבִיאִים



וַאֲנִי בְּתוֹךְ הָעָם.


  


וָאֵרֶא:



הָר מֹל הָר,



עַל מְרוֹמֵי גַבְנוּנִים



שָׁכְנוּ גִבּוֹרִים כַּדּוּר,



פָּרְשׂוּ בְרֻכְסֵי הֶהָרִים



פָּשְׁטוּ כָּאַרְבֶּה בַשּׁפָיִים,



בַּבִּקְעָה וּבַגָּיְא.



וְהִנֵּה,



בְּנֵי הַלְוִיִּים עוֹמְדִים



עַל הָהָר מִנֶּגֶד,



עַל הַר עֵיבָל;



עֲטוּפֵי אַדֶּרֶת הֶחָזוֹן,



נְכוֹנִים לָרְעָמוֹת,



מִתְנַבְּאִים בַּמַּחֲנֶה,



וְנוֹתְנִים לִפְנֵי הָעָם



אֶת הַקְּלָלָה:



“אָרוּר נוֹטֵשׁ נַחֲלַת קְדוּמִים!”


  


וָאֵרָא:



הָר מוּל הָר,



עַל מְרוֹמֵי גַבְנוּנִים



שָׁכְנוּ גִּבּוֹרִים כַּדּוּר,



פָּרְשׂוּ בְּרֻכְסֵי הֶהָרִים,



פָּשְׁטוּ כְּאַרְבֶּה בַשּׁפָיִים



בַּבִּקְעָה וּבַגָּיְא.



וְהִנֵּה,



בְּנֵי הַלְוִיִים עוֹמְדִים



עַל הָהָר מִנֶּגֶד,



עַל הַר גְּרִיזִים;



עֲטוּפֵי אַדֶּרֶת הֶחָזוֹן



נְכוֹנִים לָרְעָמוֹת



מִתְנַבְּאִים בַּמַּחֲנֶה,



וְנוֹתְנִים לִפְנֵי הָעָם



אֶת הַבְּרָכָה:



“בָּרוּךְ יִשְׂרָאֵל הָעוֹלֶה מִזְרָחָה!”


 






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4556