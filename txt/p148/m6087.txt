


	
	הַמָּחוֹל
	




בַּמְּחוֹלוֹת, עַלִּיזִים, בַּמְּחוֹלוֹת

בַּנֶּשֶׁף הַנֶחְמָד הַלָּז!

בַּמַּעְגָּל, עַלִּיזִים, בַּמַּעְגָּל

הַלַּיְלָה, בַּנֶּשֶׁף הַלָּז!

זוֹלְפִים הַחַיִים בַּמְּחוֹלוֹת

וְעוֹבְִרים בִּמְתִיקוּת כַּחֲלוֹם:

דוֹמִים הַחַיִים לִמְחוֹלוֹת,

לנֶּשֶׁף מַחְמַדִים, לַחֲלוֹם!

דּוֹלְקִים בִּטְרַקְלִין הַנֵּרוֹת,

דּוֹלְקִים הַנֵּרוֹת בַּלֵּב

וְכָכָה בּוֹעֲרִים הַלְּבָבוֹת

וְכָכָה אֵין מְכַבֶּה לַלֵּב!

וְחוֹזֵר חָלִילָה הַפִּזְמוֹן:

“לָעֶלֶם וְעַלְמָה הַשִּׁיר!..”

וְעוֹנִים עַלִּיזִים בַּמָּחוֹל:

“לָנוּ יָדוּעַ הַשִּׁיר!..”

בַּמְּחוֹלוֹת, עַלִּיזִים, בַּמְּחוֹלוֹת

בַּנֶּשֶׁף הַנֶחְמָד הַלָּז:

מִי יִתֵּן וְסוֹדוֹת יִגָּלוּ

הַלַּיְלָה, בַּנֶּשֶׁף הַלָּז!
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6087