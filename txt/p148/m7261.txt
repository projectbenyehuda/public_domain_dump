


	
	לֵילוֹת הַדָּרוֹם
	




אִתִּי, אִתִּי אֶל הַדָּרוֹם, אֶל הַדָּרוֹם תָּבוֹא,



נֶגְבָּה, נֶגְבָּה, אֶל הַנָּפוֹת בְּרוּכֵי אֵל וְאָדָם,



מְקוֹם שָׁם שְׁפוּכָה בִרְכַּת אַלְלָה אַלְפֵי, אַלְפֵי שָׁנִים



וַחֲסָדָיו, שֶׁלֹּא תַּמּוּ, יָרְדוּ עַל הֶהָרִים!



אִתִּי, אִתִּי אֶל הַדָּרוֹם לְרָמַת מַמְרֵא נַעֲלֶה,



אֶל הַגֶּ’בֶּל1, חֶבֶל רַחֲמִים, רֻכְסֵי אוֹ וּנְגֹהוֹת,



אֶל הַגֶּ’בֶּל, זְבוּל הַחוֹלְמִים, מִקְדַּשׁ שְׁמֵי הַנְּבוּאָה,



אֶל הַגֶּ’בֶּל שָׁמָּה הִשְׁאִיר אֵל לִפְלֵטַת אֶרֶץ



מִן הֶעָבַר וּסְגֻלּוֹתָיו, שִׁירַת שׁוֹכְנֵי הָרִים:



לְבָבוֹת טְהוֹרִים רוּחַ טָהוֹר, הֶגְיוֹנֵי לֵב וָנָפֶשׁ;



שָׁם עוֹד נִשְׁאַר רֹאשׁ לֶחָזוֹן, לַפִּיוּט גַּם שְׂפָתָיִם,



רֹמַח קַדְמוֹן לַבֶּדֶוִי, לַפָּרָשׁ כְּבוֹד אֲצִ’ילוֹת! 2



נֶגְבָּה, נֶגְבָּה אֶל הָאֵלִים, אֵלֵי הָרִים גֵּאִים,



נְפִילֵי מָרוֹם אֲשֶׁר בִּכְּרוּ הָרִים עַל הָרְקִיעִים



וְעַל הָרֵי חֶבְרוֹן, שַעֲרֵי דָּרוֹם, הָיוּ לְמָגִינִּים.



אֶל הַדָּרוֹם, אֶל לֵילוֹתָיו! לֵילוֹת מִזְרָח חוֹלֵם



הֶאָח! מַה בְהִירִים וַעֲמוּקִים לֵילוֹת רָוִים, נוּגִים,



שְׁקוּפֵי בְדֹלַח, שְׁפוּכֵי כֶסֶף, שְׁקוּעֵי טְהוֹר עַרְפַּלִים,



לֵילוֹת תַּמְרוּק, לֵיל הנְדּוּיִן, לֵילוֹת לוֹטָס נוֹדֵף,



סְפוּגֵי וְרָדִים זוֹלְפִים עֶדְנָה, לֵילוֹת חֶלְקַת צַוָּאר,



צַוַאר רַעֲיָה בַּת מְלָכִים, טְעוּנַת חֵן סִמְלָקִים;



לֵילוֹת הָרִים! כַּמָּה אֶחֱלֹם, אֶחֱלֹם בְּלִי הֲפוּגוֹת,



תַּחַת צִלְּכֶם, יְלִיד מִסְתּוֹרִין, צָמְחוּ לִי כְנָפָיִם,



גַּפּוֹת שִׁירָה, גַּם קַלִילוֹת לִטְּפוּ -– וַיְכַסּוּנִי!



לֵילוֹת כֶּסֶא עַל הַגֶּ’בֶּל, הוֹ מִי בָּרָא אֶתְכֶם?



אֵיזֶה שֻׁלְטָן עֲלֵיכֶם פָּקַד, הִפְקִיד שֵׁיךְ פַּיְטָנִי?



בָּכֶם כִּי רַבּוּ הָאֲגָדוֹת עַל מִסְפַּר הַכּוֹכָבִים,



אוֹצְרוֹת, אוֹצְרוֹת רָזֵי קְדוּמִים, שִׁגְיוֹנוֹת, אִדִּילִיּוֹת!



לֵיל הַדָּרוֹם! דְּמֵי הָאָבוֹת פּוֹרְצִים בְּךָ בְּגָאוֹן,



בְּךָ כִּי יַעַבְרוּ אַלְפֵי דוֹרוֹת, דּוֹרוֹת רָז וּנְבוּאָה



וְלִי צְלִיל עַתִּיק, לִי יִתְגַנֵב, מַכֶּה גָל בְּרַחֲמָיו!..



בֶּן הֶהָרִים! קוּם סַפֵּרָה, קוּם דַּבֵּר דָּבָר,



גַּלֵּה טְמִירִין, סִתְרֵי נֶשֶׁף, רָזֵי לֵילוֹת דָּרוֹם!


  


לָטַשׁ מַאֲדִים עֵין עֲנָבִים מוּל אַיַּלְתּוֹ נֹגַהּ,



צְלִילֵי פַעֲמוֹן לְצַוְּארֵי גְמַלִּים מְרַוִּים לֵב אֳרָחוֹת,



שִׁיר בַּגְדָּדִי3 בְּלִוְיַת חָלִיל חוֹדֵר תּוֹךְ עֲמָקִים



וְעִם לוּגְמַת קַהֲוֶה וְנַרְגִּילָה עַל מַחְצֶלֶת קָנִים



מִשְׁתַּטֵּחַ, פֶּתַח אָהֳלוֹ, הַפַּיְטָן עַבְּדוּל קָדִיר.


  


נָגְהֵי סַהַר, סְפוּגֵי חָזוֹן, גְּנוּזִים וּמִתְגַּלִים



מֵהָר לְהָר, מִגַיְא לְגַיְא יוֹרְדִים וּמִתְהַלְכִים



בְּנַחֲלֵי בַתּוֹת וּבַסְּלָעִים נִמְלָטִים וּמִתְחַמְּקִים.



קוֹל לִי, קוֹל לִי! לַחַש לַיְלָה דוֹפֵק בְּמֶרְחַבְיָהּ,



סוֹד יָרֵחַ, נִיב כּוֹכָבִים, שַׁלְוַת אֶרֶץ רַבָּה!



עַבּדוּל קָדִיר, שֵׁיךְ הַגַּ’בְּעָה4, מְשׁוֹרֵר בְּחַסְדֵי הָרִים



בְּלִבּוֹ נוֹשֵׂא רַחֲשֵׁי זָהָב בְּלֵיל קַיְצָנִי הָגָה,



פְּאֵר יְכַהֵן, שֵׁיךְ הַגַּ’בְּעָה בְּשִׁלְטוֹן טֶבַע אַדִּיר



עִם הַרמוֹנוֹ וַעֲדָרָיו, זֵיתָיו, אֲצִ’ילוֹתָיו:



מַכְלְדִיֶּה, כְּחֶלֶה, קְוֶשֶׁה, טְוֶסֶה וְעִגְ’לֶפֶה5



סוּסֵי יַחַס, בְּנֵי עֲרָב, כֻּלָם הֵם אִמְשַׂלְשָׂל! 6



שֵׁיךְ הַגַּ’בְּעָה, עַבְּדוּל קָדִיר, מַשְׁחִיל לוֹ חֲרוּזִים



בָּם נִשְׁמָתוֹ מִתְבַּדְלַחַת, תְּלוּיָה בְשׁוּלֵיהֶם,



שִׂיחַ קְרָבוֹת, שְׁבָטִים עוֹלִים, בָּנִים מְאֻשָּׁרִים:



בְּנֵי עֲטִיָּה, שַׁמַר וּסְחוּר, רַוַּלֶה וַעֲנַזֶה.7..



הָרֵי חֶבְרוֹן, שַׂדְמוֹת גֶּ’בֶּל, שׂוֹמְעִים וּמַחֲרִישִׁים,



צְנִיף טַל כֶּסֶף בְּרָאשֵׁימוֹ נוֹצֵץ כַּכּוֹכָבִים



וְאֵד חִוַרְיָן נוֹדֵף חָלָב, סְפוּג הַצֹאן וּמִרְעֶה



חוֹבֵק, נוֹשֵׁק צַלְעוֹתֵיהֶם, מִדַּדֶּה תַעֲלֻמָּה;



וְרוּחַ אֶרֶץ בַּת קְדוּמִים, עֲרִיפִים בִּכְנָפֶיהָ,



בָּאָה, טָסָה מִן הַדָּרוֹם, בָּאָה מִבְאֵר שָׁבַע,



אֲשֶׁר חָמְדָה לָהּ זַלְזַלִּים, סִתְרָהּ בֵּין עֲנָפִים,



שָׂמָה שְׁכֶנְתָּהּ עַל הָרְכָסִים, בְּשִׁפְעַת הָאַלוֹנִים,



האוֹמֶרֶת: יַעַר הָרִי! אֲהַבְתִּיךָ, נִצַּחְתָּנִי!



מִפְּנֵי זַעֲמִי לֹא תָמוּטָה, תִּשְׂחָק לִמְשׁוּבָתִי!..



שֵׁיךְ הַגַּ’בְּעָה, עַל מַחְצַלְתּוֹ, רוֹאֶה מַרְאוֹת דָּרוֹם



גַּם אָנֹכִי לְעֻמָּתוֹ, עַל שֵׁן סֶלַע לִי בָחַרְתִּי,



אֶחֱלֹם דָּרוֹם וַאֲגָדוֹת, אֶחֱלֹם מַשָׂא שִׁבְטֵי נֶגֶב,



יַלְדֵי גֶּ’בֶּל וְגַבְנוּנִים אֲשֶׁר נוֹטֵף עוֹד דַּם אָבוֹת



בְּעוֹרְקֵיהֶם וּבַזּרוֹע וּבְלִבָּם גָּמְלָה גְבוּרָה,



שִׁירָה רַבָּה, כְּבוֹד אֹרֵחַ, אַלְלָה וַחֲלוֹמוֹת!..



עַבְּדוּל קָדִיר! הֵן בֵּינֵינוּ יֶשְׁנוֹ פַת וָמֶלַח8



לָכֵן נֶאֱמָן בְּךָ לְבָבִי, אַתָּה, אַתָּה סֵיף הַלֵילוֹת!



תַּחַת שִׁפְעַת שְׁמֵי חֲצוֹת, תַּחַת מַחֲסֶה צֵל כּידוֹנְךָ



לִי מְנוּחָה, לִי דוּמִיָּה, לִי אַלּוֹנַי עַל הָרָאמוֹת,



פִּנָּה שִׁירִית וּבוֹדֵדָה, סוֹדִית וּמִסְתוֹרִית!..



מֻשְׂלֶם! 9 שַׁי לִי צוּר שִׁבְתֶּך, שַׁי לִי דְמִי הַלֵּילוֹת,



אֲשֶׁר תָּמִיד רְסִיסֵיהֶם דּוֹמְעִים, דּוֹמְעִים בְּלִי הֲפוּגוֹת



טַלְלֵי כֶסֶף וַאֲגָלִים הַמִּתְלַבְּנִים מוּל יָרֵחַ!



גַּם מֻחַמָּד בְּמַסַּע לֵילוֹ10 מִדְּבִיר מַכֶּה11 יְרוּשָׁלַיְמָה



בְּשַׁעֲרֵי דָרוֹם, קִרְיַת אַרְבַּע, בְּכֹתֶל חַרָם12 שָׁם חוֹתמו,



חוֹתַם עָקֵב אֲשֶׁר נִקְבַּע בְּצֶלַע קִיר בְּמִסְגַּד חֶבְרוֹן,



שָׁם הָנָּבִיא הִצִּיג רַגְלוֹ, דֶּרֶךְ לַעֲלוֹת הַשָׁמַיְמָה,



דֶּרֶך שָׁמָּה עָלוּ מָרוֹם אַוְלִיָּה וְאַמְבִּיָה!.. 13



הַס, עֲמִיתִי! אורוֹת סַהַר בּוֹרְחִים, בּוֹרְחִים, נֶעֱלָמִים,



אוֹרוֹ יִכְהֶה, אוּלָם זִיווֹ עוֹד מִתְמַלֵּא צַעַר יֹפִי,



יְגוֹן הַפְּרִידָה, גַּעְגּוּעִים, הַלְמוּת לֵבָב וְתַנְחוּמִים,



כָּאֲהוּבָה הַחוֹלֶמֶת בְּשִׂפְתוֹתֶיהָ מִתְרוֹצֶצֶת



גַּם הַתְּנוּמָה, גַּם הַנְּשִׁיקָה, כֻּלָּהּ תַעֲרֹג לִגְאֻלָּתָהּ! – –



עַבְּדוּל קָדִיר! פֹּה בָרָאמָה נַפְשִׁי שָׁמְרָה נָשֶׁף



כִּי נוֹטֵר אָנִי, מָגֵן נֶגֶב, בִּכְתֵפַי שְׁפוּדֵי סַהַר,



מֵגִּיף דַּלְתוֹת הֵיכַל אַרְצִי, דַּלְתוֹת אוֹרָה הַבּוֹקֵעַ,



כַּסְפֵּי הָרִים, צִיץ הַגֶּ’בֶּל, שִׁירַת לֵילוֹת דָּרוֹם!








גֶּ‘בֶּל: הר, כנוי מיוחד לרמת חברון. את שלשלות הרי יהודה ואפרים מחלק הערבי לרמות: א. ג’בל
כליל (רמת חברון); ב. ג‘בל אל־קודש (רמת ירושלם); ג. ג’בל נבלוס (רמת שכם); מלבד זה יש ג‘בל לִבְנַן (הר הלבנון) וכו’.  ↩



אֲצִ'ילוֹת: סוסות אצילות בנות יחס ומולדת גזע אציל.  ↩



בַּגְדָדִי: שיר אהבה, שיר־השירים.  ↩



גַּ'בְּעַה: כפר הררי שבסביבות חברון.  ↩



מַכְלְדִיֶּה וכו‘ וְעִגְ’לֶפֶה: שמות משפחות סוסים מפורסמים בני גזע טהור ויחסן בערב. “מכלדיה” על שם סוסו של הכליף כלד, סוס אמיץ שנעשה אב למשפחת מכלדיה.  ↩



אִמְשַׂלְשָׂל: שלשלת היוחסין.  ↩



בְּנֵי עֲטִיָּה וכו' וְעֲנַזֶה: שמות שבטים משבטי בני ערב.  ↩



יֶשְׁנוֹ פַת וָמֶלַח: חזקה שכל מי שטעם פת ומלח עם הערבי יחד – שוב זה איננו נוגע בו כבר לרעה. זהו מעין כריתת ברית, “עֵיש וּמַלְח”.  ↩



מֻשְׂלֶם: כנוי למשלמיני, למחזיק בדת מחמד.  ↩



מֻחַמָד בְּמַסַּע לֵילוֹ: לפי האגדה עלה מוחמד בתעופה ממכה ירושלימה. מירושלים התרומם לשבעת הרקיעים ומשם שוב למכה. במעופו עבר על חברון ובכתל המסגד שעל מערת המכפלה נגעה רגלו. עוד היום הראו לי חותם עקב בקיר המסגד אשר לימין האולם, בפרוזדור הקטן שבין קבר עשו והמסגד הגדול.  ↩



מַכֶּה: העיר היותר מפורסמת בערב, בחבל החג'ז. עיר מולדת הנביא מחמד. עיר הקדש למחמדים. דת האשלם מצוה על כל משלמיני לבקר, לפחות פעם אחת בחייו, את מכה.  ↩



חַרָם: מקום הקדש והמסגדים שעל מערת המכפלה נקרא “חרם”. “חרם־א־שריף” נקרא הר הבית שבירושלם, לאמר: המקדש העליון.  ↩



אַוְלִיָּה וְאַנְבִּיָּה: קדושים ונביאים. בדבור מתחלפת לפעמים הנ‘ במ’.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7261