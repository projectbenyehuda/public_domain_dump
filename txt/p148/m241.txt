


	
	הדקל
	



הַדֶּקֶל / אלתר לוין


כַּכֹּהֵן הָעוֹמֵד עַל דוּכָן



בִּדְבִיר הַמִּקְדָּשִׁים בַּמִּזְרָח;



כַּכֹּהֵן הַנּוֹשֵׂא אֶת כַּפָּיו



מוּל זִיוִים הַנּוֹפְלִים מִשְּׁחָקִים:



מִתַּמֵּר הַדֶּקֶל בַּיָּמִים



הַטּוֹבְלִים בַּזָּהָב, אַרְגָּמָן



וּמְדַבֵּר תַּחֲנוּנִים אֶל אֵלוֹ:



רַבֵּה, רַבִּי, אוֹרִי!

מִתְפַּצְּלוֹת, מַפְצִיעוֹת צַמְרוֹתָיו,



נָעִים לוּלָבָיו וּמְפַלְּלִים



לִשְׁלוֹמֵי הָאָדָם וָטֶבַע!



עַל מְנוּחָה נָעֵמָה יַשְׁבִּיעַ



פַּרְדֵּסִים הַפּוֹרְחִים בִּצְלָלָיו;



מִשְׁתַּחֲוֶה, גַּם יִשַּׁק לַשֶּׁמֶשׁ,



נוֹגֵעַ בַּשַּׁרְבִיט וּמְבַקֵּשׁ:



הַמְתֵּק, אֵלִי, דִּבְשִׁי!

פֶּה פּוֹתְחוֹת חַרְיוֹת הַדֶּקֶל!



מְלַחֲשִׁים בְּזַהֲרוּרֵי הַחַמָּה



הַבַּדִּים וְגִזְרֵי הַתֹּמֶר;



כַּתֹּרֶן מִתְנַשֵּׂא כֵּן עֵצוֹ,



בּוֹ רוֹבֶד בַּר-קוּרָא מִתְלַבֵּט,



לוֹ תָלוּי בַּחֶרֶג פְּרִי שְׁבָטָיו



כַּזֶּפֶק, עֲנָק לְצַוְארוֹתָיו:



בָּרֵךְ, אֵלִי, גִּזְעוֹ!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/241