


	
	בהעלותךָ, אוד מוצל מאש
	



“בהעלותך את הנרות אל מול פּני המנורה יאירו שבעת הנרות”

המנגנים לפני קבלת שבת פּרשת בהעלותך בבית-הכנסת הגדול;
חברת נר תמיד; ישראל בעמים. ישראל מעלה תמיד בכל התבל כולה את הנרות
ומה גם בלילה, בחשכת ימי-הבינים, אז האיר את אורו ויגרש את החשך אשר
כסה ארץ, וערפל – לאומים.

*

אז בימי-הבינים חלק העברי את החכמה לשבע – חכמות בנתה ביתה, חצבה עמודיה שבעה:

חשבון, הגיון, נתוח, תכונה, חזיון בככבים, הטבע והנגינה.

*

אל מול פּני המנורה – התורה – יאירו שבעת הנרות – החכמות.

*

תרבות בבל העתיקה; בל או בעל; העלו אתם מבבל; “הושיבנו
במחשכים – זו תלמודו של בבל”, לא תלמוד בבלי, חלילה, כי אם
“תלמודו”, הקולטור הבבלי, אשר אין נגה לו, התרבות הבבלית עם כשפיה
והבליה אשר אין שחר למו…

*

יהושע בן יהוצדק בדמות העם כלו, בעמדו לפני מלאך
ה' – התולדה המדינית – בהתעוררו שנית לתחיה (רענעסאַנס), אולם השטן עומד על
ימינו לשטנו, כי חונך על ברכי התרבות הבבלית והיה לבוש בגדים
צואים.

*

הוא בעצמו היה בעצם תומו; אך בגדיו החצונים נשחתו ונמאסו.

*

ה' גוער בשטן באמרו: הלא זה אוד מוצל מאש" ואל המלאך צוה: “הסירו הבגדים הצואים מעליו והלבישוהו מחלצות”…

*

ויהי כאשר שמו את הצניף הטהור על ראשו וילבישוהו בגדים, אז ומלאך ה' עומד, תחת עמדו לפני המלאך.

*

התולדה חוזרת את מהלכה. גם בדורנו עומד ישראל הכהן הגדול
לפני המלאך – התולדה המדינית – בהתעוררו לשוב לתחיה כבימי צאתו מבבל, אחרי
אשר ככורש הפרסי כבאלפור הבריטי הצהירו והכריזו: “מי בכם מכל עמו, ה'
אלהיו עמו ויעל!” וגם עתה עומד השטן על יד ימינו לשטנו על בגדיו הצואים;
אולם שומר ישראל גוער בשטן: “הלא זה אוד מוצל מאש” הגלות.

*

עלינו להחיותו, לעודדו, להסיר מעליו את בגדיו הצואים ולהלבישו מחלצות, ולהעמיד את המלאך לפניו.










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32206