


	
	וארא, חטאת יהודה
	



”וגם אני שמעתי את נאקת בני ישראל, אשר מצרים מעבידים

אותם… והוצאתי אתכם מתחת סבלות מצרים… ולקחתי אתכם

לי לעם… והבאתי אתכם אל הארץ… ונתתי אותה לכם מורשה…

וידבר משה כן אל בני ישראל, ולא שמעו אל משה מקצר

רוח ומעבודה קשה."

*

אין כל עצה אחרת, כי אם בא דבר אל פרעה… וישלח את בני ישראל מארצו.

*

עד היום איננו שומעים, כאשר לא שמענו אל משה ואל
זרובבל, ומחכים עד אשר ישלחונו מארצותיהם; אלה מקוצר רוח, ואלה
מעבודה קשה.

*

“ויתר הקדוש ברוך הוא על עבודה זרה, גלוי עריות ושפיכות
דמים, ולא ויתר על פירוד הלבבות.”

(ירושלמי חנינה).

למען הבין את המאמר הירושלמי, עלינו לשים עין על כל דברי־ימינו, משה עד הדור הנוכחי.

*

עוד לפני משה בימי יוסף החלה החטאת הזאת – פירוד הלבבות –
לשים שמות בנו – כתונת הפסים עודנה טבולה בדמנו ופרושה בתור סמל הקנאה
והמריבה תחת כל שמי חיינו זה יותר משלשת אלפים שנה, משפּט משה על שני
העברים הנצים, באמרו: אכן נודע הדבר – מפּני מה אומה זו משועבדת? – מפּני
הדלטוריא שבהם! הנהו קים עד היום.

*

המזבח החדש אשר בנו בני ראובן, גד וחצי שבט המנשה; תלונת כל העם עליהם; תשובתם לאמר:

"ואם לא מדאגה בדבר עשינו את זאת לאמר: מחר יאמרו

בניכם לבנינו וכו'."

ויבארו, כי המזבח לא נבנה להפריד, כי אם לאחד. לבם נבא להם, כי הפּירוד ישחית ויחריב את העם…

שמואל רפא את הנגע בכל מאַמצי כוחו; שאול ודוד נאחזו
ונתלבטו בכתונת הפּסים על הרבבות אשר בנות העם נתנו לשני, תחת אשר
להראשון נתנו רק את האלפים.

*

שלמה וירבעם; יהודה ואפרים; הבור אשר מלא ישמעאל בן נתניה
חללים; חזקיהו ושבנא סופרו; ירמיה ונביאי השקר; יהושע הכהן וזרובבל הפחה;
הורקנוס ואריסתובול; פּרושים צדוקים ואסיים; האתרוגים על המלך ינאי
והפּרושים המומתים; הורדוס האדומי עם משפּחת החשמונאים; החרבן אחרי מלחמת
הקנאים האיומה; ריב נשיאי הגולה; ענן ושאול; הקראים; הרמב“ם ומתקוממיו;
יעב”ץ ואייבשיץ; שלשת המאורות הגדולים: הגר“א, הבעש”ט והרמבמ"ן.

*

דברי הירושלמי ברורים:

על כל העונות ויתר הקב"ה, אחרי אשר חדלו לעשות
אותם. כי הויתור איננו בא אלא רק אחרי החדלון, ועל פּירוד הלבבות לא ויתר,
מפּני שלא חדלו גם היום מהיות נצים.

זאת היא חטאת יהודה הכתובה בעט ברזל על כתנת־הפּסים הישנה־חדשה.

*






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32184