


	
	שׁמיני, אש זרה
	



“ויקחו בני אהרן, נדב ואביהוא, איש מחתתו” – איש מעצמו ולא
נטלו עצה זה מזה (ילקוט). “ויתנו בהן אש וישימו עליה קטרת ויקריבו לפני
ה' אש זרה אשר לא צוה אותם.”

"ותצא אש מלפני ה' ותאכל אותם וימותו לפני ה' " – שרפת נשמה והגוף קים.

*

“קרבו שאו את אחיכם מאת פּני הקדש אל מחוץ למחנה”.

*

אמנם כן, “מצוה לבכות על מות בני אהרן” כתבו הפּיטנים,
כי רבו מאד בכל דור ודור אלה “בני אהרן” בעמנו, אשר הקריבו אש זרה לפני
ה' וימותו לפני ה' מיתה רוחנית.

*

הערב רב הבעיר אש זרה בישראל לעשות אַפיס-קטן עגל הזהב.

*

בתקופת השופטים בערה האש הזרה בכל שבט ושבט, עד אשר קם
שמואל הנביא ויכבה בשטף מים טהורים המפכים ממקור היהדות הנאמנה
לאמר:

"הנה חטאת קסם מרי

ואון ותרפים הפצר"…

בימי המלכים התלקחה ביחוד “האש הזרה”. בשעה שנשא שלמה
את בת פּרעה הציתה האש הזרה ביהדות ותחולל את העיר רומא… אחאב ואיזבל אם
ההתבוללות; אחז שלח אל אוריה הכהן את דמות המזבח אשר בדמשק וזה האחרון בנה
כמוהו בירושלים.

הנביאים התאמצו לכבות את האש הזרה ולא עצרו כח; תשובת הנשים במצרים לירמיה הנביא:

“וכי אנחנו מקטרים למלכת השמים ולהסך לה נסכים המבלעדי אנשינו עשינו לה כונים להעציבה והסך לה נסכים”.

(ירמיה מ“ד, י”ט)

בבבל התערבה האש הזרה בשלהבתיה ותצת ביהדות ואחרי כן העלוה אתם מבבל…

*

בפרס עוד הגדילה מדורתה ותנחילנו אמונות כוזבות בלחשים וקמיעות, בשטן וכל צבאיו, בלילית וכל כת דילה…

*

האש ההלנית שמה שמות ביהדות ובחנה ויפיה (עסטעטיק) החריבה את תורת המוסר (עטהיק) עדי אשר קמו המכבים ויכבוה.

*

הקתוליות בימי-הבינים פּרעה פרעות בעמנו וממנה יצאו
החרמות, הנדויים והשמתות, ואוריאל אקוסטא וברוך שפּינוזא היו לקרבנות על
מזבח האש הזרה.

*

תנועת שבתי צבי, יעקב פראנק ועדתו, הריב האיום בין יעב"ץ ואייבשיץ – כלם תולדות האש הזרה הנמו…

*

התקונים בדת, האסימילאציון אשר בדורנו ונשיקת השבט להכניס
את הצלב בהיכל, להלל ולשבח את הגדולות באידיאלי בן-מרים – כל אלה אש
זרה היא ועלינו לכבותה עוד בטרם תתלקח ותהי לאש-פּלדות.

*

גדולים וטובים ממנו ישנם אתנו למאות בין חכמינו, ועלינו לדעת, כי החדשות אינן מועילות, והמועילות אינן חדשות.

*

בן-ישי מלכנו נותן לנו מושג נאמן מתורתנו לבלי תתערב בנו
אש זרה, באמרו: תורת ה' תמימה, משיבת נפש; עדות ה' נאמנה, מחכימת
פּתי; פּקודי ה' ישרים, משמחי לב; מצות ה' ברה, מאירת עינים; יראת
ה' טהורה, עומדת לעד; משפּטי ה' אמת, צדקו יחדו.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32198