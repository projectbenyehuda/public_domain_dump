


	
	וישב, יוסף וציון
	



“בא וראה: כל מה שאירע ליוסף אירע לציון. ביוסף כתיב:
וישראל אהב את יוסף; ובציון כתיב: אוהב ה' כל שערי ציון. ביוסף: וישנאו
אותו; ובציון: על כן שנאתיה. ביוסף: ויחלום חלום; ובציון: בשוב ה' את שיבת
ציון היינו כחולמים. ביוסף: ויקנאו בו אחיו; ובציון: קנאתי לציון קנאה
גדולה. ביוסף: לך נא ראה את שלום אחריך; ובציון: ודרשו את שלום העיר.
ביוסף: ויתנכלו אותו להמיתו; ובציון: על עמך יערימו סוד. ביוסף: וישליכו
אותו הבורה; ובציון: צמתו בבור חיי. ביוסף: והמדינים מכרו אותו אל מצרים;
בציון: ובני יהודה ובני ישראל מכרתם לבני היונים”.

*

"כל הרעות שאירעו ליוסף אירעו לציון ובן הטובות: נאמר

ביוסף: ויהי יוסף יפה תואר; ובציון כתיב: יפה נוף.

ביוסף: ויט אליו חסד; ובציון: זכרתי לך חסד נעוריך.

ביוסף כתיב: ויגלה ויחלף שמלותיו; ובציון: אם רחץ ה'

את צואת בנות שציון; ביוסף: וילבש אותו בגדי שש; ובציון:

עורי עורי לבשי עוזך ציון; ביוסף כתיב: זאת יהודה שלח

לפניו; ובציון כתיב: הנני שולח מלאכי ופנה דרך לפני."

(מדרש תנחומא, ויגש)

*

כתנת הפּסים, אשר עשה יעקב ליוסף בנו, ותעורר קנאת אחים,
עודנה היום פרושה תחת כל השמים ומעוררת קנאה ושנאה בלבות כל הגוים על
ישראל; בספרד סבלו על ידה, ובדורנו בכל ארצות אירופּה חטאת הלוקסוס הסבה את
הרדיפות הגרושים והפרעות.

הוי, לוקסוס, לוקסוס, עד מתי תכלה את ממונם של ישראל!

*

ראובן הציל את יוסף ממות בהשליכו אותו בבור; בכל צרה אשר
באה עלינו בכל תולדות חיינו, נמצאו ראובנים טובים ותמימים, אשר הצילונו
ממות בהשליכם אותנו בבורות ובמעמקי המיסטיציזם להיותנו לפלטה…

*

יוסף מצא חן בעיני פּוטיפר אדוניו ויפקידהו על ביתו ועל כל
אשר לו בבית ובשדה, וזליכה הציקתו באהבתה, והוא עזב בגדו בידה, וינס ויצא
החוצה…

בני ישראל הצליחו בספרד ויעשו חיל עד אשר המלך פרדינאנד
מנה את רבי יצחק אברבנאל לשר אוצרותיו, אבל הקתוליות, בדמות איזאבלא המלכה,
הציקתם בשם האהבה הנוצרית והם נאלצו לעזוב את כל אשר להם בספרד, –
“וינוסו ויצאו החוצה”.

*

יוסף פּתר חלומות, ויצא מבית האסורים וישראל יפתור את
החלום הגדול, חלום כל התבל כלה בשובו שנית לנוהו, כי מציון תצא תורה – תורת
השלום הכללי.

*

חלום יוסף התאמת, אחרי אשר שנאוהו על חלומותיו. וחלום הציונים יתאמת גם הוא.

*

עצמות יוסף – בחומר וברוח, תכנית רוחו של יוסף, לכן שמרו
עצמותיו ויקחו אותן ממצרים, כי השביע את בני ישראל לאמר: פּקד יפקוד
אלהים אתכם 1 – לטובה – והעליתם את עצמותי מזה
לאמר: לכו בדרכי, אחי, אהבו את עמכם כמוני, אף כי סבלתי הרבה מאחי, בכל זאת
החייתים ורוממתים.

*






הפּעל פּקד עם “על” לרעה: עם “את” לטובה, כמו “אפקוד  עליכם” ו“פקדתי אתכם”.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32180