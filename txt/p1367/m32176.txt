


	
	חיי שרהה, אחוזת קבר
	



העברי הראשון מלוה ומספּיד את אשתו העבריה הראשונה ומקברה
באחוזת הקבר הראשון, אשר קנה בד' מאות קנטרין – (בבא מציעא) מאת עפרון
החתי אדון הארץ, אשר ה' הבטיחו:

“לזרעך אתן את הארץ הזאת!”

“נשיא אלהים!” – התחנן עפרון לפניו, כי יקח לו את האחוזה חנם אך הוא מאן לשמוע בקולו.

*

רודאלף בן הקיסר פראנץ יאזעף האוסטרי כותב בספרו “מסעי
בארץ הקדם”, כי בבואו למערת המכפּלה, בכרעו על קברי האבות, זכר את גורל
צאצאי אברהם נשיא האלהים בכל ארצות גלותם, התפלל ועיניו הורידו דמעות,
ובלבו נדר נדר, כי בעלותו על כסא המלוכה יתאמץ וישתדל להיטיב מצבם. מחשבתו
לא יצאה לפּעולה, כי ד' לא רצה זאת ובן המלך מת באביב שנותיו.

אבינו השני הוקיר וכבד את אשתו כאמו, והתורה מספרת זאת:

“ויביאה יצחק האהלה שרה אמו, ויקח את רבקה ותהי לו לאשה, ויאהבה, וינחם יצחק אחרי אמו”.

*

"ויביאה יצחק האהלה שרה אמו. – כל ימים שהיתה שרה

קימת היה ענן קשור על פּתח האהל, וכיון שמתה פּסק אותו

הענן. וכיון שבאה רבקה חזר אותו הענן. כל ימים שהיתה

שרה קימת היו דלתותיה פּתוחות לרוחה, וכיון שמתה שרה

פסקה אותה הרוחה. וכיון שבאה רבקה חזרה אותה הרוחה.

כל ימים שהיתה שרה קימת היתה ברכה משולחת בעיסה, וכיון

שמתה שרה פסקה אותה ברכה. וכיון שבאה רבקה, חזרה אותה

ברכה. כל זמן שהיתה שרה קימת היה נר דלוק מלילי שבת

ללילי שבת, כיון שמתה שרה פסק. וכיון שבאה רבקה חזר

אותו הנר. וכיון שראה יצחק שהיתה עושה כמעשה אמה, מיד

וייבאה יצחק האהלה שרה אמו".

 (ב"ר פּ' ס': ילקוט)

*

אלי בשמים! כמה צניעות, קדושה וטהרת המשפּחה בתמונה הנאדרה בקדש הזאת – האשה באהל האם.

והתלמוד יורנו:

"האוהב את אשתו כגופו והמכבדה יותר מגופו ומדריך בניו

ובנותיו בדרך ישרה והמשיאן סמוך לפרקן, עליו הכתוב אומר

וידעת כי שלום אהלך!" (יבמות סב: )

“הארץ אשר אתה שוכב עליה, לך אתננה” – אמר ה' ליעקב, ובכל
זאת בבנותו את הבית הראשון בסכות, ובנטותו את אהלו על פני העיר שכם, קנה את
חלקת השדה מיד בני חמור במאה קשיטה.

*

ארונה היבוסי נתן את הכל למלך דוד באמרו אליו: “יקח ויעל
אדוני המלך הטוב בעיניו”. ודוד השיב: “לא, כי קנה אקנה מאותך במחיר בכסף
שקלים חמשים”.

*

בנים אנחנו לאברהם, יעקב ודוד בנפשותינו ודמנו, הבה נירש
מהם את תכנית רוחם ביחוסם לארצנו; כמוהם כמונו לא נחכה עד אשר ימלא ד'
הבטחתו, כי אם נחלץ חושים בכל מאמצי כחנו לקנות שדות ולבנות בתים בארצנו
ומעשה האבות יירשו הבנים.

*

הצרפתי, האמריקני והיהודי המתבולל


בוז לכם, אמריקנים, כי אין לכם כל מושג מיחס אבות גאון הורים, ורק אל ההון כל מעיניכם! – קרא צרפתי לאחד הינקים.
אמנם כן! – ענה הינקי – את אבות אבותי לא ידעתי, אבל את אבי אני מכיר ויודע,
ואתם, צרפתים אינכם יודעים מי הוא
אביכם!…
אומלל משניהם – היהודי המתבולל, אשר אינו יודע את עצמו, מי הוא ומה גזעו…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32176