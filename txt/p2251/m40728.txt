


	
	[מֶלֶךְ חַי וְקַיָּם לְעוֹלָמִים] (קטע מקינה)
	



[חי במחצית הראשונה של המאה הי"ד בעיר רֵקָנָטִי (Recanati)]





תְּחִנָּה (קֶטַע)




מֶלֶךְ חַי וְקַיָּם לְעוֹלָמִים

שִׁמְךָ הַקָּדוֹשׁ מְפֹאָר בְּפִי כָל־הַיְקוּמִים

לְפָנֶיךָ יְיָ גְּלוּיִם כָּל־נֶעְלָמִים

מַלְאֲכֵי צְבָאֶיךָ מְהַלֲלִים אוֹתְךָ בַּנְּעִימִים.





נֹשֵׂא עֲוֹן וָפֶשַׁע וְאַשְׁמָה

יוֹצֵר הַכֹּל וּמֵאִיר תַּעֲלוּמָה

הָקֵם נְפִילָתִי וְתַן לִי תְקוּמָה

אֱלֹהִים לְךָ תְּהַלֵּל כֹּל נְשָׁמָה.





חֲמָל־נָא אֵל עֲלֵי נַפְשִׁי הָאֲשֵׁמָה

וְשָׂא פְשָׁעַי וְשַׁכֵּךְ כַּעַס וְחֵמָה

וְאִם עֲוֹנוֹתַי נִשְׂתָּרְגוּ וְעָמְדוּ כַעֲרֵמָה

תְּקַבְּלֵנִי אֱלֹהַי בְּיַד יְמִינְךָ וְקַבֵּל אֶת־תְּשׁוּבָתִי שְׁלֵמָה.





מַלְכוּתְךָ מַגִּידִים עֶלְיוֹנִים וְתַחְתּוֹנִים

שִׁמְךְ הַקָּדוֹשׁ מְפֹאָר מִפִּי חַיּוֹת וְאוֹפַנִּים

וְאַיֵּה כְבוֹדְךָ לֹא מְבִינִים

אֱלֹהֵי הָאֱלֹהִים וַאֲדֹנֵי הָאֲדֹנִים.





הוֹשַׁע יְמִינְךָ וְעַמְּךָ מִיַּד אֹם נָכְרִיָּה

בָּאנוּ בָּאֵשׁ וּבַמָּיִם וַתּוֹצִיאֵנוּ לָרְוָיָה

עִיר הָאֱלֹהִים הַמֻּשְׁפֶּלֶת עַד־שְׁאוֹל תַּחְתִּיָּה

הָקֵם נְפִילָתָהּ, תַּחַת הָעֶלְיוֹנָה תִּהְיֶה בְנוּיָה.





קוּמִי מִדַּת הָרַחֲמִים הָנִיחִי חֵמָה

לִקְרַאת מִדַּת הַדִּין עִרְכִי מִלְחָמָה

רַחֲמִים שַׁאֲלִי בְּעַד לֹא רֻחָמָה

רָנֵּי־פַלֵּט לְבָרָה כַּחַמָּה.





טָהוֹר הַאֲזִינָה וְהַקְשִׁיבָה קוֹל שַׁוְעָתִי

זַעֲקִי רִנָּה וְהִתְפַּתֵּה בְהִתְוַדּוֹת אַשְׁמָתִי

קְרָאתִיךָ מִמֵּצַר קְרַב אֵלַי וְלֵךְ לִישׁוּעָתִי

חוּשָׁהּ לְעֶזְרָתִי אֲדֹנָי תְּשׁוּעָתִי.





נוֹצֵר חֶסֶד עֲוֹנוֹת כּוֹבֵשׁ

מוֹשֵׁל עוֹלָם מוֹחֵץ וְחוֹבֵשׁ

סוֹבֵל עוֹלָמִים וְיַמִּים מְיַבֵּשׁ

יְיָ מָלָךְ גֵּאוּת לָבֵשׁ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40728