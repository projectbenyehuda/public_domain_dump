


	
	לֹא בִקַּשְׁתִּי כְלוּם מֵאִתְּכֶם...
	






לֹא בִּקַּשְׁתִּי כְלוּם מֵאִתְּכֶם:



מַה־לִּי עשֶׁר? מַה־לִּי כָבוֹד?



אַחַת הִיא אֲנִי אֲבַקֵּשׁ:



אָשְׁרְכֶם שֶׁאָבָד…



הַכֹּל מִנְעוּ נָא מִמֶּנִי –



רַק לֹא אַחַת: מְאוֹר־פְּנֵיכֶם.



כָּעוֹפֶרֶת בִּשְׁמֵי־נַפְשִׁי



בָּא שְׁחוֹר־עַנְנֵיכֶם…



אַל דְּאֹב! קוּמוּ אוֹרוּ, צַחֲקוּ!



וְשִׂמְחַת־לֵב תְּהִי סָבִיב טְהוֹרָה.



אַף אֲנִי – עוֹד יֵשׁ בִּלְבָבִי,



יֵשׁ דַּי גִיל וָאוֹרָה.



בְּחוּט שֶׁל אַהֲבָה אֶחָד נַפְשִׁי –



מְנוֹרַת־זְהָבִי – כִי תַדְלִיקוּ,



חִישׁ לָכֶם מִשַּׁרְשְׁרוֹת־בְּדַלְחָהּ



אַלְפֵי תִקְווֹת־פָּז יַבְהִיקוּ…



אַךְ בְּלִי אַהֲבָה, אַהֲבַת־אַחִים,



חוֹלֶה לִבִּי, מֻכֵּה צִנָּה.



וּבְלִי קוֹרְטוֹב שֶׁל אוֹר־שֶׁמֶשׁ



נֶאֱלֶמֶת רִנָּה…


דצמבר, 1912.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21688