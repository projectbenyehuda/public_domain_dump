


	
	כִּי לַשָּׁמַיִם אַבִּיט...
	






כִּי לַשָּׁמַיִם אַבִּיט:



מֵאַיִן פְּדוּת לִי תָבוֹא? –



מְגַחֵךְ לִי הַשֶּׁמֶשׁ,



וּתְגַחֵךְ לִי הַתְּכֵלֶת;



"אִם אֱלֹהִים תְּבַקֵּשׁ,



אַל תְּבַקְּשׁוֹ בִמְרוֹמֵנוּ:



לֹא נִמְצָא פֹה הֵיכָלוֹ,



כָּאן כִּסֵּא־כְבוֹדוֹ אָיִן.



דַּע, הֶעְתִּיק אֵל מִשְׁכָּנוֹ,



וְקָבַע זְבוּלוֹ חֵֶרֶשׁ,



עִם כְּרוּבָיו עוֹשֵׂי דְבָרוֹ,



בְּלִבְּךָ, בֶּן־הָאָדָם!



בּוֹ רְקִיעִים שִׁבְעָה מָּתַח,



וּשְׁמָשׁוֹת שֶׁבַע תָּלָה –



בִּתְהוֹם אֵין־סוֹף לְבָבְךָ,



בְּמַעֲמַקֵּי תְּהוֹם־הַתְּכֵלֶת.



וְשִׁבְעָה רְקִיעִים אֵלֶּה –



צֵא אַתָּה עַכְשָׁיו, גַּלֵּם!



גַּם דְּבִיר־הָאֵל שָׁם תִּמְצָא,



וְכִסְאוֹ שֶׁנִּתְעַלֵּם.



הַדְּבִיר – בְּשִׁיר־אֲמִתְּךָ



מֵאֹפֶל תְּגַלֶּנּוּ;



וְכֵס־יָהּ, כְּמוֹ יְחֶזְקְאֵל,



בְּאִשְּׁךָ תַּדְלִיקֶנּוּ"…


1922.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21919