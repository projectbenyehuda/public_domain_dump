


	
	גשר האנחות
	




עוֹד אַחַת סֹעֲרָה,



יָגְעָה בַבּוּז,



דָּחֲקָה קֵץ, נִמְהֲרָה



הָלְכָה לָמוּת!







בְּחֶמְלָה קָחוּהָ!



מַה־יָּפָה וְרַכָּה הִיא.



גִּזְרָתָהּ כֹּה דַקָּה הִיא –



זְהִירִים שָׂאוּהָ!





הַשְּׂמָלוֹת – מַה־תֶּחְזוּ בָהּ?



כְּתַכְרִיכִים נֶאֶחְזוּ בָהּ;



מֵהֶן, בְּלִי חֲדָל,



מְטַפְטֵף הַגֶָּל;



הַעֲלוּהָ מִיָּד,



הָעֲלוּבָה, הַנַּאֲוָה,



הַעֲלוּהָ בְּאַהֲבֶָה,



בְּלִי גֹעַל וּשְׁאָט. –



אַל תִּגַּע יַד תָּהֳלָה



בִּמְשׁוּיָה וּמָעֳלָה,



בְּכוּ לְצָרָה, בָאָה לָהּ,



בְּרַחֲמִים וּבְתֹם;



אֵין פְּגָם לֹא יִישַׁר בָּהּ,



כָּל אֲשֶׁר נִשְׁאַר בָּהּ



טָהוֹר כַּיּוֹם.



אֵל חֲקִירָה וְאַל דְּרִישָׁה



בִּמְרִי נֶפֶשׁ אִשָּׁה,



דָחֲקָה בְּפִשְׁעָהּ



הַקֵּץ וַתִּסָּפֶה;



כָּל כֶּתֶם הֵסִיר בָּהּ



מָוֶת וְהוֹתִיר בָּהּ



רַק אֶת הַיָּפֶה.



עוֹד, בְּכָל פְּשָׁעֶיהָ,



כְּבוּדָה בַת־חַוָּה הִיא –



מְחוּ מִשְּׂפָתֶיהָ



מֵי־טִיט נוֹטְפִים: זַעֲוָה הִיא



וּרְאוּ הַמַּחְלָפוֹת,



עַרְמוֹנִיּוֹת, יָפוֹת,



מִן הַמַּשְׂרֵק הִתְחַמְּקוּ;



עֲשׂוּ שַׂעֲרוֹתֶיהָ,



עֵת הֶגְיוֹנוֹת יִתְעַמְּקוּ:



אֵי בֵית־אֲבוֹתֶיהָ?



מִי הָיָה אָבִיהָ?



וּמִי הָיְתָה אִמָּהּ?



יֵשׁ אָחוֹת אוֹהֶבֶת לָהּ?



וְאָח, יַזִּיל דִּמְעָה?



אוֹ יֵשׁ מַחֲמַד־עַיִן לָהּ,



מִכֹּל יָקָר בַּחַיִּין לָהּ –



וְאֵין גּוֹאֲלָה עִמָּהּ?



אֲבוֹי, כִּי אֵין צְדָקָה



בָּאָרֶץ, כִּי פָקָה.



הִיא בָאָה־לָהּ, יָצְאָה־לָהּ



בִּכְאֵבָהּ וּרְעָבָהּ –



וּבְעִיר אַלְפֵי רְבָבָה



כָּל בַּיִת לֹא מָצְאָה לָהּ.



לֵב אֲחוֹתָהּ, אָחִיהָ,



אַף לֵב אִמָּהּ, אָבִיהָ,



הָפַךְ, נִצַּב כַּצָּר:



הָשְׁלְכָה אַהֲבָה



אֶל קִבְרוֹת־הַתַּאֲוָה;



גַּם אֵל לָהּ, בְּדַאֲבָהּ,



נִדְמֶָה כְמוֹ זָר.



מְקוֹם שָׁם בְּמַיִם עַזִּים



אַלְפֵי אִשִּׁים מִזְדַּעְזְעִים,



אוֹרִים נָעִים סְחוֹר־סְחוֹר



מֵחַלּוֹנוֹת־עֲלִיּוֹת



וּמִמַּרְתְּפֵי־תַחְתִּיּוֹת –



שָׁם עָמְדָה תוֹךְ תְּהִיּוֹת,



אֵין־מָעוֹן בְּלֵיל־שְׁחוֹר.



רוּחַ־צִנָּה מְיַלֶּלֶת



שֶׁל אֲדָר הִרְעִידַתָּהּ,



וְלֹא צוּלָה מַאֲפֶלֶת



בְּתַחְתִּית־גֶּשֶׁר מִלְּמַטָּה:



דַּעְתָּהּ נִטְרָפָה



מֵחַיִּים וּשְׁאוֹלָם,



בִּתְהוֹם, סוֹד מְעֻלָּפָה,



הִתְנַפֵּל נִכְסָפָה –
בָּרֹחַ, פָּסֹחַ



עַל מִפְתַּן הָעוֹלָם!



קָפְצָה מֵרֹם



בְּאֹמֶץ, וְאִם סָעַר



קַר כִּכְפוֹר נָהָר –



אֶל תּוֹךְ פִּי הַתְּהוֹם.



שָׁעֵר זֶה, רְאֵה־נָא זֶה,



קַל־רֹאשׁ, בַּחֵטְא חַי!



רְחַץ בָּזֶה, שְׁתֵה־נָא זֶה,



אִם תּוּכַל, אֲזַי!



בְּחֶמְלָה קָחוּהַָ;



כֹּה יָפָה וְרַכָּה הִיא,



גִּזְרָתָהּ כֹּה דַקָּה הִיא –



זְהִירִים שָׂאוּהָ!



אֶת יְצוּרֵי־בְּשָׂרָהּ,



עַד לֹא קָפְאוּ בַּקָּרָה,



בְּנִמּוּס, בִּנְעִימוּת



יַשְׁרוּ, הַחְלִיקוּ־נָא,



אֶבְלָם הַמְתִּיקוּ־נָא;



וְעִצְמוּ עֵינֶיהָ –



שְׁנֵי תְבַלּוּלֶיהָ!



עֵינֵי בַלָּהָה



מְצִיצוֹת בִּזְוָעָה,



בְּעַד עַב־טִיט וָרֶפֶשׁ,



כְּמוֹ תִנְעַץ הַנֶּפֶשׁ



מַבָּט אַחֲרוֹן לֹא־זָע,



בּוֹ קָפְאוּ יֵאוּשָׁהּ



וְאֵימָתָהּ הַכְּבוּשָׁה –



בָּעוֹלָם הַבָּא.



בַּחֹשֶׁךְ אָבָדָה,



עֲנִיַּת־עֲנִיּוֹת,



כִּי חֶרְפָּה כָּבָדָה



וְיַד־אַכְזְרִיוּת. –



שַׂכְּלוּ יָדֶיהָ,



שִׂימוּן עַל חָזֶהָ,



כְּמוֹ בִתְפִלָּה שֶׁל צְנִיעוּת!



וְנִרְאֲתָה שְׁטוּחָה,



כְּמִתְוַדָּה בִמְנוּחָה



עַל כָּל חֲטָאֶיהָ,



מַפְקִידָתַם, עִם רוּחָהּ,



בְּיַד אֱלֹהֶיהָ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22456