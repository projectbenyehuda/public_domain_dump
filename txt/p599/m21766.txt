


	
	אֵין הַסָּבָא בַּבָּיִת
	



לזכר ר' מנדלי מוכר־ספרים




וְהָיָה כִּי תָשׁוּב מִמֶּרְחַקִּים, כְּצִפּוֹר־נְדוֹד אֶל קִנְּךָ



וְאֶל בֵּית־הַמּוֹלֶדֶת —



וְעָמַדְתָּ וְשָׁהִיתָ, בְּעוֹד יָדְךָ עַל כַּף־הַמַּנְעוּל,



וְנַפְשְׁךָ בַּאֲפֵלַת־הָעֶרֶב רוֹעֶדֶת.



וְשַׂמְתָּ יָדְךָ עַל עֵינֶיךָ, וּבֶחָזוֹן,



עֵינֵי־בָשָׂר כִּי עָצַמְתָּ,



תָּשׁוּב תִּרְאֶה אֶת הַסָּבָא, מַחֲמַד בֵּיתְךָ וְעֶדְיוֹ,



עָלָיו בְּגַעֲגוּעֶיךָ הַקְּדוֹשִׁים חָלַמְתָּ:



בַּחֲדַר־לִמּוּדוֹ הַמּוּאָר, זְקוּף קוֹמָה אֲצִילִית



וּכְסוּף־הַתַּלְתַּלִּים,



הַסָּבָא בָעֶרֶב יוֹשֵׁב לוֹ, צוֹפֶה בַסֵּפֶר



וּמְהַרְהֵר אֶת הִרְהוּרָיו הַנַּעֲלִים.



וְעֵינָיו הַמְּחֻדָּדוֹת כִּי יַגְבַּהּ מִבַּעַד לְמִשְׁקָפָיו —



וְנָפַל בַּבַּיִת נֹגַהּ;



וְכָל הַבַּיִת מָלֵא הֲוָיַת חָכָם עַתִּיק,



כְּשֶׁלֶג זַךְ רֹגַע…



וְיֵשׁ אֲשֶׁר עֵינָיו תִּנָּטֶינָה אֶל עֲשָׁשִׁית־הַתְּכֵלֶת —



וְזָכַר נְכָדָיו



הַתּוֹעִים בָּעוֹלָם, וְזָכַר שְׂשׂוֹן־יַלְדּוּתָם, —



וְרָעֲדוּ יָדָיו…



וְרָטַב מַבַּט עֵינָיו, וְקָרַן עוֹר פָּנָיו



וּמִצְחוֹ — כִּגְוִיל סֵפֶר־תּוֹרָה:



וּבֵרַךְ נְכָדָיו — וְנִשְׁקַף הַסָּבָא כֻּלּוֹ



כְּמַלְאָךְ שֶׁל אוֹרָה…



וְהַעֲבַרְתָּ יָדְךָ עַל עֵינֶיךָ, וְעָבַר הֶחָזוֹן,



וּבְיָד מָה־רוֹעֶדֶת



הַדֶּלֶת תִּפְתַּח, וְדָרַכְתָּ עַל הַמִּפְתָּן



שֶׁל בֵּית־הַמּוֹלֶדֶת:



שָׁרוּי בְעַצְבוּת אוֹר כֵּהֶה הַפְּרוֹזְדוֹר הַדּוֹמֵם



וּרְחַב־הַיָּדַיִם —



כְּמוֹ עוֹמֵד הוּא וּמְצַפֶּה לְצֵאתוֹ שֶׁל זָקֵן



מֵאִיר פָּנִים וְעֵינָיִם.



וְעָבַרְתָּ בַלָּאט, עַל בְּהוֹנוֹת רַגְלֶיךָ, אֶת הַפְּרוֹזְדוֹר



וּבִנְשִׁימָה כְבוּשָׁה,



וּבָאתָ עַד חֶדֶר הַסָּבָא, קֹדֶשׁ־קֳדָשִׁים לַבַּיִת —



וּתְקָפַתְךָ יִרְאַת־קְדֻשָּׁה



וְדָפַקְתָּ בִּזְהִירוּת…אַחַת וּשְׁתַּיִם…וְאֵין מַעֲנֶה —



וְאָמַרְתָּ: אַךְ נָם לוֹ הַסָּבָא,



כִּי עָיֵף מֵהֲגוֹת לַיְלָה וָיוֹם בַּתּוֹרָה, וְתַּלְתַּלָּיו,



טְוִי־כֶסֶף,



פְּזוּרִים עַל הַגְּמָרָא הָרְחָבָה…



וּפָתַחְתָּ הַדֶּלֶת בַּלָּאט, וְעָמַדְתָּ דֹּם עַל הַמִּפְתָּן



קְפוּא הוֹד שָׁחוֹר וְהָדָר:



זֶה הַשֻּׁלְחָן הָרָם — כְּשֻׁלְחַן־פָּנִים, וְזֶה הַכִּסֵּא —



כְּכִסֵּא־מַלְכוּת, —



וְלָמָּה הַחֶדֶר כֹּה קָדָר?



וּרְצוּעַת־הָאוֹר מִבַּחוּץ מִתְפָּרְצָה אֶל אֲפֵלַת־הַחֶדֶר,



וְנִצַּבְתָּ, וְלִבְּךָ יִשְׁתּוֹמֵם



לְמַרְאֵה הַכִּסֵּא הָרֵיק: רֵיק הוּא…וְהֵיכַן הַסָּבָא? —



וְלֹא יַעֲנֶה חֲלַל־הַחֶדֶר הַדּוֹמֵם.



וְעָמַדְתָּ עֵת רַבָּה עַל הַמִּפְתָּן כַּקָּפוּא,



מְצַפֶּה לְסָבָא כְּסוּף־תַּלְתַּלִּים שֶׁיָבוֹא —



וּבְלֵב דּוֹפֵק תַּאֲמִין לְהַקְשִׁיב קוֹל צְעָדָיו,



כְּהַאֲמִין נָווֹ…



וְנָפַל אָז מַבָּטְךָ עַל הָרִצְפָּה: שָׁם בֶּעָפָר



מִתְפַּלְּשָׁה יְתוֹמָה גְמָרָא,



וּלְבוּשָׁה אַלְמְנוּת דְּמוּת אִשָּׁה בַּפֶּתַח מִנֶּגֶד תֵּרָאֶה —



וַהֲבִינוֹתָ, וְזָעַקְתָּ זְעָקָה גְדוֹלָה וּמָרָה.


דצמבר, 1917.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21766