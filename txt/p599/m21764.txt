


	
	יֵשׁ תַּעֲבֹר בְּמִשְׁעוֹל
	






יֵשׁ תַּעֲבֹר בְּמִשְׁעוֹל הַפַּרְדֵּס עַל־יַד שִׂיחַ יָרוֹק וְעָבוֹת,



בְּדִמְמַת אוֹר צָהֳרַיִם, בְּיוֹם־קַיִץ פּוֹרֵחַ וָחָם;



יַלְבִּינוּ עֲנָנִים בְּרוּם־תְּכֵלֶת כְּמִפְרָשִׁים רְחוֹקִים בַּיָּם,



וְיוֹרְדִים מֵחַמָּה, כְּדִיסְקוֹס־הַכֶּסֶף, עֲגִילֵי־לֶהָבוֹת;



וְדִמְמַת חֹם צָהֳרַיִם מִסָּבִיב, כְּמוֹ עָמְדוּ לְבָבוֹת



מִדְּפֹק, וְשִׁיחַ קָפָא עַל עָלָיו, כָּל נִדְנוּד אֵין בָּם:



וְנָגַעְתָּ בַּשִּׂיחַ בְּיָדְךָ, וּפִתְאֹם — וּפָרְחוּ מִשָּׁם



קְהַל צִפֳּרֵי־זָהָב, כְּמוֹ קִנֲּנוּ שָׁמָּה רְבָבוֹת…



וְאָמַרְתָּ לְלִבְּךָ: לְבָבִי, הֲאִם לֹא כָּמוֹךָ כַּשִּׂיחַ



הַיָּרוֹק הַזֶּה, אֲשֶׁר קָפָא בְדִמְמַת צָהֳרֵי יוֹם,



בְּצִלּוֹ עֲדַת דֻּמְדְּמָנִיוֹת צְנוּעוֹת וְחוֹלְמוֹת יַפְרִיחַ?



כָּמֹהוּ, בְּךָ כַּנְפֵי־רְנָנִים לְמַכְבִּיר יְקַנְּנוּ דֹם



וְאַךְ תִּגַּע בְּךָ יָד נַעֲלָמָה — וְהִתְעוֹרְרוּ תּוֹכְךָ רְנָנִים



וּפָרְחוּ מִלֵּב, כְּמוֹ צִפֳּרֵי־זָהָב — מִשִּׂיחַ־עֲדָנִים.


ניו־יורק, אבגוסט 1917.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21764