


	
	שֶׁקְסְפִּיר בַּגָּן
	






נִצָּב – כְּמוֹ עָמַד לָפוּשׁ, מִדֵּי טַּיְּלוֹ – בַּגַּן



שֶׁקְסְפִּיר, אִישׁ־בְּרוֹנְזָה;



וְאַהֲבָה גְדוֹלָה לָעוֹלָם, בַּת אוֹר לֹא־מִכָּאן –



בְּעֵינוֹ הַפְּקוּחָה הוּא גוֹנְזָהּ.



נִשָּׂא, בְּקִפְלֵי־אַדַּרְתּוֹ יִתְעַטֵּף כְּמוֹ חַי.



וְעַל מִצְחוֹ הַקּוֹדֵר, הָרָחָב –



צֵל הוֹד אֵל, מִסְתַכֵּל רַב־חֶמְלָה בְדָרֵי־הַגַּיְא



מִמְּרוֹמֵי־נְצָחָיו.



וְתַחַת בֵּית־שֶׁחְיוֹ – מוֹךְ־נוֹצוֹת! שָׁם קֵן



צִפּוֹר בָּנְתָה לָהּ – אֵם; וְאֶפְרוֹחִים יֶהֱמָיוּ,



אֶל לִבּוֹ הַגָּדוֹל כֹּה סָמוּךְ!



וְנָגְעָה הַמַּרְאָה עַד לֵב, צְנוּעַת־חֵן:



בְּצֵל מִי רַכִּים אֵלֶּה יֶחְסָיוּ!



שֶׁקְסְפִּיר מְגוֹנֵן עַל קַן־צִפּוֹר נָמוּךְ!…


1928.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21941