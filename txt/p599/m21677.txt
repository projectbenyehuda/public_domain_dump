


	
	בָּעֲרָפֶל
	



I


יוֹם־סְתָו חִוֵּר בָּא לָעוֹלָם,



לְלֹא־הוֹד וּלְלֹא־נְגֹהוֹת.



קַרְנֵי שֶׁמֶשׁ חֲוַרְוָרוֹת



עִוְרוֹת מִגַשְּׁשׁוֹת וְתוֹעוֹת,



אוֹבְדוֹת דֶּרֶךְ בָּעֲרָפֶל



וּבְעוֹפֶרֶת שְׁמֵי־עֲרָבוֹת:



נוּגוֹת־נוּגוֹת הֵן מִסְתַּכְּלוֹת –



וְנִפְטָרוֹת אַט וְכָבוֹת.



יוֹם־סְתָו חִוֵּר בָּא לָעוֹלָם,



מָרָה שְׁחוֹרָה זוֹרְקִים שְׁחָקָיו:



כֵּהָה, דַלָּה הַהֲוָיָה –



עַל פְּנֵי כֹל יְרוֹקַת־רָקָב!



וּבְהִסְתַּלֵּק אוֹר־הַשֶּׁמֶשׁ



הִכִּיר עוֹלָם־יָהּ הָרָחָב



כַּמָּה חָדֵל הוּא וְכֵהֶה:



הִכִּיר, בּוֹשׁ – וּבְבָשְׁתּוֹ שָׁכָב…


II


לִבִּי, לִבִּי! חֲלוֹם חָלַמְתִּי,



וּבַחֲלוֹמִי, אֶרֶג־נְעוּרִים:



חַיִּים גְּנוּזִים, כְּלִילֵי־יֹפִי,



לִי מֵאָז, מֵעוֹלָם שְׁמוּרִים.



וּבַחֲלוֹמִי: עֵת כִּי אֵצֵא



אֶל הַמֶּרְחָב מִמַּחְבּוֹאִי, –



שֶׁמֶשׁ גָּנוּז, שֶׁמֶשׁ חָדָשׁ



שָׁם בַּמֶּרְחָק שׁוֹמֵר בּוֹאִי.



לִבִּי, לִבִּי! חֲלוֹם חָלַמְתִּי –



וָאִיקָצָה, וְלִבִּי כוֹאֵב:



עוֹלָם צַר, אֵין אוֹן וָצֶבַע,



בְּחַלּוֹן חַדְרִי נִשְׁקָף זוֹעֵף…


III


רֹאשִׁי סְחַרְחַר, עֵינַי חָשְׁכוּ,



כָּל הָעוֹלָם גָּז וְנָמוֹג:



תְּהֹם מִלְּמַטָּה לִי נִפְתַּחַת,



לוֹעָהּ פָּעוּר – שָׁחוֹר, עָמֹק.



עוֹד מְעַט בֶּן־תֹּהוּ יֵעוֹר



בִּי הַגֹּלֶם – פֶּרֶא שָׁבוּי,



זֶה הַנָּם מֵאָז מֵעוֹלָם



בְּמַעֲמַקֵּי־נֶפֶשׁ חָבוּי.



פֶּתַע יָקוּם וְיִתְפַּלֵּץ,



בָּעֵינַיִם – אֵד מְאָדָּם,



וְלִתְהֹם־הַשְּׁחוֹר יִתְנַפֵּל



אָז בְּיִבֲבַת לֹא־אָדָם…


IV


גּוֹסֵס אֶשְׁכַּב עַל הַקַּרְקַע,



שְׁטוּף רְבִיבֵי־סְתָו וְשׁוֹתֵק;



אִישׁ לֹא יֵדַע, אִישׁ לֹא יִרְאֶה:



הִנֵּה חוּט שֶׁל חַיִּים פּוֹסֵק.



זְעוּמִים, סוּמִים צוֹפִים שְׁחָקִים…



כָּל הָעוֹלָם שְׂבַע־תַּמְרוּרִים…



אִישִׁים־צְלָלִים חוֹלְפִים, טוֹבְעִים



בְּעַב הָאֵדִים הָעֲכוּרִים…


V


אוּלָם טֶרֶם לַהַט־חַרְבּוֹ



יָעִיף מַלְאַךְ־מָוֶת שָׁחוֹר,



תַּלְבִּין פִּתְאֹם רֶגַע אֶחָד



בְּשׂוֹרַת־חֶסֶד – שֶׁלֶג צָחוֹר.



נוֹצוֹת־שֶׁלֶג, כּוֹכְבֵי־שֶׁלֶג,



עוֹנְדִים לְרֹאשָׁם זֵרֵי־תַגִּים –



לִפְנֵי מוֹתִי לִי יָבִיאוּ



בִרְכַּת אוֹר מֵאֶרֶץ־חַגִּים…


VI


וּבַשָּׁעָה הָאַחֲרוֹנָה



תָבוֹא הִיא, הַדְּמוּת הַנַּעֲלָה.



חֶמְדַּת־נַפְשִׁי, מִן הַמֵּצַר



לָהּ קָרָאתִי יוֹם וָלַיְלָה.



אַחֵר אֵחֲרָה – אַךְ אֵין דָּבָר:



עֵינַי לָהּ מְפִיקוֹת תּוֹדָה



פּוֹרְשָׂה הִיא עָלַי כְּנַף־תְּכֵלֶת,



פִּדְיוֹן־שְׁבוּיִים אוֹתִי פוֹדָה.



וּבְהַגִּיעַ רֶגַע אַחֲרוֹן,



בְּהִפָּדוֹת נַפְשִׁי כֻלָּהּ –



עַל כְּנַף־תְּכֶלְתָּהּ תִּשָּׂאֶנָּה



אֶל הֵיכָלָה וְאֶל זְבוּלָהּ…


אודיסה, 1911.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21677