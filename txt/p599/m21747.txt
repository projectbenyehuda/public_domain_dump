


	
	בַּחֹרֶף
	



I




לְאִטּוֹ אָתָא עֶרֶב־שְׁחוֹר,



וּצְלָלִים עָבִים נִטּוּ.



חֲרִישִׁי בֹכֶה דְבַר־מָה בִי,



דְבַר־מָה לֹא מָצָא בִטּוּי:



"עַל אֵם־הַדְּרָכִים, בְּדָרְשְׁךָ



אֱלֵי נְתִיב־אֲמִתְּךָ,



עַל מִשְׁעוֹל זָר עָמַדְתָּ —



וַתֵּט אֵלָיו לְאִטְּךָ"…



דֹּם אֵשֵׁב, אַקְשִׁיב: נַפְשִׁי זוֹ,



בַּצָּר, בִּרְתֵת תְּמַלֵּל:



וּלְתִקּוּן, כָּל עוֹד מוֹעֵד יֵשׁ —



תְּשַׁוַּע בִּי, תִּתְפַּלֵּל.




II




רָז לִי: עַל הַכּוֹכָב שָׁם



רְכוּבָה נַעֲרָה,



דְּמוּת־הַהוֹד הִיא — אַךְ כַּיָם



גָּדוֹל צַעֲרָהּ:



מֶרְחָק שֶׁל תַּ"ק שָׁנִים הִיא,



רַעְיָה נוּגָה,



רְחוֹקָה מֶנִּי; וַאֲנִי —



יְעוּד־אֵל בֶּן־זוּגָהּ!



וּבְמַחֲרֹזוֹת כּוֹכְבֵי־אוֹר



הִיא בָדָד מְשַׂחֲקָה,



עַד רוּחָהּ תִּקְצַר — וְלַעֲבוֹר



כָּל רַחֲבֵי־שַׁחֲקָהּ



הָעַיִשׁ תִּרְתֹּם, וְנִשְּׂאָה חִישׁ



בְּמִרְכֶּבֶת־הוֹדָהּ



בְּאַרְצוֹת־אֵל, לֹא דָרַךְ אִישׁ,



לְבַקֵּשׁ דּוֹדָהּ;



וְאוֹצְרוֹת אַהֲבַת־רְתֵת



בְּקֹר־עֲרָבָה



תְּפַזֵּר — וְלֹא יְצַנֵּן אֶת



הָאֵשׁ בִּלְבָבָהּ…



עַד אִם לְמַטָּה, הֵנָה, רַד



מַבַּט־עֵינָה —



וְנִשַּׁר דִּמְעָהּ דֹּם: קִיר־עַד



בֵּינִי וּבֵינָהּ!…




III




אֵיכָה אוּכַל עוֹד וְאַגִּיעַ



אֶל מְרוֹמָהּ?



וְאֶמְצָא עוֹד מְקוֹם יוֹפִיעַ



שָׁם אוֹר־יוֹמָהּ?



אַבְקַת־חַיִּים, אַבְקַת־נֹפֶת



יִשְּׁנָה לְבָבִי,



אָסְרָה כְנָפַי כְּבָר…וּכְתֹפֶת



לִי מִשְׁכָּבִי:



בְּעַד הַפַּרְגֹּד אֶשְׁמַע קוֹלָהּ



בְּעַד עֲרָפֶל —



וַאֲנִי בְצָרָה גְדוֹלָה



וּבַשָּׁפֶל…



אָנָה אֵלֵך וַאֲבַקְּשָׁהּ? —



בִּרְכַּי פָּקוּ,



נַפְשִׁי קְפוּאָה, לֹא־מִתְרַגְּשָׁה.



עוֹלָם לָקוּי…




IV




מְנַמְנֵם לִבִּי קוֹפֵא בַּעֲרֵמוֹת־



מַצְּבוֹת־שְׁלָגִים, —



כִּקְפוֹא עוֹלַם־חֹרֶף לְבֶן־הַשְּׁדֵמוֹת,



כְּבוּל־הַפְּלָגִים.



אַךְ בְּאוֹר־חַמָּה יֵשׁ וְצִפֹּר יְתוֹמָה



נֶעֱצָבֶת



תָּבוֹא, וְזִעְזְעָה בְשִׁירָתָהּ הוֹמָה



מַלְכוּת־מָוֶת…



כַּךְ נִזְדַּעְזַע לִבִּי בִי לְמַגַּע יוֹנָה,



אֲשֶׁר זָנַח:



זֶה מִכְתַּב כַּלָּה רְחוֹקָה, עִם יְגוֹנָהּ



לְרַגְלַי צָנַח…




V




הִנֵּה הִנָּךְ…בִּדְמוּת כְּחֻלַּת־עַיִן נַעֲרָה,



יוֹנַת־אֵלֶם! — הֵן יָדַעְתִּי חִנֵּךְ.



אִם יֵשׁ לַטָּהֳרָה דְמוּת, כְּמַרְאֵךְ מַרְאָהּ;



אַתְּ פְּנִינָה צְנוּעָה הִנֵּךְ.



מִי אַתְּ לִי וּמָה אַתְּ?



לֹא, אַתְּ לֹא יָרַדְתְּ אֵלַי מֵעַל כּוֹכָבִי!



אַךְ, יוֹנָה תַמָּה, קוֹל־הֲגִיתֵךְ בְּדָמִי לָאַט



רָזִים, יִזְכְּרֵם עוֹד לְבָבִי:



לֵילוֹת־אָבִיב הָיוּ, קַלִּים וַהֲדוּרִים,



וְיָצָא לֵב אֶל לֵב בִּתְפִלָּה



עֲדֵי, בְּלִי שְׁאוֹל, הִתְלַכְּדוּ — הוֹי, עֲסִיס־נְעוּרִים!



הוֹי לֵילוֹת־תְּכֵלֶת, תְּכֵלֶת־גִּילָה!…




VI




זֶה כְבָר נִפְרַדְתִּי מֵעִמָּךְ,



יַלְדַּת־תֹּם, זֶה כַמָּה!



מֵעֵבֶר־יָם אַתְּ, תּוֹךְ קַן־אִמָּךְ, —



וְנַפְשִׁי לֹא עוֹד תַּמָּה!



נַפְשִׁי דוֹאֲבָה לְפִגְעֵי



בֹּגֵד־זְמָן בַּחֲשָׁאִי,



וְאַט, אַט עוֹמֵם זִכְרוֹן רִגְעֵי



גִיל עֲרָאִי־פְּלָאִי…




VII




סִלְחִי לִי, אֲחוֹתִי כַלָּה,



יוֹנָה חֲרֵדָה:



נָחָה תַחַת כְּנָפֵךְ קַלָּה



נַפְשִׁי כְבֵדָה.



לֹא, לֹא שִׁקְּרָה לָךְ יְמִינִי



כִּי חִבְּקָתֵךְ:



הֵן הָיִיתִי נָח, כִּבְקִנִּי,



בְּאוֹר־נִשְׁמָתֵךְ…



וְאַת הֶאֱמַנְתְּ לִי שִׁיר־נְעוּרַיִךְ,



וְהִשְׁבַּעְתִּנִי



לְבַל אָסוּרָה מֵאַחֲרַיִךְ —



וַתַּאֲמִינִי!



סִלְחִי לִי, אֲחוֹתִי כַלָּה,



יוֹנָה חֲרֵדָה:



נָחָה תַחַת כְּנָפֵךְ קַלָּה



נַפְשִׁי כְבֵדָה…




VIII




הָס בַּבָּיִת. שֶׁלֶג בַּחֲלַל עוֹלָמִי,



קַר וְלָבָן…



הָהּ הַשֶּׁלֶג! הוּא מְצַנֵּן דָּמִי,



עוֹשֶׂה לִבִּי קַר כָּמוֹהוּ וְנָבוֹן.



עֲרוּגַת־וְרָדַי אֵי־שָׁם נוֹבְלָה בַּעֲוֹנִי



וְקוֹבְלָה: "יְקַר־חַיֶּיךָ עוֹד מְעַט וּתְשַׁכֵּל!,



דּוּמָם וּבְלִי־נוֹעַ אֵשֵׁב לְיַד חַלּוֹנִי,



וּבַשֶּׁלֶג דֹּם אֶסְתַּכֵּל.


1914.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21747