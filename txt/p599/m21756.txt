


	
	בָּבוּאָה
	






בָּבוּאָה יֵשׁ, קְבוּעָה בְנִשְׁמַת־נִשְׁמָתִי:



בָּבוּאָתֵךְ.



מִדֵּי תָּבוֹאִי, הִיא תִנְהַר אַף תִּצְהַל



לִקְרָאתֵךְ.



מִדֵּי תְאַחֲרִי, דּוּמָם הִיא תוֹחִיל



בְּהִלָּהּ;



מִדֵּי תִתְרַחֲקִי, תֵּצֵא אַחֲרַיִךְ



בִּתְפִלָּה.



וְהִיא טְהוֹרָה, בָרָה — כְּבָבוּאָה שֶׁל חַמָּה



חַכְלִילִית;



טְהוֹרָה מִכֶּתֶם, מִצֵּל שֶׁל מַחֲשָׁבָה



אֱוִילִית.



בְּדֹלַח — מִסְגֶּרֶת לָהּ, וְהִיא כְמוֹ מַרְאָה



מַבְהִיקָה;



שָׂטָן לֹא יִשְׁלֹוט בָּהּ, וְכָל יַד בָּהּ שְׁלוּחָה —



אַרְחִיקָהּ.



אַחַת רַק אִירָא: יַד קְטַנָּה, עֲנֻגָּה



וְלֹא־זְהִירָה —



פֶּן בְּשָׁעָה רָעָה הִיא תִפְגֹּם בִּדְמוּתֵךְ



הַמְּאִירָה.



יָד זֹאת לֹא אַחַת וּשְׁתַּיִם נָשַׁקְתִּי:



הָהּ יָדֵךְ!..



וְכִי לֹא תִזָּהֲרִי, בִּתִּי, אָן אָבוֹא



בִּלְעָדֵךְ?


דצמבר, 1915.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21756