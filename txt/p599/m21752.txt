


	
	בְּלֵיל־נִיסָן
	






אָנֹכִי הוֹלֵךְ, בָּדָד הוֹלֵךְ,



בְּעוֹלַם־לַיְלָה זֶה נְפִיל־אוֹרֵחַ.



דְּמוּת אָדָם בַיָּרֵחַ, הוּא הַמּוֹלֵךְ,



בְּשִׁלְגֵי־עָבִים רוֹחֵץ כֶּתֶר־קְסָמָיו



בְּקָרַת לֵיל־הַתְּכֵלֶת, אַף זוֹרֵחַ



עַל חִוְרַת פָּנָיו וְעַל כָּל כְּתָמָיו,



פְּגָמָיו…



וְאָנֹכִי הוֹלֵךְ, בְּאֵין מַטָּרָה הוֹלֵךְ.



אוֹר הַיָּרֵחַ



דֹּם נוֹפֵל, דֹּם זוֹרֵחַ



עַל חִוְרַת־פָּנַי וְעַל כָּל כְּתָמַי,



פְּגָמַי…



אָנֹכִי הוֹלֵךְ, עַמּוּד שֶׁל זִכְרוֹנוֹת,



מַחֲרֹזֶת יָמִים־תְּפִלּוֹת וְלֵילֵי־שְׁחוֹר — עֲוֹנוֹת,



חוּט חַי שֶׁל תְּפִלּוֹת וַעֲוֹנוֹת.



לְבָבִי — קַן אֱמוּנָה טְהוֹרָה



וּמְאוּרַת־כָּחַשׁ:



אָנֹכִי — קְצָתִי יֶלֶד, קְצָתִי נָחָשׁ.



אָנֹכִי הוֹלֵךְ, וְנַפְשִׁי — כּוֹס שֶׁל דִּמְעוֹת־אוֹרָה.



וְנַפְשִׁי — טוֹבְלִים בָּהּ שׁוֹשַׁנִּים



בַּטָּל תּוֹךְ גְּבִיעֵי־זָהָב קְטַנִּים.



אָנֹכִי הוֹלֵךְ, וְנַפְשִׁי — בְּאֵר עֲמֻקָּה, שְׁחוֹרָה,



בָּהּ דִּמְעַת־שְׁאָגָה, מִבְּאֵר־שַׁחַת



שְׁאוּבָה, בְּלִי־חֲדֹל רוֹתַחַת…



הַלַּיְלָה שׁוֹקֵט, וְעוֹלַם־לַיְלָה שׁוֹקֵט



עַל תְּכֶלְתּוֹ וְעַל קָרָתוֹ.



בְּנַפְשִׁי נָגְעָה רַכָּה אֲפֵלָתוֹ,



וּכְאֵבָהּ נָדַם בָּהּ, הָאָנוּשׁ וְהַיּוֹקֵד…



הַס! נוֹפֵל מִן הַשֶּׁכֶם מַשָּׂא הַיִּסּוּרִים וְהָעֲוֹנוֹת.



לְרַגְלַי צְלָלִים דַּקִּים נוֹפְלִים —כַּחֲבָלִים מֵעָלֶיהָ



הַנֶּפֶשׁ פָּרְקָה — נוֹפְלִים, צוֹנְחִים לְרַגְלֶיהָ…



וְאֶרֶג זַךְ וְקַל שֶׁל קְסָמִים וְדִמְיוֹנוֹת,



וּטְוִי־חֲלוֹמוֹת רַךְ וּמְעוֹדֵד,



אֶת הַלֵּבָב מְצוֹדֵד,



אֶת נַפְשִׁי יִשָּׂא הָלְאָה־הָלְאָה,



מַעְלָה־מַעְלָה…



אָנֹכִי הוֹלֵךְ, מִגּוֹרָלִי אַט בּוֹרֵחַ,



בְּעוֹלַם־לַיְלָה זֶה נְפִיל־אוֹרֵחַ,



עַל כָּרְחִי כִּי לְכַאן הוּרַדְתִּי…



כֹּה אֵלְכָה אָשׁוּב לִי אֶל בֵּיתִי וְאֶל מוֹלַדְתִּי:



אֶל שִׁלְגֵי־עָבִים…



מַלְבִּינִים הֵם וְנִצָּבִים,



כְּהַלְבִּין בְּלֵיל־הַקַּיִץ, בְּאוֹר־יָרֵחַ,



לְעֵין נוֹסֵעַ עָיֵף, בָּתֵּי־כְפָר גַּמָּדִים



נִרְדָּמִים כְּלִילֵי־זֹךְ, מְסֻיָּדִים…



שָׁלוֹם לָכֶם! אֲלֵיכֶם, עָבֵי־שֵׁשׁ, בְּנֶפֶשׁ שְׂמֵחָה



הַבַּיְתָה אֲנִי הוֹלֵךְ…



וּדְמוּת הָאָדָם בַּיָּרֵחַ, הוּא הַמּוֹלֵך;,



עוֹד כֶּתֶר־קְסָמָיו רוֹחֵץ אַט, כְּעַל הַבְּרֵכָה,



בְּשִׁלְגֵי־עָבִים…


מרץ, 1915.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21752