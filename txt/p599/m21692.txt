


	
	אַגָּדַת הָאַבִּיר
	






בְּתִשְׁעָה בְּאָב, בַּחֲצוֹת־לַיְלָה,



כִּי שָׁחוֹר נָם עוֹלָם וָזָר, –



מִמִּדְבַּר סִין דּוֹהֵר סוּס אַבִּיר,



וּפָנוּי עַל גַּבּוֹ הַכָּר.



קָדִימָה צַוָּארוֹ לוֹ נָטוּי,



וְרַגְלָיו כִּקְשָׁתוֹת – אֶל־עָל.



כֻּלּוֹ כִּבְרוֹנְזָה; מַכְסֶפֶת,



רַעֲמָתוֹ בָרוּחַ – כַּגָּל.



וּדְמָמָה מִסָּבִיב. לֹא יִצְהַל,



וִיגַמֵּא הָאָרֶץ בֶּאֱיָל.



מִמִּדְבַּר סִין דוֹהֵר סוּס אַבִּיר –



וְצוֹפִים כּוֹכָבִים מָעל.



מַעֲרָבָה יְמַהֵר, מַעֲרָבָה. –



לִמְקוֹם שָׁם בְּקִבְרוֹת־הַקֹּר,



בְּנֵכַר אֲרָצוֹת לֹא־לָמו,



יָנוּחוּ בְנֵי־גָלוּת דּוֹר־דּוֹר.



אֶל קִרְיַת־הַמֶּלֶךְ הוּא מוּעָף,



בְּצֵל מִגְדָּלֶיהָ לָהּ דֹּם



חוֹלֶמֶת; שָׁם נָם חֲצַר־מָוֶת –



בִּדְמָמָה סוּס דּוֹהֵר הֲלוֹם…



לֹא נִשְׁמַע קוֹל שַׁעַר בְּהִפָּתְחוֹ,



וְלֹא נִשְׁמַע בֵּין קְבָרִים קוֹל־שְׁעָט



סוּס עוֹמֵד, כְּחָצוּב חַלָּמִיש,



לְיַד אַחַד הַקְּבָרִים בַּלָּאט…



לֹא זָעוּ עֲשָׂבִים בָּרוּחַ



עַל קֶבֶר הַמּוּרָם מֵעָם:



הֶרְצֶל, הוֹד מֶלֶךְ לֹא נִמְשַׁח,



דֹּם עוֹלֶה מִקִּבְרוֹ וָקָם…



דֹּם כָּרַע לְפָנָיו צִיר נֶאֱמָן,



עָלָה וְיָשַׁב בַּכָּר;



וְלֹא נִשְׁמַע קוֹל שַׁעַר בְּהִסָּגְרוֹ



מֵאַחֲרֵי הַסּוּס עִם הַשָּׂר.



סוּס אַבִּיר מְגַמֵּא מֶרְחַקִּים,



סוּס וְרוֹכְבוֹ – רַק אֶחָד הַיְצוּר,



יְצוּר כֻּלּוֹ מִקְשָׁה – מִבְּרוֹנְזָה;



אַף זֹאת הַמִּגְבַּעַת – מִצּוּר!



עַד בּוֹאָם אֱלֵי יָם שְׁחוֹר־גַּלִּים,



שָׁם אַרְצוֹ – מֵעֵבֶר לַיָּם;



אָז יִפְקַח אֶת עֵינָיו עֲצוּמוֹת



הָאַבִּיר הַזָּקוּף,הָרָם.



וּבְרָקִים מֵעֵינֵי הָאַבִּיר



יָאִירוּ אֶת חֶשְׁכַּת־הָאֵל, –



וְעָלוּ אֱלֵי הַמַעְבָּרָה,



הַמְּחַכָּה מִבְּרֵאשִׁית בַּצֵּל…



וְכִי תִדְרֹךְ כַּף־רַגְלָם עַל אַדְמַת־



הַקֹּדֶשׁ, הַיָּם יִתְמַהּ עוֹד



עֵת רַבָּה, כִּי עָבַר אֶת גְּבוּלוֹ



סוֹד פֶּלִאי וְאִישׁ נוֹרָא־הוֹד. –



וְכִי יִדְרֹךְ הַשַּׂר עַל אֲחֻזַּת



הַקֹּדֶשׁ, וְגִפֵּף לַסּוּס



וּדְפָקוֹ: קָדִימָה! קָדִימָה!



וּכְסוּפָה תִּשָּׂאֵם בֶּעֱזוּז



אֱלֵי יִזְרְעֶאל, שְׂדֵה־מִלְחָמָה



מֵאָז וּמֵעוֹלָם, בְּאוֹן



שָׁם כּוֹכְבֵי־אֵל בְּסִיסְרָא נִלְחָמוּ,



שָׁם נָדוּ – לְנַפּוֹלֵיאוֹן…



אֱלֵי יִזְרְעֶאל וְהַר תָּבוֹר.



אָז יִקְפֹּץ מִסּוּסוֹ הַשָּׂר



וּבְצַעֲדֵי־אוֹן, מְפַקֵּד־צָבָא,



חִיש יַעַל אֱלֵי רֹאשׁ הָהָר.



אָז עֵינָיו בָּעֵמֶק תַּחְתֹּרְנָה –



אֶל צְבָאוֹ, הַמְּחַכֶּה לוֹ שָׁם…



וְשָׁב, וְנָשָׂא עַיִן בָּאֹפֶל



אֶל צָפוֹן, וָנֶגֶב, וָיָם



דּוּמִיָה מִסָּבִיב… וְעָמַד



עֵת רַבָּה וְהִקְשִׁיב, אַךְ – הָס!



נוֹשֵׁם רַק סוּסוֹ הַנֶּאֱמָן,



שְׁקוּעִים מֶרְחַקִּים בִּשְׁנָת…



וְצִפָּה, וְיָדָיו חֲבוּקוֹת



עַל לִבּוֹ, וְנֶאֱנַח: אֲבוֹי,



בַּת־עַמִּי! – וְאֶצְבְּעוֹתָיו יְפָרֵק:



הִקְדִים הַמְּפַקֵּד לָבוֹא!…



אָז יֵרֵד בְּחָפְזָה וְהוֹרִיד



מִגְבַּעְתּוֹ עַל פָּנָיו, וְדֹם



יַעֲלֶה וְדָפַק אֶת סוּסוֹ –



וְנָמוֹג בַּמֶּרְחָק… חֲלוֹם…


* על־פי צֶדְלִיץ.

יולי, 1913.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21692