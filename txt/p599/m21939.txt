


	
	נֶטַע
	






בְּיוֹם שִׂמְחַת־לִבִּי הִתְפַּתַּח הַנֶּטַע…



קָטָן אָז הָיָה, בָאוֹר שָׂשׂ לִגְדוֹל.–



נְבֹל, נְטַע־אָשְׁרִי, נְבֹל!



גָּבְהוֹ – עַד אֶדֶן הַחַלּוֹן, וְהִשְׁקַתְהוּ



יוֹם־יוֹם רַעְיָתִי הַיְקָרָה מִכֹּל. –



נְבֹל, נְטַע־דּוֹדַי, נְבֹל!



פֶָּרַח בֶּעָצִיץ וַיִּיף נְטַע־אַהֲבָה,



מְתַמֵּר אֶל עָל, בְּלִי נְטוֹת יָמִין וּשְׂמֹאל.–



נְבֹל, נְטַע־זִיוִי, נְבֹל!



בְּאַחַד הַיָּמִים – וַתַּךְ הַתּוֹלַעַת



אֶת לֵב אָשְׁרֵנוּ הַצָּעִיר, בֶּן־תְּמוֹל. –



נְבֹל, נְטַע־אָבִי, נְבֹל!



בְּאַחַד הַלֵּילוֹת – וַיַּךְ מַלְאַךְ־מָוֶת



רַעְיָה פוֹרַחַת, וַתּוּרַד לִשְׁאוֹל.



נְבֹל, נְטַע־אָשְׁרִי, נְבֹל!



אֵין יַד לְהַשְׁקוֹת הַנֶּטַע וּלְבָבִי.



שְׁנֵינוּ מְאֻבָּקִים, וּכְפוּפֵי־הָעֹל…



נְבֹל, נְטַע־חַיַּי, נְבֹל!


ספטמבר, 1926.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21939