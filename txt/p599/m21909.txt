


	
	וְכִי מִקְּרָב פְּצוּעִים יָבוֹאוּ...
	






וְכִי מִקְּרָב פְּצוּעִים יָבוֹאוּ, וְנָדוּ לְךָ:



"בֶּן אָדָם, הִכָּלֵם,





כִּי לֹא דָמְךָ שָׁפַכְתָּ בַּקְּרָב אֶת הָרָע", –



כֹּה תַּעֲנֶה: “אַחַי – לֹא בִשְׁפָךְ־דָּם אֶגְאָלֵם”.



וְכֹה תּוֹסִיף: "בְּמוֹתִי – בִּי מֵת עוֹלַם־יָהּ,



בְּהֵאָלְמִי – יָהּ עִמִּי יֵאָלֵם;



וּבְלִי זֶמֶר־חַיַּי הַחֲרִישִׁי, שִׁיר־מָה –



הָעוֹלָם לְעוֹלְמֵי־עַד לֹא יְהִי שָׁלֵם"…




יאנואר, 1920.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21909