


	
	מִשְׂחָק
	






פַּלְגֵי־אוֹר…



סְיָחִים שָׂשִׂים גַּמֵּא גַיְא וּשְׁלוּלִיוֹת…



לֹא צְלָלִים –



רוּחוֹת־אָבִיב שׁובְבוֹת, אַפְלוּלִיוֹת



יוֹרְדוֹת מִן הַתְּלוּלִיוֹת,



מְשַׂחֲקוֹת וְשׁוֹטְפוֹת,



בְּגַלִּים טוֹפְפִים, שְׂדוֹת־אוֹר רְחָבִים…



וְהֶעָבִים –



טִף! וְטוּף! הֲדִמְעוֹת קִנְאָה נוֹטְפוֹת?



וְלִי אַחַת הִיא…



עַל הַגָּדֵר דּוּמָם אֶעֱמֹד נִשְׂעָן,



אֶרְאֶה אוֹר וָצֵל מְשַׂחֲקִים – וְלִבִּי יִישָׁן:



אֵין לִי חֵפֶץ בְּמִשְׂחָק זֶה.



בְּרַק הַרְהוֹרִים חוֹלְפִים: בְּאֵין־עָב שָׂשׂוֹן,



נְעוּרִים חוֹבְקֵי־עוֹלָם – וְרִפְיוֹן שֶׂה…



וְעָשׁ בְּעֵץ־הַחַיִּים, לֹא קָרָהוּ אָסוֹן,



וְרִפְאוּת אֵין לֶחָסוֹן – –



תְּנוּ וְאִשָׁן:



אֵין אֲנִי הָאַחֲרוֹן וְלֹא הָרִאשׁוֹן…


כפר ליפניקי, 1912.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21681