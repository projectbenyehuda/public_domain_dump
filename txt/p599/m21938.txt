


	
	צֹעֲנִית
	






הֵן קָסְמָה לָךְ, הַחֲשׁוּקָה,



עֵין־חֲזִיז לִיפֵהפֶה מְנַגֵּן עַל הַשְּׁמִינִית,



בְּעוֹד בְּיָדִי יָדֵךְ־זֹךְ חֲבוּקָה



וֱאֶצְבְּעוֹתַיִךְ נְגִינַת־חֹם לִי פוֹרְטוֹת;



וּבְעוֹד עֵינַיִךְ נוֹטְפוֹת תְּכֵלֶת מְתוּקָה,



כָּל נַפְשִׁי דוֹבֲבָה… עוֹד רֶגַע קָט,



וּלְרֹאשִׁי רֹאשֵׁךְ, זְהַב כּוֹתַרְתֵּךְ סְרוּקָה,



אִם דָּבֵק, נָח כַּמֵּת, וַתִּהְיִי כֻלֵּךְ



כַּפֶּגֶר, וְאִם עוֹד חָם, בִּזְרוֹעִי שְׁבוּקָה;



וָאֶרְעַד, בַּעֲבֹר עָלַי כְּעֵין רוּחַ־צִנָּה,



וָאֶרְאֵךְ כַּחֲזוֹן־לֵיל לְאוֹר הָאֲבֻקָּה:



כְּעָלֶה טְרוּף־מִשְׁבָּרִים,



אַתְּ לֹא הָיִית עִמָּדִי עוֹד… וְנַפְשֵׁךְ –



עַל שְׁמִינִית, נִשְׁבְּתָה לְבֵין הֵַמֵּיתָרִים.



וַתְּפַרְפֵּר אַט, וַתִּכְאַב דֹּם, לְמַגַּע



אֶצְבָּעוֹת פּוֹרְטוֹת, טוֹרְפוֹת בַּמִּסְתָּרִים;



וּלְאוֹר אֲבֻקָּה שְׁתֵּי נְשָׁמוֹת דּוּמָם



נֶאֶבְקוּ בֵין הַנִּימִים הַמּוּאָרִים.



וָאֶרְאֶה נַפְשֵׁךְ בִּנְתִיב־דָּם נִסְחָבָה



שְׁסוּעָה, פְצוּעָה, קְרוּעָה כְבָר לִגְזָרִים;



וְהוּא וָאַתְּ, שְׁלַל אַשָּׁף – רוֹמָה, תְהוֹמָה



בִּכְאֵב וּבְשִׁיר עֲבַרְתֶּם בֵּין הַבְּתָרִים.


כפר נורת בראנטש, 1926.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21938