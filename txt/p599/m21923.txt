


	
	בַּמַּסַּע
	






הַשְׁמִידוּ לִי טַבְלוֹת־מוֹדָעוֹת,



מִפְלָצוֹת, מַשְׁחִיתוֹת הוֹד־נוֹף!



הָסִירוּ אֶת סִמְלֵי הַטֻּמְּאָה



מִפְּנֵי כְבוֹד הָאֵל, הָאֵין־סוֹף:



הַשַּׂר שֶׁל הַחֹרֶף פֹּה מְהַרְהֵר



צַחוֹת בְּלַבְנוּנִית־תַּכְרִיכָיו;



וּתְפָעֵם מַחְשַׁבְתּוֹ נִשְׂגָּבָה



מֶרְחַקָּיו, אִילָנָיו וְשִׂיחָיו.



בְּזֹךְ־הָאֲוִיר, לְלֵב גּוֹלֶה



זָרַח כְּבוֹד אֵל מְאֹד נַעֲלֶה;



וּבְעָצְבּוֹ הַחָרְפִּי־אֲצִילִי –



עָדִין לֵב־עוֹלָם יִתְגַלֶּה.



וְטָבְלָה בַכְּאֵב וְהִטֶּהָרָה



עֲיֵפַת־הַחֻלִּין הַנְּשָׁמָה…



עוֹד יֵשׁ בַּאֲמֵרִיקָה מֶרְחָב,



וְיֵשׁ בַּאֲמֵרִיקָה דְמָמָה!


1922.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21923