


	
	אַלּוֹן צָעִיר...
	






אַלּוֹן צָעִיר וִיפֵהפֶה,



עֶדְיוֹ שֶׁל הָרְחוֹב!



אָבִיב בָּא לִכְרַךְ־יָם זֶה,



וְטוֹב לְךָ, טוֹב.



בַּצִּבְעוֹנִים, שִׂמְלַת־זִיו,



עוֹלָם כֻּלּוֹ שָׂשׂ;



אַף גַּם אַתָּה תָּשִׂישׂ, תִּיף



בְּכֶתֶר פִּקְעֵי־פָז.



גַּם כִּי יַקְדִּיר בֹּקֶר־אוֹר



עֶצֶב צָעִיר רַךְ–



בְּצַעַר־שְׁחוֹר, מְתוּק־הַקֹּר,



כְּמוֹ גַם רֹאשְׁךָ שַׁח.



אַךְ כִּי יֵעָל צֵל, וּמְלוֹא



עוֹלָם יָאִיר גִּיל, ־



בְּיַם שִׁיר־נְהָרָה אֲשֶׁר לוֹ



אַתָּה צְלִיל.



אוֹתָהּ שָׁעָה, מִי וָמַה



לְךָ שְׁאוֹן־הַכְּרָךְ?



בָּטֵל הוּא, וְכָל הָרַע –



בְּאוֹר הַיּוֹם הַזָּךְ.



בָּטֵל הוּא בִּפְרִיחַת־דְּמִי.



וֵאלֹהֵי־הָעִיר



יַחֲרִישׁ, יַקְשִׁיב, בְּרֹךְ־הֲמִי,



לְצִפּוֹר קְטַנָּה שִׁיר…


זיו, 1920.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21910