


	
	פעמונים
	



I






שְׁמַע, בְּשׁוּט שִׁלְגִּיּוֹת, לַמְּצִלּוֹת,



מְצִלּוֹת־כֶּסֶף – מִזְמוֹר־צְלִיל!



כַּמָּה מְנַבֵּא שִׁיר־קַלִּילוֹת



עוֹלְמֵי־גִּיל!



צְלִיל, צְלִיל, צְלִיל כִּצְחוֹק מִתְפּוֹצֵץ



בַּאֲוִיר־הַכְּפוֹר לַלֵּיל!



עֵת בְּגִיל־הַגָּבִישׁ נוֹצֵץ



קְהַל כּוֹכָבִים, יָצְאוּ חוֹצֵץ



עַד בְּלִי דַי לִנְקֹד שְׁמֵי־אֵל;



זָעִים, זָעִים בְּקֶצֶב־אוֹרִים,



מֵעֵין קֶצֶב שִׁיר מִסְתּוֹרִין,



לְקוֹל הַצִּלְצִלְצְלִיל, שֶׁכֹּה נְעִימוֹת הוּא נוֹבֵעַ



וַעֲדִינוֹת כֹּה שׁוֹפֵעַ



מִנִּי מְצִלּוֹת־כֶּסֶף: צִל,



צִל, צִל, צִל, צִל, צְלִיל –



צִלְצוּלֵיהֶן, סִלְסוּלֵיהֶן שֶׁל מְצִלּוֹת־גִּיל.


II


שְׁמַע לְצֶלְצְלֵי חַג־נִשּׁוּאִים,



צֶלְצְלֵי־זָהָב, מִזְמוֹר־צְלִיל!



כַמָּה מְנַבְּאִים, זִיו רְווּיִם,



עוֹלְמוֹת אשֶׁר, אוֹר וָגִיל!



לְתוֹך אֲוִיר־הַלֵּיל הַמְּבֻשָּׂם



מַה־יָּרִיעוּ עֲלִיצוּתָם!



מִנִּי צְלִילֵי זָהָב נוֹטֵף,



נוֹטֵף חַם בְּקֶצֶב־אוֹר,



אֵיזֶה נִגּוּן נִגָּר, שׁוֹטֵף



אֶל הַתּוֹר



הַמַּקְשִׁיבָה, עֵת עֵינֶיהָ נוֹעֲצָה בַלָּאט –



בַּיָּרֵחַ, חוֹלֵם שָׁט!



מָה, מֵחַדְרֵי כָל סֻמְפּוֹנְיָה,



נוֹבְעִים וּמִתְגַּבְּרִים זְרָמִים שֶׁל הַרְמוֹנְיָה!



כַּמָּה תַעֲלֶה!



כַּמָּה תַנְעִים



זְמִירוֹת עָתִיד רְפוּד שׁוֹשָׁנִּים!



כַּמָּה חֶדְוַת־אוֹר תְּגַלֶּה



בַּזַּעְזוּעִים, בַּנַּעְנוּעִים



שֶׁל הַצֶּלְצְלִים, צֶלְצְלֵי־שָׁמַע: צִל,



צִל, צִל, צִל, צִל, צִל, צְלִיל –



תּוֹךְ רִתּוּתָם, עִם עִכּוּסָם, שֶׁל זְהַב צֶלְצְלֵי־גִיל.


III




שְׁמַע פַּעֲמוֹנֵי־הַבֶּהָלָה –



לְפַעֲמוֹנֵי־נְחֹשֶׁת צְלִיל!



כַּמָּה מְבַשֵׂר פַּחַד עִם תַּקָּלָה



קוֹל מְהוּמָתָם, קוֹל הַחִיל!



מַה, בְּאֹזֶן־לֵיל נִפְעָמָה,



יִתְּנוּ קוֹל־חֲתָת בָּרָמָה!



הוֹי, מִדַּבֵּר הֵם נִבְהָלוּ,



רַק לִזְעֹק, לִזְעֹק יוּכְָלוּ,



בְּלִי כָל קֶצֶב־שִׁיר,



וְלָבוֹא בְּרָב יְלָלוֹת, בְּרָב עֲצֻּמּוֹת מַה־מְּבֻלְבָּלוֹת,



פְּנֵי אֵשׁ חַלּוֹת, אֹטְמָה אֹזֶן, טְרוּפַת־דַּעַת אֵשׁ,



מְקַפֶּצֶת בָּאֲוִיר,



דּוֹלְגָה מַעְלָה, מַעְלָה, מַעְלָה,



אַדִּיר חֶפְצָהּ: עוֹד הַלַּיְלָה



טַפֵּס, עָלֹה, כִּמְנַצֵּחַ



שֶׁבֶת עַל יַד הַיָּרֵחַ,



פָּנָיו – פְּנֵי־הַשֵּׁש.



הָהּ הַצְּלִיל! צְלִיל! צְלִיל!



מַה־נּוֹאֲשָׁה בְּשׂוֹרַת־חִיל!



מַה־יִּתְלַבְּטוּ, גַם יִתְחַבְּטוּ פַעֲמוֹנִים לֹא־נֻחָמוּ,



מַה־יִּנְהָמוּ!



כַּמָּה יִשְׁפְּכוּ אֵימַת־יָהּ



אֶל חֵיק־לַיְלָה רוֹעֵד, זָע!



אַךְ הָאֹזֶן, הִיא יוֹדַעַת נֶאֱמָנָה,



עַל פִּי קוֹל־פַּעֲמוֹנִים עוֹמֵם



אוֹ מִתְרוֹמֵם,



מָה עֲצוּמָה, אוֹ מָה רָפָה הַסַּכָּנָה.



וְהָאֹזֶן, הִיא אוֹמֶרֶת,



תּוֹךְ מְהוּמוֹתָם



וְתַעֲצוּמוֹתָם,



הֲשׁוֹקַעַת הַלֶּהָבָה אִם גּוֹבֶרֶת,



לְפִי הַשְּׁקִיעָה וְהַגְּבוּרָה בְּזַעַם־הַפַּעֲמוֹנִים, זַעַם



נַהַם, נַהַם, נַהַם



לְפַעֲמוֹנִים: צְלִיל, צְלִיל, צְלִיל,



צְלִיל, צְלִיל, צְלִיל, צְלִיל, צְלִיל–



בָּאֲנָחָה וּבַצְּוָחָה שֶׁל פַּעֲמוֹנֵי־חִיל.




IV




שְׁמַע בְּקוֹנֵן פַּעֲמוֹנִים –



לְפַעֲמוֹנֵי־בַרְזֶל צְלִיל!



מַה־קִינָתָם תִּפְתַּח לְעוֹלַם־הוֹד־יְגוֹנִים



שַׁעַר מַאֲבִיל!



בְּדִמְמַת־הַלֵּיל הַמַּאֲפִיל



מַה־נִּרְעָדָה, תְקוּפֵי־מוֹרָא,



לְקוֹל אִיוּמָם, כֶּבֶד מָרָה־שְׁחוֹרָה.



כִּי כָל צְלִיל וּצְלִיל בֶּן־אוֹנָם,



פּוֹרֵץ מִן חֲלוּדַת־גְּרוֹנָם,



הוּא נְאָקָה.



וְהָעֵדָה – הָהּ הָעֵדָה! –



שֶׁבְּכִפָּתָם מִתְבּוֹדֵדָה,



וַאֲשֶׁר בְּיַד חֲזָקָה



תַּהְלֹם, תַּהְלֹם, תַּהְלֹם בְּקוֹל,



בְּלִי חֲדֹל,



כָּל־כַּךְ שָׂשָׂה הִיא לָגֹל



עַל לֵב־אָדָם אֶבֶן כְּבֵדָה, –



לֹא בְנֵי אִישׁ אוֹ אִשָּׁה הֵם,



גַּם לֹא חַיַּת־רִשְׁעָה הֵם,



לִילִין הֵמָּה, לִילִין.



מַלְכָּם הוּא שֶׁיַּהְלֹם־כֹּה,



שָׂשׂ לָגֹל, לָגֹל הַצְּלִילִין,



צְלִילֵי מִזְמוֹר שִׁיר־נִצְחוֹנִים –



בְּחָזְקָה מִן הַפַּעֲמוֹנִים



יַעֲלֵם־כֹּה!



וְלִבּוֹ, מוּצַף חֲמַת־שְׂשׂוֹנִים,



יִרְחַב לְהִמְנוֹן־הַפַּעֲמוֹנִים!



וְהוּא מְרַקֵּד, וְהוּא צֹוֵחַ



בְּשֶׁצֶף־קֶצֶב שִׁיר־מְנַצֵּחַ,



שִׁיר־מִסְתּוֹרִין, שִׁיר־יִסּוּרִין,



לְהִמְנוֹן שֶׁל הַפַּעֲמוֹנִים –



הַפַּעֲמוֹנִים;



לְקוֹל רְתוֹת הַפַּעֲמוֹנִים –



פַּעֲמוֹנִים, פַּעֲמוֹנִים –



לְקוֹל בְּכוֹת הַפַּעֲמוֹנִים;



בְּשֶׁצֶף־קֶצֶב שִׁיר־נִצְחוֹנִים



יַהְלֹם, יַהְלֹם בְּרָב אוֹנִים



שִׁיר־מִסְתּוֹרִין, שִׁיר־יִסּוּרִין,



לְקוֹל נְהֹם הַפַּעֲמוֹנִים,



לְקוֹל רְעֹם הַפַּעֲמוֹנִים,



לְקוֹל סְתֹם הַפַּעֲמוֹנִים



אֶת הַגּוֹלֵל: צְלִיל, צְלִיל, צְלִיל,



צְלִיל, צְלִיל, צְלִיל, צְלִיל, צְלִיל, צְלִיל, צְלִיל



לְקוֹל הַזְּעָקָה וְהַנְּאָקָה שֶׁל פַּעֲמוֹנֵי־חִיל.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21942