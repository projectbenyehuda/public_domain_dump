


	
	רִטְּטָה צִפּוֹר...
	



א


רִטְּטָה צִפּוֹר מִתּוֹךְ זְהַב־הַקָּמָה,



טָסָה כַּחֵץ לָהּ וַתָּשָׁר…



כִּשְׁבִילָהּ הַנִּמְתָּח, קַו־צְחוֹר בָּרָקִיעַ,



הוֹי, לָמָּה גַם דַּרְכִּי לֹא יָשָׁר?



טָבְלָה בַתְּכֵלֶת, הַקַּלָּה, הַתַּמָּה –



וַתִּשַּׁק אוֹר־יוֹמָהּ, וַתְּבָרֵךְ…



אֲנִי אַךְ לְבַדִּי, בֶּן־אָדָם מְקֻלָּל,



אֶת דַרְכִּי אֲשָׂרֵךְ.


ב


שִׁבֳּלֵי־קָמָּה מַזְהִירוֹת בְּטַלֶָּן –



וְאֵין הֵן חֲפֵצוֹת בְּיוֹתֵר…



בְּנַפְשִׁי חֲלוֹם־אוֹר, חֲלוֹם לֹא בָאָנִי.



לִי צַר – וְלַחֲלוֹמִי אֵין פּוֹתֵר.



הוֹמֶה לוֹ מַעְיָן, חֲשָׁאִי יְבַעְבַּע,



יְצַלְצֵל וּלְנַפְשׁוֹ יְצַחֵק…



וְאָנֹכִי מַעְיָנִי יְקַר־אוֹר אֲבַקֵּשׁ,



וּכְקָרְבִי – כֵּן יֵלֵךְ יִתְרַחֵק.



פִּרְחֵי־הַגַּיְא כֻּלָּם חַיִּים בִּדְמָמָה



חַיֵּיהֶם – לֹא נִשְׁמָע הֵד קוֹלָם…



וַאֲנִי בִשְׁאוֹן־כְּרָךְ שְׁבִיל דָּרַכְתִּי, לֹא שְׁבִילִי,



וְנַפְשִׁי לִי אָבְדָה לְעוֹלָם.


ג


אֵלְכָה הַיַּעֲרָה וַאֲבַקְּשָׁה שָׁם נַפְשִׁי



בְּרִשְׁתּוֹת הָאוֹר וְהַצְּלָלִים;



אַמְתִּיק שָׁם סוֹד עִם פִּטְרִיוֹת בָּאֵזוֹב,



אַקְשִׁיבָה לְלַחַשׁ הֶעָלִים.



אֶשְׁמַע מַה־יִּלְאַט הָרוּחַ נִשְׁכַָּחוֹת,



מַה־תִּקְסֹם עָב־כֶּסֶף מַזְהִירָה:



אוּלַי שָׁם עוֹד מִימֵי יַלְדוּת אֶת נַפְשִׁי



בְּעֶצֶם טָהֳרָתָהּ אַכִּירָה…


ד


בֵּין קָמַת־הַזָּהָב וְקִיר־שְׁחוֹר לַיַּעַר



פִּרְכְּסָה צִפֹּרֶת רוֹעֶדֶת…



בִּתְכֵלֶת חוֹגֶגֶת, כֵּן פִּרְכְּסָה נַפְשִׁי,



כְּפַרְפָּר, בִּכְפַר־הַמּוֹלֶדֶת.



לְנַצְנֵץ בָּאוֹר כַּצִּפֹּרֶת נִבְרָאָה,



לִפְרוֹחַ כְּשִׁבֹּלֶת־הַדָּגָן –



וּבְאַרְצוֹת־נוֹד הוּעַם זִיו תְּכֶלְתָּהּ עַל רֹאשָׁהּ,



וַיַּאֲפֵל תְּהוֹם בּשֶׁת וְיָגוֹן…


ה


בְּהֶסַּח־הַדַּעַת קָטַפְתִּי זִיוָנִית



וָאַשְׁלֵךְ בַדֶּרֶךְ הָרָחָב…



שָׁתַק מִסָּבִיב הַיַּעַר הַהוֹגֶה



מַחְשְׁבוֹת צְלָלָיו וּסְבָכָיו.



הָמָה בִי לִבִּי: הֲיָשׁוּב גִּבְעוֹלָהּ



שָׁלֵם הֱיוֹת כְּבָרִאשׁוֹנָה?



דּוּמָם עָמַדְתִּי לְיַד הַזִּיוָנִית,



מִתְיַחֵד עִם נַפְשִׁי וִיגוֹנָהּ.


נאות ז’פרסונויל, 1920






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21913