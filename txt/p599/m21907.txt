


	
	לַסַּהַר אֹדֶם דָּם
	






לַסַּהַר אֹדֶם־דָּם: זֶה בָא מִשְּׁמֵי אוּקְרַיְנָה…



עֲנָנוֹת חִוְּרוֹת־פָּנִים שֵׁשָׁן דּוֹם תִּקְרַעְנָה.



וְהָעוֹלָם נָם בִּזְרוֹעוֹת לֵיל־הָאוֹר שְׁנַת־תָּמִים…



אֵיכָה תָנוּם, עוֹלָם? אָב לִי בְאֶרֶץ דָּמִים!



וְעַל מִי, עֲנָנוֹת פְּנֵי־פַלָּצוּת, קְרַעְתֶּן שֵׁשׁ?



שָׁם אִמִּי נוּגָה – הַעוֹד אֵם לִי יֵשׁ?



הַס, קוֹל צְרָצַַר! בְּהִשָּׁבֵר לִבִּי תּוֹכִי:



אֲחוֹתִי בְגֹב אֲרָיוֹת – וְאֵין־אֱיָל אָנֹכִי…



הַכְּאֵב בְּלִבִּי, אִם זְאֵב־עָרֶב? עֵר הַכְּאֵב



לָעֶרֶב, וּבְכָל לַיְלָה יֵשְׁתְּ דַּם לִבִּי, יֵשְׁתְּ הַזְּאֵב.



אַבָּא! רְחַב מֵצַח אוֹר! כַּקַּרְדֹּם לִבִּי הָלָם! –



מִתְפַּלֵּץ לִבִּי, כִּי חֲלוֹם נוֹרָא חָלָם.



וְאִמִּי יִקְרַת־חַיַּי! שֶׁהְשְׁאַרְתִּי שָׁם פִּקָּדוֹן –



אֵיכָה הִשְׁאַרְתִּיהָ בְּאֶרֶץ־זָדוֹן?



וּבְגַן־פְּרָחֵינוּ מֻקַּף־מְרַצְּחִים עֲזַבְתִּיךָ,



אֲחוֹתִי פְּנִינַת־רוּחִי – וְנִסְלַח לְאָחִיךְ!…



אַיֵּכֶם עַתֶָּה, אוֹבְדַי? אַיֵּכֶם, כָּל מַחְמַדַּי? –



מִי יִתֵּן וְאֵדַע כִּי רִחְמַנִּי שַׁדַּי,



כִּי הִשְׁאִיר עוֹד בֵּית־אָב לִפְלֵיטָה וְצַוְּארֵי אֵם



לִבְכּוֹת עָלֶיהָ כָּל הַכְּאֵב חֲסַר נִיב וָשֵׁם…


ניו־יורק, ספטמבר 1919






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21907