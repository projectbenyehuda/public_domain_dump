


	
	בְּבֵית־הַכְּנֶסֶת שֶׁל הַקְּטַנִּים
	






בְּבֵית־הַכְּנֶסֶת שֶׁל הַקְּטַנִּים,



שָׁם נְעָרִים רַעֲנַנִּים



עוֹמְדִים, מְסַלְסְלִים בִּגְרוֹנָם



וּמִתְפַּלְּלִים לְקוֹנָם,



אֱלֹהֵי יִשְׂרָאֵל.



טַלִּיּוֹת קְטַנּוֹת עַל כִּתְפֵיהֶם,



סִדּוּרֵי־תְפִלָּה בְּתוֹךְ יְדֵיהֶם;



וְנַעַר נַעַר, כְּמִנְהַג אַבָּא,



עוֹנֶה “אָמֵן”, “יְהֵא שְׁמֵיה רַבָּא”,



עוֹנֶה “שְׁמַע יִשְׂרָאֵל”.



הַס מִלְּהַזְכִּיר דְּבָרִים בְּטֵלִים!



עִם הַתְּפִלָּה הֵמָּה גְדֵלִים



כְּעִם רְבִיבִים — קְטַנֵּי־דְשָׁאִים…



וְכַמָּה טְהוֹרִים, צַחִים, נָאִים



יַלְדֵי בְנֵי־ יִשְׂרָאֵל!



עִם הִגָּלוֹת תּוֹרָה קְטַנָּה,



תֶּחֱרַד נַפְשָׁם שַׁאֲנַנָּה:



אַשְׁרֵי יְדֵי אִישׁ בָּהּ מַחֲזִיקוֹת!



הָבוּ נַאֲצִיל לָהּ נְשִׁיקוֹת,



לְחֶמְדַּת עַם־ יִשְׂרָאֵל!



וּבִשְׁתִיקָה בַּמִּקְצוֹעַ



יַלְדָּה, יַלְדָּה — כְּבַת־שׁוֹעַ



שׁוֹלְחָה מַבָּט שֶׁל חֲנִינָה



אֶל הַנְּעָרִים מִן הַפִּנָּה,



מַבָּט בַּת־ יִשְׂרָאֵל.



הַס! בַּתּוֹרָה קוֹרֵא נַעַר,



עִבְרִי חִוֵּר, בָּר כַּסַּהַר,



כַּחוּגָא מְסַלְסֵל הוּא סִלְסוּלִים,



וְאַחֲרָיו — זִמְזוּם רַב שֶׁל עוּלִים,



שֶׁל עֲדַת־ יִשְׂרָאֵל…


1914.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21744