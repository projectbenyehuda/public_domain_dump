


	
	צִפּוֹר־אָדָם
	






צִפּוֹר־אָדָם, שֶׁבָּאַוִּיר,



עַל גַּן־הָעִיר,



אֶל בֵּין הַקֶּשֶׁת בֶּעָנָן תַּאֲבִיר, –



שֶׁמָּא תוּכַל אוֹתִי הַעֲבִיר



מֵעוֹלָם זֶה אֶל עוֹלָם־דְּבִיר?



שׁוּר: חָדַל גֶּשֶׁם. עוֹד מַבְהִיקוֹת



טִּפּוֹת־שְׁבוֹ



בַּגָּן עַל עָלִים, כְּמוֹ נְשִׁיקוֹת…



אַךְ לִי כְעַקְרַבִּים הֵן מְצִיקוֹת,



בְּהָעִיק עוֹלָם וְצַעַר בּוֹ.



הָעוֹלָם נַעֲשָׂה לִי שַׁבָּאִי



וּלְנַפְשִׁי – כְּלוּב,



אֲשֶׁר בּוֹ כוֹמְשָׁה הִיא בַחֲשָׁאִי…



עוֹד מְעַט וְשָׁכְחָה רֹן פְּלָאִי,



בְּיַלְדוּתָהּ שְָׁמְעָה מִפִּי כְרוּב; –



אַךְ כִּי רָאֲתָה אֵת שְׁבִילְךָ,



בַּתְּכֵלֶת שְׁבִיל,



חֵץ־זָהָב שֶׁל זִכְרוֹנוֹת פִּלְחָהּ,



כַּצִּפּוֹר נִנְעֲרָה, וּבְגִילְךָ



עַל דְּרוֹר מְרוֹמֵי־אוֹר, לָהּ גִיל.



שָׂאֶנָה! – וַדַּאי יֵשׁ לֵאלֹהַּ



רָם עוֹלַם־הוֹד,



שָׁם יֵשׁ עוֹד, יֵשׁ לִמְצוֹא מַרְגּוֹעַ:



לָשׁוּט בְּמֶרְחַב־יָהּ גָּבוֹהַּ



וְלִשְׁכֹּחַ תֵּבֵל, אֶרֶץ־נוֹד.



וּוַדַּאי יֵשׁ בְּמֶרְחַקִּים כְּחֻלים



אִי, עֵדֶן־אִי



בּוֹ עוֹד לֹא נֶחְקְרוּ הַגְּבוּלִים:



בֵּית כְּרוּבִים שָׁם, שֶׁהֵם גְּאוּלִים



מֵעוֹלָם זֶה – מִבֵּית־הַשְּׁבִי.



לְשָׁם כְּנָפֶיךָ פְּרוֹשׂ הַלְּבָנוֹת,



שָׂא נַפְשִׁי, שָׂא! –



כִּי פְצוּעָה הִיא, וּמְבַקְּשָׁה מָנוֹס –



וְטָבְלָה וְאָבְדָה, כִּכְנַף־רְנָנוֹת,



בַּשִּׁיר, בִּרְקִיעַ עוֹלָם־בָּא… –



וְאִם כָּלִיל נַפְשִׁי מִן הָעוֹלָם



לֹא תוּכַל צֵאת,



בֵּאין מָנוֹס מִן הַחַיִּים וְקוֹלָם;



וְאִם תּוֹכָה חוֹלָם, עִם שְׁאוֹלָם



עַד מָוֶת תְּאֻלַּץ הִיא לָשֹאֵת, –



לוּ רֶגַע אֶחָד אֵל יַרְאֶנָּה



אֶת נוֹף־ הַחֲלוֹם!…



וְכִי לְעוֹלָם זֶה תְּשִׁיבֶנָה,



וְשׁוּב לְגֵיהִנֹּם תּוֹרִידֶנָּה –



הִיא תוֹרִיד אִתָּה חֲזוֹן־הָרוֹם:



לְאָח אוֹבֵד, שֶׁכּמּוֹץ יְסֹעַר



בְּחֶשְׁכַּת – לֵיל,



בְּשִׁירָהּ תּוֹרִיד חֲזוֹן־הַזֹּהַר



שֶׁל נוֹף, שֶׁשַּׁעֲרוֹ הַמְּפֹאָר



הוּא קֶשֶת, תּוֹכָהּ מְגַחֵךְ אֵל.


אוקטובר, 1919






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21908