


	
	יֵשׁ מִלָּה...
	






יֵשׁ מִלָּה, חֶמְדָּה גְנוּזָה לִי,



דְּבַר־אֵל מְחַיִּי.



חִידָתִי וּפִתְרוֹנִי בָהּ,



וְאִם אֶפְתֹּר – דַּיִּי.



אַךְ מִלָּה זוֹ – בְּנִבְכֵי־לֵב!



בִּקַּשְׁתִּי דְלוֹתָה,



וָאַעַל לִי מַרְגָּלִיּוֹת,



אַךְ, הָהּ! לֹא אוֹתָהּ…



בְּנִבְכֵי־לֵב, בִּמְצוּלוֹת־יָם



כֹּה רַבִּים פְּנִינִים;



וְלָמָּה אֵין מְשַׂמְחִים לֵב



וְאֵין מַרְנִינִים?



לִי צַר עַל פְּנִינַת־גְּאֻלָּה זוֹ,



בַּת־תְּהוֹם חֲבוּיָה:



הַחַיִּים חוֹלְפִים – וְשִׁירַת־אֵל,



לֹא בָא גִלּוּיָהּ…


1912.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21685