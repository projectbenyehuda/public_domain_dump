


	
	עַל חַיַּי הָאוֹבְדִים
	




דְּבַר־מַה לִי פִתְאֹם סָח אוֹר־סַהַר עַל הַקִּיר:



עַל חַיַּי אוֹבְדִים – וְנִפְסַק חוּט־דִּבּוּרִי,



וָאֵשֶׁב מַרְעִיד, עַד לְהִתְעַלֵּף מַחֲוִיר,



בִּמְסִבְּכֶם, וַאֲמַרְתֶּם: “סַהֲרוּרִי”…



וּבְעוֹד הַכּוֹס בְּיָדִי – פֶּתַע זָעָה כֹה



וְנֶהְפְּכָה… כִּי לִי נִרְאוּ בְקֶצֶף כּוֹס־הַשֵּׁכָר



הַחַיִּים, אָבְדוּ לִי, בְצַחֲקָם בּוֹ



בָּאוֹר – וְאָנֹכִי הִתְמַהְמַהְתִּי כַאן וָאֵחָר!



כַּאן, תּוֹךְ בִּעְבּוּעֵי־צְחוֹר,



הִשְׁתַּטַּח כַּחֲלוֹם שְׁבִיל פִּרְחֵי־אוֹר מַבְהִיקִים



אַךְ רֶגַע; וּבְהֵעוֹרִי – שָׁבוּ חַיֵּי־שְׁחוֹר



וְכָתְלֵי־כְרָךְ מְעִיקִים…



וָאֵבְךְּ – וַיַּעְכֹּר הִלּוּלֵיכֶם מְרִי־הַכְּאֵב;



לֹא אִישׁ – כִּי יֶלֶד תּוֹעֶה יִבֵּב בֵּין הַחוֹמות…



אַךְ הַכֹּל עָבַר כְּבָר – וּבְמַרְתֵּף שֶׁל הַלֵּב



הַיְבָבָה אֶנְעַל, עִם הַחֲלוֹמוֹת.



וְעוֹד בַּלֵּילוֹת עַל מִשְׁכָּבִי מִנִּי רוֹם,



יָדַעְתִי, שְׁבִיל־שׁוֹשַׁנִּים לִי בְלִי־הֶרֶף יָאִיר



וְקָרָא לִי… אַךְ גֶּדֶר־שְׁחוֹר חוֹצֶצֶת דֹּם



בֵּינִי וּבֵין הַשְּׁבִיל הַבָּהִיר…


ניו־יורק, 1912.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21682