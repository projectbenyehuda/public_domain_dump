


	
	כְּבָר עָבַר יוֹם.../ (מִשִׁירֵי לוֹנְגְפֶלוֹ)
	




כְּבָר עָבַר יוֹם, וְהַחשֶׁךְ

מִכְּנַף־הַלַּיְלָה רַד,

כְּנוֹצַת־נֶשֶׁר תִּצְנַח,

מִדֵּי טוּסוֹ, אַט.



מֵרָחוֹק אוֹרוֹת־כְּפָר נִרְאִים

מִבַּעַד לַגֶּשֶׁם וְלָאֵד,

וְלִי צַעַר בָּא, מֵעָלָיו

הַלֵּב לֹא יוּכַל יֵט.





מִין צַעַר עִם גַּעְגוּעִים,

שֶׁאֵינָם כְּאֵב, כִּי הֵד

שֶׁל יָגוֹן, לֹא יִדְמוּ לוֹ בִלְתִּי

כִדְמוֹת לְגֶשֶׁם אֵד.





בּוֹא, קְרָא שִׁיר־מָה בְּאָזְנַי,

שִׁיר־לֵב שֶׁכֻּלוֹ תֹם,

שֶׁיָּנַח לְנַפְשִׁי מֵרָגְזָהּ

וִיגָרֵשׁ דַּאֲגוֹת־יוֹם.





לֹא שִׁיר לִגְדוֹלֵי־פִיּוּט,

לְאַדִּירֵי עוֹלַם־הוֹד,

הֵד פַּעֲמֵיהֶם יַעַן

בְּאוּלַמֵּי־נֵצַח עוֹד.





כִּנְגִינוֹת־קְרָב, כַּבִּירוֹת

מַחְשְׁבוֹתָם אוֹמְרוֹת עֲמַל

הַחַיִּים וּשְׁקִידָה אֵין־סוֹפִית;

וְלִבִּי לִמְנוּחָה יְחַל.





קְרָא דִבְרֵי פַיְטָן עָנָו,

שִׁירָיו זִנְּקוּ מִן הַלֵּב

כִּרְבִיבִים מִן עַנְנֵי־קַיִץ,

כְּמֵעַיִן – דִּמְעוֹת־כְּאֵב.





שֶׁבְּחוֹל יְמֵי־מְלָאכָה אֲרֻכִּים,

וּבְלֵילוֹת לְלֹא־שְׁנָת,

בְּנַפְשׁוֹ שָׁמַע תָּמִיד –

קוֹל־אֵל – נְגִינוֹת־רָז.





יֵשׁ לְאֵל שִׁיר כָּזֶה לְהַרְגִיעַ

דֹּפֶק־רָגְזוֹ שֶׁל לֵב רָע;

וִיהִי כְלַחַשׁ־בְּרָכָה,

שֶׁאַחֲרֵי תְפִילָה בָא.





קְרָא אֵפוֹא מִסֵּפֶר הַגָּנוּז

הַשִּׁיר אָהַבְתְּ מְאֹד,

וִיהִי לִיפִי חֲרוּזָיו

יְפִי קוֹלְךָ נוֹסָף עוֹד.





וִיהִי מְלוֹא הַלַּיְלָה נְגִינָה,

וְקִפְּלוּ דַאֲגוֹת־יוֹם

אָהֳלֵיהֶן, כָּעַרְבִיאִים, וְחָמְקוּ

לְדַרְכָּן, כְּמֹהֶם, דֹּם.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49769