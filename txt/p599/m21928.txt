


	
	דּוֹהֲרוֹת רַעֲמוֹת־צְחוֹר...
	






דּוֹהֲרוֹת רַעֲמוֹת־צְחוֹר, מִתְקָרְבוֹת אֶל חוֹף לַיִל שָׁחוֹר:



צִירִים הֵם, מַלְאֲכֵי עוֹלָם מְאֹד נַעֲלֶה –



וְדָבָר בְּפִיהֶם… אַךְ עִוֵּר וְחֵרֵש הַלַּיְלָה.



מְלַחֲכִים חוֹף צִירִים קַלִּים בִּיבָבָה וְנִרְתָּעִים לְאָחוֹר;



וְנִתָּז אֶל־עָל קֶצֶף פְּנִינִי, אֵין־נִיב, דַּק וְצָחוֹר…



עַד בּוֹשׁ בָּם אַבִּיטָה: מַה־דְּבָרָם? – אֶתְפַּלְּאָה.



לְבָדָד עִם קוֹלוֹת בַּחֹשֶׁךְ, יְחִידִי אֲטַיְּלָה, –



מַר־לֵב, בֵּין סַגְרִירֵי־הַתְּמֹול וּמוֹרָאֵי־הַמָּחָר.



רֶגַע כַּבָּרָק לִי הִבְרִיק, בְּעָמְדִי עַל חוֹף זֶה:



כְּלוּם לֹא הַנֵּצַח הוּא זֶה, הָאֵין־סוֹף – זֶה?



וְאָנוּ – כִּילָדִים מְשַׂחֲקִים עַל חוֹפָיו הִנֵּנוּ…



וְגַעֲרַת־הַיָּם בְּאָזְנֵינוּ דוֹרֶשֶׁת אֶת מִדְרַשׁ־הַפְּלִיאָה



רַב הַפִּתְרוֹנִים וְהָרְמָזִים – הַאֵין הִיא הַקְּרִיאָה,



שֶׁהָעוֹלָם־הַבָּא יִקְרָאֵנוּ?…


ארווירן, יוני 1925.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21928