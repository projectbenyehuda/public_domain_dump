


	
	נִימִים נִמְתָּחוֹת
	




I



מִדְבָּר הֵן פָּרַח! –



לִבִּי, הִתְחַדֵּשׁ בִּן־לַיְלָה, שׁוּב יָשִׂישׂ! –



פַּרְדֵּס – הַחַיִּים,



רוֹחֲצִים עִנְבֵיהֶם הַבְּהִירִים בֶּעָסִיס.



הוּסַר הַמָּסָךְ,



רָחֲקוּ עַרְפְּלֵי־צַלְמָוֶת, רָחָקוּ:



אֲנִי לֹא יָדַעְתִּי –



וְשָׁמַי מֵאָז וּמֵעוֹלָם צָחָקוּ…


II


בֵּיתָה הַכַּלָּה



עוֹד רוֹכֵב אֲנִי – וְאַחֲרַי שָׂטָן מְרַקֵּד:



"יָצָא הֶעָנִי



אשֶׁר־עֲדָשָׁה בַּשָּׂדֶה לְלַקֵּט"…



בָּאתִי בֵית־אִמָּהּ –



נִשְׁאַר אֲחוֹרֵי דַלְתוֹתָיו הַשָּׂטָן:



נִחַת מִטֹּהַר־



עֵינֵי־יַלְדָּתִי, מִשַּׁלְוַת־מַבָּטָן…


III


תְּכֵלֶת־כּוֹתֶרֶת



עַל הָעֲשָׂשִׁית. אוֹר בְּרָכָה רוֹעֶדֶת…



בְּמַלְכוּת־הַדְּמָמָה



נֶפֶשׁ אֶל נֶפֶשׁ מַעֲדַנּוֹת צוֹעֶדֶת.



נִימִים נִמְתָּחוֹת,



נִימֵי־הַפָּז, מֵהֶן עוֹלָם יִוָּצֵר… –



עָמֹק הַלַּיְלָה.



מְחַכֶּה עֲדַיִן הַשָּׂטָן בֶּחָצֵר.


IV


"וְהָיָה כִי תָבוֹא



אוֹתָהּ שֶׁאֵחֲרָה – וְלָּה לֹא נֶעְגַנְתָּ,



וְכִתְרָה כִּי תִתְבַּע –



בֵּית־הַחִסָּכוֹן הַכֶּתֶר מִשְׁכַּנְתָּ"…



בְּרֶטֶט־הַצְּבִיָּה



דּוּמָם יַלְדָּתִי עָלַי מִתְרַפָּקֶת.



בְּאוֹרוֹת־הַתְּכֵלֶת



נַפְשִׁי מְפַרְפְּרָה אַף נֶאֱבֶקֶת…


V


נַחְשׁוֹל שֶׁל אַהֲבָה



זָרַם מֵעֵינֵי־הַתֹּם הַנִּלְבָּבוֹת:



רֹאשִׁי הִפְקַרְתִּי



לְאוֹתוֹ הַנַּחְשׁוֹל וּלְאוֹתָן הַבָּבוֹת…



זָלַף אוֹר־נַפְשָׁהּ,



אַף אֶצְבְּעוֹתֶיהָ הַחַמּוֹת נָטָפוּ…



דִּשְׁאֵי־אֲבִיבִי



בְּטַלְלֵי אוֹרוֹת־עֵינֶיהָ נִשְׁטָפוּ.


VI


הָיָה הַלַּיְלָה



עֵר עֲדֵי סוֹף הָאַשְׁמוֹרָה הַשְּׁלִישִׁית;



הָגְתָה הַדְּמָמָה



שִׁירַת־עַד, שִׁירַת־הַיִּחוּד הַחֲרִישִׁית.



בְּהָנֵץ הַשַּׁחַר



“שָׁלוֹם” אָמַרְתִּי לִנְעוּרַי הַיְתוֹמִים…



אוֹתָהּ שֶׁאֵחֲרָה



בֵּרְכָה אֶת דַּרְכִּי הַיָּשָׁר מִמְּרוֹמִים…


VII


זָרַח הָאשֶׁר –



כַּדּוּר־אַרְגָּמָן – מִנִּבְכֵי־הַיַּעַר;



הִשְׁאִיר מֵאַחֲרָיו



שְׁחוֹר־תַּעֲלוּמוֹת וּמַאֲפֵל־צַעַר.



גָּלוּי קָדִימָה



דֶּרֶךְ הַחַיִּים וּפְרִיחַת־עוֹלָמִים…



שְׁטוּחִים לַזּוֹרְעִים,



דּוֹמְמִים קַרְקְעוֹת־בְּרָכָה וּתְלָמִים.


1911.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21680