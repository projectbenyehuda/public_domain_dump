


	
	אֲבִיבִית
	






שָׁטִים הֶעָבִים בַּחֲלַל עוֹלָם צָעִיר,



עַל תְּכֵלֶת־הָאָבִיב הָרַכָּה יַאְפִּילוּ;



אַךְ בְּאוֹר זְהַב הַחַמָּה וּבְרוּחַ־הָאָבִיב –



יִמּוֹגוּ, יִנְהָרוּ, יָגִילוּ…



גַּם תְּכֵלֶת רְקִיעִי בְנַפְשִׁי נֶחְשָׂפָה,



זוֹ תְּכֵלֶת – עֵין־זָר בָּהּ לֹא שָׁלְטָה, וְלֹא עֵינִי:



בָּהּ הוֹלְכִים הֶעָבִים בַּלָּאט וּמִתְפַּזְּרִים, –



בְּרִית־שָׁלוֹם מִתְחַדְּשָׁה בֵין שְׁמֵי־אֵל וּבֵינִי…


1914.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21696