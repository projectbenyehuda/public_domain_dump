


	
	בַּכְּרַָךְ
	



א


אָנֹכִי בֶן אֶרֶץ אַחֶרֶת,



בָּהּ פְּרִיחַת עוֹלָמִים וְשִׁיר;



אַךְ סָגְרוּ עָלַי שְׁמֵי־עוֹפֶרֶת,



וּשְׁאוֹנָהּ וַאֲבָקָהּ שֶׁל עִיר.



בְּהָמוֹן שֶׁל כְּרָךְ יֵש גַּם זִמְרָה,



וְיֵשׁ נוֹי בְּאוֹר לֵילוֹתָיו גַּם הֵם:



אֲנִי אַךְ בּוֹ עוֹבֵר בְּלִי אִמְרָה,



וְלִבִּי שָׁבוּר כְּאֵב חֲסַר־שֵׁם…


ב


לֹא יָשׁוּב לֵב, אַחֲרֵי הֶעֱלָה



חֲלוּדָה, הֱיוֹת מֵאִיר־תָּם;



וּכְעִיר הַחַיִּים וְהַחֶלְאָה



בּוֹ דָבְקוּ, לֹא יִשְׁטֹף הַיָּם.



יֵשׁ גְּאֻלָּה בִיסּוּרִים לַכֵּעוּר,



וְלַחֶלְאָה – בַּשִּׁירָה יֵשׁ פְּדוּת:



לִי חֲלוּדָה בְלֵּב חִדְלַת־תֵּאוּר,



לִי זְוָעָה בַלֵּב חַסְרַת־דְּמוּת…


ינואר, 1921.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21917