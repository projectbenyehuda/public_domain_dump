


	
	מִשִׁירֵי הַזְּמָן
	







א


כִּי הַבֹּקֶר קַמְתִּי עָלֵז



וָאֲשׁוֹרֵר בְּשִׂמְחָה,



רוּחַ בָּא בַחַלּוֹן, סָח לִי:



"הֲשָׁכַחְתָּ אִמְּךָ?



"בָּא אֲנִי מִשּׁוּט בְּמֶרְחַק



רַחֲבֵי־אוּקְרַיְנָה:



שָׁם מַפְרִיחִים שְׂדוֹת־הַבְּרָכָה



עַתָּה רוֹשׁ וְלַעֲנָה.



"וְהָרַעַב רְזֵה־הַפָּנִים



אַט בַּחַלּוֹן דּוֹפֵק,



וּבַחֲלַל כָּל בַּיִת מָוֶת



כַּף שֶׁל שֶׁלֶד סוֹפֵק"…


ב






אִי, עֲרוּגוֹת־פְּרָחִים, פְּרָחַי!



נוּגוֹת אַתֶּן, נוּגוֹת…



מִמֶּרְחַקִּים אֶרְאֶה אֶתְכֶן,



סְבִיב בֵּית אֵם עֲרוּגוֹת.



תּוֹךְ הַגִּנָּה הָאֲבֵלָה



דֹּם, בְּלִי טַל, תִּגְוַעְנָה,



בְּתוֹךְ הַחַוָּה, פִּנַּת יִקְרַת



רַחֲבֵי־אוּקְרַיְנָה.





אִי, עֲרוּגוֹת, עֲרוּגוֹתַי!



מַה־לָּכֶן, חֲבִיבוֹת?



מַה־לָּכֶן, שִׁמְשׁוֹנִיּוֹתַי,



שֶׁבָּאוֹר מַזְהִיבוֹת?





לָמָּה רֹאשְׁכֶן כָּפוּף כָּכָה,



כִּבְלִי אוֹנִים תָּלוּי?



הַאִם אוֹרֵב לָכֶן אָסוֹן,



אִם כְּבָר בָּא בְגָלוּי?





רוּחַ נָשְׁבָה, וְשִׁמְשׁוֹנִית



עָנְתָה לִי וְאָמְרָה:



"בַּעֲלַת־הַבַּיִת אִמְּךָ,



הִיא עָלֵינוּ שָׁמְרָה.





"כְּאֵם אוֹהֶבֶת לָנוּ הָיְתָה,



נִכְּשָׁה הָעֲרוּגוֹת



אַף הִשְׁקָתַן בְּיָדֶיהָ



נִקְשׁוֹת, וְאִם עֲנֻגּוֹת.





"עַתָּה הִיא, זֶה כַּמָּה יָמִים,



שׁוֹכְבָה בַּיִת, חוֹלָה;



אָפֵס לֶחֶם, מִן הַבַּיִת



צֵאת לֹא עוֹד יְכוֹלָה…





"וְשִׁמְשׁוֹנִית אַחַת אָרְבָה



עַל חַלּוֹנוֹת־אִמְּךָ,



שָׁמְעָה אוֹתָהּ בּוֹכָה חֶרֶשׁ



וּמְשׂוֹחַחַת עִמְּךָ;



"מְשׂוֹחַחַת — וְנִפְרֶדֶת



חֶרֶשׁ מִן הָעוֹלָם…



עַל־כֵּן שָׁחֲחוּ הַפְּרָחִים,



וְלֹא עוֹד נִשְׁמַע קוֹלָם"…


ג






הוֹי, שִׁמְשׁוֹנִית, שִׁמְשׁוֹנִיתִי!



בָּרְכִי אִמִּי בַּעֲדִי.



אִמְרִי לָהּ: כִּכְלוֹתָהּ הִיא שָׁם —



אֶכְלֶה פֹה לְבַדִּי.





לוּ הָיִיתִי צִפּוֹר־כָּנָף,



הֵן אֵלֶיהָ עַפְתִּי



עַל מְשִׁי־לֶחְיָהּ, בְּלֹא עֵת קֻמְּטָה,



דִּמְעוֹת־דָּם הִטַּפְתִּי,





וְאָמַרְתִּי לָהּ: קְחִי חַיַּי,



תַּמָּה וַעֲדִינָה?



נוֹתְנָה תָּמִיד לְלֹא־תַּשְׁלוּם —



עַתָּה פַּעַם קְחִי־נָא!…





הוֹי, שִׁמְשׁוֹנִית, שִׁמְשׁוֹנִיתִי!



בָּרְכִי אִמִּי בַעֲדִי.



אִמְרִי לָהּ: כְּגָוְעָה הִיא שָׁם —



אֶגְוַע פֹּה לְבַדִּי.


יוני, 1918.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21768