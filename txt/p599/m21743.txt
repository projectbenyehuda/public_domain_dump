


	
	הַחַלּוֹן שֶׁעֻמַּם
	







I




בְּעַד וִילוֹן־חוֹרַי בְּחַלּוֹנִי הַיּוֹם,



עֵין תְּכֵלֶת־אוֹר, בֹּקֶר־הָאָבִיב



זַךְ נִשְׁקַף מֵרוֹם,



בְּעַד כֶּסֶף־עֲבִיבִים, כֹּה רַךְ וְכֹה חָבִיב;



וַיִּרְמֹז לִי: רַב לְךָ נוּם!



קוּמָה, קוּם!



וְכָמוֹנִי, הַצַּח,



צֵא שַׂחֵק וּשְׂמַח



בִּנְעוּרֶיךָ — הַקַּלִּים כַּחֲלוֹמוֹת אֲבִיבִיִים,



זִיוִיִים…


*


וְשִׁכּוֹר מֵאוֹרִים



וְצִפְצוּפִים הַקּוֹרְאִים,



שׁוּב עֵינַי אֲחוּזוֹת־הַשֵּׁנָה עָצַמְתִּי



לְרֶגַע — וְנוּמַת־הַבֹּקֶר לִי עָרְבָה,



וְחֲלוֹם אוֹר־נְצָחִים חָלַמְתִּי;



וְכִי נִפְקְחוּ בְעוֹד שָׁעָה קַלָּה — וַיְהִי לִי כְמוֹ קַמְתִּי



לְיוֹם שֶׁל מָשִׁיחַ: לַלֵּב גְּאֻלָּה קָרְבָה…



בִּקְפִיצָה עָזַבְתִּי מִשְׁכָּבִי, בְּכִתְמֵי־אוֹר נָקוּד;



בִּרְצוּעוֹת שֶׁל אוֹר חַדְרִי עָקוּד!



כְּמוֹ תֵיבָה בְחַבְלֵי־הַזָּהָב אֲחוּזָה,



לַדֶּרֶךְ אֲרוּזָה…



וְהַוִּילוֹן זָע חֶרֶשׁ בָּרוּחַ, כִּמְזָרֵז:



הַתֵּיבָה חֲבוּשָׁה — וְהֵיכַן הַמְּשָׁרֵת?



אֵין צֹרֶךְ בִּמְשָׁרְתִים…שָׁם עוֹמְדִים וּמְצִיצִים



בַּחוּץ כְּרוּבֵי־שֶׁמֶשׁ, וּמְחַכִּים:



עוֹד מְעַט וְקָם נֵס — וּבָאוֹר וּבַצְּוִיצִים



חִישׁ־קַל יִשְּׂאוּ נָוִי וְכָל־בּוֹ לַמֶּרְחַקִּים,



לַמֶּרְחַקִּים הַנָּאוִים, הַזַּכִּים…


II




גָּמַעְתִּי כּוֹס קָפֶה,



קָרָאתִי בַחֲטִיפָה עִתּוֹנִי…



הַבֹּקֶר עוֹד יָפֶה.



לֹא אֵדַע, אֵי־מִזֶּה בָא לִי יְגוֹנִי



כֹּה פִּתְאֹם הַיּוֹם,



וּמַדּוּעַ כֹּה עֻמַּם חַלּוֹנִי.



זֶה עַתָּה זַךְ נִשְׁקַף מֵרֹום



בֹּקֶר־הָאָבִיב בְּכָל שְׂשׂוֹן־זָהֳרוֹ,



בְּכָל יְקַר־טָהֳרוֹ,



אֶתְמְהָה, אֵי־מִזֶּה בָא לִי יְגוֹנִי



כֹּה פִּתְאֹם הַיּוֹם,



וּמַדּוּעַ כֹּה עֻמַּם חַלּוֹנִי…



*



עִתּוֹנִי מִלַּיְלָה לִי גִלָּה סוֹד כָּמוּס



וְנוֹרָא, בְּזִיו אוֹר־הַבֹּקֶר לֹא רָמוּז:



"עִם שַׁחַר הַבֹּקֶר אִישׁ יָמוּת,



אִישׁ חִיֵּב אֶת רֹאשׁוֹ בַּדִּין"…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21743