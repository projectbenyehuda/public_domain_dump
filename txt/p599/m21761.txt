


	
	גֶשֶׁם זִיו
	






בְּיוֹם שֶׁל זִיו מְעֻנָּן, טֶרֶם



דֹּם יֵאָרְגוּ רְבִיבֵי־אָבִיב,



עוֹמְדִים הַפַּרְדֵּסִים, מְלֵאִים



עֶצֶב צָעִיר, עֶצֶב חָבִיב;



עַל כָּל דֶּשֶׁא, בְּקֵן כָּל צִפּוֹר —



מָרָה־שְׁחוֹרָה מְתֻקָּה סָבִיב.



מִן הַבֹּקֶר — שְׁמֵי עֲרָפֶל,



וּפְנֵי שֶׁמֶשׁ אֵינָם נִרְאִים.



עָגְמָה אֶרֶץ לוֹ, כְּיַלְדָּה



עַל גְּבוּל יַלְדוּת, תּוֹר הַשִּׁירִים,



נַפְשָׁהּ בָּהּ הֲרַת חֲלוֹמוֹת



עִם גַּעְגּוּעֵי־נֹעַר טְמִירִים.



רֶגַע — הוּאַר הָעֲרָפֶל,



צָהֲלוּ וְהוֹחִילוּ דְשָׁאִים



בְּאֵמוּן יַלְדּות; וּמִשְׁנֵהוּ —



שָׁבוּ שָׁחֲרוּ שָׁמָיִם.



חָלַף רְתֵת בְּעִשְׂבֵי־גְבָעוֹת,



תָּאֳמֵי־גְבָעוֹת — כַּשָּׁדָיִם.



וְשׁוּב זְהַב־אוֹר, וְשׁוּב שְׁחוֹר־מִשְׁנֶה



לְכָל הַבְּרִיאָה. בְּכַר־הַדֶּשֶׁא



צְלָלִים נִכְפְּלוּ, כְּמַרְבַד



קְטִיפַת־שְׁחוֹר עַל יֶרֶק־מֶשִׁי.



נֵטֶף דָּלָף…וְעוֹד הַבְּרִיאָה



שׁוֹתְקָה, תּוֹהָה: הַאֵין יֶשַׁע?



רֶגַע אֶחָד עוֹד תִּתְאַפֵּק.



פֶּתַע — בְּכִי לְיַלְדָּה־נַעֲרָה



שֶׁאָהָבָה וְהִיא לֹא תֵדַע:



צַעַר־אַהֲבָה רִאשׁוֹן — צַעֲרָהּ,



וּכְבָר מֵאֲחוֹרֵי כָתְלָהּ



מְחַכֶּה סַעַר־קֵיצָהּ, סַעֲרָהּ…



וְנִמְתְּחוּ מְלוֹא־עוֹלַם רְבִיבִים,



וְסֹרָגוּ צִנּוֹרוֹתָם.



וְעַל עֲשָׂבִים יְפַזֵּזוּ



וְעַל אִילָנוֹת מַטֵּי כוֹסָם,



כּוסוֹת־צִצִּים — כַּתִּינוֹקוֹת,



אוֹתָם רוֹחֲצוֹת אִמּוֹתָם.



וְאִוְּשָׁה בָאֲוִיר כֹּה רַכָּה —



אִוְשַׁת־בְּכִי, הֲמִי־גַעְגּוּעִים.



יַלְדָּה־נַעֲרָה בּוֹכָה חֶרֶשׁ.



וְעַל דֶּשֶׁא מְחוֹל בַּעְבּוּעִים:



בּוֹכָה הִיא וְיוֹצֵאת בְּמָחוֹל



בַּנַּעְנוּעִים, בַּזַּעְזוּעִים…



עַד יִקָּרַע הָעֲרָפֶל



וְיִגָּלֶה שִׁמְשָׁהּ־פּוֹדָהּ…



וְנִמְשְׁכָה אֵלָיו הָאָרֶץ,



כְּהִמָּשֵׁךְ אֱלֵי דוֹדָהּ



לְגַלּוֹת לוֹ, כִי תּוֹסֵס קִרְבָּהּ —



כְּיַיִן צָעִיר, מָתוֹק — סוֹדָהּ.



וְכִי צְחוֹק־אוֹר יְצַחֵק שֶׁמֶשׁ —



עוֹד יֵאָרְגוּ רְבִיבֵי־אָבִיב,



וְהָיָה מְלוֹא הַפַּרְדֵּס עֵרֶב



גִּיל עִם יָגוֹן צָעִיר, חָבִיב;



עַל כָּל עָלֶה, עַל כָּל עֵשֶׁב —



אוֹר וָדֶמַע סָבִיב, סָבִיב…


זיו, 1917.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21761