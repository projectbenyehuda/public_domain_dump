


	
	סֵירֵינָדָה
	




שְׁלוֹם עַרְבַּיִם לָךְ, יוֹנָתִי!

מִנִּי שְׂפַת הַנָּהָר בָּאתִי,

שָׁם שָׁאַפְתִּי רוּחַ שְׁפָיִם…

צוֹד צָדַנִי – וּבֶחָיִל

סוֹד תַּעֲלֻמוֹת זֶה הַלָּיִל

הַמִּשְׁתַּפֵּךְ מֵאַפְסָיִם!

צוֹד צָדַתְנִי שִׁפְעַת קְסָמָיו,

כֶּסֶף סַהֲרוֹ, תְּכֵלֶת שָׁמָיו,

לַחַשׁ קָדְשׁוֹ – אַף נִפְעַמְתִּי:

רָזִי לִי!.. אַךְ מִמֶּרְחַקִּים

אֶנְקַת אַסִּיר בַּמַּחְשַׁכִּים…

שְׁלוֹם עַרְבַּיִם לָךְ, יָפָתִי!

מִנִּי שְׂפַת הַנָּהָר בָּאתִי –

מָלֵא הוֹד כָּמוֹךְ, הוֹד לָיִל:

אֶת תַּעֲנֻגָיו רַק יוֹדֵעַ

זֶה הַמַּרְגִּישׁ אֶנְקוֹת רֵעַ

הַמִּתְגָּעֲשׁוֹת בֶּחָיִל…
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4366