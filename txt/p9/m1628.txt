


	
	טֶרֶם אָבִיב
	




טֶרֶם אָבִיב… אֶת הַלְּבָנִים

אַט תָּסִיר הָאֲדָמָה,

וְיֵרָאוּ הַנִּצָּנִים,

הַמְבֻלָּקִים פֹּה וְשָׁמָּה.

גַּם אֶת מֵצַח הָעוֹפֶרֶת

אַט יָסִירוּ הַשָּׁמַיִם;

רוּחַ עֶדְנָה צַחָה חֶרֶשׁ

תֵּעוֹר, תַּתִּיר הַכְּנָפַיִם.

וְחוֹדֶרֶת אֶל לִבָּתִי

וְעוֹבֶרֶת פַּז כִּנּוֹרָהּ,

הַמַּרְעִידָה אֶת שִׁירָתִי

אֲשֶׁר תָּקֵר אֶת מִזְמוֹרָהּ…
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1628