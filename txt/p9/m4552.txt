


	
	יש רגעים: רחבי שדה
	



יש רגעים: רחבי שדה / א"נ גנסין

1

(על-פי המרלינג)




יֵשׁ רְגָעִים: רַחֲבֵי שָׂדֶה



פִּתְאֹם אִלְּמִים יִשְׂתָּרֵעוּ,



וּכְמוֹ תַּחַת נֵטֶל כָּבֵד



עֵץ וּסְבָךְ לֹא יִתְנוֹעֵעוּ.


  


הָעֲיָנוֹת נֶאֱלָמוֹת,



לֹא יִתְלַחֲשׁוּ הַדְּשָׁאִים



אַךְ לֹא גִלּוּ עוֹד אֶת סוֹדָם



הָעֲנָנִים הַנִּשָּׂאִים.


  


וּבִדְמָמָה וּבַחֲרָדָה



נֵלֵךְ לִקְרַאת מַעֲשֵׂי נִסִּים; –



סַעַר, סַעַר יָבוֹא מַהֵר



אוֹ הַלְּבָבוֹת יֻכּוּ רְסִיסִים.







מתוך “מולדת”, תשרי תרע"ד  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4552