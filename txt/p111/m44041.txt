


	
	קנין המולדת
	



במה מולדת נקנית?

בכסף? בכסף לא יתקשר האדם במולדת. אמנם הכסף קונה את הכל, אבל מה שנקנה רק בכסף,אפשר שגם יימכר בכסף.

קנין המולדת דורש שקנינה יהא קנין עולם, שכל הכספים שבעולם לא יזיזוהו ולא ישמיטוהו מידי בעליו.

קנין המולדת דורש אהבה שמגיעה עד מסירות נפש.

אם העם מרגיש בלבו ובנפשו, כי הוא קשור אל המולדת, כי הוא
נכון להגן עליה בכל כוחותיו הרוחניים והגשמיים, אז תהא המולדת קנויה לו
ויוכל לומר: פה אשב כי אויתיה.

לא אכחד, כי מלפנים היה הרהור של ספק עולה על לבי: אנחנו
בני עם נודד זה אלפים שנה, שכמה פעמים החלפנו ארץ בארץ, על ידי גרושים
תמידיים, האפשר שאנחנו עכשיו נתקשר למולדתנו העתיקה-החדשה בקשר אמיץ עד
מסירת נפש? מאַין נקח את הכוח המוסרי הזה?

אבל כשנזכרתי ב“בהסתדרות השומרים”, זו ההסתדרות שקבלה עליה
ברצון את החובה לשמור על המולדת במסירות נפש ממש, ובמשך עשרים וחמש שנה היא
עומדת על משמרתה בצורות שונות ואינה נרתעת מפני רובי רוצחים ופגיוניהם, אז
הספק גז וחולף. יש בלב ישראל אהבה למולדת והיא נקנית לו במסירות נפש קנין
עולם.

לפני עשרים שנה יצא לאור ספר “יזכור” על חללי השומרים
והפועלים העברים. מאז עוד רבו מספר החללים. הוי כמה רבו! וההסתדרות המשיכה
את עבודתה כאילו לא קרה דבר. אהבת המולדת מכריעה נגד הכל. גם את רובי
הרוצחים ופגיוני השודדים.

ובלבי מתגברת האמונה, כי לא רק בלב יחידי סגולה, תקנן אהבה
כזו למולדת, אלא בלב כל עם ישראל כי רוחם הלא נובעת ממקור נשמת האומה ואליה
תשוב לחזק את לבה ולהלהיבה באהבת המולדת אהבת עולמים עד מסירות נפש.

“דבר” תשרי תרצ"ג










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44041