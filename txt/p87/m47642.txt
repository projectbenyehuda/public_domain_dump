


	
	מיתת מרים ואהרן ומשׁה
	





א. מיתת מרים והסתלקות1 הבאר

“ויבאו בני ישראל, כל העדה מדבר צין” וכו' “ותמת שם מרים”2 וכו' – ר' יהודה אמר:

למה נסמכה פרשת פרה אדֻמה למיתת מרים? אלא כיון שנעשה דין באותה פרה3, בכדי לטהר את הטמאים, נעשה דין במרים ונסתלקה4 מן העולם. כיון שנסתלקה מרים, נסתלק גם כן אותו באר, שהיה הולך בזכותה עם ישראל במדבר.

(חקת קפא ע"ב).



ב. מיתת אהרן

“ויעש משה כאשר צוה ה', ויעלו אל הֹר ההר לעיני כל העדה, ויפשט משה את אהרן את בגדיו”5 וכו' – אמאי6 “לעיני כל העדה”? אלא משום שאהרן היה חביב על העם יותר מכלם, ויָרֵא משה, שמא יאמרו, שהומת על ידי משה.

ומשה משך את אהרן בדברים, עד שעלה אל ההר. וכל ישראל היו רואים בשעה שהפשיט משה את מלבושיו של אהרן והלבישם את אלעזר.

מאי טעמא משה פשט את בגדיו? אלא משה הלבישם את אהרן בשעה שעלה לכהונה7, הדא הוא דכתיב: “וילבש אותו את המעיל”8 וכו'. השתא משה הפשיט מעליו מה שנתן לו והקדוש ברוך הוא הפשיט ממנו מה שנתן לו. משה הסיר לבר9
והקדוש ברוך הוא – לגו10 ושניהם הפשיטו את אהרן מכל אשר היה לו. והקדוש ברוך הוא לא
הפשיט, עד שהפשיט משה.

מה טוב חלקם של הצדיקים, שהקדוש ברוך הוא חפץ ביקרם! הקדוש ברוך הוא התקין11 לאהרן מטה ומנורה של זהב מאירה ומדִידֵיה12 נטל: מאותה מנורה שהיה מדליק בכל יום שתי פעמים, וסתם פי המערה וירדו (משה ואלעזר).

ר' יהודה אמר:

פה המערה היה פתוח וכל ישראל היו רואים את אהרן שוכב, ואור
המנורה דולק לפניו, ומטתו יוצאה ונכנסת וענן אחד עומד עליו, ואז ידעו ישראל
שאהרן מת וראו שנסתלקו ענני כבוד. הדא הוא דכתיב: “ויראו כל העדה, כי גוע
אהרן, ויבכו את אהרן שלשים יום כל בית ישׂראל” 13 – גברים ונשים וטף בכו עליו, כי הוא היה חביב על כלם.

(שם קפג ע"א).



ג. מפני מה נקברו משׁה, אהרן ומרים במקומות שׁונים?

ר' שמעון אמר:

אותם שלשה אחים עליונים וקדושים14 אמאי לא נקברו במקום אחד והאברים15 נפזרו אחד פה ואחד פה ואחד במקום אחר? אלא יש אומרים: במקום
שסכנה התחוללה16 לבֹא על ישראל מת כל אחד ואחד מהם, בכדי להגן עליהם17. אבל כל אחד ואחד מת
כראוי לו. מרים מתה בקדש בין צפון לדרום. אהרן בצד ימין. משה, כראוי לו,
חבר אותו הר, שעליו מת עם ההר של אהרן והכניס ביניהם את קברה של מרים, ועל
כן נקרא ההר שעליו מת משה “הר העברים” – הר של שני עֲבָרים. זכאי חלקם של
הצדיקים בעולם הזה ובעולם הבא. ואף על גב שהם במקום אחר, בעולם אחר, בעולם
עליון, זכותם קַיֶמת בעולם הזה לדור דורות; ובשעה שישראל שבים בתשובה לפני
הקדוש ברוך הוא וגזרה נגזרת עליהם, קורא הקדוש ברוך הוא לצדיקים העומדים
לפניו למעלה ומודיע אותם, והם מבטלים אותה גזרה וחס הקדוש ברוך הוא על
ישראל. זכאים הצדיקים, שעליהם כתיב: “ונחך ה' תמיד”18.

(שם קפג ע"א).










הסתלקות – בטול, אבֵדה.  ↩



במדבר ב, א.  ↩



נעשה דין באותה פרה – נשחטה, נשרפה ונעשה  בה ככל האמור בפרשה הקודמת למיתת מרים, כדינה.  ↩



נסתלקה – אבדה, מתה.  ↩



שם כז, כח.  ↩



אמאי? – מפני מה? מדוע?  ↩



עלה לכהונה – נעשה כהן.  ↩



ויקרא ה, ז.  ↩



לבַר – מחוץ.  ↩



לגֵו – מבית, מפנים.  ↩



התקין – הכין, עשה.  ↩



מדִידֵיה – משלו, מאשר לו, לאהרן.  ↩



במדבר כ, כט.  ↩



שלשה אחים עליונים וקדושים – משה, אהרן  ומרים.  ↩



האברים – האחים הם כגוף אחד וכל אחד ואחד מהם  הוא כאבר שבגוף אחד.  ↩



התחוללה – התעתדה, היתה מוכנה.  ↩



להגן עליהם – להגן בתפלותיהם  במרום.  ↩



ישעיה נח, יא.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47642