


	
	ר' אלעזר ואליהו
	



ר' אלעזר בר ר' שמעון פגע בו באליהו בדמות זקן אחד ונער קטן עמו, שהיה רוצה לעבור מים רבים. אמר לו:

– סבא, סבא! הנח את הילד הזה על כתפי האחת ואתה החזק בכתפי השנית ואעבירכם לעבר הנהר השני.

אמר לו הסבא:

– הרי גדול הדור אתה ולא תוכל להעבירנו.

אמר לו ר' אלעזר:

– סבא, סבא! אם אתפוס אותך בידי האחת ואת הנער בידי השנית, אשליך אתכם אל עבר הנהר השני דרך חצי מיל.

אמר לו:

העסקת בתורה?

אמר לו:

– אין1 !

– ולא נקראת התורה בשם “תושיה”, שמַתֶּשֶׁת2 כֹחו של אדם?

אמר לו:

ולא נקראת רפואה ושקוי? הרי נאמר “רפאות תהי לשָׁרֶךָ ושקוי לעצמותיך”3, ואני שתיתי מן התורה הגדולה כמי ששותה מכלי רפואה וכֹחי גדַל.

העביר אותם ר' אלעזר. אמר אל הסבא:

– סבא, סבא! מי הילד הזה אשר אתך?

אמר לו:

– אני מלמד אותו תורה.

אמר לו:

– סבא, סבא! כֹחי גדול בעולם הזה ובעולם הבא, ובגין הנער
הזה, שאתה מלמדו תורה, לא אתן למלאך הממונה על הגיהנם לגעת בך, ואני אכניסך
לעולם הבא בתוקף הכֹח שיש לי שם.

אמר לו סבא:

– רבי, רבי! דבריך גדולים בעולם הבא כדברי אחד ממלאכי עליון, המשמשים לפני הקדוש ברוך הוא.

עוד ר' אלעזר מסתכל בו לא ראה אותו. אמר:

– שמע מינה שאליהו היה סבא זה.

והיה ר' אלעזר שמח במעשהו שעשה לסבא, ומאותו היום כּשהיה רואה דיוקנו של אביו, אמר לו:

– אבא, אבא! אֱמור לאותו סבא, שפיותינו הרבו לדַבר דברי תורה.

אמר לו אביו:

– אֹמר לו: “סבא של הקדמונים, סבא של הילד”, ומיד יגדל כֹחך.

(זוהר חדש כה).














אין – כן, כך.  ↩



שׁמַתֶּשֶׁת – מחלישה.  ↩



משלי ג, ח.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48104