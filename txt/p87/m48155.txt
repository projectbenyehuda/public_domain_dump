


	
	"צדקה תציל ממות"
	



ר' חִיָא ור' יוסי היו מהלכים בדרך. פגעו בהר אחד ומצאו שני אנשים הולכים. אדהכי ראו אדם אחר בא ואומר לשני האנשים:

– בבקשה מכם: הבו לי מזון ופת לחם, כי זה שני ימים אני תועה במדבר ולא אכלתי כלום.

הוציא אחד משני האנשים מזון מאשר לקח אתו לדרכו, נתן לו, האכילהו והשקהו.

אמר לו חברו:

– מה אתה עושה במזון זה? הרי אני כבר אכלתי את המזון שלי.

אמר לו:

– ומה לי ולך? אני נותן את שלי.

ישב האיש אצל המִסכן, עד שאכל ושבע ואת הלחם הנשאר נתן לו לדרכו, והלך לו.

אמר ר' חיא:

– לא רצה קודשא בריך הוא, שדבר זה יהיה נעשה על ידינו.

אמר ר' יוסי:

– דלמא דין נגזר על האיש הזה ורצה הקדוש ברוך הוא להזמין לו את הדבר הזה, בכדי להציל אותו.

בלכתם נחלש האיש ההוא בדרך, אמר לו חברו:

– הלא אמרתי לך, שלא תתן את לחמך לאחר.

אמר ר' חיא לר' יוסי:

– הרי יש לנו מזונות. נִתֵּן לו לאכול.

אמר ר' יוסי!

– האַתה רוצה להוציא ממנו את זכותו?1 נלך ונראה מה יהיה אתו, כי ודאי שהמות החזיק בו והקדוש ברוך הוא
רצה להזמין לו זכות, בכדי שינצל.

אדהכי ישב האיש ההוא תחת אילן ונרדם, וחברו נתרחק ממנו וישב בדרך אחרת.

אמר ר' יוסי לר' חיא:

– השתא נשב ונראה. ודאי שקודשא בריך הוא יַקרה לו נס.

ישבו והמתינו. פתאום ראו עַרְוָד2 עומד אצלו עם הארס שלו.

אמר ר' חיא:

וַי על האיש הזה, שהשתא ימות!

אמר ר' יוסי:

– זכאי איש זה, שהקדוש ברוך הוא יַקרה לו נס.

אדהכי ירד מן האילן נחש אחד ורצה להרוג את האיש. קם אותו עַרְוָד על הנחש, הכה על ראשו, הרג אותו והלך לו.

אמר ר' יוסי:

ולא אמרתי לך, שקודשא בריך הוא רוצה להזמין לו נס ושלא תוציא את זכותו ממנו?

נעור האיש ההוא משנתו והלך לו. אחזו בו ר' חיא ור' יוסי ונתנו לו לאכול. לאחר שאכל הראהו את הנס.

אמר ר' יוסי:

– עליו נאמר: “וצדקה תציל ממות”3. – צדקה היא עץ החיים והוא קם על המות ונטל את הנאחזים בו
ומצילם מידו.

(בהר קי, קיא).










להוציא ממנו את זכותו – אם יתן לו לאכול לא  יסבול יסורי רעב ולא תהיה לו זכות מזה שנתן מזונו לרעב.  ↩



ערוד – נחש=שרף.  ↩



משלי ו, ב.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48155