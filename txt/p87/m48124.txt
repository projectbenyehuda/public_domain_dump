


	
	שבעה מדורות
	



שבעה מדורות יש למעלה והם מדרגה על מדרגה ובכלם יש מלאכים
עליונים אלו גדולים מאלו. ארץ עליונה אוחזת במדורות אלו וכלם אחֻזים בה
ובכלם תשבחותיו של הקדוש ברוך הוא, המדרגות נבדלות זו מזו והמקומות נבדלים
זה מזה. כנגד המדורות האלה שלמעלה יש שבעה מדורות למטה וכלם אחֻזים זה בזה
להיותם אחד.

המדור הראשון שלמטה הוא מקום חשוך שאינו מאיר והוא
מתוקן לדירה לרוחות, סופות וסערות חזקות, שאינן נראות לעין בן אדם, ואין בו
לא אור ולא חֹשך ולא דיוקן כלל. בו אין שום ידיעה1 כלל, כי אין לו צורה בתוך כלל הכסא. עליו ממונה מלאך אחד ושמו
טהריאל ועמו שבעים ממונים מעופפים, שהם מֻכים מזיקי2 הלהבות אשר עליהם ואינם עומדים, ואינם נראים ואינם נמצאים.
כשמגיע הבֹקר כלם מתחדשים ואינם עומדים במקום אחד. כשהם מגיעים לִמְקום
המדור הזה, הנם אובדים ואינם נמצאים: הם נכנסים לנקב אחד של התהום ואינם
נראים. כשבא הלילה הם מֻכים מאותם הזיקים, עד שמגיע הבֹקר.

המדור השני הוא מקום המאיר יותר. חָשוך הוא, אבל לא
חשוך כמדור הראשון והוא מתוקן למדור למלאכי עליון, הממונים על מעשיהם של
בני האדם, להסירם מן הדרך הרע, שבו הם הולכים. המדור הזה נראה יותר מן
הראשון, והמלאכים הנמצאים בו עושים קרבות עם בני אדם והם נִזונים מן הריח
והבֹשׂם של מטה, ועליהם ממונה אחד, קדומיאל שמו, ואלו פותחים בשירה ופוסקים
מלומר והולכים להם ואינם נראים, עד שישראל למטה פותחים ואומרים שירה. כדין
הם נצבים על מקומותיהם ומאירים יותר. שלש פעמים ביום הם אומרים קדֻשה,
וכשישראל עוסקים בתורה כלם טסים ומעידים למעלה והקדוש ברוך הוא חס על
ישראל.

המדור השלישי הוא מקום להבות ועשן, ובו נמצאים הפלגים3 של נהר דינור, הנמשך ויוצא ובּו
נשרפות נפשות הרשעים, כי ממנו יורדת אש על ראשי הרשעים, ושם נמצאים מלאכי
החבלה המכים את הרשעים. – במדור הזה נמצאה דֶלַטוֹריה4 על ישראל, בכדי להרע להם, מלבד בשעה שהם לוקחים להם
רפואה5 לדחות את הדלטוריה. ממונה אחד יש על מלאכי החבלה האלה מסטרא דשמאלא6, וכלם מסטרא דחֹשך, וגם סמאל הרשע נמצא שם.

המדור הרביעי הוא מקום מאיר ובו נמצא אור למלאכי עליון
שבצד ימין והם פותחים בשירה ומסַיְמים ואינם הולכים ועוברים כאותם המלאכים
שבמדור השני, הפותחים בשירה ונשרפים באש בוערת ושבים ומתחדשים כבראשונה.
המלאכים שבמדור זה, הרביעי, עומדים על מקומותיהם ואינם עוברים. מלאכי רחמים
הם ואינם משתנים לעולם, עליהם נאמר: “עֹשה מלאכיו רוחות, משרתיו אש
לוהט7”. אלו עושים שליחותם בעולם ואינם נראים
לבני אדם, מלבד בחזיון, או בחכמה רבה, ומלאך אחד ממונה עליהם פדאל שמו.
במדור זה נמצאים המפתחות של שערי הרחמים לאותם השבים בתשובה ופותחים שערים
להעביר את תפילותיהם ותחנותיהם.

המדור החמישי מאיר יותר מכל אותם המדורות הקודמים, ויש
בו מלאכים, מקצתם של אש ומקצתם של מים. עִתים הם נמצאים ברחמים ועִתים
בדין. אלו מצד זה ואלו מצד זה. עתים מאירים אלו וחשֵכים אלו. הם ממונים
לזמר לאלהים. אלו בחצות הלילה, ואלו כשבא אור הבֹקר. וממונה אחד עליהם,
ושמו קַדשיאל. כשמגיעה חצות הלילה ומתעורר רוח צפון וקודשא בריך הוא בא
להשתעשע עם הצדיקים, כדין רוח צפון מקשקש ומגיע אל אותם המלאכים הממונים
לזַמר בחצות הלילה וכלם מזמרים ופותחים בשירה. וכשמגיע הבקר והאפֵלה של
בֹקר מתחברת עם אור היום, כדין כל המלאכים האחרים אומרים שירה וכל כוכבי
רקיע וכל שאר המלאכים של מטה מסַיְעים להם, כמה דכתיב: “ברן יחד כוכבי בֹקר
ויריעו כל בני אלהים8”, עד שישראל מתחילים לומר שירה אחריהם.

המדור הששי הוא מדור עליון קרוב למלכות שמים ובו
ספינות ונהרות ונחלים, היוצאים מן הים, ויש בהם כמה דגים המשוטטים לארבע
רוחות העולם, ולמעלה מהם שרים ממונים וממונה אחד עליהם ואוריאל שמו,
והוא ממונה על כל אותם שלמטה וכלם נוסעים בשעות ורגעים שהספינות נוסעות לצד
זה ולצד זה. וכשהספינות נוסעות לצד מזרח, הממונה עליהן בצד זה הוא
מיכאל, הבא מימין. וכשנוסעות הספינות לצד צפון, הממונה עליהן הוא
גבריאל, הבא מצד שמאל. וכשנוסעות הספינות לצד דרום, יש שם הממונה
רפאל והוא לימין. וכשנוסעות הספינות לצד מערב הממונה עליהם בצד זה הוא
אוריאל, והוא האחרון.

המדור השביעי הוא העליון על כל שאר המדורות, ובו
נמצאות רק נשמות הצדיקים, שהן מתעדנות בזֹהר עליון ומתעדנים בעדנים
ותפנוקים9 עליונים. בו אין כלום, מלבד אותם
הזכאים וגנזי שלום וברכה ונדבה. וכל הזכאים מודים ומשבחים לקדוש ברוך הוא
ואין מי שידע את כבודו כאותם הנמצאים במדור העליון.

(שם מ).






בו אין שום ידיעה – אין מי שידע אותו.  ↩



זיקים – נצוצות.  ↩



הפלגים – הנחלים הקטנים, החלקים של הנהר.  ↩



דֶלַטוֹריה – מלשינות, קטרוג.  ↩



לוקחים להם רפואה – עושים מעשים טובים ושבים  בתשובה.  ↩



מסטרא דשמאלא – מצד שמאל.  ↩



תהלים קד, ד.  ↩



איוב לח, ו.  ↩



תפנוקים – תענוגים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48124