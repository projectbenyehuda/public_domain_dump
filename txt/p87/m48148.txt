


	
	מבוכה ומהומה למעלה
	



אמר ר' שמעון:

כמה גדולות היו המבוכה והמהומה, שהקים הקדוש ברוך הוא במרום בשעה שישראל הלכו גולה.

בשעה שהיו כותבים ברקיע את הפתקא, שישראל יהיו נמסרים בידו של ישמעאל ויהיו משועבדים לו, עד שלא נחתמה הפתקא בגושפַנקא1
של המלך, קרא הקדוש ברוך הוא לכל צבאות השמים וקרא לגבריאל, שקֶסֶת2 הסופר במתניו ואמר לו:
“אעכֵב את הפתקא, עד שלא חתמו אותה ואבכה על בני ואעשה להם מספד ואבל. אני
משביעכם, כל צבאות השמים, שתניחוני ולא תתאמצו לנחמני”. בעט ברקיע, הנקרא
בשם “עֲרָבות” ועשה בו בקיעים וחלונות פתוחים. פתח ואמר: “בנַי, בני אהובֵי
לבי, גדלתיכם ונשאתיכם כאב הנושא את בנו, למדתיכם לירוא מפני, השלטתי אתכם
על כל אֻמות העולם. חטאתם לפני כמה חטאים ואני סלחתי לכם, כי בנים יקרים
וחביבים הייתם לי. בנַי,בנַי! אקרא לארבע רוחות
העולם ואשביע אותן עליכם. מזרח, מזרח! אני משביעך: אם בנַי יתפזרו בתוכך,
תסתכל בתואר ודיוקן שלהם, איך ישתנו וישחרו בענוים שימצאו להם בתוכך ותבכה
עליהם ותספוד להם ותשמור אותם. בנַי בנַי! כשהייתם בביתי3
תחת יד אמכם4 בעדנים
ובתענוגים, לא השגחתם עלי. בנַי בנַי! מה אעשה לכם? גזרה היא! שבועה היא!
אבל אני ואתם נגלה! משה, הרועה הנאמן! אינך משגיח על בני, שמסרתי לידך!
מזרח, מזרח! לך אל משה וספדו על בני, השמיעו אבל ומספד, עד שאני אשמע
ואתאבל עמכם יחדו! בני, בני, אהובי נפשי! איך תלכו בשלשלאות חזקות וידיכם
אסורות לאחוריכם! בנים שגדלו בעדנים, בנים שהיו יקרים מפז וספיר, איך תפלו
בידי נכרים, שאינם מרחמים כלל! בְשַׂר הקודש של גופיכם השלך ונתחלל בשוָקים
וברחובות! בנַי, בנַי, וַי עליכם!” –

קרע הקדוש ברוך הוא את הפורפירא שלו ופנה לדרום וקרא:

“דרום, דרום! אני משביעך: כשיתפזרו בנַי בתוכך, תסתכל בהם
ותראה איך הֻשחרו דיוקניהם וימינם נשברה בין העמים. דרום, דרום! אני
משביעך: לך אל אברהם אבינו ואמור לו, איך נפלו בניו ונתפזרו בין שונאיהם
ותבכו ותספדו עליהם! דרום, דרום! אני משביעך, שתשמור את בנַי, אהובי נפשי,
כשיתפזרו בתוכך!”.

ואל צפון קרא:

“צפון. צפון! לך בקול בכי ומספד ואבל ויגון על בנַי אל
יצחק, שנעקד על מזבחי ואמור לו, איך הולכים בניו ונופלים בחרב! אַל תאמרו
ואַל תודיעו זאת ליעקב, שלא יהפוך את העולם ברגזו”.

פנה למערב וקרא:

מערב, מערב! לֵך אל אנקות החללים והקרבות החזקים של בנַי, לך אל אהובתי, יונתי תמתי5 ואמור לה, איך הם
הולכים בנהר ואיך הם מתפזרים לכמה עברים! אחותי, בתי,
רעיָתי6, רעיָה שלי, אהובת נפשי, מה נעשה
לבנינו? אבל אחותי, אהובתי, הרי כנפיך פרושות לארבע רוחות העולם, אני
משביעך, בתי יחידתי, שתלכי אתם ולא תעזבי אותם ותגיני עליהם בארבע רוחות
העולם, שלא יאבדו מן העולם.

בשעה ששמעה כנסת ישראל את הדברים האלה, הרימה קולה
ונזדעזעו שמונה עשר אלף עולמות, כדין “קול ברמה נשמע, נהי בכי תמרורים, רחל
מבכה על בניה”7. אז “ויקרא ה' אלהים צבאות ביום ההוא לבכי ולמספד8”.

מי ראה מבוכה כמבוכה שהיתה אז בכל הרקיעים! מי ראה מהומה
ומספד כמהומה ומספד שהיו שם! כל צבאות השמים חשבו, שכל העולמות
יֵהָפכו.

אמר לה הקדוש ברוך הוא לכנסת ישראל:

– בתי יחידתי! לכי ושבי עם בנַי והגיני עליהם!

אמרה לו:

– מארי דעלמא! לא אלך! אחרי שאתה גדלת ורוממת אותם אהיה רואה את שוביהם אוכלים אותם?!

כדין נשבע הקדוש ברוך הוא להקים אותה ולגמול לישראל,
ולהוציאם מן הגלות, כמה שנאמר: “כה אמר ה‘: "מנעי קולך מבכי, ועיניך מדמעה,
כי יש שכר לפעֻלתך, נאֻם ה’, ושבו מארץ אויב, ויש תקוה לאחריתך, נאֻם ה',
ושבו בנים לגבולם”9. ואז יצאה מלפניו.

כיון שיצאה מלפניו פתח הקדוש ברוך הוא ואמר: “איכה יועם זהב”10. וכל אותה הקינה אמר לבדו, ואחר כך נחתמה אותה פתקא.

(זוהר חדש ס).










גושפנקא – חותם.  ↩



קֶסֶת – כלי לעט ודיו.  ↩



בביתי – בארץ ישראל.  ↩



אמכם – השכינה.  ↩



יונתי, תמתי – כנסת ישראל.  ↩



אחותי, בתי, רעיתי – השכינה, כנסת  ישראל.  ↩



ירמיה לא, יד.  ↩



ישעיה כב, יב.  ↩



ירמיה לא, טו, טז.  ↩



איכה ד, א.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48148