


	
	לִכְבוֹד דַּנְטֵי הַמְשׁוֹרֵר
	




לָשׁוֹן שׂוֹנֵא כָזָב גָּאוֹן וָעָוֶל

שָׂפָה קוֹלָהּ קָדוֹשׁ חֶסֶד וָיֹשֶׁר

בִּכְרֹעַ כָּל־לָשׁוֹן לִפְנֵי הֶהָבֶל,

חֶמְדָּה עֶדְנָה כָּבוֹד שִׁלְטוֹן וָעֹשֶׁר

אַתְּ לֵאלֹהִים וּלְמֵישָׁרִים נֶאֱמַנְתְּ:

הַכְתִּירִי נָא צַדִּיק זַמֵּרִי דַנְטֵי.





מִדְיָנִים בֵּין־אַחִים קִרְיָה פוֹרָחַת

הִפִּילוּ בִמְצוּלַת כָּל־רַע כָּל־שֶׁבֶר,

אָז גֹּרַשְׁתָּ וְאָז, גּוֹלָה נִדָּחַת,

הַנֶּפֶשׁ הַזַּכָּה הֵרִימָה אֵבֶר.





פִּיךָ פָתַחְתָּ בֶּחָזוֹן מִשָּׁחַת

קָרָאתָ לִרְפָאִים מֵחַדְרֵי־קָבֶר

הִרְעַמְתָּ עַל־עַוְלָה רַעַם תּוֹכָחַת

הוֹדַעְתָּ אֵל גּוֹמֵל כִּפְעֻלּוֹת גָּבֶר.





כִּנְבִיאִי־קֶדֶם עֹז קִנְאָה עָטִיתָ

הֵנַפְתָּ עַל־גֵּאִים שֵׁבֶט הַקֹּשֶׁט

דַּלֹּתָ אַךְ עַל־כָּל־רָם הִתְרוֹמָמְתָּ.





עַל־כָּל־חַכְמֵי זִמְרָה עַל־כֵּן עָלִיתָ

עַל־כֵּן כָּל־גּוֹי שֵׁם וּתְהִלָּה לָךְ יוֹשֶׁט

וּלְנֵס וּלְמוֹפֵת לַדּוֹרוֹת הוּשָׂמְתָּ.



(1865)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49668