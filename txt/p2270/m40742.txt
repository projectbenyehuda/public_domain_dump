


	
	[עֲדֵי כִסֵּא זְבוּל רוֹכֵב עֲרָבוֹת] (רְשׁוּת לְקַדִּישׁ)
	




Obadia Jarè da Bertinoro


]מוצאו כנראה מעיר בֶּרְטִינוֹרוֹ בפלך רוֹמַנְיָה. לפני שנת 1485 התגורר בצִ֗יטָה דִי קַסְטֶלוֹ (Città di Castello)
בסביבת פֵּרוּגָ֗ה ומשם נסע לארץ ישראל. בשנת 1488
בא לִירוּשָׁלַםִ וחי שם עד פטירתו לערך 1510–1500]





רְשׁוּת לְקַדִּישׁ


͝ – – – ͝ – – – ͝ – –



עֲדֵי כִסֵּא זְבוּל רוֹכֵב עֲרָבוֹת / עֲתִירָתִי



כְּקָרְבַּן שַׁי לְמוֹרָא



בְּנֵי אֵלִים תְּמוּר אֵלִים רְבָבוֹת / שְׂפָתֵימוֹ בְרִבְבוֹת חִין



וְצוּרָה



דְּבִיר שׂרַף וְאֵין זוּלַת לְבָבוֹת / שְׂרָד אָפֵס וְצִיר מֵשִׂים



קְטוֹרָה



יְדִידֹת שִׁיר קְחָה חֵלֶף נְדָבוֹת / וּמִשּׁוֹר פָּר קְחָה הַלֵּל



וְזִמְרָה



הֲכִי תִנְשֶׁה שְׁבוּעוֹת דַּם חֲצוּבוֹת / בְּרִית אָבוֹת וְנֶעְקַד



בֵּית בְּחִירָה



יְדִידֶיךָ אֲשֶׁר הָיוּ לֶחַרְבוֹת / כְּצֹאן טִבְחָה בְּמוֹ אֶרֶץ



גְּזֵרָה



רְצֵה אֵלִי וְכַפֵּר עַל־מְשׁובוֹת / וְחֹן שָׂרִיד לְאֹם קוֹרֵא



עֲצָרָה



אֲזַי תָּרֹן לְשׁוֹן בָּנִים וְאָבוֹת / וְיִתְקַדֵּשׁ שְׁמָךְ אָיוֹם



וְנוֹרָא.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40742