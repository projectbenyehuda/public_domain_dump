


	
	בְּבֵית־עָלְמִין עַתִּיק
	




פֹּה עוֹלָם מֵת. דּוֹר סָאַן בִּשְׁאוֹן־דָּכְיוֹ —

וְהִנֵּה אֲנִי דוֹרֵךְ עַל עַצְמוֹתָיו;

מַאֲוַיֵּי לִבּוֹת וְרַחֲשֵׁי אֲבִיב־נֹעַר —

הַמָּוֶת פָּרַשׂ עַל הַכֹּל כַּפּוֹתָיו.





אַךְ גַּלִּים סָבִיב וּמַצֵּבוֹת רְעוּעוֹת;

וּמְרַשְׁרְשִׁים אִילָנֵי בֵּית־הָעוֹלָם:

"הַיִּלּוֹדִים לָמוּת. הֵנָּה לִמְלוֹן־רָקָב

יִסָּחֲפוּ חַיִּים בְּחַגָּם וּבִמְחוֹלָם!"





מִסָּבִיב דְּמָמָה וַאֲנִי עוֹמֵד קָפוּא,

מִשְׁתָּאֶה, מַחֲרִישׁ דֹּם לִגְאוֹן הַחִידָה:

"מִי־אֵפוֹא הַבַּנַּאי זֶה הַנֶּעֱלָם? —

הוֹי, מֶרְחַב־עוֹלָם, פְּתָר־נָא לִי, הַגִּידָה!





מִי הַבַּנַּאי — בּוֹנֶה דְבִירִים רָמִים

נִפְלָאִים וּגְאֵיוֹנִים וּמַפִּילָם?"

וְהַס מִסָּבִיב. עוֹרְבִים שְׁחוֹרִים צוֹרְחִים.

שֶׁמֶשׁ שׁוֹקְעָה. עֵצִים פּוֹרְשִׂים צִלָּם.





בַּמֶּרְחָק מְאוֹרוֹת: שָׁם הַקִּרְיָה הוֹמָה;

שָׁם סוֹעֵר יָם וְתוֹסְסִים הַמַּאֲוַיִּים…

הוֹי, שְׁכוּרֵי יֵין־הָרֶגַע, נֶצַח זוֹמֵם

פֹּה עֵר וּמְחַכֶּה לְבַלַּע כָּל הַחַיִּים!





וּכְחוֹזֶה קוֹדֵר, סְבוּא תַרְעֵלַת־מָוֶת,

עוֹד אֵתַע אַט וְאֶדְרֹךְ עַל עֲצָמוֹת…

מִסָּבִיב לָיְלָה, יַנְשׁוּף יֵבְךְ בַּסֵּתֶר…

וְרָחוֹק — זֹהַר, עִיר וְחוֹמוֹת רָמוֹת…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52525