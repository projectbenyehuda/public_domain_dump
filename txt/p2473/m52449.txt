


	
	בַּמַּחֲשַׁכִּים
	




מֵרָחוֹק אֵשׁ לִי מְנַצְנֶצֶת:

בֹּא, אָדָם, בְּצֵל קוֹרָתִי מְנוּחָה.

תִּפְגָּשְׁךָ עַלְמָה בִצְחוֹק־וֶרֶד

וּבְאַהֲבָה תַּגִּישׁ לָךְ אֲרוּחָה.





אֵם זְקֵנָה לָהּ מוֹרֶטֶת נוֹצוֹת

וְאָב דֹּם לוֹחֵשׁ תְּפִלַּת־שֵׁנָה.

בֹּא, אֻמְלָל נוֹאָשׁ, פֹּה תֵרָגַע

עִם הַמִּשְׁפָּחָה הַמִּסְכֵּנָה.





לֹא עשֶׁר פֹּה כִמְלוֹן מְאֻשָּׁרִים:

בִּמְנוֹרַת־עֶשֶׁת נֵר יְהַבְהֵב;

מֵאֲרוֹן זְכוּכִית כְּלֵי־נְחשֶׁת

יָצִיצוּ בִּבְרַק־גִּיל מְלַבֵּב.





שַׂק־טַלִּית־תְּפִלִּין עַב־הַכֶּרֶס

מִמְּרוֹם הַקִּיר לָךְ יִרְמֹז בְּרָכָה:

בְּאֹהֶל דַּלִּים יֵשׁ אֱמוּנָה

וְאַהֲבָה טְהוֹרָה וּמְזֻכָּכָה!





וְשָׁעוֹן עַתִּיק יִסְפֹּר רְגָעָיו

וְיוֹנָה תֶהְגֶּה דֹּם בַּפִּנָּה –

פֹּה תִמְצָא נֹפֶשׁ, אֻמְלָל נוֹאָשׁ,

פֹּה יִמְצָא לִבְּךָ לוֹ חֲנִינָה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52449