


	
	[כָּכָה נָעִים רַךְ הָעֶרֶב]
	




כָּכָה נָעִים רַךְ הָעֶרֶב

בָּעֲרָבָה כִנְטוֹת יוֹם.

עַל הֶהָרִים תּוֹעִים אֵדִים

בַּחֲלוֹם.





פִּתְאֹם צָרַח יַנְשׁוּף זוֹעֵף —

וַיִּתְחַלְחַל אִילָן שָׂב;

נָפַל כּוֹכָב וַיִּתְלַקַּח

חִישׁ בִּיעָף.





רוּחַ חַמָּה מִן הַדָּרוֹם

נָשְׁבָה עַל הַקָּמָה אַט.

חָלִיל מְחַלֵּל. צִפּוֹר גּוֹנְחָה

מֵעַל בַּד.





נָם הַפֶּרַח כְּיֶלֶד תָּמִים.

יִישְׁנוּ שְׁנָתָם שִׂיחַ, קוֹץ.

עָגוּר גֵּא עַל רֶגֶל אַחַת

נָם בַּבֹּץ.





בִּצְבֵּץ רֹאשָׁהּ שֶׁל צְפַרְדֵּעַ,

תִּרְאֶה אוֹיְבָהּ אוֹרֵב לָהּ —

חִישׁ תִּסְתַּתֵּר, — וּמִשְּׁאוֹנָהּ

גַּל סוּף זָע.





הַס מִסָּבִיב. שַׁלְוַת־תְּנוּמָה.

נְתִיב־הֶחָלָב יַכְסִיף לֵיל.

אַלּוֹן יָשִׁישׁ עַל הַכִּכָּר

הִשְׁלִיךְ צֵל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52291