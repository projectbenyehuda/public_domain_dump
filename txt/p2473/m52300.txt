


	
	חִבְּקַנִּי סָבָא...
	




חִבְּקַנִּי סָבָא לִפְנֵי מוֹתוֹ: שִׂים

בִּטְחוֹנְךָ, נִינִי, בֵּאלֹהֵי הָאָבוֹת;

וְגַם עַל פִּי הַשְּׁאוֹל — עוֹד חַי שָׁם בָּעֲרָבוֹת

אֱלֹהִים!»





הִקְשַׁבְתִּי לְמִלָּיו בִּהְיוֹתִי נִים־לֹא־נִים;

בַּחוּץ לְיַד הַחַלּוֹן בָּכְתָה סוּפָה —

וְנַפְשִׁי כְּחוֹלֶמֶת…וָאֶלְחַשׁ כְּצִפּוֹר פְּצוּעָה, טְרוּפָה:

«אֱלֹהִים!»





מֵאָז אֵינֶנִּי בוֹדֵד עוֹד בָּעוֹלָם! — אִם

פֻּרְעָנֻיּוֹת כִּפְתָנִים סְבָבוּנִי — וְנַפְשִׁי מָרָה —

אָז מִן הַמֵּצַר קוֹלִי נִשְׁמַע: «לִי בַצָּרָה

אֱלֹהִים!»





וּבַמִּלְחָמָה — עֵת כִּתְּרוּנִי צִים

וַתִּזְעַק תְּהוֹם וַתִּפְעַר קֶבֶר־לֹעָהּ —

אָז לַשָּׁמַיִם פָּנְתָה נַפְשִׁי מִן הַמְּשׁוֹאָה:

«אֱלֹהִים!»





וּבַחֲדֹר זֶרַע־שְׁאוֹל לִפְנָי־לִפְנִים,

עֵת חַיּוֹת־אָדָם טִמְּאוּ כָל הַיָּקָר:

מִתַּחַת יַד־רוֹצֵחַ נַפְשִׁי גָעֲתָה כְּבֶן־בָּקָר:

«אֱלֹהִים!»









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52300