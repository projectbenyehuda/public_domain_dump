


	
	[אֵלִי! אִם לֹא גְדוֹלָה מְנָת הַיֹּפִי]
	




אֵלִי! אִם לֹא גְדוֹלָה מְנָת הַיֹּפִי —

בָּהּ אֲחוֹנֵן תֵּבֵל וְהַיְצוּרִים;

אַךְ גַּם גֹּעַל, נִבּוּל וְדִבְרֵי־דֹפִי

לֹא הֵבֵאתִי בְסַלִּי לְךָ בִּכּוּרִים.





עַל מִזְבַּח־שִׁירִי לֹא עָלִיתִי בְמַעֲלוֹת,

נִיצוֹץ קָטָן בִּי וּבוֹ עֲבַדְתִּיךָ.

וְאִם נָטִיתִי אֶל נְתִיבוֹת עֲקַלְקַלּוֹת,

וְאִם שָׁגִיתִי — אִתְּךָ, אֵל, הַסְּלִיחָה!





וְאוּלַי טוֹב לִי הָיָה לָשִׂים מַחֲסוֹם לְשִׁירִי;

כִּי אִם לֹא שִׁירָה גְדוֹלָה — טוֹבָה רַק הַשְּׁתִיקָה!

אַךְ אוֹי, אַל תְּדִינֵנִי! בּוֹדֵד וַעֲרִירִי

כָּמוֹנִי — יָשִׁיר שִׁיר מֵאֲשֶׁר מוּת בַּחֲנִיקָה!





בִּמְשׁוֹרְרֵי־עוֹלָם אָמְנָם מְקוֹמִי נֶעְדָּר;

מִי אָנִי? — רוֹעֶה מְחַלֵּל בֶּחָלִילוֹ!

וְשִׁירִי זֶה חַדְגּוֹנִי כְּשִׁיר בֶּן־קֵדָר

אַךְ לִבִּי יִפְעַם בּוֹ עַל עָצְבּוֹ וְעַל גִּילוֹ!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52270