


	
	פְּתִיחָה
	




רְחָבָה, גְּדוֹלָה הָעֲרָבָה —

וַאֲנִי בְנָהּ הַבּוֹדֵד;

לְרָזֶיהָ אֲנִי מַקְשִׁיב

וּבְרַחֲבֶיהָ אֲנִי נוֹדֵד.





אֶל כָּל פֶּרַח אֲנִי גוֹחֵן

וַאֲקַדֵּשׁ עַל כּוֹס־טַלּוֹ,

וּלְיַד נַחַל שׁוֹטֵף, פָּזִיז

אֵשֵׁב, אַקְשִׁיב לְזֶמֶר גַּלּוֹ.





אַף עִם צֶמַח דַּל וְעָלוּב,

סוֹבֵל עָנְיוֹ, דֹּם אֶסְבֹּלָה;

וְחַמָּנִיָּה בַת־הֶפְקֵר

מְשַׁוְּעָה לְחַיִּים — אֶשְׁמַע קוֹלָהּ.





וּלְכָל צִפּוֹר אָזְנִי פְקוּחָה:

שְׁכוֹל כִּי בָאָהּ — יְגוֹנָהּ אֵדָע;

הֵן אֲחוֹתִי הִיא בַחַיִּים

וְכָמוֹנִי הִיא בוֹדֵדָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52271