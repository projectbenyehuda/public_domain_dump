


	
	מִמַּעֲמַקִים
	



א


מַה דַּלָּה זוֹ יֵשׁוּתִי לְעֻמַּת הַתַּעֲלוּמָה

שֶׁל קַדְמַת יְצִירָתִי וְעַרְפְּלֵי אַחֲרִיתִי:

מִשָּׁם יְפַהֵק לִי הָאֶפֶס הַהִיּוּלִי —

זֶה אוֹיְבִי וַעֲמִיתִי…





מֵאֵימַת שְׁחוֹר הַלַּיְלָה אַקְשִׁיב רָז פְּעָמָיו —

וְלִבִּי אָז יְחַבֵּק עֲפַר נְסֹרֶת־חַיִּים:

לוּ יִהְיוּ פְגָעִים רָעִים חֶלְקִי וּמְנָת־כּוֹסִי,

אַךְ לֹא רְקַב הַנְּשִׁיָּה, אָבִי בַּשָּׁמַיִם!





וְאִם אֵינְךָ וְלֹא הָיִיתָ — יֵאוּשִׁי נָא יוֹלִידְךָ

וְתִהְיֶה נֵר לְרַגְלִי וּתְצַוֶּה לִי נֶחָמָה:

כִּי אוֹי לְאִישׁ הַהוֹלֵךְ וְלֹא יָשׁוּב עוֹד לָנֶצַח!

וְאוֹי לְיוֹרֵד שְׁאוֹל וְלֹא יַעַל מֵאֲדָמָה!




ב


בַּלַּיְלָה אִוִּיתִיךָ מִבֶּטֶן הַמַּחֲשַׁכִּים

עֵת צִלְלֵי־שְׁחוֹר כִּתְּרוּנִי וְלָחֲשׁוּ עַל מִטָּתִי —

הֵן בָּדָד כֹּה הָיִיתִי — וְנַחֲרַת הַנִּרְדָּמִים

הִכְרִיזָה עַל אָבְדָּנִי וַתַּגְדֵּל אֶת אֵימָתִי…





בַּלַּיְלָה שִׁחַרְתִּיךָ. מֵרָחוֹק נִצְנֵץ מַרְאֶה:

שָׁם תָּעָה אָדָם אוֹבֵד, בְּדִמְמַת לַיִל שְׁחוֹרָה —

וְעֵינַי דֹּם לִוּוּהוּ וָאָנוּד לוֹ מֵרָחוֹק

וּכְאָח לוֹ אָז שִׁוַּעְתִּי: הוֹי, אֵלִי, צַוֵּה אוֹרָה!





וָאֵבְךְ אֶל תּוֹךְ הָאֹפֶל כִּי קוֹלִי לֹא הִרְגִּיזְךָ

וְלָן בְּסֵתֶר־צִלְּךָ קָפָאתָ בֵּין הַנְּצָּחִים,

וּכְמוֹ מֵאָז מִקֶּדֶם עָמַדְתָּ עַל דַּם־דּוֹרוֹת

וְלֹא הִשְׁמַעְתָּ קוֹלְךָ לְאוֹבְדִים וְנִדָּחִים!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52298