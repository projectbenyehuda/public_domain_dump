


	
	אַלְמָוֶת
	




אִם לֹא בְעוֹלָם זֶה — בְּעוֹלָם אַחֵר אֶהְיֶה,

גַּם שָׁם הַיּוֹם — רְוֵה־אוֹר, הַלַּיְלָה — אָפֵל, כֵּהֶה,

וְעַל כָּל שׂוֹכַת אִילָן תְּצַפְצֵף צִפּוֹר שִׁירָהּ;

וְחֶלְקַת יְאוֹר כִּשְׁבִיל־פָּז רוֹתְתָה מַזְהִירָה,

גַּם שָׁם בַּנְּעָרוֹת קֶסֶם לִשְׁבּוֹת לִבּוֹת נְעָרִים

וּפְנִינֵי־טַל יְנוֹצְצוּ עֲלֵי מֶרְחַב כָּרִים…





וְאִם פֹּה אָמוּת, אֶגְוַע, זָקֵן, חַלָּשׁ, לֵאֶה —

בְּעוֹלָם אַחֵר אַעַל, יֶלֶד בָּהִיר, גֵּאֶה

וּבֵין שׁוֹשַׁנִּים אֶרְקֹד; פַּרְפְּרֵי־חֵן לִי רֵעִים;

אֶתְרוֹעַע עִם כּוֹכָבִים בְּשֶׁקֶט לֵילוֹת כֵּהִים;

עִם רוּחַ קַל אֲרַפְרֵף בְּדִמְמַת הַלַּיְלָה

וְאַקְשִׁיב לְצַעֲדֵי שְׁכִינָה, בְּאֵלֶם־סוֹד מְטַיְלָה…





וְאִם פֹּה יִשְּׂאוּ לְבֵית־עוֹלָמָהּ גְּוִיָּתִי

וִיעוֹרְרוּ לִוְיָתָן וּתְמָרֵר רַעְיָתִי —

נִשְׁמָתִי אָז בְּעוֹלָם נֶהְדָּר, נִפְלָא

תִּתְעַלֵּס, תִּלְבַּשׁ הוֹד וּכְפַרְפַּר־גַּנִּים תִּיף לָהּ;

עִם יוֹנִים וְעִם נְשָׁמוֹת, עַל זְהַב יַם־שִׁבֳּלִים,

תְּשׁוֹטֵט, לְשִׁיר שִׁנְאַנִּים בְּצֶלְצְלִים וּנְבָלִים.





וְאִם פֹּה תֶאֱבַל אֶבֶן — עַל גַּל־קִבְרִי עֵדָה.

וְאִשְׁתִּי — לֹא־נֻחָמָה — תֶּעְגַּם שָׁם בּוֹדֵדָה

וְעַל מַצַּבְתִּי תֵבְךְ, תִּתְרַפֵּק בְּעֶצֶב שׁוֹמֵם —

מֵאֶשְׁנַב־כּוֹכַב־פָּז אָז אַבִּיט וְאֶשְׁתּוֹמֵם…

בְּמַשַּׁק כְּנָפַי אַשִּׁיב שֵׁנָה אָז עָלֶיהָ —

וּבַחֲלוֹמָהּ יִקְרַן בַּעַל־נְעוּרֶיהָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52526