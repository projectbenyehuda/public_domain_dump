


	
	[חֹרְשָׁה יֶשׁ־לָהּ לָעֲרָבָה]
	








חֹרְשָׁה יֶשׁ־לָהּ לָעֲרָבָה —

בְּלוֹרִית קְטַנָּה לְרֹאשׁ קֵרֵחַ —

מִדֵּי עֶרֶב יָבֹא שָׁמָּה

מִמֶּרְחַקֵּי רָז אוֹרֵחַ.





לָבָן הוּא, כַּצֵּל יִתְהַלֵּךְ

וּבַעֲבִי הַחֹרְשָׁה יִשְׁכָּב;

מִדֵּי עֶרֶב כְּכוֹכָב נוֹפֵל,

מִבֵּין עַנְפֵי עֵצִים נִשְׁקָף —





נְקֻדַּת כֶּסֶף הַנּוֹצֶצֶת —

מִי הִיא זֹאת? הַאִם גַּחֲלִילִית?

אוֹ פֹה בָאָה לִשְׁבּוֹת שֶׁבִי

שֵׁדָה קְטַנָּה מִבְּנוֹת לִילִית?! —





לֹא יָדָעְתִּי! — אַךְ בָּעֶרֶב

חֹרְשָׁה זוֹ מִתְעַטְּפָה שְׁחוֹרִים,

וְהָרוּחוֹת חוֹזְרִים, חוֹמְקִים,

וּבְסוֹד לַחַשׁ מוֹשְׁכִים, קוֹרְאִים…





עַד הַיּוֹם עוֹד לֹא נִפְתֵּיתִי,

אַךְ מִי יֵדַע מַה יִוָּלֶד? —

הֵן כֹּה עָגוּם כֹּל מִסָּבִיב

וַאֲנִי — כֹּה זָר בֶּחָלֶד!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52280