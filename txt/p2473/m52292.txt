


	
	[הַמַּסָּע עָבַר חִישׁ]
	




הַמַּסָּע עָבַר חִישׁ בִּשְׁרִיקָה וּבְקוֹל שָׁאוֹן —

וּגְלִילֵי עָשָׁן אָפוֹר נִתְעוּ בֵין הַשָּׂדוֹת:

הֵצִיצָה מִן הַקָּרוֹן אַחַת הַנֶּחְמָדוֹת —

וּקְלַסְתֵּר פְּנֵי הַיָּפָה עָדִין וּמְלֵא גָאוֹן!





וְעֶלֶם־אִכָּר, הוֹלֵךְ אַחֲרֵי הַמַּחְרֶשֶׁת,

פְּנֵי הָעֲדִינָה רָאָה — פִּתְאֹם זָע לְבָבוֹ…

אֲחוּז־גַּעְגוּעֵי אַהֲבָה אֶל נָוֵהוּ יָבֹא;

לַשָּׁוְא תְבַקֵּשׁ מְנוּחָה נַפְשׁוֹ הַנִּרְעֶשֶׁת!





הוּא יֵצֵא לְאוֹר הַסַּהַר וְתָעָה בֵין הַשָּׂדוֹת

וְכֻלּוֹ — אֵשׁ בּוֹעֶרֶת, וְנַפְשׁוֹ מָה הוֹמִיָּה! —

כִּי לִבּוֹ נִפְצַע בְחִצֵּי־עֵינֵי יְפֵה־פִיָּה,

בְּהָצִיץ מִן הַקָּרוֹן אַחַת הַנֶּחְמָדוֹת!





וְנָדְדָה שְׁנָתוֹ לָיְלָה…אֶל «הָאֵם הַקְּדוֹשָׁה»

מַבָּטוֹ בְתַחֲנוּנִים יָסֵב מִמִּטָּתוֹ;



וְ«נֵר־הַתָּמִיד» יִלְחַשׁ, יִלְחַשׁ עַל מַכָּתוֹ,



וְ«אִמּוֹ שֶׁל הַגּוֹאֵל» תָּנוּד לוֹ בְרֹאשָׁהּ…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52292