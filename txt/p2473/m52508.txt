


	
	לֵיל נְדוּדִים
	




טַבְּעוֹת־פָּז מִתְרַתְּקוֹת בָּאֲפֵלָה;

נַחֲשֵׁי־אֵשׁ יְרַצְּדוּן בְּמַקְהֵלָה.





וְהַסָּב מִצַּד אֶל צַד יִתְהַפֵּךְ,

לְבָבוֹ בוֹ בְנִכְאֵי דְוַי מִשְׁתַּפֵּךְ.





עֲבָרוֹ מִן הַפִּנָּה יִרְמֹז אֵלָיו!

לְמוּלוֹ יָדָיו יוֹשִׁיט זָקֵן נֶעֱלָב:





עֲבָרוֹ — צָרוּר שָׁם כָּל רְכוּשׁ־הַחַיִּים —

בִּן רֶגַע גָּז כְּיוֹנָה מִיָּדַיִם.





עֲבָרוֹ — הֵן בּוֹ סָפוּן כָּל מַטְמוֹנוֹ! —

אֶל הַפִּנָּה יַבִּיט סָב בִּיגוֹנוֹ.





וְצַר לוֹ, צַר עַל מִזְמוֹר לֵב שֶׁנָּדַם,

וְצַר מְאֹד לוֹ, צַר עַל חַיֵּי אָדָם.





לוּ שָׁב הַגַּלְגַּל: יֵשׁ כֹּה רַב לְתַקֵּן! —

וְלָמָה, אוֹיָה, כָּכָה חִישׁ נִזְדַּקֵּן? —





וְעַכְשָׁו — עָבַר, חָלַף כְּבָר הַמּוֹעֵד —

וְנוֹעֵץ בָּאֲפֵלָה עֵינָיו סָב וְרוֹעֵד…





עֲתִידוֹ — לוּט־עֲרָפֶל — בַּחֲשָׁאִי

מִתְגַּנֵּב אֵלָיו: זוֹ הַזִּקְנָה — מָה הִיא? —





שְׂמָמִית גְּדוֹלָה תֶאֱרֹג קוּרִים סְבִיבוֹ…

וְהוּא עוֹד יֵבְךְ, וִיחַפֵּשׂ חֲלוֹם־אֲבִיבוֹ…





בְּעַד הַחַלּוֹן חוֹדֵר אוֹר יָרֵחַ;

קָם הַסָּב מִיצוּעוֹ מִתְאַנֵּחַ —





עֵינָיו כָּבוֹת צוֹפוֹת בְּעַד הַצֹּהַר:

“הוֹי, מְאוֹר־לֵיל, חָנֵּנִי עוֹד מְעַט זֹהַר!”









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52508