


	
	הקדמת המחבר לספר השירים: רשפים בערבה
	



מוקדש לאבי הישיש

ר' יעקב הכהן גולדנברג




לא שיחק המזל לספרי זה. בשעה טרופה הוא יוצא לאור העולם. פזורי רוחי, מעטים, חנונים, אספתי פה ושם מערמות כלח. כיתומים עזובים רטטו רבים ויתחננו ויפרשו כפים: “אספנו נא ולא יאבד צלילנו במחשכי נשיה! האומנם נולדנו לאבדון?” ואכר בהם גניחות נפשי ברגעי דווי וכשלון, מזמורי לבי, בעלותי לעתים רחוקות על שלב בחיים…הם היו, אולי, נאים בשעתם, לפני שלושים ועשרים שנה; אך מרוב הימים נתכמשו, החווירו, אם מפאת תוכנם או סגנונם, ולכן אספתי שלומי מהם וגזרתי עליהם כליה…מי יודע? אולי יתדפקו בלילות על לוחות חלוני וידריכוני מנוחה.

שריד דל נשאר לי לפליטה, וגם אלה רואים אור הרבה־הרבה שנים אחרי היכתבם; וע"כ ניכר בהם שממרחקי ימים באו וטשטוש אסימונים עליהם… כמוהם כגבעונים…גרמו מעקשי החיים; הותווה על מצחי תו־הבדידות בארץ ישימון. — ומה עלוב שללי! הזוהי נחלת חמישים שנות חיי?…

…פה בטנא מוגשים לפני הקורא מעט מזער רשפים בודדים ממדורה גדולה, שנתלקחה ובערה ותהי לאפר בירכתי ערבה נדחת.

ובזה אקריב שלמי תודה לידידי המשורר ק. ברתיני, שטרח ויגע וערך בטוב טעם את שירי והכינם לדפוס. יהי שמו מבורך! ולמרכז “תרבות” בקישינוב הנני מכיר טובה על התאמצו להוציא את הספר.

ויתר שירי, בעלי תוכן לאומי וממנגינות הזמן וכדומה, יבואו בספר השני, שאקווה להוציאו בשקוט סער הימים.

מרדכי גולדנברג
תשרי, הת"ש






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52301