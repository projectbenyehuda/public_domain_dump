


	
	הַנֵּרוֹת גּוֹסְסִים
	




הַנֵּרוֹת גּוֹסְסִים דֹּם וּצְלָלִים בַּזָּוִיּוֹת:

הָאֵם פּוֹשֶׁטֶת שְׁבִיסָהּ, נְכוֹנָה לִקְרַאת שֵׁנָה,

וַאֲנִי עוֹד עֵר, אַךְ כְּרוּב־הֲזָיוֹת יְרַפְרֵף סְבִיבִי –

וְלִבִּי דֹם מִתְרוֹנֵן.





עוֹד פְּסוּקֵי בִרְכַּת־מָזוֹן נוֹשְׁרִים מִפִּי אַבָּא

כִּשְׂרִידֵי עֲלֵי־סְתָו בְּמִלְמוּל רַךְ, חֲרִישִׁי;

וְהִנֵּה לָקַח כְּבָר חוּמָשׁוֹ עַב־הַכֶּרֶס

וְאֶצְבְּעוֹתָיו הוֹפְכוֹת בְּדַפָּיו הַכְּחַלְחַלִּים.





וְהִנֵּה צָדָה אָזְנִי נֵפֶץ דַּרְגוֹת־תְּבִירִין;

שָׁם פָּזֵר גֵּא מִסְתַּלְסֵל וְנִשָּׂא מַעְלָה, מַעְלָה,

וּתְלִישָׁא־קְטַנָּה בָאָה וּשְׁאֵלַת תָּם בְּפִיהָ

וּכְמֶלֶךְ רַב אֶתְנַחְתָּא יִסְגֹּר עַל נִפְזָרִים.





וּמוּנָח לְיַד רְבִיעִי יִרְבַּץ רַךְ וְנוּגֶה

וְזָקֵף־גָּדוֹל נִצָּב, קַו וּנְקֻדָּתָיִם;

וְקֶסֶם בְּפִי אַבָּא, כְּכִנוֹר־פְּלָאִים יְנַגֵּן –

וְעֵינַי כְּבַר אֲחוּזוֹת בְחַבְלֵי שַׂר־הַשֵּׁנָה…





וְהִנֵּה בָאוּ כֻּלָּם: קִדוּשׁ “יוֹם הַשִּׁשִׁי”

עִם כּוֹס־הַבְּדֹלַח מְלֵאָה יַיִן וְעֵינָיו – זֹהַר,

וְ“כָל מְקַדֵּשׁ” – זֶה הֶעָדִין עֲדוּי־תַּכְשִׁיטָיו,

עִם “יָהּ־רִבּוֹן” הַיָּשִׁישׁ מְלַטֵּף זְקָנוֹ הָדוּר.





וְהֵנֵּה סָב עִם “טַייטְשׁ־חוּמָשׁ” – הַסֵּפֶר הַפִּקֵּחַ,

שֶׁאִמָּא קוֹרְאָה בוֹ בְצָהֳרֵי־שַׁבָּת שְׁקֵטִים,

הַמָּלֵא אִמְרוֹת זִיו שֶׁל בְּחַיֵּי וְחֶזְקוּנִי –

וְכֻלָּם עוֹמְדִים סְבִיבִי וְלוֹחֲשִׁים עָלַי בְּרָכָה…





וְגִחוּךְ מָתוֹק, דַּק אַט יַרְחִיב שְׂפָתַי פִּתְאֹם

וְזִמְרַת כִּנּוֹר־פֶּלֶא, שִׁיר אֵרְאֶלֵּי קֹדֶשׁ;

וְאַבָּא מַטְעִים עוֹד פָּרָשַׁת הַשָּׁבוּעַ –

אַךְ נַפְשִׁי תְרַפְרֵף כְּבָר בְּעֵדֶן גַּן הַשַּׁבָּת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52444