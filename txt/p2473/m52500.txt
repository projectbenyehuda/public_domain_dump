


	
	בִּתִּי
	




עוֹלָמָהּ זַךְ: ז’וּל־וֶרְן יְשַׁעְשֶׁעְנָה;

עַל תְּכֵלֶת חֵיק־הַיָּם לְקַצְוֵי אִיִּים שׁוֹקְטִים,

אֶל סִתְרֵי יַעֲרֵי־עַד וְחוֹלוֹת־מִדְבָּר יוֹקְדִים,

אֶל קַרְחֵי צָפוֹן פֶּלִאי נִשְׁרוֹ יִשָּׂאֶנָּה.





וּכְרוּב־דִּמְיוֹנָהּ עֵר אֶל כָּל הַנִּשְׂגָּב מֶנָּהּ;

וּשְׁאוֹן הָעִיר וַהֲמוֹנָהּ — כְּכַלְבֵי־חָצֵר רוֹקְדִים…

בַּמֶּרְחָק נוֹפֵי־זִיו, לַשֶּׁמֶשׁ עַמִּים סוֹגְדִים —

מִי־יִתֵּן אֵבֶר לָהּ? — אַךְ שְׁבוּיַת־כְּלוּב עוֹדֶנָּהּ!





וּבְשִׁבְתָּהּ כְּפוּפַת־רֹאשׁ עַל סֵפֶר־הַחֶשְׁבּוֹנוֹת —

וְנִרְאָה הַטֶּרַס מֵרֹאשׁ הַר־גַּעַשׁ נוֹרָא,

וְרַב־הַחוֹבֵל גְּרַנְט לָהּ יִרְמֹז מִמֶּרְחַקִּים…





אָז תָּקוּם פִּתְאֹם חִישׁ, עֵינֶיהָ תְּמֵהוֹת פּוֹנוֹת

לִימִין וּשְׂמֹאל, כִּמְבַקְּשָׁה מִפְלָט לָהּ מִבּוֹרָהּ…

אַךְ עֵין־הַמּוֹרָה צוֹפָה — וְחֶזְיוֹנֶיהָ נְמַקִּים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52500