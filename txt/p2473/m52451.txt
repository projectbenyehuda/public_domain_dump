


	
	בַּנֶשֶׁף
	




I



הוֹי לְבָבִי!

אֵי הַנָּבִיא

יָבֹא יַטִּיף לָּךְ נִחֻמִּים

עַל יָמֶיךָ הַנִּגְזָלִים,

אֲשֶׁר דֹּעֲכוּ כִצְלָלִים,

בַּמַּחֲשַׁכִּים הָעֲגֻמִּים?





בַּמַּחֲשַׁכִּים הָעֲגֻמִּים

הוֹלִיכוּנִי אוֹרוֹת מְדֻמִּים

(חָמַד לָצוֹן שָׂטָן שׁוֹדֵד) –

וְנִתְעֵיתִי וְנִמְשַׁכְתִּי,

לְעֵבֶר חַיִּים כֹּה הֻדַּחְתִּי –

גֵּר וּבוֹדֵד.





גֵּר וּבוֹדֵד

צִלִּי נוֹדֵד

בֵּין חֳרָבוֹת שֶׁל מַאֲוַיִּים –

עַד כִּי יִדְבְּקֵנִי עֶרֶב…

שְׂרִידִי יִהְיֶה לוֹ לְטֶרֶף –

כָּכָה אֵצֵא מִן הַחַיִּים…





II



עַל מוֹקְדָה כְבָר עָלָה עוֹלָמִי

וְלֹא תוּשַׁר שִׁירָתִי פַּעֲמַיִם;

הַשָּׂטָן – זֶה עוֹמֵד עַל דָּמִי

וְהִנְנִי מֵעֵבֶר לַחַיִּים.





לְיַד דֶּרֶךְ פֹּה אֵשֵׁב בֵּין סְלָעִים;

חֶשְׁבּוֹנִי כְבָר תַּם עַל אֲדָמוֹת:

נָדַדְתִּי מִצָּרוֹת אֶל פְּגָעִים,

עַד בָאתִי אֶל גַּל שֶׁל עֲצָמוֹת.





רַד יוֹמִי. הוֹי, הָבָה אֶתְפַּלֵּל!

אַךְ אוֹיָה, בְּפִי אֵין גַּם תְּפִלָּה!

רִבּוֹנִי! שִׁיר חַיַּי נִתְחַלֵּל –

וְעַל סִפְּךָ – בִּלְשׁוֹנִי אֵין מִלָּה!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52451