


	
	חֵלְכָּאִים
	




פֶּרַח בֶּן־צְלָלִים לְאוֹר מִתְגַּעְגֵּעַ,

חִוֵּר וְחוֹלֶה אַט־אַט מִתְנוֹעֵעַ;

הַרְחֵק בָּרוֹם שָׁם הַשֶּׁמֶשׁ זוֹרַחַת —

צִיץ מָךְ לֹא תִפְקֹד גַּם קֶרֶן זִיו אַחַת.





פֶּרַח בֶּן־צְלָלִים מֵחֹסֶר־אוֹר יִגְוָע,

שָׁוְא נָשָׂא נַפְשׁוֹ כָל יָמָיו בְּתִקְוָה;

חַיָּיו פֹּה נָבְלוּ בַקֹּר וּבַצְּלָלִים,

חָלַם וְנָבֵל כְּכָל הָאֻמְּלָלִים.


*


יֶלֶד בֶּן־מַרְתֵּף, דַּל, רָעֵב וְנִדָּח

בְּבוֹר־טַחַב אָפֵל נֶר־חַיָּיו אַט יִדְעָךְ;

חוֹלֵם עַל שֶׁמֶשׁ וְצָמֵא לְאוֹרוֹ —

רִתְּקוֹ הָעֹנִי לְחֶשְׁכַּת צֵל־בּוֹרוֹ:





חוֹלֶה הַיֶּלֶד, עַל פָּנָיו תָּו־מָוֶת;

יִדֹּם וְיִסְבֹּל בְּדִמְמַת־עַצָּבֶת.

אֵלִי! מָה רַבּוּ אֻמְלָלִים בָּעוֹלָם —

חַיִּים וּמֵתִים מִבְּלִי נִשְׁמָע קוֹלָם!


*


חֲלוֹמִי אֵי מֻשְׁלָךְ? —

בֵּין פְּרָחִים, שֶׁפְּגָעָם

הַשָּׁרָב בְּלַהֲטוֹ —

וְהֵם נוֹבְלִים בִּצְמָאָם.

הַשּׁוֹאֲגִים: “חַיִּים!”

וְגֹוְעִים וּנְמַקִּים…

הוֹי, לִבִּי לַפְּרָחִים

הַסּוֹבְלִים הָרַכִּים!





וַחֲזוֹנִי יְרַפְרֵף

עַל טְלָאִים וּגְדָיִים,

שֶׁהוּרְדוּ לַטֶּבַח

עֲקוּדֵי־רַגְלָיִם;

וְשָׁחַט הַשּׁוֹחֵט

וּפָרְצוּ הַדָּמִים —

וְעֵינֵיהֶם עוֹד צוֹפוֹת

בְּמַבָּט כֹּה תָמִים…





וּכְאֵבִי לָעַמִּים

נוֹאֲשִׁים, נִכְנָעִים,

הַכָּלִים מִתִּגְרַת

אֲדוֹנִים רְשָׁעִים;





הַמְשַׁוְּעִים לְמֶרֶד

וְאֵין לְאֵל יָדָם —

וְכוֹרְעִים וְנוֹפְלִים

בְּרִשְׁעַת זְדוֹן־אָדָם.





וְלִבִּי — הוּא נָתוּן

לִרְחוֹבוֹת הָאֵבֶל:

שָׁם אַחַי מִתְנַוְּנִים

מֵחַיֵּי הַסֵּבֶל,

נוֹלָדִים וְגֹוְעִים

בְּצַעַר וּרְעָבוֹן,

הֲשָׁמַע מִי קוֹלָם

מֵאַשְׁפּוֹת־רִקָּבוֹן?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52510