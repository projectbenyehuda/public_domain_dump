


	
	רֹבֶּרְט סְקוֹט
	




בֵּין קַרְחֵי־עַד, בְּמִמְשַׁל סוּפוֹת קֹר וָלֵיל,

כַּנֶּשֶׁר רֹבֶּרְט סְקוֹט חָשׁ מָהִיר לְצִיר־הַדָּרוֹם;

לְשָׂטָן קָם הַתְּהוֹם וַיִּזְעַף בּוֹ הַמָּרוֹם,

כִּתְּרוּהוּ סַעֲרוֹת־שְׁאוֹל בִּבְכִי וּנְהִי וִילֵל.





אַךְ הוּא לֹא יֵט מִנְּתִיבוֹ! כֹּחוֹ תַשׁ וְרַד,

מְעֻנֶּה, רָעֵב, קוֹפֵא — נִשָּׂא כְבִכְנָפָיִם…

עוֹד רֶגַע קָט וּבָא חֲלוֹמוֹ…אֶל־שָׁמָיִם,

לַיָּעֵף כֹּחַ תֵּן — וְיִנּוֹן שְׁמוֹ לָעַד!





עוֹד רֶגַע קָט וּבָא לִמְקוֹם לֹא בָא עוֹד אִישׁ…

וַיֶּחְזַק לִבּוֹ בוֹ וְרַגְלָיו נִשְּׂאוּ חִישׁ…



…וּפִתְאֹם — מַה שָׁם? — אוֹי! — הַצִּיר וְדֶגֶל זָר!





הִקְדִימוֹ אֲמוּנְדְסֶן — וַחֲלוֹם שְׂשׂוֹן־חַיָּיו גָּז…

אֵי מְחִיר עִנּוּיֵי־שְׁאוֹל? — וְנִשְׁרוֹ לְעֵינָיו טָס!

וַיֵּלֶךְ רֹבֶּרְט סְקוֹט — וּלְפָנָיו מָוֶת מָר…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52497