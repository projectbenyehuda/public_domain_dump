


	
	מַלְכַּת־הַסְּתָו
	




I



אֵי שָׁם בַּיַּעַר הַקּוֹדֵר, הָעָב

תַּתע בּוֹדֵדָה לָהּ מַלְכַּת־הַסְּתָו:

קְוֻצּוֹת לָהּ צְחוֹרוֹת, בְּעֵינֶיהָ – שְׁחוֹר־לֵיל

דּוּמָם אַט תֵּלֵךְ, עֲגֻמַה כַּצֵּל.





סוּסָהּ – פַּז עֲלֵי־שַׁלֶּכֶת וְנֵר

שְׁקִיעַת־אַרְגָּמָן בְּיָדָהּ. כַּזֵּר

סַבּוּ לְרֹאשָׁהּ צִפֳּרֵי־הַנְּדוֹד

טֶרֶם הִרְחִיקוּ לְאַרְצוֹת־הַהוֹד.





נָדָה הַמַּלְכָּה. עַל יַד הָאֲגָם

תַּעֲמֹד, תִּסְתַּכֵּל: בַּסּוּף בַּרְבּוּר נָם;

תַּמָּה שִׁירָתוֹ – וּמַה לוֹ עוֹד שָׁם?

בּוֹכָה הַמַּלְכָּה עַל יַד הָאֲגָם…





II



תּוֹעָה הַמַּלְכָּה, בָּעֵמֶק, בָּהָר

תִּזְרַע יְגוֹנָהּ הַקּוֹדֵר, הַמָּר;

יַעֲלוּ אָז פִּרְחֵי־הַיֵּאוּשׁ לָרֹב –

יַחְפֹּז וּקְטָפָם הַקּוֹסֵם בָּאוֹב.





בָּאָה הָעִירָה. – וּבְבֵית־אֱלֹהִים

נֵר־שֶׁל־נְשָׁמָה יֵאָבֵק לוֹ עִם

צִלְלֵי הַלַּיְלָה הַשָּׁחוֹר; – שְׁעַת־אוֹר

הוֹי, מַה רְחוֹקָה! – מִסָּבִיב אַךְ שְׁחוֹר!





תַּעֲמֹד אָז מַלְכַּת־הַסְּתָו וּבִכְאֵב

תַּבִּיט, תִּתְבּוֹנֵן, – מַה יֶהְמֶה הַלֵּב!

תִּקְרַע אַז בִּגְדֵי־תִּפְאַרְתָּה מִגֵּו,

תֵּבְךְּ מָר – וְעָנָה לְקוֹלָהּ הַזְּאֵב…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52441