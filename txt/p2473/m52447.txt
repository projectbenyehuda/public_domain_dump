


	
	הפנות שבחדרי
	




הַפִּנוֹת בְּחֶדְרִי מַזְמִינוֹת לִתְפִלָּה:

דֵּי צַעַר בָּעוֹלָם, רֹב דְּוַי וְיִסּוּרִים…

הֵן רוֹמְזוֹת אֵלַי בְּאֵלֶם, בְּלִי מִלָּה:

– "עֲמֹד בְּצִלֵּנוּ, בֶּן־אָדָם, הִתְפַּלֵּל,

כִּי צַעַר בָּעוֹלָם וְנוֹבְלִים הַנְּעוּרִים

וְשֵׁם יוֹצֵר־אָדָם־וְחשֶׁךְ מִתְחַלֵּל!"





הַפִּנוֹת בְּחֶדְרִי – עֵת יִקְדַּר הָעֶרֶב

וּצְלָלִים מִתְעַבִּים וְאוֹרְגִים שְׁחוֹר־רֶשֶׁת –

תִּקְרֶאנָה: – בֶּן־אָדָם! הַיּוֹם הָיָה טֶרֶף

לְשִׁנֵּי הַלַּיְלָה – וְלָמָּה נֶאֱלַמְתָּ?

הַאֻמְנָם לֹא תָהִין עָדֵינוּ לָגֶשֶׁת?

הַאֻמְנָם רֵיק לִבְּךָ, כִּי כָכָה דָמַמְתָּ?





הַפִּנוֹת בְּחֶדְרִי לִתְפִלָּה מַזְמִינוֹת…

וְיֵשׁ כִּי הַחַמָּה בְעָבִים שׁוֹקַעַת,

אָז תַּזְהִיב בְּמוֹתָהּ אֶת אַחַת הַפִּנּוֹת –

וְכָמַהּ הַלֵּב אָז לִתְפִלָּה שׁוֹקֵטָה:

עַל חַיִּים שֶׁנָּבְלוּ, עַל סְפִינָה טוֹבַעַת,

עַל מָוֶת וְאָדָם הַנִּרְדָּף לְלֹא־פְּלֵטָה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52447