


	
	אָז
	




אָז יִשְׁטְפוּ גַלֵּי חַשְׁמַל תֵּבֵל־אֵל וּמְלֹואָהּ

וּמֵת הַחשֶׁךְ אָז; – יוֹם־שֶׁמֶשׁ וְלֵיל־נְגֹהוֹת,

וְכֻלָּם סְבוּאֵי־אוֹר וְעֵינֵי כֻלָּם רוֹאוֹת –

וְזִיו זָרוּעַ עַל כָּל בּוֹר וּפִנַּת־שׁוֹאָה.





וְאָז תִּתְעַלֵּף פִּתְאֹם נֶפֶשׁ יָפָה, תּוֹעָה

וְכָלְתָה אֶל הַצֵּל, עֵינֶיהָ לֵאוֹת נוֹהוֹת

אֶל רָזֵי אֹפֶל פֶּלִאי בְּמִסְתְּרֵי מַחְבּוֹאוֹת –

אַךְ הָהּ! גַּם שָׁם יַדְבִּיקָהּ זִיו וְעַיִן רוֹאָה!





וּזְעָקָה תִפְרֹץ אָז מֵעֶרְיַת מַחֲשׂוֹף גָּדוֹל:

– "הוֹי, הַחֲשֵׁךְ, אֵל, וְנִמְלָא עוֹלָם קִסְמֵי־סְתָרִים,

כִּי עֻרְטַל עַד הַיְסוֹד וְחָזוֹן חָדַל חָדֹל;





שְׁטָפָנוּ מַבּוּל־אוֹר – וְנִגְלָה קְלוֹן הַחַיִּים!

הוֹי, הָצֵל בִּכְנַף לֵיל, כַּסֵּנוּ בְצֵל הֲרָרִים –

וְנָשׁוּב תְּעוֹת וְהַאֲמֵן, שֵׂאת עַיִן לַשָּׁמָיִם!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52429