


	
	מֵ"חוֹבוֹת הַלְּבָבוֹת"
	




I



אִם יִכְבְּשׁוּךָ מְצוּקֵי־שְׁאוֹל,

וְכָרַעְתָּ תַּחַת עֹל –

דַּרְכְּךָ עַל בּוֹרַאֲךָ גֹּל,

קַוֵּה, אָח לִי צָעִיר.

כֹּה רָאִיתִי: שֶׁמֶשׁ־אוֹר –

שָׁתוּ עָלָיו עַנְנֵי־שְׁחוֹר –

הוּא בֶּעָבִים יִקֹּב חוֹר,

יַעַשׂ יוֹמוֹ בָּהִיר.





אִם יְסִיתְךָ שֵׁד לַחֲטֹא –

נָא, בַּל תֹּאבֶה שְׁמוֹעַ לוֹ;

זְכֹר, כִּי רַק בֵּית־מָלוֹן פֹּה –

וְהַמָּוֶת נוֹצְרוֹ;

נַפְשְׁךָ תָּשׁוּב חִישׁ אֶל עָל,

חֶשְׁבּוֹן תִּתֵּן שָׁם עַל כָּל

פְּעֻלּוֹתֶיהָ… הוֹי, לַדָּל

טִמֵּא חֵלֶק יוֹצְרוֹ!





II



הָאֵל – זֶה מְסוֹבֵב הַגַּלְגַּלִּים,

עוֹלָמוֹת בָּרָא וְחַשְׁמַלִּים,

לַיָּם גְּבוּל עָשָׂה, חֹק לַגַּלִּים –

אַל תִּכְפֹּר, בְּנִי, בְּעִקָּר!

הַאִם רָאִיתָ זוּ אֲדָמָה,

שֶׁבְּלִי מַחֲרֵשָׁה גִדְּלָה קָמָה

וּבְלִי עֲמַל הָאִכָּר?





וּדְיוֹ שֶׁנִּשְׁפְּכָה עַל הַנְּיָר

וְחִישׁ נִצְטַיְּרוּ עִיר וּכְפָר,

עֲדִי־תִפְאֶרֶת, פִּרְחֵי־כָר

מֵעַצְמָם – הֲרָאִיתָ?

יַד־אֳמָן עָמְלָה עַל כָּל זֹאת!

וְזֶה, בֶּן־אָדָם, לְךָ הָאוֹת:

כִּי טַבע – יָהּ כִּנִּיתָ!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52457