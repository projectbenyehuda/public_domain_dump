


	
	מָוֶת
	




עִם עָרֶב. זוֹמְמִים צוֹפִים בִּי הַכְּתָלִים.

וְגַלְמוּד אָנִי, בּוֹדֵד עִם הַצְּלָלִים…

עֲבָרִי שָׁב לִי: כָּל דַּלְתוֹתָיו פְּתוּחוֹת:

בַּחֲדָרָיו מִי שָׁם? — תּוֹעִים רוּחוֹת:

דְּמֻיּוֹת דּוֹדִים, דּוֹדוֹת, אַבָּא, אִמָּא…

גּוּפָם זֶה־כְּבָר הָיָה נַחְלַת רִמָּה

אַךְ פָּנֵימוֹ, שׁוּר, לְעֻמָּתִי זוֹרְחִים:

“פֹּה נָבַלְנוּ; אַךְ שָׁם — אָנוּ פוֹרְחִים!”





שָׁם! — וְאֶשָּׂא עַיִן אֶל מְרוֹמִים —

וּבִלְבָבִי כְמֵיתְרֵי־כִנּוֹר הוֹמִים

מַאֲוַיִּם טְמִירִים וְנַעֲלָמִים:

אָמְנָם כְּגֵר נֶהְלַכְתִּי כָל הַיָּמִים…

עַכְשָׁו נִגְלָה רָז לִי בָאֲפֵלָה:

מָוֶת מָשַׁךְ לִבִּי בְקִסְמוֹ סֶלָה!

וּבְהִתְהַלְּכִי פֹה עִם כָּל הַחַיִּים

תָּעָה רוּחִי בְגַנֵּי הַשָּׁמָיִם…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52524