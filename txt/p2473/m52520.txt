


	
	בַּלַּיְלָה
	




מַעְיְנוֹת הַלַּיְלָה אַט־חֶרֶשׁ יִזְרֹמוּ;

זִיוָנִים עֲדִינִים לְאוֹר־סַהַר יַחְלֹמוּ:

הֵם קוֹרְאִים וְשׁוֹנִים,

לְעֻמָּתָם חִישׁ עוֹנִים

שְׂרָפִים, שֶׁאָבַד מִשְׁעוֹלָם בַּיַּעַר…

מַה־טּוֹב אָז בַּדְּמָמָה דֹם לַחֲלֹם כַּנַּעַר!





הָרוּחַ — כִּכְרוּב נִתְּנָה חֻפְשָׁה לוֹ — דּוֹאֶה,

מַפְרִיעַ שְׁנַת־פְּרָחִים וְלוֹחֵשׁ וְתוֹעֶה;

אַט נִגָּשׁ לַחַלּוֹן

וּמְדוֹבֵב שָׂב־אַלּוֹן

וְנִשָּׂא בִּיעָף אֶל כּוֹכָבִים נֶחְמָדִים

וּמוֹרִיד מִמְּרוֹמִים אַגָּדוֹת לִילָדִים.





וּמַקְשִׁיב הַלַּיְלָה בְּאַהֲבָה וְיִרְאָה



לְפַחַד קַר־עָמֹק שֶׁל קַדְמַת־הַיְצִירָה:



אַט יָרַד כְּמַלְאָךְ

וְשֶׁפִי יִתְהַלָּךְ

וְיַשְׁרֶה עַל הַכֹּל עַצֶּבֶת עֲדִינָה —

וְהַסַּהַר עַל נִבְלוֹ־פָּז יִרְקֹם מַנְגִּינָה — — —





וְטוֹבֵל הַלַּיְלָה בְטַלְלֵי־נְגֹהוֹת

מִתְקַדֵּשׁ, מִטַּהֵר וְעֵינָיו הָרוֹאוֹת:

הַבּוֹרֵא, כִּבְיָכוֹל —

הוּא יָצָא בְמָחוֹל

עִם מְאוֹרוֹת וְעוֹלָמוֹת וּשְׁמָשׁוֹת וִירָחִים —

וְנוֹשְׁקִים אִישׁ אָחִיו בְּאַהֲבַת הַנְּצָחִים:





אָז יֵרֵד כְּרוּב קָטָן, כֹּל־רוֹאֶה וְטָמִיר,

וְיִגַּע בְּמֵיתְרֵי־כִּנּוֹרוֹ שֶׁל זָמִיר —

תִּשָּׁמַע אָז שִׁירָה

גְּאֵיוֹנָה, אַדִּירָה

וּמַקְשִׁיב הַלַּיְלָה וְהוּא קָדוֹשׁ וְטָהוֹר…

מִתְאַהֵב בּוֹ כוֹכָב וְנוֹפֵל — וְהוּא נָאוֹר!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52520