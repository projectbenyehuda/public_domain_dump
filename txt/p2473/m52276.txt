


	
	[יֵחַם לֵב הַשַּׁחַק פִּתְאֹם]
	




יֵחַם לֵב הַשַּׁחַק פִּתְאֹם

עַל הָאָרֶץ הַמִּתְעַנָּה —

פִּתְאֹם יִכְהוּ פָנָיו זַכִּים

וּמַרְאֵהוּ כְּזָקֵן נַעֲנָה.





שְׁחוֹרִים יִלְבַּשׁ שַׁחַק נוּגֶה

שֶׁמֶשׁ תִּטְבַּע חִישׁ בִּמְצוּלוֹת;

רִמְזֵי־אֵשׁ כְּחִצִּים עוֹבְרִים,

דּוֹבֵר עָב אֶל עָב בְּקוֹלוֹת.





נָבוֹךְ עֵדֶר וַיִּצְטַמְצֵם;

צִפּוֹר חוֹלָה אַט גּוֹנַחַת…

הָאֲגָם — עֲבָרוֹ רַעַד

וּבְקִילוֹנָהּ בְּאֵר שׁוֹחַחַת. —





פִּתְאֹם — צְלִיף בְּשֵׁבֶט־יַהֲלוֹם…



תַּךְ־תַּךְ — מִי־זֶה דּוֹפֵק כָּכָה? —



רְאֵה: הִתְחַלְחֲלָה הַחֹרְשָׁה

וַתִּתְפָּרֵץ בַּאֲנָחָה.





וְשִׁבֹּלֶת אֶל שִׁבֹּלֶת

לָחֲשָׁה סוֹדָהּ, סוֹד־עַצָּבֶת.

שָׁם בְּכוֹס־שׁוֹשָׁן פַּרְפָּר אֻמְלָל

מַר יֵאָבֵק עִם הַמָּוֶת.





שָׁבָה דְמָמָה גְדוֹלָה, קְדוֹשָׁה.



פִּתְאֹם — טִיף־טִיף: הָאֲדָמָה



צוֹפָה, מְלֵאָה תִמְהוֹן־פֶּלֶא,

לִבָּהּ דּוֹפֵק בָּהּ בִּדְמָמָה.





טִיף־טִיף, טִיף־טִיף — וּמְטַר־כֶּסֶף

נִתָּךְ חִישׁ כְּמוֹ מִדְּלָיִים;

יָחֹף רֹאשׁוֹ אָז הַשּׁוֹשָׁן:

הָעֲרָבָה סוֹבְאָה מָיִם!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52276