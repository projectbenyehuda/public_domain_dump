


	
	לָאָדָם
	




א



הוֹי. אָדָם! קְרַע נָא אֶת הַמָּסָךְ

הַמַּבְדִיל בֵּינִי וּבֵינֶךָ!

הֵא לִבִּי גָלוּי מִבְּלִי חָשָׂךְ,

נָא קְרַע גַּם אַתָּה סְגוֹר לִבֶּךָ!





כִּי לָמָה נַאֲפִיל עַל רָזֵינוּ

וְנַעֲמֹד זֶה מוּל זֶה כְצָרִים?

אִם לִא רוֹם אֶחָד עַל רָאשֵׁינוּ?

בַּאֲדָמָה אַחַת לָנוּ קְבָרִים!





ב



אַל תִּגַּשׁ אֶל בְּנֵי־אָדָם כְּאֶל מַלְאָכִים;

לְיֵצֶר־רָע יֵשׁ שִׁלְטוֹן־עַד בַּחַיִּים;

וְדַע, כִּי רְעֵבִים סְבִיבְךָ וְנִדָּחִים

וְאִישׁ־אִישׁ שׁוֹאֵף לְמַלֵּא הַמַּאֲוַיִּים.





וּרְאֵה: אֻמְלָלִים הֵם בְּנֵי־הָאָדָם!

וְאַל תְּבַהֵל לִרְגֹּז וְאַל תְּקַלֵּל; –

הֵן חוּט־גּוֹרָלָם אָחוּז לֹא בְיָדָם…

הוֹי, סְלַח לָהֶם, בִּשְׁלוֹמָם נָא הִתְפַּלֵּל.





ג



גַּל־רַחֲמִים פִּתְאֹם יְצִיפֵנִי –

וְזַךְ הוּא כֻלּוֹ, חַם וּמְאָדָּם –

וְאָז לַמָּרוֹם אֶשָּׂא עֵינִי

וְכֻלִּי תְפִלָּה עַל בְּנֵי־אָדָם!

– "הוֹי, רַחֵם! כֻּלָּם הֵם אֻמְלָלִים,

עֲקוּדֵי גוֹרָל כְּקָרְבָּנוֹת:

הַבּוֹנִים דְּבִירִים וּמִגְדָּלִים

וְנוֹפְלִים תַּחַת הַחֻרְבָּנוֹת!

הוֹי, רַחֵם! כֻּלָּם הֵם עֲלוּבִים,

הַמְגַשְּׁשִׁים, עִוְּרִים, עַד סַף־מָוֶת;

כִּיתוֹמֵי־נוֹד, מֵאֵל עֲזוּבִים,

יְשַׁוְּעוּ נֶצַח בְּעַצָּבֶת!"





ד



הוּרַם הַוִּילוֹן – וְאוֹר נֶעֱלָם נִפְלָא

מֵעֵבֶר לַחַיִּים לִי נִרְאָה וַיִּדְעָך…

מֵאָז נַפְשִׁי נוֹשְׂאָה בְגִיל נֵטֶל סִבְלָהּ;

תֵּן יָדְךָ וְנֵלֵךְ בַּעֲרָפֶל, אָח נִדָּח!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52454