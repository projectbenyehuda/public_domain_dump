


	
	בָּעֶרֶב
	




פַּעֲמוֹן הַתְּפִלָּה בָעֶרֶב

עוֹרֵר גַּעְגּוּעַי הַחֲתוּמִים:

כְּקַו־אוֹר שֶׁל יַלְדוּת עֲדִינָה

הֵאִיר מַבָּטַי עֲגֻמִּים;

כַּחֲלוֹם מָתוֹק, פֶּלְאִי וְנֶהְדָּר

נָגַע בִּלְבָבִי בִכְנָפָיו;

כְּטַל בְּרוּךְ־אֱלֹהַּ עַל פְּצָעַי

הִטִּיף כַּכֶּסֶף נְטָפָיו,

נִחֲמַנִּי אָז צִיץ רַךְ וְנֶחְמָד:

“טָהוֹר, זַךְ הִנְּךָ, כָּמוֹנִי!” –

אֲנִי דֹם הֶאֱזַנְתִּי… הַשַּׁחַק

הָיָה לִי פִתְאֹם כִּמְעוֹנִי…

עַד נָדַם צְלִיל פַּעֲמוֹן־הַתְּפִלָּה

וְהֵדוֹ עַד אָבַד בַּדְּמָמָה –

הִקְשַׁבְתִּי, הֶאֱזַנְתִּי, וְלִבִּי

מִכְּאֵב מָתוֹק נָהָה וְהָמָה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52455