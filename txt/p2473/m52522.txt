


	
	בְּכִי יֶלֶד בַּלֵּיל
	



לזכר ב.נ. סילקינר ז"ל






כּוֹאֵב יֶלֶד קָטָן, בּוֹכֶה יֶלֶד קָטָן.

עֵינָיו — אוֹיָה, לִבִּי נִפְצָע מִמַּבָּטָן!

אֵלִי, אָב הָרַחֲמִים! אַפְּךָ אֵיךְ לֹא יִחַר

אִם מִכְּאֵב וּזְעָקָה גְרוֹן הַיֶּלֶד נִחַר?!





בּוֹכֶה יֶלֶד קָטָן בְּכִיָּה זָרָה, מָרָה;

אִמּוֹ הִרְגִּיעַתּוּ, שָׁרְקָה לוֹ גַם שָׁרָה —

שָׁוְא עֲמָלָהּ! — בּוֹכֶה, בּוֹכֶה יֶלֶד קָטָן,

עֵינָיו, נוּגוֹת, תּוֹבְעוֹת רַחֲמִים בְּמַבָּטָן!





בְּעַד הַחַלּוֹן צוֹפֶה לֵיל־אֲפֵלָה זוֹעֵף,

וְהַקָּט הַיֶּלֶד בּוֹכֶה מַר וְכוֹאֵב;

עֹנֶשׁ־מִי פֹה יִסְבֹּל פָּעוּט בְּלִי הֲפוּגָה?

מִי פֹה שָׁתַל עֵץ הַצַּעַר וְהַתּוּגָה?





מָרוֹם אֶשָּׂא עֵינִי: — רוֹבְצָה שָׁם חֲשֵׁכָה.

וּמִתְעַנֶּה יֶלֶד, בּוֹכֶה מַר חֵלֵכָה;

לִבִּי יֶהֱמֶה עָלָיו, לִבִּי בִי יִשָּׁבֶר:

יֶלֶד אֻמְלָל זֶה בִכְאֵבוֹ יֵרֵד קָבֶר…





פִּתְאֹם מִן הַחוֹרִים, מִכָּל סְדָק וּפִנָּה

עָלוּ וְהוֹפִיעוּ דְמֻיּוֹת אוֹמְרוֹת קִינָה…

וְהַלַּיְלָה נוֹרָא, וְהַיֶּלֶד בּוֹכֶה.

וְעֵינַי צוֹפוֹת, דּוֹמְעוֹת, וְלִבִּי מוֹחֶה, מוֹחֶה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52522