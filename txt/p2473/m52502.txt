


	
	דּוֹדִי
	




נָתוּן הָיָה כֻלּוֹ לְאֵל שָׁמָיִם

אַף רֶגַע לֹא הִתְפַּשֵׁט מִקְּדֻשָּׁתוֹ;

מֵחַלּוֹן־קְדֻשָּׁה הֵצִּיץ אֶל הַחַיִּים

וְסִפְרֵי קֹדֶשׁ הָיוּ בְנֵי חֶבְרָתוֹ.





כָּל חַיָּיו חָג. לַהֲגִיגָיו — הוֹד־קַרְנַיִם.

רְאִיתִיו כְּמַלְאָךְ יָרַד מִמְּעוֹנָתוֹ

וּבֶגֶד־מֶשְׁיוֹ מְבֻדָּר כִּכְנָפַיִם

שֶׁל נֶשֶׁר מַמְרִיא עָל לִמְרוֹם־פִּסְגָּתוֹ.





הָהּ, דּוֹדִי, דּוֹדִי! מִדֵּי אֶזְכְּרֵהוּ —

וּבַחִזָּיוֹן נִרְאִים לִי חַשְׁמַלִּים —

וְהוּא נִשָּׂא אִתָּם שָׁם, בִּתְכֵלֶת־גַּלִּים…





וְנִמְשָׁךְ לִבִּי…כָּכָה אֶחְמְדֵהוּ…

אָז אֶשְׁכַּח רֶגַע כִּי כֹחוֹתַי דַּלִּים —

וְאֶפְרֹשׂ יָדַי לָעוּף כְּרוּחוֹת קַלִּים…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52502