


	
	שְׁפִּינוֹזָה
	




מִשְּׁאוֹן הַקִּרְיָה נִבְדָּל וּמֵעַמּוֹ פָרוּשׁ,

בִּזְרוֹעוֹת גְּאוֹן־מַחֲשַׁבְתּוֹ יַחֲבֹק קַצְוֵי עוֹלָם;

וְקִלְלוֹת עָם כִּי יֵרְדוּ עַל רֹאשׁ מָחְרָם גָּרוּשׁ

וְגִּדּוּף מוֹרְדֵי־אוֹר — בַּל יַרְגִּיזֵהוּ קוֹלָם.





כְּנֶשֶׁר, שַׂר־הָרוֹם, הַפּוֹרֵשׂ מֻטּוֹת כְּנָפָיו

וּבָז מִמְּרוֹם־מְעוּפוֹ לְחִצֵּי הַצַּיָּדִים;

כֹּה שָׁט בֶּעֱזוּז־הֶגְיוֹנוֹ, בְּרוּמֵי עוֹלָם טָפָף —

וּמַה לּוֹ שְׁאוֹן מְנַדָּיו? — כְּמֹץ בְּרוּחַ־קָדִים.





הוּא רַב־הַסְּלִיחָה: יֵדַע אֶחָיו יוֹצְאֵי סְפָרַד

עַל דָּתָם בְּ“אֶחָד” הִתְנַפְּלוּ אֶל הַמְּדוּרָה; —

(וְעַד הַיּוֹם עַל דָּתָם שׁוֹמְרִים הֵם בִּגְבוּרָה…)





כִּי מַה יַעֲשֶׂה עָם, בַּגּוֹיִים כְּבוֹדוֹ יָרַד, —

וְעוֹד לוֹ דָתוֹ — שְׁאֵרִית קְדֻשָּׁה שֶׁנָּגוֹזָה?! — —

“סָלַחְתִּי לָמוֹ!” — יִלְחַשׁ בְּמִלְמוּל רַךְ שְׁפִּינוֹזָה…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52495