


	
	בָּעֲרָפֶל
	




עֲרָפֶל סוּמָא נָח עַל שָׂדוֹת —

וְהַסּוּסִים מוֹשְׁכִים לֵאִים;

נְצִיבֵי־טֶלֶגְרַף לַמֶּרְחָק

נָשְׂאוּ רַגְלָם, זְקוּפִים, גֵּאִים:





כְּאִלּוּ נֵבֶל שֶׁל עֲנָקִים

הוּרַם עַל בִּידֵי בְכוֹר־מָוֶת —

וְהָרוּחַ שִׁיר־תַּמְרוּרִים

יַךְ עַל נִימָיו בְּעַצָּבֶת.





וּבַלֵּב סַם־רָקָב מוֹצֵץ,

שִׁיר הָרוּחַ יַקְפִּיא דָמִי;

נִדְמֶה: כָּל הַיְקוּם כְּבָר נִמַּח

וְהִנְנִי יָחִיד בְּעוֹלָמִי —





רַק אֲנִי עִם סוּסַי, קְרוֹנִי,

פֹּה נִשְׁאַרְנוּ — וְיוֹבְלוֹת־שָׁנִים

נָנוּד כָּכָה אוֹבְדֵי דֶרֶךְ

בָּעַרְפַּלִּים הַנּוֹשָׁנִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52293