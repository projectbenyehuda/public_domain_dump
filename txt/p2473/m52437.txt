


	
	הָאֹשֶׁר
	




הָאשֶׁר – גִּלּוּהוּ הֲזָיוֹת נֶחְמָדוֹת

וַיְקַשְּׁטוֹ הַסָּב בְּאַגָּדוֹת.

בִּמְקוֹם אֵין אֲנָשִׁים לוֹ קֵן בַּמִּסְתָּרִים –

וְעָף הוּא אַוְרִירִי בֶהָרִים.





כִּי תֵצֵא יְחִידִי עִם לֵיל בָּעֲרָבָה –

וְנַפְשְׁךָ לֹא מְתֹעָבָה –

אָז תִּשְׁמַע בַדְּמָמָה כְמַשַּׁק כְּנָפַיִם:

הָאשֶׁר לְךָ יֵרָא בַחַיִּים…





וְסֻכָּה קְטַנְטַנָּה בְצֵל דְּקָלִים בַּפִּנָּה,

וְיוֹנָה בָעֳפָאִים מַרְנִינָה.

וְנִמְשַׁךְ אָז לִבְּךָ בְּטֹהַר הַדְּמָמָה,

וְרֹן וּכְנָפַיִם לַנְּשָׁמָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52437