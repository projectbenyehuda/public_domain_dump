


	
	בְּנִי
	




עֹל חַיֵּי גָלוּת עוֹד לֹא הִלֵּךְ עָלָיו אֵימִים;

עוֹד צְחוֹקוֹ רַב וּבְגִיל יְנוֹצְצוּ עֵינָיו!

וְשָׂשׂ הוּא לִקְרַאת קְרָב, בּוֹטֵחַ כְּבֶן־רְאֵמִים,

וַיִּבְחַל לַעֲדֵי־עַד בְּסִפְרֵי דוֹרוֹת זְקֵנָיו.





וּבְצַעֲדֵי גִבּוֹר יִפְסַח עַל הַ“שֻּׁלְחָן־עָרוּךְ”:



אֵין חֹק, אֵין דָּת — רַק תְּרוּעוֹת־גִּיל בְּגַן־הַחַיִּים;



וְאָרוּר כָּל שְׁפַל־רֹאשׁ וְכָל גְּבַהּ קוֹמָה בָרוּךְ,

הָאָדָם נוֹצַר רַק לְמַלֵּא הַמַּאֲוַיִּים!





וַאֲנִי מִתְבּוֹנֵן בּוֹ, מִתְבּוֹנֵן וּמִשְׁתּוֹמֵם:



צִיץ־שֶׁמֶשׁ זֶה אֵיךְ עָלָה בְשָׂדִי כְסוּי־הַצְּלָלִים? —



הֵן דָּמָיו רָנִים כְּאִלּוּ הָיָה בֶן־אֵיתָנִים!





גַּם הוּא בִי נִבָּט, בָּן לַהֲגִיגִי דוֹמֵם

וּכְלוֹחֵשׁ: "חֲתֹר לְךָ, אָבִי, כְּסָס בִּגְוִילִים בָּלִים,

אַךְ דַּע לָךְ: מַעֲשֵׂה אָבוֹת כְּבָר לֹא יִירְשׁוּ בָנִים!"









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52501