


	
	מִסֵּפֶר הַמִּסְתּוֹרִין
	



א בִּצְפַת


בִּסְבִיבוֹת צְפַת, בְּרֶדֶת שֶׁפַע־טַל

אַט הָלַךְ הָאֲרִ"י, עִם רֵעוֹ חַיִּים וִיטַל;

מִסָּבִיב הָשְׁלַךְ הָס…מֵרָחוֹק נְגִינַת עוֹף

הִקְסִימָה אֶת הַלֵּב כְּלַחַשׁ בַּעֲלַת־אוֹב.



וְסֻלַּם־כֶּתֶם הוּרַד: בּוֹ מַלְאֲכֵי־רוֹם



חִישׁ יָרְדוּ חֲגוּרֵי־גִיל וְקוֹרְנִים כְּבַחֲלוֹם —

הִתְעוֹרֵר הָאֲרִ"י וַיֹּאמֶר לְוִיטָל:

— "הוֹי, אָחִי! שָׂא עֵינֶיךָ, תּוּר מֶרְחַקֵּי־עָל!

וְשָׁם בַּסּוּף, רְאֵה: נִצְטוֹפְפוּ עַד אֵין סְפוֹר

נְשָׁמוֹת, שֶׁהִדִּיחוּן לִבְלִי לִרְאוֹת אוֹר —

וּלְ“תִקּוּן” תְּחַכֶּינָה…הֲתִשְׁמַע קוֹל־הַבְּכִי

וְיִלְלַת־הַנְּכָאִים עוֹלָה בָדֳמִי? —

לְיַד אַלּוֹן עַתִּיק צַקוּן־לַחַשׁ נִשָּׂא, אָח

וְטָהֲרוּ הַנְּשָׁמוֹת — וּמִשְׂגָּב נְהִי לַדָּךְ —

וְעָלוּ מָעְלָה, מָעְלָה, וְכִי תִדְפֹּקְנָה דֹם —

יִפָּתַח לָמוֹ שַׁעַר וּבָאוּ לְהֵיכַל־רוֹם —

וְטָבְלוּ בְנַחַל־אֵשׁ וְיָצְאוּ טְבוּלוֹת־זִיו

וְזָכוּ לִרְאוֹת הָדָר — לְתָאֲרוֹ יֵלֶא נִיב!"

כֹּה דִבֵּר הָאֲרִ"י — וְתַחַת אַלּוֹן שָׂב

עִם רֵעוֹ עַל הַנְּשָׁמוֹת עוֹרֵר רַחֲמֵי־אָב.




ב יֶשְׁנָה שָׁעָה…


יֶשְׁנָהּ שָׁעָה בַלַּיְלָה, שָׁעָה קְדוֹשָׁה עִם חֲצוֹת,

מַאֲזִין־מַקְשִׁיב הָעוֹלָם, מִתְגַּעְגֵּעַ עַד כְּלוֹת;

מִשָּׁמַיִם כְּרוּב־עֵדֶן נִמְלַט פִּתְאֹם וָנָס —

וְהוּא שָׁט לוֹ בַתְּכֵלֶת בִּדְמוּת סַהַר שֶׁל פָּז.





וְהוּא שָׁט וּמִתְעַצֵּב, כִּי הִתְעָהוּ הַלֵּיל,

פִּתְאֹם בָּא בִסְבַךְ־עָנָן, וַיֵּחָבֵא בַצֵּל.

וְהוּא בוֹכֶה שָׁם חֶרֶשׁ — וְקוֹל־בִּכְיוֹ בַלֵּב

כְּכִנּוֹר־פְּלָאִים יְעוֹרֵר תּוּגָה רַבָּה וּכְאֵב.





יֶשְׁנָהּ שָׁעָה בַלַּיְלָה — שְׁעַת מִסְתּוֹרִין וְסוֹד…

לָמָּה תִישַׁן, בֶּן־אָדָם? קוּם וּסְפֹג אֶת הַהוֹד,

עֵת כָּל חַי בַּמַּחְבּוֹאִים, רַק הָרוּחַ בַּלָּט

מַנְעִים מֶלֶל לָעֵצִים, לוֹחֵשׁ לַחַשׁ וְשָׁט.





לוֹחֵשׁ לַחַשׁ וְעוֹבֵר…מֶרְחַב־עוֹלָם אָז שָׁר,

לֹא, אֵין קוֹל וְאֵין קֶשֶׁב, רַק הַדְּמָמָה בִיקָר

תַּפְלִיט שִׁירָה אִלֶּמֶת, שִׁירַת זֹהַר וְזִיו, —

תָּאֵר יָפְיָהּ וְטָהֳרָה לָאֹה יֵלֶּא כָל נִיב!





יֶשְׁנָהּ שָׁעָה בַלַּיְלָה, שְׁעַת פְּנִינִים וָטָל,

אֲשֶׁר לֵב לוֹ וְעַיִן יָרוּם־יַמְרִיא אֶל עָל;

שַׁעֲרֵי מָרוֹם נִפְתָּחִים — וְהוּא יִרְאֶה וָחַי…

אַךְ הַתְּנוּמָה מְחַבְּקָה כָל הַיְּצוּרִים אֲזַי…





שָׁעָה גְדוֹלָה נֶהְדָּרָה…נַתְּקוּ כַבְלֵי הַשְּׁנָת

וְכָמוֹנִי צְאוּ לִרְאוֹת יֹפִי עֶלְיוֹן בְּלִי־חָת;

בְּעוֹדִי יֶלֶד רְאִיתִיו וּמֵאָז — כַּחֲלוֹם

אֲנִי נוֹשֵׂא בְלִבִּי זוֹ תִפְאֶרֶת הָרוֹם!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52527