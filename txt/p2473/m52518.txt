


	
	מֶרְחַקִּים
	




מֶרְחַקִּים נֶהְדָּרִים! אֲלֵיכֶם

נִמְשַׁכְתִּי כְּפַרְפָּר לְשַׁלְהָבֶת.

אֲלֵיכֶם מִקִּרְיָה הוֹמִיָּה

חוּט נֶעֱלָם מְשָׁכַנִּי בְעַצָּבֶת.





מֶרְחַקִּים! מַה סָפוּן בְּחֻבְּכֶם,

כִּי כָכָה אֶרְחָמְכֶם? — כְּאִלּוּ

נְעוּרַי שֶׁחָלְפוּ רְוֵי־שֶׁמֶשׁ

מֵחֵיקְכֶם לִי פָנִים יַצְהִילוּ.





כְּאִלּוּ נִגּוּנוֹ שֶׁל אַבָּא,

הַסָּפוּג עַצֶּבֶת עֲדִינָה,

יְרַחֵף עֲלֵיכֶם בְּטָהֳרוֹ,

וְיִמְשֹׁךְ הַלֵּב בִּיגוֹן־רִנָּה.





כְּאִלּוּ לְטִיפַת יַד־אִמִּי

אַט עוֹבְרָה עַל צַמְרוֹת יַעֲרֵיכֶם

וּמוֹתְחָה קַו־חֵן עַל הַשְּׁדֵמָה

וְתַרְנִין זְהַב שִׁבֳּלֵיכֶם.





כְּאִלּוּ צְלִיל־קוֹל אֲהוּבָתִי,

צְלִיל־אָשְׁרִי שֶׁנָּדַם לְעוֹלָמִים,

עַל מַרְבַד־כָּרֵיכֶם עוֹד יֵתַע

וִיבַקֵּשׁ חֲזוֹן נַעַר תָּמִים…





מֵעָרִים רְחוֹקוֹת וַאֲרָצוֹת,

מִשִּׁמְמוֹן הַחַיִּים הַמְדַכְּאִים,

מִשִּׂנְאַת הָאָדָם וּזְדוֹנוֹ —

אֲלֵיכֶם לְבָבִי, מֶרְחַקִּים!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52518