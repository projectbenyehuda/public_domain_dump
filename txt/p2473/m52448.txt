


	
	צְלִילֵי לָיְלָה
	




I



פָּרַשְׂתִּי אֶת יָדַי לַכְּאֵב הָעוֹלָמִי:

“חַבְּקֵנִי!”

וַיִּקְרָא הַמָּוֶת מֵרַהֲטֵי דָמִי:

“הִנֵּנִי!”

וּבְתָחֳבִי מַבָּטִי בְאָפְלוֹ הַנּוֹרָא –

קָפָאתִי

וְעַל גַּבִּי הָעִנּוּי, הַצַּעַר, הַמּוֹרָא,

נָשָׂאתִי!





II



אָבֹאָה בֵית־אֵל וְעַל דַּלְתוֹת הָאָרוֹן אֶדְפֹּקָה:

רִבּוֹנוֹ־שֶׁל־עוֹלָם! הַדֶּרֶךְ אֵלֶיךָ כֹּה רְחוֹקָה –

וַאֲנִי עוֹלָל רַךְ מִבֵּית אָבִי בַחשֶׁךְ תָּעִיתִי,

וְאִם אָמוּת לָנֶצַח – הָהּ, לָמָּה זֶה אֵפוֹא חָיִיתִי?

וּכְאִישׁ הַנּוֹסֵעַ בְּלֵיל חֹרֶף בְּשֶׁלֶג וּסְעָרָה

וְיָלִיט אֶת פָּנָיו לְבַל יָחוּשׁ אֶת שִׁלְטוֹן הַקָּרָה,

כַּךְ אֶכְבּשׁ אֶת פָּנַי וְאֶחְלֹם חֲלוֹם חַיֵּי עוֹלָם:

אֵין מָוֶת בַּמָּוֶת, רַק מַעֲבָר מֵעוֹלָם אֶל עוֹלָם





III



עַל חָרְבוֹת־דְּבִירֵי חַיַּי צוֹרְחִים, קוֹרְאִים

עוֹפוֹת־לַיִל שְׁחוֹרִים;



פִּרְחֵי־רַעַל צִמְחֵי־מָוֶת גָּדְלוּ פֶרֶא:



גַּן יֵאוּשִׁי אֶרְאֶה!

בּוֹכֶה רוּחַ, כְּכֶלֶב חֲסַר־שִׁנַּיִם –

לְקוֹלוֹ אֵין אָזְנַיִם –

רַק הַלַּיְלָה וַאֲנִי הַחוֹלֵם, שׁוֹמֵר הֶחֳרָבוֹת

שׁוֹמְעִים אֶת הַיְבָבוֹת.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52448