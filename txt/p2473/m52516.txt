


	
	בְּעוֹלַם הַדְּמָמָה
	




מִכּוֹכָבִים אַעַשׂ לִי אֳנִיָּה

וְאָטוּשׁ, אָטוּשׁ בְּתוֹךְ יַם־הַדֻּמִּיָּה:

דֹּם יִשְׂתָּרַע שָׁם בִּמְרוֹמֵי־מָעְלָה

עַד לַשְּׁמָשׁוֹת וּמֵהֶם וָהָלְאָה.





יַם־דֻּמִּיָּה! דְּבִירֵי שִׁירֵי־אֵלֶם

עוֹמְדִים גֵּאִים עַל אִיֵּי־הַנְּגֹהוֹת,

פִּרְחֵי־רָז שָׁם צוֹמְחִים עַל כָּל תֶּלֶם

וּמַנְגִּינוֹת־חֶרֶשׁ דּוּמָם תּוֹעוֹת.





מִכּוֹכָבִים אַעַשׂ לִי אֳנִיָּה —

וְהָיְתָה עֵינִי עַד אֵין־סוֹף צוֹפִיָּה

וְצָדָה אָזְנִי בְחַכַּת־קִסְמָהּ צְלִילִים —

צְלִילֵי־שֶׁקֶט — בְּלִי קוֹל וּבְלִי מִלִּים.





צְלִילִים אֵלּוּ פָרְצוּ כָל הַגְּבוּלִים

וַיַּעַבְרוּ עַד לְאֵין אַפְסָיִם;

צְלִילֵי־קֹדֶשׁ, שֶׁמִּסְגֶּרֶת־מִלִּים

בַּל תְּכִילֵם לְקַצֵּר הַכְּנָפָיִם…





סוֹד הַדְּמָמָה! — הַקְשֵׁב בּוֹ הָרִנָּה:

מַה נֶּהְדָּרָה בְלִי קוֹל הַמַּנְגִּינָה!

רְאֵה נָא מְחוֹל צִלְצוּלִים, כְּפַרְפָּרִים —

פַּרְפְּרֵי־נֹגַהּ — רוֹקְדִים מֵעֲבָרִים.





רֶגֶשׁ קֹדֶשׁ יָסֹךְ בְּאֶבְרוֹתָיו

אָז עַל לִבְּךָ — תִּשְׁטְפוֹ אוֹרָה חַמָּה,

חִישׁ יִבָּקְעוּ מַעְיְנוֹת־מֵי־דִּמְעוֹתָיו

וּבִבְכוֹתוֹ — יֵהָפֵךְ לְיוֹנָה תַמָּה…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52516