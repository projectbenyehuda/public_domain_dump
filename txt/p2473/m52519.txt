


	
	בַּדֻּמִּיָּה
	




בְּלֵיל זֶה, לֵיל דֻּמִּיָּה — מִתְעַרְטְלִים רָזֵי בְרֵאשִׁית

וּשְׂפֻנֵּי הַיְּצִירָה תָבִינָה;

נַפְשְׁךָ כִּי תַּעֲרֹג — שְׁזֹר מִגַּעְגּוּעִים לָךְ רֶשֶׁת

וְצוּד קְסָמִים טְמִירִים מִיַּמֵּי הַנְּגִינָה…





כִּי תִכְלֶה הַנְּשָׁמָה — לְסִבַּת־הַסִּבּוֹת נִכְסָפָה,



לִמְרוֹם כֵּס־הַכָּבוֹד — מִתַּחְתָּיו חֻצָּבָה —



הִתְפַּשֵּׁט מִלְּבוּשֵׁי הַחֹמֶר, הִתְעַלֵּה, הִתְרוֹמֵם,

הִבָּלַע בַּדְּמָמָה הַגְּדוֹלָה וּקְפָא וְהִשְׁתּוֹמֵם:





אָז תֵּדַע וְתָבִין…וְנִכְסַפְתָּ לְמִיתַת־הַנְּשִׁיקָה;

עוֹלָמוֹת נִשְׂרָפִים בְּלַהַב־הַדְּבֵקוּת הַנּוֹרָא;

כּוֹכָבִים מִתְאַהֲבִים…בַּחַיִּים לֹא תֵחַד עִם אֵלְךָ.

הִשְׁתַּחְרֵר מִגּוּפְךָ — וּבְלָעַתְךָ הָאַהֲבָה הַטְּהוֹרָה!





בְּלֵיל זֶה, כַּאֲשֶׁר תֵּתַע בַּדְּמָמָה שֶׁכֻּלָּה צִפִּיָּה,

יַעֲבָרְךָ אֵשׁ־זֶרֶם — וְנַפְשְׁךָ כְּמֵהָה, הוֹמִיָּה;

עֵינֶיךָ צוֹפִיּוֹת לִרְוָחָה…בַּשֶּׁקֶט הַגָּדוֹל

מַה־טּוֹב, הָהּ, לְהִמּוֹג כַּמַּיִם, כֹּה הִמּוֹג וְחָדֹל.





מַה־טּוֹב, הָהּ… — וּסְפֹג אֶת הַיִּפְעָה — אַךְ לֹא, לֹא עַד תֻּמָּהּ!

פֶּן תָּקוּץ, בֶּן אָדָם, בְּשִׂמְחַת הַחַיִּים הַמְּדֻמָּה! —

כָּל עוֹד עַל אֲדָמוֹת תִּתְהַלֵּךְ — לֵךְ שׁוּב אֶל אַחֶיךָ!

הַמְּשַׁחְרֵר הַגָּדוֹל — הַמָּוֶת — אֶל אֵלְךָ יַעֲלֶךָ!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52519