


	
	שֶׁלֶד
	




בְּפִנַת חֶדְרִי יַלְבִּין,

וּצְחוֹק שֵׁד־שַׁחַת אִלֵּם,

וּצְחוֹק־רִקָּבוֹן,

לֹא יַחֲלֹף מִבֵּין שִׁנָּיו.

מֵחֶשְׁכַּת חוֹרֵי עֵינָיו

לִי יִרְמֹז בּוֹר־הַבְּלִי:

"בֶּן־אָדָם!

קְצֵה חוּט־חַיֶּיךָ

אַךְ לִי, אַךְ לִי, אַךְ לִי!"





וְיֵשׁ כִּי יֵרְדוּ צְלָלִים

וִימַלְּאוּ חַדְרִי בְכִי.

אָז אַבִּיט מִמּוֹשָׁבִי, רַךְ כַּיֶּלֶד,

אֶל הַשֶּׁלֶד!

– "מִי אַתָּה?

הֲכָמוֹנִי פֹה בַחַיִּים הִתְהַלַּכְתָּ,

עָמַלְתָּ וְלֹא נַחְתָּ

וַתִּשָּׂא נֵטֶל יָגוֹן

מִבְּלִי רָגֹן?





אוֹ אוּלַי זָרְחָה שֶׁמֶשׁ־בְּרָכָה

עַל שְׁמֵי־חַיֶּיךָ

וְזָהֳרֵי שָׂשׂוֹן וְהַצְלָחָה

לִוּוּךָ בְּחֶלְדֶךָ

וַתֵּשְׁתְּ לְשָׁכְרָה מִכּוֹס הַחַיִּים,

עַד הֲקִיאוֹתָם

בְּהִמָּלֵא סִפְקֶךָ –

וְאָז נָבַלְתָּ

כְּאֵשֶׁת־זְנוּנִים

וַתְּקַלֵּל יוֹמְךָ

בַּחֲמַת פְּתָנִים?"





אָז רַחֲמִים גְּדוֹלִים פִּתְאֹם יִתְקְפוּנִי

וַאֲחַבֵּק שֶׁלֶד־אָדָם:

– "הוֹי, אָחִי, הוֹי, אָח נִדָּח!

עוֹד יָמִים, עוֹד יְרָחִים –

וְנֵרִי גַם הוּא יִדְעָךְ;

וְשִׁלְדִי – מִי יוֹדֵעַ?

אוּלַי עַל מִבְנֵהוּ

כָּמוֹנִי עַכְשָׁו יַעֲמֹל עֶלֶם צָעִיר

וְיִלְמַד חָכְמַת הַנִּתּוּחַ?"

וְיֵשׁ כִּי יִפֹּל נֹגַהּ־חַמָּה

עַל הַגֻּלְגֹּלֶת –

אָז תַצְהִיר פִּתְאֹם בְּאוֹר עִילָאִי…

וְגִיל חֲשָׁאִי

אָז יַחְדְּרֵנִי:





– “הוֹי, שֶׁלֶד!”

– “הִנֵּנִי!”

– “לְאָן הַחַיִּים שׁוֹטְפִים?”

וְקוֹל יַעֲנֵנִי:

– "אַל תִּהְיֶה מִן הָרוֹדְפִים

אַחַר רָזִים טְמִירִים;

דַּי לְךָ,

כִּי שְׁחָקִים עַל רֹאשְׁךָ מַזְהִירִים

וְתַחְתְּךָ תֻּצַּע אֲדָמָה;

חֲיֵה אֶת חַיֶּיךָ

כָּל עוֹד יֵשׁ בְּקִרְבְּךָ נְשָׁמָה…





וְאִם בְּלִבְּךָ חַי סַפִּיר־אֱמוּנָה,

שֶׁנִּשְׁאַר מִטַּלְלֵי הַשַּׁחֲרִית,

כְּמַתָּנָה מִמָּרוֹם נְתוּנָה –

שָׁמְרֵהוּ לְאַחֲרִית, לְאַחֲרִית!"











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52463