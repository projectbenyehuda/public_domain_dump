


	
	בַּשְּׂדֵרָה
	




טוּרֵי אִילָנוֹת — בֵּינֵיהֶם אֶתְהַלֵּךְ —

נָעִים לִי לִהְיוֹת עִם אַחַי הַגְּדוֹלִים;

סוֹדָם יַמְתִּיקוּ עִם רוּחַ פּוֹחֵזָה —

צְלִילֵי נְעוּרַי מִלַּחֲשָׁם לִי עוֹלִים.





נִבְדָּל אָנֹכִי מֵחַיִּים וּשְׁאוֹנָם,

רָחוֹק מֵאָדָם וְצַעֲרוֹ אָנֹכִי;

כָּכָה לִי אֵתַע בֵּין אַחַי הָעֵצִים,

עַד כִּי אֵרָדֵם כְּצִפּוֹר עַל שׂוֹכִי.





כָּכָה אֶתְהַלֵּךְ בֵּין אַחַי הָעֵצִים,

טָהוֹר וְגֵא כָּאַלּוֹנִים מִסָּבִיב;

כּוֹכְבֵי־הַזֹּהַר כִּי יֻצְּתוּ בַמָּרוֹם,

אַבִּיט לְמַעְלָה כְּבֵן אֱלֵי אָבִיו.





אַבִּיט לְמַעְלָה וּתְפִלָּה עַל שְׂפָתַי…

דְּמָמָה מִסָּבִיב וְחֶסֶד שׁוֹפֵעַ…

זַךְ בִּי לְבָבִי כְּכוֹס חֲבַצֶּלֶת…

גָּחַן הַמָּרוֹם עָלַי כְּעַל רֵעַ…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52295