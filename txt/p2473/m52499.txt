


	
	הֶרְצְל
	




בְּאֹפֶל־גָּלוּתֵנוּ כְּכוֹכַב־יָהּ הוֹפַעְתָּ

וַתָּאֶר דִּרְאוֹן־עַבְדּוּת וַתַּרְאֶה אוֹר הַגְּאֻלָּה;

“הָסִירוּ חֶרְפַּת עָם!” — כָּרַעַם קוֹל הִשְׁמַעְתָּ —

וַנָּקָם לְקוֹלְךָ עֵדָה צְמֵאַת־חֹפֶשׁ כֻּלָּהּ.





כִּלְבִיאָה שְׁבוּיָה, פּוֹרְצָה לִפְרֹק כַּבְלֵי עֻלָּהּ

וּבְצִפָּרְנֶיהָ תִּקְרַע רִשְׁתָּהּ, לְכָדַתָּהּ,

הָלַכְתָּ בְּרֹאשׁ מַחֲנֵנוּ בְדֶרֶךְ־גְּאוּלִים סְלוּלָה —

עַד יוֹמְךָ פִּתְאֹם בָּא וּכְאֶרֶז־אֵל נִגְדַּעְתָּ…





אַךְ חֶשְׁכַּת לֵיל־הַגָּלוּת לֹא עוֹד תְּבַעֲתֵנוּ;

זִיו־שִׁמְךָ יָאִיר נָתִיב עוֹלֶה אֶל אַרְצֵנוּ…

וְיָבֹא יוֹם וִיסַפֵּר אָב לְנִינוֹ כָּכָה:





"עֲבָדִים, בְּנִי, הָיִינוּ בְגָלוּת שְׁחוֹרָה, מָרָה

וַיֶּאֱרַךְ עַד אֵין קֵץ לֵיל־עֹנִי לְלֹא נְהָרָה —

וּפִתְאֹם נִגְלָה אִישׁ…זָכְרֵהוּ, בְּנִי, לִבְרָכָה!"











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52499