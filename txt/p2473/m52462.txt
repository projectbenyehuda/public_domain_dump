


	
	עִם שְׁקִּיעַת הַחַמָּה
	




I



הַשֶּׁמֶשׁ גֹּוֵע:

כַּךְ גָּוַע גַּם אָשְׁרִי בְצָהֳרֵי חַיָּי.

וּצְלָלִים בְּחֶדְרִי:

צִיּוּנֵי־מַצֵּבוֹת עַל רָאשֵׁי מַאֲוַיָּי,





וְצַר לִי, וְצַר לִי,

כִּי בָאתִי כַזָּמִיר לְשַׁבַּח וּלְהַלֵּל –

וְקוֹלִי נִשְׁתַּתֵּק:

כִּי לָמָה אֲקוֹנֵן וְלָמָה אֲחַלֵּל?





II



נֶעֱלַם זְהַב יוֹמִי וְנִסְגַּר הַשַּׁעַר;

מִסְתַּנֵּן שְׁחוֹר־לַיְלָה אֶל לִבִּי, אֶל לִבִּי.

עַל שִׁמְשׁוֹת חַלּוֹנִי מִתְדַפֵּק הַצַּעַר –

וְעוֹדֶנִּי כְשָׁתִיל בֶּן־יוֹמוֹ בְּאִבִּי,





וְכוֹבֵש שַׂר קוֹדֵר וְאָיֹם גְּבוּל יוֹמִי

וְרוּחַ יְקוֹנֵן: “הִנֵּהוּ הַלַּיְלָה!”

הוֹי, הֵיכָן זְהַב יוֹמִי? אַיֶּכָּה, חֲלוֹמִי?

בַּלָּהָה וְאֵימָה – וְנַפְשִׁי וַי־וַי לָהּ!





מַה נִּשְׁאַר לִי? – סִדּוּר מֵאָב וּמִסָּבָא!

הָבָה אֶתְעַטֵּף בִּתְפִלָּה חֲשָׁאִית;

אַאֲמִינָה: יֵשׁ רוֹם – וּכְאֵב נֶפֶשׁ נֶעֱצָבָה

יַעֲלֶה, יַגִּיעַ לְאֹזֶן אַבָּאִית.





הוֹי, אָבִי בַמָּרוֹם! הַלַּיְלָה מְלֵא־אֵימָה?

מִתְּהוֹם־הָאֲפֵלָה, אֲפוּף פַּחַד סְתָרִים,

מַר אֶגְעֶה בְעִוְּרוֹנִי אֵלֶיךָ כַּבְּהֵמָה:

“שְׁלַח אוֹרְךָ, כָּל עוֹד קִרְבִּי חַי אֵמוּן־הוֹרִים!”











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52462