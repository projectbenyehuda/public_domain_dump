


	
	כִּי מָה הִיא הַשִּׁירָה?
	




כִּי מָה הִיא הַשִּׁירָה? וּמָה הִיא הַנְּגִינָה?

אַךְ כְּמִהָה לֹא־בְּרוּרָה לְמַה שֶׁאֵין כָּאן;

כְּמִהָה הַמְפַעֲמָה כָל לֵב רַגָּשׁ, עָדִין

מִיּוֹם גֹּרַש אָדָם מֵעֵדֶן־הַגָּן.





וְכָרֵי־הַנּוֹף הַמִּשְׂתָּרְעִים בְּיָפְיָם:

הַיְשִׁימוֹן, הַיְּעָרִים, הֶהָרִים, הַיָּם –

כָּל אֵלֶּה לֹא יֹפִי, אַךְ רְמָזִים לְיֹפִי

וּלְיוֹצְרוֹ הַכַּבִּיר, הַנִּשְׂגָּב וָרָם!





הַיֹּפִי – זֶה נֶעְלָם. רַק חוּטִים מִלְּבָבוֹת

לָרוֹם וְלַמְּצוּלוֹת נִמְתָּחִים דַּק־דָּק;

וְיֵשׁ נֶאֱחָזִים בְּגֵץ מְכִתַּת־זְכוּכִית,

וְיֵשׁ הַנִּדְבָּקִים בְּצִיץ נוֹבֵל, מָק.





וְיֵשׁ שֶׁבְּלֵיל־חֹרֶף, לֵיל נְכָאִים וְחשֶׁךְ,

הֲרַת סוֹד הַיָּגוֹן הַפֶּלִאי, מֵרוֹם

נְשָׁמָה עֲדִינָה נִתְלֶשֶׁת בֶּעֱזוּזָהּ,

כִּי מָצְאָה הַיֹּפִי בְקֶבֶר־הַתְּהוֹם.





וְיֵשׁ בַּמַּחֲשַׁכִּים, בִּילֵל הַיַּנְשׁוּפִים,

נְשָׁמָה שֶׁיְּסוֹדָהּ הַבְּכִי תַחַז רָב –

וְאַחַר בַּחֲרוּזֵי פְנִינֵי הַשִּׁירָה

אֶל דּוֹרוֹת־הַנְּצָחִים תְּצַוֶּה צַו־צָו.





כִּי מָה הִיא הַשִּׁירָה? – גַּעְגּוּעִים עֲדִינִים

הַמּוֹצְאִים בִּטּוּיָם בְּמִלִים, בִּצְלִיל;

הַיּוֹרִדִים לַלְּבָבוֹת וּמַפְרִים רְגָשׁוֹת

וְנִימֵי נְפָשׁוֹת יַרְעִידוּ בְחִיל…





וְיֵשׁ שֶׁמֵּאֶשְׁנָב – נֵר דּוֹעֵךְ, נֵר גּוֹסֵס

לַנְּשָׁמָה שֶׁלֹּא מָצְאָה תִקּוּנָהּ יַט זִיו –

מִכְּנַף אֶרֶץ פִּתְאֹם אָז זְמִירוֹת תַּעֲלֶינָה,

הַבּוֹרְאוֹת לַסּוֹד שֶׁבַּמָּוֶת יְפִי־נִיב.





וְיֵשׁ שֶׁבְּהִתְחוֹלֵל הַסַּעַר הַנּוֹרָא

וְשֶׁלֶג בִּיעָף – נֶפֶשׁ דַּכָּא אָז גִּיל

כְּמַדָּהּ לָהּ תַּעַט: פֹּה מָצְאָה יְסוֹד־מוּסָד;

לַמֶּרֶץ שֶׁחָסֵר לָהּ מָצְאָה הַשְּׁבִיל.





וְלֹא רַק הַנֶּפֶשׁ; גַּם כּוֹכָב יֵשׁ יִפֹּל,

כִּי מָצָא הֶחָסֵר לוֹ – בְּעֵמֶק־הַשְּׁחוֹר;

יָרֵחַ יְחַפֵּשׂ צֶל שֶׁמֶשׁ הַיָּפָה,

וְשֶׁמֶשׁ – פְּלַג־גּוּפָהּ תְּחַפֵּשׂ דּוֹר־דּוֹר…





הַיֹּפִי – זֶה זָרַע חֲצָאֵי גַּרְעִינִים

בָּרַעְיוֹן, בָּרֶגֶשׁ, בַּדּוֹמֵם, בֶּחָי;

וְעוֹרֵג הַחֵצִי אֶל חֶצְיוֹ בֶן־גִּילוֹ,

לִהְיוֹת תַּמִּים יַחְדָּו, יְלִידֵי הַנּוֹי…





כִּי מָה הִיא הַשִּׁירָה? כִּי מָה הַגַּעְגּוּעִים

אִם לֹא כְמִהָה רַבָּה לִשְׁלֵמוּת, לָאֵל –

הוּא אֶבֶן־שׁוֹאֶבֶת; כֻּלָּנוּ נִמְשָׁכִים

וּבוֹ נֶאֱחָזִים כִּבְאוֹרָה – הַצֵּל…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52433