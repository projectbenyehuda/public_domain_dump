


	
	[לִבִּי אֶל מֶרְחַקֵּי שָׂדוֹת]
	




לִבִּי אֶל מֶרְחַקֵּי שָׂדוֹת,

מְקוֹם שָׁם יַחְלֹם אִילָן בּוֹדֵד;

יֵשׁ מִמֶּתֶק הָאַגָּדוֹת

בְּצִפְצוּפוֹ שֶׁל עוֹף נוֹדֵד.





לִבִּי אֶל זְהַב יַם הַשְּׁדֵמוֹת,

שֶׁבַּעֲבֹר עָלֵיהוּ רוּחַ

יָקִיץ פִּתְאֹם מִתַּרְדֵּמוֹת,

יַכֶּה גַלִּים וְלֹא יָנוּחַ.





וְהַבְּאֵר כִּי תַט קִילוֹנָהּ

וּמִדָּלְיָהּ יִטְּפוּ דְמָעוֹת —

לִבִּי עֵר לְרֹךְ יְגוֹנָהּ

וִינַחְמֶנָּה: « סְנוּנִיּוֹת בָּאוֹת! »





סְנוּנִיּוֹת — אוֹרְחוֹת מַה נֶּחְמָדוֹת —

לִשְׁתּוֹת מֵי־הַבְּאֵר תָּבֹאנָה…

יֵשׁ מִמֶּתֶק הָאַגָּדוֹת

בָּעֲרָבָה וּבִיגוֹנָהּ!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52278