


	
	נְכָאִים
	




נִכְאֵי סְתָו אֲפֵלִים נָחוּ עַל עוּגָבִי…

מִדֵּי קָרְבִי אֵלָיו יִבְכֶּה בִּי לְבָבִי,

חֹשֶׁךְ בְּאָהֳלִי, אוֹרְבִים לִי הַצְּלָלִים

וּבַחַלּוֹן דּוֹפְקִים עֵצַי הַנִּגְזָלִים.





הָבָה וַאֲחַפֵּשׂ: אוּלַי קֶרֶן־אוֹרָה –

פְּלִיטַת־קַיִץ – מְחַכָּה לִי בְּפִנָּה שְׁחוֹרָה?!

חֶזְיוֹן שָׁוְא יַתְעֵנִי, – סָבִיב אַךְ אֲפֵלָה

וּבַחוּץ יָחֹלּוּ עָלִים בְּמַקְהֵלָה.





הֵיכַן כְּרוּב־נְעוּרַי, בַּעַל הַהֲזָיָה, –

בָּא אֵלַי בַּקַּיִץ, זְהוּב־תַּלְתַּלִּים הָיָה,

עַל מִפְתָּנִי חִכָּה, שָׁר לוֹ שִׁירַת זֹהַר –

רָן אָז גַּם עוּגָבִי – הֵיכַן כְּרוּב־הַנֹּעַר? –





עַל מִפְתָּנִי פִזֵּז, מְעֻלַּף סוּת־נְגוֹהוֹת,

דְּבוֹרֵי־פָּז לוֹ רֵעוּ – מְזַמְזְמוֹת וְדוֹאוֹת –

שַׂר הַחשֶׁךְ בָּא וַיְגָרְשׁוֹ מֵאָהֳלִי…

עַכְשָׁו בּוֹדֵד אָנִי: מִי לִי עוֹד וּמָה לִי? –





נִכְאֵי סְתָו חֲשֵׁכִים רָבְצוּ עַל עוּגָבִי…

מִדֵּי קָרְבִי אֵלָיו יִבְכֶּה בִי לְבָבִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52436