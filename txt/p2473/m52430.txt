


	
	וַלְס
	




לֹא מֶזֶג צְלִילִים שֶׁהִתְלַכְּדוּ לְמַנְגִּינָה –

פֹּה מוֹקְדֵי לֵב, פֹּה נֶפֶשׁ עָל מְשַׁוְּעָה;

וְצֶמֶד־חֶמֶד – הוּא וְהִיא עֲדִינָה

כְּפַרְפְּרֵי־חֵן יִסְתּוֹבְבוּ בְאַהֲבָה.





יִתְחַטֵּא כִנּוֹר, יֶהֱמֶה, יִתְגַּעְגֵּעַ

וְעָנְתָה בְקוֹלָהּ הַחֲצוֹצְרָה,

וְחָלִיל דַּק יְצַפְצֵף: "שְׁמַע־נָא, רֵעַ,

חֲטֹף הַטּוֹב, תְּבֹרַךְ יָד הַבּוֹצְרָה.





בְּגַן הַחַיִּים פְּרִי הַמָּלֵא עָסִיס;

בְּטֶרֶם יִשְׁקַע שִׁמְשׁוֹ יָגֵל אִישׁ וְיָשִׁישׁ;

כָּל רֶגַע יָקָר – וּבַשְּׁאוֹל אֵין אַהֲבָה…!"





וְהִקְשִׁיב עֶלֶם זַךְ לְקוֹל הַשִּׁיר הַלּוֹהֵט –

וִיאַמֵּץ הַבַּחוּרָה לְלִבּוֹ, חַם וְרוֹעֵד,

לְאָזְנָהּ יִלְחַשׁ רָזֵי אֵשׁ וְתַאֲוָה…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52430