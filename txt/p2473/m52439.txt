


	
	עִם עֶרֶב־קָיִץ
	




רָמְחֵי־פָּז הַשֶּׁמֶשׁ

תָּקַע בַּעֲבִי יַעַר,

עַל פְּנֵי כַר וָעֵמֶק

נִתְלָה מַבַּט־צַעַר.





עַטְרוֹת־אוֹר לְרֹאשׁ עֵצִים,

וּבִלְבָבָם – פַּחַד;

שָׁם בַּעֲרוּץ־גֵּאָיוֹת

צְלָלִים נוֹסְדוּ יַחַד…





שָׁב לוֹ אַט הָעֵדֶר,

בְּעֵינָיו – יְגוֹן הַשְּׁקִיעָה;

חָלִיל נוּגֶה יֶהֱמֶה

עַלְמָה דֹם בּוֹכִיָּה:





שְׁכִינָה עוֹטְיָה תֵּתַע,

תְּבַכֶּה יוֹם כִּי חָלָף;

בְּעִקְּבוֹתֶיהָ לַיְלָה

יִרְדֹּף כַּלְבֵּי־צְלָלָיו.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52439