


	
	בעד אשנב ילדות
	




בְּעַד אֶשְׁנַב־יַלְדוּת,

כְּפֶלֶא גָדוֹל, עָמֹק וּמִסְתּוֹרִי,

לִי נִרְאָה עוֹלָם

בְּעוֹד טַל־הַשַּׁחַר בִּקְוֻצּוֹתַי לָן.

וּנְתִיבוֹת רַבּוּ,

וּמֶרְחַקֵּי נְגֹהוֹת מְשָׁכוּנִי –

וְלִבִּי לְעֻמָּתָם

כְּעוּגָב רַב־מַנְגִּינוֹת רָן.

וְשָׁנִים עָבְרוּ,

כִּגְמַלִּים טְעוּנֵי יָגוֹן כִּבְדֵי־צַעַד,

וּבְדַרְכֵי תֵבֵל

חֲרוּלִים לְפָנַי וְקִמְשׁוֹנַי־סְבָךְ…

הוֹי, עוֹלַם־יַלְדוּת

עֲלוּף הֲזָיוֹת, רְקוּם זָהֳרֵי־קֶסֶם,

לוּ שַׁבְתִּי לָנוּב

בְּגַן־פְּלָאֶיךָ כְּיוֹנֵק נֶחְמָד, רַךְ!

חֲזוֹן־תַּעְתּוּעִים!

לֹא יָקוּם פַּעֲמַיִם בֹּקֶר־אָדָם:

אִם נָטָה שִׁמְשׁוֹ –

וּפָרַשׂ עָלָיו שְׁחוֹר־הַמָּוֶת צֵל…

הוֹי, עוֹלָם־נְעוּרָי!

קִוִּיתִי לִמְצֹא אשֶׁר בָּךְ וְאַהֲבָה –

אַךְ רֵיק וּמְיֻאָשׁ,

כְּאוּד מִשְּׂרֵפָה אָשׁוּב אֱלֵי אֵל!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52461