


	
	[בְּדִמְמַת הָעֲרָבָה]
	




בְּדִמְמַת הָעֲרָבָה, בְּעֶרֶב קַיִץ נִפְלָא,

אֶתְבּוֹדֵד עִם הַדְּמָמָה וְאַקְשִׁיב לַחַשׁ פְּרָחִים;

הַבְּרֵכָה בֵּין הֶהָרִים לְזֹהַר סַהַר תִּיף לָהּ —

עָלֶיהָ גִשְׁרֵי פָז לְאַרְצוֹת אוֹר נִמְתָּחִים…





וּפִתְאֹם תַּעֲטֹף לָהּ נִשְׁמָתִי גִילַת זֹהַר,

וּפִתְאֹם אַקְשִׁיב שִׂיחַ סוֹד כּוֹכָבִים נוֹגְהִים;

טַל כֶּסֶף בִּקְוֻצּוֹתַי, בְּלִבִּי פִּרְחֵי נֹעַר;

רִגְשׁוֹתַי הַנִּסְעָרִים אֲפוּפֵי שֵׁנָה רוֹגְעִים…





וְצִיץ לְצִיץ אָז יִלְחַשׁ סוֹדוֹת פִּלְאֵי בְרִיאָה —

וְאָזְנַי עֵרוֹת לַקְשִׁיב, וְעֵינַי סוֹפְגוֹת יֹפִי;

הַחַיִּים וְהַמָּוֶת יוֹרוּנִי סוֹד עֲלִיָּה.





אָז בְּרוּחַ שָׁקֵט אַבִּיט אֱלֵי סוֹפִי…



מֶרְחַב־יָהּ לְפָנַי — שָׁטוּף יַם נְגֹהוֹת —



וַאֲנִי כִּכְרוּב מְרַחֵף וְעֵינַי רוֹאוֹת, רוֹאוֹת…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52288