


	
	הָעוֹלָם מְחַכֶּה...
	




הָעוֹלָם מְחַכֶּה לְנִגּוּנוֹ שֶׁיָּבֹא וּגְאָלוֹ –

וְעַד אָז יִתְעַנֶּה וְיֵבְךְּ תַּחַת לַחַץ גּוֹרָלוֹ.





כִּי תֵצֵא יְחִידִי בְצָהֳרֵי יוֹם־קַיִץ בַּכָּרִים

וְרָאִיתָ הָעוֹלָם כְּכִנּוֹר עֲרוּךְ־הַמֵּיתָרִים,





הַתָּלוּי בְעֶצֶב וּמַמְתִּין לַשְׁמִיעַ הוֹד־צְלִילָיו,

כְּנָבִיא שֶׁנָּדוֹן לְהַסְתִּיר בְּחֻבּ קוֹל־מִלָּיו.





אָז יָגוֹן יִתְקָפְךָ עַל יֹפִי שֶׁלֹּא בָא לְעוֹלָם,

וּבְצַעַר הַיְצוּרִים תִּשְׁתַּתֵּף, מִקְּטַנָּם וְעַד גְּדוֹלָם.





אָז תִּכְרֶה לְךָ אֹזֶן לַחֲתֹר לְנִבְכֵי הַדְּמָמָה:

אַיֵּהוּ הַנִּגּוּן הַגּוֹאֵל? – אַךְ אֵלֶם וּשְׁמָמָה!





וְסָבִיב אִילָנוֹת וַאֲנָשִׁים כִּמְעֻלְּפֵי־צִמָּאוֹן,

וּכְאִלּוּ כְבָר נוֹאָש הַיְקוּם וִיקַו לְמַשָּׁאוֹן.





גַּם רוֹעֶה לְיַד עֶדְרוֹ נָד זָעֵף וְכֶבֶד־הִרְהוּרִים,

וּמַחְשְׁבוֹת־יָגוֹן תִּרְבַּצְנָה בַחֲרִיצֵי הַצּוּרִים…





אָז תִּשָּׂא עֵינֶיךָ לַמָּרוֹם וְלִבְּךָ נִיב־תְּפִלָּה:

אֵל אָדוֹן! פְּדֵה אֶת הַנִּגּוּן וְהָבֵא אוֹר־גִּילָה.





כִּי כֻסָּה הָעוֹלָם בַּחֲרוּלֵי הַיָּגוֹן הַשּׁוֹמֵם –

וְאוֹי לוֹ לְכִנּוֹר שֶׁנּוֹצַר לִנְגִינוֹת – וְהוּא דוֹמֵם!





נָא הַתֵּר הַנִּגּוּן מִכְּבָלָיו וִימַהֵר וְיָבֹא,

בְּטֶרֶם שֶׁנָּבַל הָעוֹלָם וּמֵת בּוֹ לְבָבוֹ!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52426