


	
	עִם צֵאת הַשַּׁבָּת
	




מַלְאָכִים נוּגִים, קוֹדְרִים נִצְּבוּ בְּפִנוֹתַי

וְהַדְּמָמָה תְעַלַּע בִּכְיָם.

וּבְלִבִּי כִּנּוֹר־סְתָרִים יֶהֱמֶה

עַל יֹפִי הוֹלֵךְ וּמִסְתַּלֵּק.

וִימֵי־הַחֹל לְמוּלִי שׁוֹלְחִים לָשׁוֹן

וּבְיָדָם צְרוֹרוֹת עֹל וּדְאָגָה:

"כֹּף רֹאשְׁךָ, צֵא לִקְרַאת חַתְחַתִּים וְכִשְׁלוֹנוֹת,

בֶּן־אָדָם דַּל וּמְשׁוֹרֵר!"

וּבְעַד הָאֶשְׁנָב

נְגֹהוֹת־סַהַר זוֹלְפִים, קְדוֹשִׁים־דּוֹמְמִים,

כִּכְרוּבֵי־מָרוֹם.

וְעַל הַקִּיר מְפַזְּזִים –

וְנִיצוֹץ אַחֲרוֹן פִּתְאֹם חַי יִתְעוֹרֵר בִּי:

הוֹחִילָה!

מִסֵּתֶר־צְלָלִים יַעַל קוֹל שֶׁל סָבָה רוֹעֵד:

“אֱלֹהֵי אַבְרָהָם, יִצְחָק וְיַעֲקֹב!” –

וּכְמוֹ מִתְּהוֹם־נְשִׁיָּה צְלִיל אֵלַי יַגִּיעַ,

עַל לִבִּי אַט יִתְרַפֵּק:

"אֱלֹהֵי אַבְרָהָם, יִצְחָק וְיַעֲקֹב –

שִׂים בּוֹ תוֹחַלְתְּךָ וְצֵא לְחַיֵּי־חֹל;

לֵךְ טָהוֹר, גֵּא וְנָאוֹר, שָׂא הָעֹל

לְזֹהַר שַׁבָּת נִצְחִית נוֹסְסָה מֵרָחוֹק!"









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52445