


	
	מִשִּׁירֵי זְמַנֵּנוּ
	



א


אִסְרוּ חַג בַּעֲבֹתִים, אוֹי, אִסְרוּ חַג בַּעֲבֹתִים!

כִּי עוֹד מְעַט וְיָבֹא יוֹם הַחֹל הַגָּדוֹל,

וְנֶפֶשׁ־רַגָּשׁ תֵּלֵךְ עָרוֹם לְבֵית עוֹלָמָהּ,

וּשְׂפַת מְשׁוֹרֵר לָשִׁיר תֶּחְדַל חָדֹל! —

כִּי עוֹד מְעַט וְנָבְלוּ הַשָּׁמַיִם

וּמָרַד דּוֹר אֲנָשִׁים בִּגְאוֹן אֲבִי הַטֶּבַע,

וְצָמַק לֶב כָּל חַי, וְרַבּוּ קְנוּנְיוֹת פְּעוֹטוֹת,

וְטוּרֵי חֲנֻיּוֹת יִרְבּוּ עַל אַחַת־אַחַת — שֶׁבַע!





אַסְרוּ חַג בַּעֲבֹתִים, אוֹי, אִסְרוּ חַג בַּעֲבֹתִים!

כִּי אוֹי לַבָּאִים, אוֹי, בַּל תּוֹפַע לָמוֹ נְהָרָה:

עֲתַר עֲנַן חֲטָאִים שֶׁל דּוֹר הַשְּׁרָצִים יַעַל —

יֶעְשַׁן אַף הַיּוֹצֵר וְגָעָה גְעִיָּה מָרָה…

וּפָרַשׁ לְקֶרֶן זָוִית וּבָכָה עַל עוֹלָמוֹ:

כִּי חֻלַּל רַעְיוֹנוֹ — הֻטַּמְאָה מְגַמָּתוֹ!

וְדוֹר־הָאָדָם יָזִיד וְצָחַק עַל מִשְׁבַּתּוֹ

וְחָתַר לַמַּחֲשַׁכִּים וְהִתְעַנֵּג בְּחַטָּאתוֹ!

וְאִם בֵּין זוֹחֲלִים אֵלֶּה עוֹד לָעוּף יַמְרִיא אֶחָד

וְאִם עוֹד יָהִין אֶחָד, לִקְרֹא בְּשֵׁם־אֱלֹהַּ —



וְנָפַל בְּרַד־גִּדּוּפִים מִיּוֹשְׁבֵי־חשֶׁךְ עָלָיו:



“הַס, כִּי לֹא לְהַזְכִּיר!” “הַס, כִּי לֹא לִדְמֹעַ!” —





וְכָרְתוּ בְּרִית אָז עִם הַשָּׂטָן לְכִתּוֹתָיו

וְיָצְאוּ עַל כָּל דְּרָכִים לְאַבֵּק עֵין כֹּל רוֹאָה,

עַד כִּי תִּבְחַל נַפְשָׁם בְּמִשְׂחָק זֶה הַנּוֹרָא —

וְזָרְמוּ נַחֲלֵי דָם וְיַד אִישׁ בְּאָחִיו הוֹיָה! — —

כַּמֵּתִים אָז הַחַיִּים — בְּלִי נִשְׁמָע קוֹלָם פּוֹסְעִים…

אִסְרוּ חַג בַּעֲבֹתִים, אוֹי, אִסְרוּ חַג בַּעֲבֹתִים!




ב


הָאָדָם, בֶּן־דּוֹרִי!

מַה־בּוֹדֵד אֶרְאֶךָּ!

גַם אֵלְךָ עֲזָבְךָ,

וְנִדָּח וְזָר

תְּשׁוֹטֵט בָּעוֹלָם,

עֲמוּס מַשָּׂא־חַיִּים,

אֵין תִּקְוָה בְלִבְּךָ

וּצְחוֹקְךָ מַה־קָּר!





גַּם עָצְבְּךָ פָּג

וְאוֹר־שִׂמְחָה בַּל תֵּדַע

וְכִי יֵעוֹר בָּךְ רֶגֶשׁ —

וְנִדַּף כַּמֹּץ.

הַיְּשִׁימוֹן הַנּוֹרָא —

זֶה סֵמֶל חַיֶּיךָ!

כִּי יִיעַף הַמַּבָּט —

וְנָפַל עַל קוֹץ!





גַּם רַחֲמִים לֹא תָעִיר,

בֶּן־דּוֹרִי הָאֻמְלָל:

הַיְרַחֲמוּ גוּשׁ סֶלַע,

שֶׁנֻּפַּץ אֶל תְּהוֹם?





בְּלִי אֵל וּבְלִי עָתִיד

תְּשָׂרֵךְ דַּרְכֶּךָ,

לֹא תוֹחִיל לַלַּיְלָה,

לֹא תְקַוֶּה לַיּוֹם!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52509