


	
	[חוּגוֹת מִתְנַשְּׂאוֹת]
	




חוּגוֹת מִתְנַשְּׂאוֹת בְּשִׁירָה אֶל־עָל,

חוּגוֹת מִתְרַחֲצוֹת בִּתְכֵלֶת הַגָּל.

רוֹקְדוֹת וְחָגוֹת וְשָׁרוֹת בָּרוֹם —

פִּתְאֹם נְמוֹגוֹת כְּחֶזְיוֹן־חֲלוֹם!





נְמוֹגוֹת — וּפִתְאֹם שׁוּב נוֹפְלוֹת בְּגִיל:



יוֹרֵד כִּמְטַר־פָּז עָלַי צְלִיל־צְלִיל־צְלִיל;



שִׁירָן — מַחֲרֹזֶת שֶׁל פְּנִינִים וָטָל —

מְחַיֶּה הַנֶּפֶשׁ וְנוֹשְׂאָהּ אֶל עָל!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52274