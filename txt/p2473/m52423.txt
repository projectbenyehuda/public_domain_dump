


	
	בַּיַּעַר
	




מַה יֵּבְךְּ בַּיַּעַר שָׁם וְיֶהֱמֶה? מִי יִדְכֶּה שָׁם וּמִי יָשֹׁחַ?

הַמָּוֶת הֵנִיף גַּרְזֶן־כְּלָיָה עַל לִבְנֶה, אַלּוֹן וַאֲשׁוֹחַ!





פֹּה גָּדְלוּ, עָבוּ וַיָּנוּבוּ, הִתְעָרוּ שְׁלֵוִים בְּנֵי־הַיַּעַר

וּכְרוֹזְנֵי־קֶדֶם חָלְמוּ רָמוֹת, וַיִּשְׂחֲקוּ לִזְּדוֹן הַסַּעַר.





כִּי יִבְרֹק בָּרָק – צְחוֹק קִדְּמָהוּ; וּכְמִזְמוֹר נָעַם קוֹל הָרָעַם;

וּבְעֹנֶג קָשְׁבוּ בְלֵילֵי־חֹרֶף יְלֵל הַסּוּפָה, בְּכִי הַזָּעַם.





וּבְעַרְבֵּי־אָבִיב מָתַק לָמוֹ זְהַב־שִׁיר הַזָּמִיר בָּעֳפָאִים,

וּבְרֹךְ יְלַוּוּ אֹרְחַת עָבִים, הַמְשָׂרְכָה דַרְכָּה בַּשָּׁמָיִם.





בַּצָּמָא שָׁתוּ זִיו־הַשֶּׁמֶשׁ, כְּמֵי־בְּדֹלַח סָפְגוּ אוֹר יָרֵחַ;

כִּי נָפַל כּוֹכָב – זְרוֹעוֹת פְּתוּחוֹת בְּאַהֲבָה חִבְּקוּ הָאוֹרֵחַ.





גַּם זְאֵבִים מָצְאוּ בָם חֲנִינָה וּבְצִלָּם חִכּוּ לְחֶשְׁכַּת עֶרֶב –

וְגָחוּ אָז מִמַּחְבּוֹאֵיהֶם וְשָׁטוּ לָתוּר לָמוֹ טֶרֶף.





כֹּה נָב הַיַּעַר, רָם וַיִּזְקַן וּבָנָיו גָאוּ; כָּל טוּב רָאוּ –

עַד נִשְׁמַע שְׁאוֹן עֲגָלוֹת חוֹרְקוֹת וְחוֹטְבִים מְזֻיָּנִים בָּאוּ.





אָז הָיָה בֹקֶר זַךְ וְרַעֲנָן, עֲגִילֵי־טַל עַל עָלִים תְּלוּיִים,

כָּל עֵץ כְּמֶלֶךְ יִיף בַּהֲדָרוֹ, עַל רֹאשָם כִּתְרֵי־פָז עֲדוּיִים.





וּפִתְאֹם – רַעַד בָּאֵיתָנִים, הִתְחַלְחֲלוּ גַם הַצִּפֳּרִים,



וְצִפְצוּף־פְּחָדִים נִשְׁמַע סָבִיב, וּשְׁרִיקַת־אֵימָה מֵעֲבָרִים:





הַכּוֹרֵת עָלָה! – וּבִגְזָעִים גַּרְזִנִּים פָּגְעוּ וּמַשּׂוֹרִים.

אַלּוֹנִים זְקֵנִים גּוֹנְחִים פְּצוּעִים וְנוֹפְלִים אַרְצָה פְּשׁוּטִים, עוֹרִים.





גַּם קִנִּים עִם אֶפְרֹחִים רַכִּים נֶהֶרְסוּ חִישׁ מִתִּגְרַת זֵדִים;

אַרְנָבוֹת וְשׁוּעָלִים פְּזִיזִים לְנַפְשָׁם נִמְלְטוּ חֲרֵדִים…





הַשָּׂב־הַיַּעַר מַר גּוֹנֵחַ וְדִמְעוֹת־שְׂרָף יַזִּילוּ עֵצָיו;

וְעַל הַגַּל הַשּׁוֹמֵר עוֹמֵד וְרֹאשׁוֹ מוּרָד, לִבּוֹ נֶעֱצָב:





הֵן כֻּלָּם רֵעוּ לוֹ כְאַחִים וְלִבּוֹ עֵר לְחַיֵּי גִילָם,

וַיֶּאֱהַב שְׁמֹעַ הֵד־הֲגִיגָם, וַיְהִי לוֹ חַג בְּדִמְמַת־צִלָּם –





וּפִתְאֹם בָּא אֲסוֹנָם – אוֹיָה! כְּחֶתֶף שָׁט וַיַּעַשׂ שַׁמָּה!

עֲרִירִי יֵתַע שׁוֹמֵר זָקֵן: הֵן שִׁירַת־חַיָּיו פִּתְאֹם תַּמָּה!





עִם עֶרֶב יָשׁוּב אֶל נָוֵהוּ וְקוֹדֵר יַעֲלֶה עַל מִשְׁכָּבוֹ

וּשְׁנָתוֹ תִּדַּד מֵעֵינֵיהוּ וְאֵימוֹת יֶהְגֶּה לוֹ לְבָבוֹ:





בַּלַּיְלָה יִשְׁמַע דְּפִיקוֹת אֶצְבַּע: מִחוּץ יְתוֹפְפוּ בַחַלּוֹן;

שָׁם נִשְׁמוֹת הָאִילָנוֹת דּוֹפְקוֹת: אַשּׁוֹחַ, לִבֶנה, אֹרֶן, אַלּוֹן.





הַשּׁוֹמֵר מַאֲזִין וּמִתְהַפֵּךְ עַל עַרְשׂוֹ, נֶאֱנָח, דַּךְ, וְלֹא נָם –

וְעַד הַבֹּקֶר יִשְׁמַע דְּפִיקוֹת: הָעֵצִים תּוֹבְעִים אֶת עֶלְבּוֹנָם…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52423