


	
	[בַּמֶּרְכָּבָה אֲנִי עוֹבֵר]
	




בַּמֶּרְכָּבָה אֲנִי עוֹבֵר,

בָּעֲרָבָה זוֹ הַגְּדוֹלָה —

סוּסַי רָצִים: צְלִיל לַפַּעֲמוֹן;

תִּמְרַת אָבָק אַחֲרַי עוֹלָה!





מֵעֲבָרִים לִי תִכְרַעְנָה,

טְעוּנוֹת דָּגָן, שִׁבֳּלֵי קָמָה;

שָׁם בַּמֶּרְחָק, רְאֵה, עַל בִּצָּה

חֲסִידָה עוֹמְדָה כְנִרְדָּמָה!





דְּמִי וָשֶׁקֶט בָּעֲרָבָה,

רַק פַּעֲמוֹנִי יַשְׁמַע קוֹלוֹ,

רָחוֹק שָׁם בְּיַם הַדְּשָׁאִים

טָבַע דְּבִיר וְגַן לִשְׂמֹאלוֹ.





עַל חַלּוֹנָיו תַּז הַשֶּׁמֶשׁ

יַם־דִּי־נוּר וְשׁוֹקְעָה יָמָּה…

לִבִּי הוֹמֶה, לִבִּי עָצֵב —

וּמִסָּבִיב דְּמָמָה, דְּמָמָה…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52277