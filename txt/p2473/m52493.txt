


	
	רַשִּׁ"י
	




עַל שְׁבִיל נְעוּרַי, כְּלוּלֵי זֵר־מִסְתּוֹרִין,

עָלַי הוֹפַעְתָּ כְּמָאוֹר נֶהְדָּר, נִפְלָא.

רַבִּי שְׁלֹמֹה יִצְחָקִי!



וַאֲנִי — חֲנִיךְ בֵּית־אֵל, מְשֻׁעְבָּד וּבֶן־חוֹרִין;



עַל גָּלוּת שְׁכִינָה אֵבְךְ, עַל עָצְבָּהּ וְעַל שִׁפְלָהּ —

וְאֶל גְּאֻלָּתָה אֶעֱרֹג: “הִגָּלִי נָא וּבְרָקִי!”

מִדִּמְמַת בֵּית־הַמִּדְרָשׁ צָפוּ לִי חֲלוֹמוֹת

וָאֱהִי בֵן יָחִיד לוֹ — חוֹלַנִּי, דַּל וְעָנֹג —

וְעֵינַי מְחַפְּשׂוֹת חֵפֶשׂ בְּקִרְעֵי גְוִילֵי־שֵׁמוֹת

וּמִן “הַזֹּהַר” יָנַקְתִּי יָנֹק…





וְיֵשׁ כִּי שַׂכּוּ עָלַי סִבְכֵי הַקַּבָּלָה

וַיֹּאבַד דַּרְכִּי בֵין נַפְתּוּלֵי יַעֲרֵי־רָזִים —

לְפָרָשַׁת־הַשָּׁבוּעַ חָשָׁה נַפְשִׁי הַנִּבְהָלָה

וּבְקַרְנוֹת מִזְבַּחֲךָ, רַשִּׁ"י, שְׂעִפַּי נֶאֱחָזִים;

מַה מָּתְקוּ אָז מִלֶּיךָ־פְּרָחֶיךָ!

טִיַּלְתִּי אָז בִּשְׂדוֹת אַגָּדוֹתֶיךָ —

וַיֵּחַם לִי לְנֹגַהּ אוֹר קַרְנֶיךָ!

וְיֵשׁ כִּי אָרַךְ עַד אֵין קֵץ לֵיל־טֵבֵת;

בַּחוּץ לְיַד הַחַלּוֹן סוּפַת־שֶׁלֶג מִשְׁתּוֹבֶבֶת —

וּבְכִי וָנַהַם בָּאֲרֻבָּה,

כְּאִלוּ גְדוּדֵי־כְּפִירִים יִזְעֲפוּ בְּחֻבָּהּ;

הַנְּמוּשׁוֹת הָלְכוּ כְּבָר,

הַשַּׁמָּשׁ — זָעֵף סָר;





מִסָּבִיב צִלְלֵי־שְׁחוֹר —

רַק נֵרִי יִזְרַע אוֹר,

רַק נֵרִי דּוֹלֵק עוֹד

וְיִלְחַשׁ לַהֲטֵי־סוֹד…

וְאָנֹכִי — סֻגְיָה חֲמוּרָה הִרְחִיבָה עָלַי לוֹעָהּ:

אֲנִי כֹה רַךְ וְגַלְמוּד —

וּלְרַגְלִי יַךְ מִשְׁבָּרוֹ יַם־הַתַּלְמוּד;

אֵין מַעֲמָד, אָבְדָה תִּקְוָה, סָבִיב — שׁוֹאָה־מְשׁוֹאָה.

וּפִתְאֹם יָד אֵלַי נִשְׁלָחָה —

כְמוֹ מִן הַצָּד:

הוֹי, בְּרוּכָה תְהִי הַיָּד,

יַד רַשִּׁ"י קְדוֹשָׁה, לֹא־נִשְׁכָּחָה!

וְהָלְאָה אֶצְעַד בְּבִטְחָה וּבְהַצְלָחָה…

הוֹי, רַבִּי קְדוֹשִׁי!

מָה רַב הָעשֶׁר — בּוֹ חֲנָנְךּ קוֹנְךָ:

הֵן כָּל יִשְׂרָאֵל קְדוֹשֵׁי־צֹאנְךָ!

כְּטַלְלֵי בִרְכוֹת־יָהּ עַל רֹאשִׁי

וְעַל רָאשֵׁי כָל יִשְׂרָאֵל

הִרְעַפְתָּ אוֹרוֹת־גְּאוֹנְךָ;

כְּכוֹכָב שְׁלוּחַ־אֵל תּוֹרָתוֹ תָהֵל

בְּנֹפֶת צוּף־סִגְנוֹנְךָ!

כְּאָב אֶת בְּנוֹ בְּרַחֲמִים וּבִנְעִימִים

כִּבְחַבְלֵי־קֶסֶם מְשַׁכְתַּנִּי;

בִּ“כְלוֹמַר” פָּשׁוּט הוֹצֵאתַנִּי

מִבֵּין הַמְּצָרִים הַמַּדְהִימִים…





וְיֵשׁ כִּי תוֹדֶה כְצַדִּיק תָּמִים:

“לֹא יָדַעְתִּי פֵרוּשׁוֹ” — בְּקַוּוֹתְךָ לְיוֹם מִיָמִים —

בּוֹ יָבוֹא אִישׁ אַחֲרֶיךָ

וְיַחְשֹף זְרוֹעַ־עֹז בִּמְקוֹם בּוֹ תָּשׁ כֹּחֶךָ…

עַל כֵּן אֹהַבְךָ, רַשִּׁ"י!

וּלְנַפְשִׁי אֹמַר “נֶצַח מוֹרֵךְ לֹא תְנַשִּׁי!”





וְיֵשׁ כִּי נִמְלָא לִבִּי עַל כָּל גְדוֹתָיו תּוֹדָה:

"הוֹי, לוּ רְאִיתִיו — וָאֶשְׁתַּחֲוֶה וָאֶקֹּדָה!

— אֵי זִיו־דְּיוֹקָנוֹ וְאֶחְמְדֵהוּ?

מִי יִתֵּן וּבַחֲלוֹם אֶרְאֵהוּ!"

אָז שַׂמְתִּי עֵינַי בְּאוֹתְיוֹתֶיךָ הַמְחֻכָּמוֹת:

כְּסִיעוֹת יוֹנִים נִרְאוּ לִי נַעֲלָמוֹת.

וּפִתְאֹם — מִבֵּינוֹתָם נִשְׁקְפוּ לִי פָנֶיךָ, זַךְ וְטָהוֹר,

וְעַל פָּנֶיךָ חִיּוּךְ שֶׁל אָב טוֹב וְנָאוֹר…

אָז דָּבַק לִבִּי בְזִיוְךָ, רַבִּי־מוֹרִי!

הֲלֹא מִמְּךָ לָמַדְתִּי לַחֲזוֹת בְּנֹעַם בּוֹרְאִי;

עַל־כֵּן עַד רֶגַע אַחֲרוֹן בְּצִלְּךָ אֶהְיֶה כָּרוּךְ!

וְיִהְיֶה לִי זִכְרוֹנְךָ, רַשִּׁ"י, בָּרוּךְ!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52493