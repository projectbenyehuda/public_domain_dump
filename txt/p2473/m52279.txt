


	
	עִם עָרֶב
	




נוֹשְׁבָה רוּחַ, לוֹחֲשִׁים עֵצִים.

מַעֲרָב שׁוֹתֵת דָּם.

מֻקָּף אֵבֶה וַעֲרָבוֹת

נִרְדַּם הָאֲגָם.





רַק הַצְּפַרְדְּעִים בְּמַקְהֵלָה

פָּרְצוּ בְּקוֹל שִׁיר…

שׁוּר: חֲסִידָה תָּתוּר צֵידָהּ

שָׁם מֵחֶבְיוֹן נִיר.





הָס! מַה נִשְׁמַע מִמֶּרְחַקִּים?

מִי שָׁם יָעִיר רֹן? —

רוֹעֶה מְחַלֵּל; מִן הַמִרְעֶה

שָׁב לוֹ עִם הַצֹּאן.





וּמִתְרַפְּקִים צְלִילֵי בְדֹלַח

רַכִּים עַל הַלֵּב,

כְּאִלּוּ יַד־שֶׁל־רַחֲמִים מוֹחָה

כָּל מְרִי וּכְאֵב…





וּמִמָּרוֹם נֵרוֹת אֵלִי

צוֹפִים מַטָּה דֹם…

הָס! מִי נָגַע בִי בִכְנָפוֹ? —

מַלְאַךְ הַחֲלוֹם!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52279