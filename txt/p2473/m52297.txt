


	
	[אֵלִי! כְּשִׁבֹּלֶת]
	




אֵלִי! כְּשִׁבֹּלֶת אֲנִי לִפְנֵי קָצִיר…

סוֹד חַיִּים וָמָוֶת לֹא אֵדָע —

וְנָתוּן אֲנִי בֵּין הַמְּצָרִים וְאֵין מוֹצָא

וְרָז לִי יוֹם אַחֲרוֹן כְּיוֹם לֵידָה!





וְתוֹעֶה אָנֹכִי, וּלְחִידַת הַבְּרִיאָה

לְבַקֵּשׁ פִּתְרוֹנִים נִלְאֵיתִי;

יוֹם־חַיַּי כִּי עָבַר — כְּבָר לֹא אַשִּׂיגֶנּוּ —

הַאֵשֵׁב וְאֶבְכֶּה עַל מֵתִי?





רִבּוֹנוֹ־שֶׁל־עוֹלָם! לֹא אֵדַע, לֹא אָבִין:

מָה חַיַּי וּלְאָן זֶה אֵלֵכָה? —

הוֹי, הָאֶר־נָא אוֹרְךָ עָלַי: אֲנִי יֶלֶד

רַךְ־לֵבָב, הַתּוֹעֶה בַחֲשֵׁכָה…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52297