


	
	[בַּחֲצוֹת הַלַּיְלָה]
	




בַּחֲצוֹת הַלַּיְלָה, אָז בִּגְבֹר הַדְּמָמָה,

וְרוּחַ פּוֹחֵז נִרְדָּם בֵּין הַבְּכָאִים;

כּוֹכָבִים רוֹמְזִים דּוֹבְרִים אֶל הַנְּשָׁמָה

וְדִמְיוֹן חוֹזֶה רוֹקֵם אֶרֶג פְּלָאִים —





תִּתְעוֹרֵר אָז מִשְּׁנָתָה הָעֲרָבָה

וּקְטֹרֶת בָּשְׂמָהּ תַּעַל לַשָּׁמַיִם;

וּכְאֵשֶׁת חֵן עֲזוּבָה, נֶעֱצָבָה,

אֶל בּוֹרְאָהּ תִּקְרָא, מְלֵאָה מַאֲוַיִּים…





וּבְחַלּוֹן סַפִּיר יָצִיץ מִגָּבֹהַּ,

מְעֻלָּף נֹגַהּ, אֵל בַּהֲדַר־גְּאוֹנוֹ—

אָז הָעֲרָבָה אָזְנָהּ תַּט לִשְׁמֹעַ,

וְרִנָּה יִפְצַח זָמִיר לִכְבוֹד קוֹנוֹ.





מִסָּבִיב הָס. גַּם שְׁחָקִים נָמִים, נָחִים.

הִתְיַחֵד אֵל עִם שְׁכִינַת הָעֲרָבָה…

בַּבֹּקֶר יַזְהִיר טַל עַל דְּשָׁאִים, פְּרָחִים,

הַכִּכָּר סָבִיב תַּבִּיט דְּשֵׁנָה, רָוָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52281