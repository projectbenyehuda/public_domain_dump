


	
	אִשְׁתִּי
	




יַחַד עִמָּדִי הִיא רְתוּמָה בְעֶגְלַת הַחַיִּים;

מַחְסוֹם לְפִיהָ וְדוֹבְבוֹת רַק הָעֵינַיִם;





נֵזֶר־הַיָּגוֹן עַל רֹאשָׁהּ וּרְצוּץ־עֹנִי גֵוָהּ,

אַךְ גִּחוּךְ עַל פִּיהָ, לְכַסּוֹת עַל עָצְבָּהּ וּכְאֵבָהּ,





וְיֵשׁ כִּי יִתְדַּפֵּק הַמַּחְסוֹר בְּעֹז עַל דַּלְתוֹתַי

וְהָיוּ לִי יָמַי שׁוֹמֵמִים וּנְדוּדִים — לֵילוֹתַי!





אָז תַּקְשִׁיב לִגְנִיחוֹת לְבָבִי — וּבְקוֹל רַךְ כַּיּוֹנָה:

“חֲבִיבִי! נִלְאֵיתָ נְשׂא?” — וְהַדְּמָעוֹת בִּגְרוֹנָהּ.





— "הֵרָגַע נָא, חָבִיב, וְאֶשָּׂא אָנֹכִי לְבַדִּי,

מִשְּׁחָר טַל יַלְדוּתִי חַנַּנִּי אֵל עָצְמָה, מַחֲמַדִּי!"





וּבְדַבְּרָהּ — וְיָרַד צְרִי־מַרְפֵּא עַל לִבִּי הַכּוֹאֵב

וּמְרוֹמִי מִזְדַּכֵּךְ, כִּי נָמוֹג הֶעָנָן הַזּוֹעֵף…





וְטוֹב לִי אָז כָּכָה וְרָן גִּיל נְעוּרַי לְפָנַי,

כְּאִלּוּ מֵעֵדֶן גַּן־יַלְדוּת שׁוּב שָׁבוּ לִי שָׁנַי…





וְיֵשׁ כִּי יְגַחֵךְ הָאשֶׁר לְרֶגַע בַּבָּיִת,

יְלָדַי שְׂבֵעִים, נֶחְמָדִים כִּשְׁתִילֵי הַזָּיִת;





וּצְחוֹק, כְּאוֹרֵחַ לִי חָבִיב, יְצַלְצֵל בַּחֲדָרִים;

עַל גִּבְעַת לְבָבִי הַשָּׂשׂוֹן נֶס־תְּכֶלְתּוֹ אָז יָרִים.





אָז תַּזְהִיב הַתִּקְוָה בְזָהֳרָהּ כָּל זָוִית וּפִנָּה —

מַה יִיף שִׁיר־הַשִּׂמְחָה הַבָּא אַחֲרֵי מִסְפֵּד וְקִינָה!





גַּם הִיא, נְוַת־בֵּיתִי, אָז תַּבִּיט אֵלַי כִּמְנַצַּחַת:

— לַשָּׁוְא כֹּה נוֹאַשְׁתָּ וַתֵּרֶא לְרַגְלְךָ שַׁחַת;





רְאֵה, הִנֵּה בָאָה הַגִּילָה עִם צְחוֹקָהּ וּזְהָבָהּ

וַתַּרְנֵן בֵּיתֵנוּ, — וַאֲלוּמַת־אוֹר קָמָה נִצָּבָה!…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52503