


	
	הַגָּאוֹן מִוִּילְנָה
	




גְּאוֹן הַתּוֹרָה, אֶחָד נִקְדָּשׁ כְּאֶרְאֶלִּים.

זִיו חָכְמַת־יָהּ מֵעֵינָיו נִשְׁקָף וְזֹךְ־שָׁמָיִם.

מִשְּׁאוֹן הָעוֹלָם נְתִיבוֹ יֵט אֶל בֵּין צֶאֱלִים:

בְּסִבְכֵי יַעֲרוֹת־אֵל — שָׁם דַּרְכּוֹ לוֹ בַחַיִּים,





בְּנִבְכֵי יַם־הַתּוֹרָה יִצְלֹל וְיַעַל פְּנִינִים:

רַק מִלָּה יִרְשׁםֹ, תָּו — וְנָגַהּ שֶׁפַע נְהָרָה…

וְחַיָּיו — כִּנּוֹר־קֹדֶשׁ, וְכֻלָּם לוֹ מַאֲזִינִים

כִּלְזִמְרַת שַׂרפֵי־רוֹם הַטְּהוֹרָה, הַנֶּהְדָּרָה.





כִּי בָּז הָאִישׁ לְחַיֵּי הֶבֶל וַיִּתְרוֹמֵם

כִּכְרוּב וַיִּזְרַע אוֹר מִמָּרוֹם כְּשֶׁמֶשׁ־זֹהַר —

וּלְרַגְלָיו תֻּכּוֹ גְדוֹלִים וּמִשְּׂאֵתוֹ זָעוּ…





עֲנַק־הָרוּחַ. לְגְָדְלוֹ דוֹר וְדוֹר יִשְׁתּוֹמֵם.

וְעַד הַיּוֹם כָּל לֵב יִמָּלֵא רִגְשֵׁי־טֹהַר

לְזֵכֶר גְּאוֹן הָעָם, רַבֵּנוּ אֵלִיָהוּ!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52496