


	
	אֶל...
	



א


רַכָּה וַעֲצוּבָה כְּשִׁירַת נַדְּסוֹן

פְּגַשְׁתִּיךְ, נֶחְמָדָה,

וַיְהִי בְחֵן־יְגוֹנֵךְ הוֹד שׁוֹשַׁנָּה נוֹבְלָה

וַהֲדַר אַגָּדָה.





וַתְּגַלִּי לִי חַיַּיִךְ — סֵפֶר תּוֹלְדוֹת עַלְמָה —

וַיְהִי בָם לֹבֶן זָהֳרֵךְ; —

וָאֶתְחַנֵּן אָז: רַחֲמִינִי, בַּת־הַקֹּדֶשׁ,

הַנְאִינִי מֵהֲדָרֵךְ!





וַתּוֹרִידִי בְעֶצֶב־רֹאשֵׁךְ — וּבְקוֹל־נְכָאִים:

—"עָזְבֵנִי נָא לְנַפְשִׁי, הוֹי, יַקִּירִי,

כִּי לֹא לְמַעֲנֵךְ אָנִי — וַהֲדָרִי

בְּטַל־נְעוּרָיו יִבֹּל כֹּה עֲרִירִי!" —





וּכְעֵד לִדְבָרֵךְ תְּקָפֵךְ שִׁעוּל נוֹרָא

וְיָדֵךְ נָמָה עַל הַלֵּב הַכּוֹאֵב,

וּכְשִׁירַת נַדְּסוֹן רַכָּה, קְדוֹשָׁה, נוּגָה

הֵעַפְתְּ בִּי עֵינֵךְ…וַאֲנִי לְמוּלֵךְ דּוֹאֵב.




ב


הָיִית לִי סֵמֶל קְדֻשָּׁה וְעִצָּבוֹן;

אוֹר נֹגַהּ וָרֹד זָרַח עַל סְבִיבָיִךְ,

הוֹי, קְשִׁי גוֹרָלֵךְ הִתְוָה לָךְ רִקָּבוֹן

וּכְפֶרַח נוּגֶה תִבְלִי בַעֲלוּמָיִךְ.





לֹא רָן לֶב־עֶלֶם לְמַרְאֵה יָפְיֵךְ, רַכָּה:

מַחֲלָתֵךְ בַּחֲרוּלִים סָגְרָה שְׁבִילֵךְ;

בְּשִׁמְמַת חֶדְרֵךְ הוֹלְכָה אַתְּ וּנְמַקָּה —

וְאֵי הַפֶּלִאי יָבֹא וְיַצִּילֵךְ?





כַּשֶּׁלֶג צַחָה, כְּשִׁירַת־לֵב עֲדִינָה,

עֲטֶרֶת קוֹצִים נוֹשְׂאָה אַתְּ בִּדְמָמָה,

כִּקְדוֹשָׁה שֶׁנָּדוֹנָה פֹה בַפִּנָּה,

לָשֵׂאת דֹּם כָּל יִסּוּרֵי הָאֲדָמָה…





זֶה אַרְגְּמַן־סְתָו שֶׁנִּתְלָה בִלְחָיַיִךְ

וּבְרַק עֵינַיִךְ — כְּשַׁלְהֶבֶת שְׁחוֹרָה —

יְמַלְּלוּ לִי עַל כֶּרֶם־נְעוּרַיִךְ,

שֶׁהוּנַף עָלָיו גַּרְזֶן חַד וְנוֹרָא…





אַתְּ שְׂדֵרַת־סְתָו עֲזוּבָה וְנִסְחָפָה,

אֶל עֶדְרֵי עָבִים צוֹפָה אַתְּ בְּאֵימָה…

וַתִּהְיִי לִי בַלָּדָה נוּגָה, יָפָה,

וַתִּהְיִי לִי יְגוֹן קָצִיר עַל הַשְּׁדֵמָה…





לְיַד חַלּוֹנֵךְ תֵּשְׁבִי כֹה עֲגוּמָה;

כַּנֵּר חַיַּיִךְ הוֹלְכִים וְנִדְעָכִים…

מַה צַר לִי, חֶמְדָּה גְּנוּזָה וַחֲתוּמָה:

כָּל זְהָבֵךְ אִתָּךְ תִּשְּׂאִי אֶל הַנְּצָחִים!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52505