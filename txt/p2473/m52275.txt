


	
	[צְמֵאָה, צְמֵאָה, הָעֲרָבָה]
	




צְמֵאָה, צְמֵאָה, הָעֲרָבָה

וּמִתְעַלְּפָה בְאוֹר־צָהֳרָיִם;

אֶל כָּל קַצְוֵי־שְׁחָקִים תַּבִּיט:

אוּלַי יַעַל עָב טְעוּן־מָיִם!





קָמְלוּ, נָבְלוּ צִיץ וָדֶשֶׁא

וַעֲגֻמָּה הַדְּגָנִיָּה;

קְנֵי־הַקָּמָה רֹאשׁ כָּפָפוּ,

סָבְלוּ עָנְיָם בַּדֻּמִּיָּה.





וְהַזָּמִיר — נֶאֱלַם שִׁירוֹ

בְּצֵל הַחֹרְשָׁה הָאֲבֵלָה;

אָבֹל תֶּאֱבַל הָעֲרָבָה,

עַל תִּפְאַרְתָּה כִּי נָבֵלָה.





רַק פַּרְפָּרִים וְצִפֳּרִים

רוֹקְדִים סוֹבְבִים בְּמָחוֹל

לִקְרַאת שֶׁמֶשׁ שׁוֹפֵךְ אַרְצָה

זִרְמֵי־אֵשׁ מִשַּׁחַק כָּחֹל!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52275