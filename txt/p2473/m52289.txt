


	
	[מַרְבַדֵּי מֶשִׁי יָרֹק]
	




מַרְבַדֵּי מֶשִׁי יָרֹק נִמְתְּחוּ לְכָל עֵבֶר,

חֲסִילִים פְּזִיזִים רוֹקְדִים שְׁכוּרֵי אוֹרָה;

וְצִיצִים כְּתֻמִּים, כְּיַלְדֵי זָהָב קְטַנִּים,

מֵרוּחַ קַל יִתְנוֹדְדוּ בְמוֹרָא.





דּוּמָם אֵלֵךְ, וּלְחַיֵּי הָעֲרָבָה אַקְשִׁיב:

זֹךְ־צְלִילֵי שִׁירַת־שֶׁמֶשׁ דִּמְמָתָהּ סְפוּגָה;

מֵרִגְבֵי מַעֲנִית שְׁחוֹרִים תַּבְרִיק הַמַּחֲרֵשָׁה —

וּבְלִבִּי נֵרוֹת חַג מַדְלִיקָה יַד עֲנֻגָּה…





וּפִתְאֹם — הָס! בָּעֵשֶׂב שֶׁלֶד סוּס מָצָאתִי:

אִי־מָוֶת קָטָן בְּיַם הַחַיִּים;

מַלְבִּינָה הַגֻּלְגֹּלֶת וּכְמוֹ צוֹחֲקָה, צוֹחֲקָה…

זְאֵב־יֵאוּשׁ טָרַף שְׂשׂוֹנִי פִתְאֹם בַּצָּהֳרָיִם!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52289