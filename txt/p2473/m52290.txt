


	
	[מְכֻשַּׁף־דְּמָמָה עוֹמֵד עוֹלָם]
	




מְכֻשַּׁף־דְּמָמָה עוֹמֵד עוֹלָם, תּוֹהֶה עַל חִידָתוֹ,

רָזֵי בְּרֵאשִׁית כְּמֵיתְרֵי כִנּוֹר יַרְעִידוּהוּ דֻמָּם;

זֵר אַרְגָּמָן כְּמֵזַח יַחְגֹּר, יָגִיל בְּחֶרְדָּתוֹ —

וְהַשַּׁחַר חָוֹר יֶחְוַר, רֶגַע עוֹד — וְעֻמָּם!





פִּתְאֹם — וּבִסְבַךְ אֳרָנִים זִיעַ נָפַל, עָבַר:

סִיס דּוֹאֶגֶת לְאֶפְרוֹחֶיהָ — פָּרְצָה חִישׁ מִקִּנָּהּ;

רֶגַע — וְלִכְבוֹד יוֹם צָעִיר פּוֹרְצָה בְעֹז מַנְגִּינָה —

וּבָעֵמֶק שַׂר הַלֵּיל אֶת צִלּוֹ אַחֲרוֹן קָבָר.





עַל אֲגַם הַכֶּסֶף מָחוֹל פֶּרֶא הִתְלַקֵּחַ:

אֵשׁ וְדָם וְכֶתֶם פָּז יִתְרוֹצְצוּ — כִּמְנַצֵּחַ



עַל סַף מִזְרָח — שֶׁמֶשׁ־הוֹד, וּבְיָדוֹ שַׁרְבִיט־מֶלֶךְ…





שִׁיר הָעוֹלָם, כְּמִנְחַת שַׁי בְּקַעֲרַת בְּדֹלַח טְהוֹרָה,



בְּהַדְרַת־קֹדֶשׁ יַעַל עָל, בְּגִילַת־חֵן וּבְמוֹרָא:



כָּכָה יַקְדִּים פְּנֵי הַשָּׂר אִישׁ זָקֵן, תּוֹמֵךְ פֶּלֶךְ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52290