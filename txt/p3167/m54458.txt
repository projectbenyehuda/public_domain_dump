


	
	עֲלֵי קֶבֶר
	




נִסְתַּם הַגּוֹלָל

עַל כָּל חַיֶּיהָ.

כָּל מַאֲוַיֶּיהָ

עָלוּ אֱלֵי עָל.





כִּשְׁחוֹר הַר עֵיבָל

יָקְדוּ תְּהוֹמוֹתֶיהָ,

גָּוְעוּ לֵילוֹתֶיהָ

כְּצִיץ שֶׁנָּבַל.





אַךְ הִנֵּה וּכְגַל

יְפַכּוּ עוֹד דְּבָרֶיהָ

מִטֹּהַר שָׁמֶיהָ,

יַרְעִיפוּ כַּטַּל;





כְּשִׁיר הָעִנְבָּל

רוֹנְנִים יְמוֹתֶיהָ,

וְהָגוּ שִׁמְשׁוֹתֶיהָ

מִצְהָל כְּצִלְצָל.





נִשְׁתֶּה מִמַּפַּל

טֹהַר־מֵימֶיהָ

וְנִשְׁלַח אֵלֶיהָ

בְּרָכָה אֱלֵי עָל.






8.1.46






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54458