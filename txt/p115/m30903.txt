


	
	באשמֹרת לילה (תרס"ו)
	



1

(תרגום)


כָּל־הַיְקוּם כֻּלּוֹ נָם שְׁנָתוֹ,

כִּי זֶה כַּמָּה בָּא לַיְלָה;

וְהַיָּרֵחַ בִּמְסִלָּתוֹ

יָקָר הֹלֵךְ שָׁם מַעְלָה.





וּבְכִנּוֹרִי נֹשֶׁבֶת רוּחַ,

נֹשֶׁבֶת אַט, לִרְגָעִים,

וְצִלְצְלֵי קוֹלוֹ מִבְּלִי נוּחַ

בַּמֶּרְחָק יֶהְגּוּ נְכָאִים.





וִירַחֵפוּ וְנִשָּׂאוּ

וְהֶעֱלוּ אֵבֶר כְּמוֹ עָבִים;

וְהַמֵּיתָרִים יֶהֱמָיוּ

וּבָקְעוּ אֶל כּוֹכָבִים.





וְהֵעִירוּ בַּקֶּרֶב וְלֵב

מַחֲשָׁבוֹת רַבּוֹת, שֹׁנוֹת,



כָּל־נֶגַע, כָּל־צָרָה, כָּל־כְּאֵב,



אַחֲרֹנוֹת גַּם רִאשֹׁנוֹת.





כּוֹכְבֵי מַָרוֹם, עוֹלְמוֹת־הוֹד,

עֲנוּ נָא, הָשִׁיבוּ דָבָר:

הֲיֵשׁ אִתְּכֶם, הֲיֵשׁ מָקוֹם עוֹד

לְעַם קָטֹן, תָּמִים, נָבָר;





עַם – אֵין קֵץ לְכָל־עֻנֹּתוֹ?

אֵיךְ יֹאמְרוּ לְנַפְשׁוֹ: נוּדִי,

וְאֵין דֹּרֵשׁ וְאֵין מְאַסֵּף אֹתוֹ!

גֶּשׁ־הָלְאָה, לֶךְ־לְךָ, יְהוּדִי!





לֵךְ, כִּי נִבְעַרְתָּ, כִּי נוֹאַלְתָּ;

לֵךְ, כִּי דַלּוֹתָ, לֵךְ כִּי עָשַׁרְתָּ;

לֵךְ, כִּי חָכַמְתָּ, הִשְׂכַּלְתָּ;

לֵךְ, כִּי הֱיוֹת כָּמוֹנוּ אָמַרְתָּ.





כָּל־הַיְקוּם כֻּלּוֹ נָם שְׁנָתוֹ,

כִּי זֶה כַּמָּה בָּא לַיְלָה;

וְהַיָּרֵחַ בִּמְסִלָּתוֹ

יָקָר הֹלֵךְ שָׁם לְמַעְלָה.


(תרס"ו)






שפאֶט בייא נאַכט.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30903