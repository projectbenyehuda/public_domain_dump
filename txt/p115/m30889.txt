


	
	פרי כחש (תר"ע)
	




זֶה כַּמָּה שָׁנִים וְדֹרוֹת





עֹמֵד הָכֵן הָעֵץ;


 


צָפוּי הוּא לְכָל־הַקֹּרוֹת –





אַךְ לֹא בָא עַד הַקֵּץ.


 


דְּפָקֻהוּ הֲדָפֻהוּ סְעָרוֹת,





רְמָסֻהוּ כָּל־עֹרֵב, כָּל־זְאֵב;


 


אַף רוּחַ צַח וְאוֹר יְקָרוֹת





יַעַצְרוּ לוֹ אַבִּירֵי לֵב.


  


וְשָׁכַן חֲרֵרִים לְבַדּוֹ





בִּרְוֹת רֵעָיו נָחַת; –


 


בְּכָל־זֹאת לֹא נָס לְשַׁדּוֹ,





וְלֹא יָמוּת לַשָּׁחַת.


 


עוֹד גִּזְעוֹ מָלֵא לֵחַ





כַּאֲשֶׁר בִּימֵי נֹעַר,


 


עוֹד פִּרְחוֹ נֹתֵן רֵיחַ,





עוֹד פִּרְיוֹ פְּרִי־תֹאַר.


 


אַךְ פִּרְיוֹ לֹא יַעֲמֹד עָלָיו,





כִּי יִשַּׁל לִפְנֵי בָשְׁלוֹ;


 


וּבְנָפְלוֹ – לֹא יְהִי לִבְעָלָיו:





כְּרָקָב יִהְיֶה, כְּעָשׁ לוֹ.


 


רוּחַ יִשָּׂאוֹ אֶל מִחוּץ לַגְּבוּל





וּבָלַע וְשָׁאַף חֵילוֹ הַמֵּץ,


 


וְנָסַב לַאֲחֵרִים מֵיטַב הַיְּבוּל –





וְרֵיקָם עַל כָּנּוֹ יַעֲמֹד הָעֵץ…


  

(תר"ע)






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30889