


	
	הַשֵּׁמוֹת
	



“ויקרא האדם שמות לכל הבהמה ולעוף השמים ולכל חית השדה”.

וירבו הימים ויקרא האדם שמות גם לכל צמח האדמה ולכל דגי
הים. וירבו הימים והדורות והאדם העמיק למטה – ויקרא שמות לכל אשר על הארץ
ולכל אשר בתוך הארץ פנימה, לכל היסודות שחֻבּרו בה יחדו; המריא במרום
ברוח דמיונו – ויקרא שמות למלאכים, וברוח בינתו – וישם שמות לכוכבים.
למלאכים העדיף – וירבו השמות על המלאכים פי עשרה או פי מאה; ולכוכבים החסיר
– וירבו הכוכבים הרבה יתר מאד על השמות; כי כן רוח הדמיון מגביה עוּף מרוח
הבינה ואין מעצור לו בשמים ובארץ ובשמי השמים העליונים.

והכוכבים אשר לא נִקּבו בשמות התאוננו לפני האלהים ויאמרו:
למה נגָרע אנחנו מכל צבא השמים והארץ להיותנו בני בלי שם? ויוצא אלהים
במספר צבאם ויקרא להם בשמות. – וישובו ויאמרו: הן האדם לא ידע את שמותינו
וכלֹא אנחנו בעיניו, או כי יכלול אותנו לקבוצות: עיש, כסיל וכימה, הדב
הגדול, הדב הקטן, – שם אחד למאה ואחד לאלף; בעוד אשר כל צמח וכל רמש קט
לבדו שֵׁם לו בספרתו: ועתה אם לא שֵׁם לנו בתוך בני האדם למה זה
אנחנו?

ויאמר אלהים: הן אם ידע האדם את שמותיכם ואם לא ידע, הלוך
ילך לאורכם – ומה לכם עוד? דעו לכם: טובים נותני אור בלי שם, מבעלי שם אשר
לא יאירו.














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31141