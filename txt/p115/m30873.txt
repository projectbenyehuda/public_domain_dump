


	
	המחוללות בכרמים (העולם תרס"ט)
	



(בא"י).


הֵידָד, הֵידָד! בֹּאוּ הַדֹּרְכִים,

שִׁפְכוּ כַּמַּיִם דַּם עֲנָבִים;

הֵידָד! יַעֲנוּ לְמוּלָם הָאֹרְחִים,

וְהִתְבּוֹלֵל קוֹלָם בְּמַשַּׁק יְקָבִים

וּבְשִׁיר בַּעֲלֵי כָנָף, הָעֹרְכִים

נַחַת שֻׁלְחָנָם בֵּין הֶעָבִים.





וִילָדוֹת עֲדִינוֹת וִילָדִים

לְבוּשֵׁי לְבָנִים, עֹדֵי עֲדָיִים,

בְּנֵי צִיּוֹן הַנֶחֱמָדִים

וְהַבָּנוֹת יְפוֹת הָעֵינָיִם:

הַשְׁכִּימוּ לַכְּרָמִים צְמָדִים

וְנֵצֵא בִּמְחֹלַת מַחֲנָיִם.





וּזְהַב הַשֶּׁמֶשׁ וְאוֹרוֹ הַנָּעִים

וּשְׁחוֹר מַחֲלָפוֹת וְלִבְנַת הַפָּנִים

וּתְכֵלֶת שָׁמַיִם מֵעָל מֻצָּעִים

וְאֹדֶם הַתִּירוֹשׁ וִירַק הַגְּפָנִים –

יִתְבֹּלְלוּ וְהָיוּ לִשְׁלַל צְבָעִים

וְהִשְׂבִּיעוּ עַיִן וְנֶפֶשׁ עֲדָנִים.





הֵידָד, הֵידָד! דִּרְכוּ עֹז!

הִתְפָּרְקוּ גַפְנֵי אַדֶּרֶת!

וּמִן הַיֶּקֶב אֶל הַכּוֹס,

יִסַּע יְלִיד גֶּשֶׁם וְחֶרֶס,

וּבִלְחָיֵי שֹׁתָיו יִתֵּן אוֹת

וּבְעַצְמוֹתָם – אֵשׁ בֹּעֶרֶת.





מִמַּשְׁקֵה יִשְׂרָאֵל תִּרְוֶה רָוֹה

גַּם כָּל נַחֲלָתֵנוּ הַנִּלְאָה:

כִּי יֵצֵא יֵינֵנוּ הַטּוֹב וְיָבֹא

אֶל־כָּל־רֹאשׁ דֶּרֶךְ וּמְסִלָּה,

וְהִרְבָּה לִבְעָלָיו כַּסְפּוֹ וּזְהָבוֹ

וְהָיָה לָאָרֶץ לְשֵׁם וְלִתְהִלָּה.





וּמִקַּצְוֵי אֶרֶץ אֵלָיו

כָּל־חֹקֵר מִמְסָךְ יֵפֶן,

וְהָיָה לְעֹשׂוֹ לְהַרְחִיב אֹהָלָיו

וּפִרְיוֹ לְמַלֵּא הַחֹפֶן;

וּבֵרְכוּ אֶת יְיָ בְּעָלָיו

עַל הַגֶּפֶן וְעַל פְּרִי הַגָּפֶן.


(העולם תרס"ט)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30873