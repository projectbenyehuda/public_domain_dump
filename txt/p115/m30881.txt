


	
	אור וקפאון (בת-קול תרע"ג)
	




יְמֵי סַגְרִיר יוֹם אַחַר יוֹם,

כָּל־הַיְּקוּם לָבַשׁ שְׁמָמָה,

אֵין שֶׁמֶשׁ, אֵין אוֹר, אֵין חֹם –



צְעִיף־אַלְמְנוּת עַל־פְּנֵי־אֲדָמָה.





וְעָנָן וַעֲרָפֶל מַחֲשִׁיכִים

אֶת־הַיּוֹם מִשְּׁנֵי קְצוֹתָיו;

גַּם הַלֵּילוֹת הַמַּאֲרִיכִים

מַסִּיגִים אֶת־גְּבֻלוֹתָיו.





עַד אָן יַאֲרִיכוּ כָּכָה

הַשִּׁמָּמוֹן וְהָעֲלָטָה?…

אַךְ הִנֵּה זֶה נִפְתָּחָה

אֲרֻבַּת־שָׁמַיִם עָתָּה.





וּמֵצִיץ מִן הַחֲרַכִּים

שֶׁמֶשׁ יוֹפִיעַ בְּגָאוֹן,

מִפָּנָיו גָּזוּ מַחֲשַׁכִּים,

תַּמּוּ עֲרָפֶל, מַשָּׁאוֹן.





הוֹפִיעַ – וּבִכְנָפָיו

קֶרַח, סַעַר וְצִנָּה,

וְהַקֶּרַח יוֹרֶה רְשָׁפָיו

חִצִּים לְבָנִים בְּכָל־פִּנָּה!





וְהַסַּעַר יֶהְמֶה כַּחֲלִילִים

וִינִיסֵנוּ אִישׁ לְחוֹרוֹ –

וְלָמָה אֵיפוֹא, הָאֱוִילִים,

יִחַלְנוּ לְשֶׁמֶשׁ, לְאוֹרוֹ?…





וְהֹלֵךְ וְחָדֵל הָאוֹר

כְּמוֹ בָא אַךְ לְצַחֵק בָּנוּ;

וְהֹלֵךְ וְגָדוֹל הַקֹּר,

וַאֲכָלָנוּ וַהֲמָמָנוּ…





וְעַתָּה נַפְשֵׁנוּ חֲרֵדָה

וְעֵינֵינוּ – קֵדְמָה מִזְרָחָה

וְתַחַת שֶׁמֶשׁ בֹּגֵדָה

לְשֶׁמֶשׁ אָבִיב נֶאֱנָחָה.





הֲתָבֹא בוֹא שֶׁמֶשׁ נְדָבָה

וְהֵרִיקָה יַחְדָּו אוֹר וָחֹם? –

הֲלֹא לַכֹּל עֲלֵי אֶרֶץ צָבָא:

הֲיָבֹא, הֲיָבֹא גַם לָנוּ יוֹם?


(בת-קול תרע"ג)






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30881