


	
	אמרי נואש (בת-קול תרע"ג)
	




יְדִיד נְעוּרִים לִי, לְנֶגְדִּי אֹתוֹ שִׁוִּיתִי,

בּוֹ כָּל־חַיֵּי רוּחִי, בּוֹ כָּל־הֲגִיגִי;

שְׁלֹמוֹ וְטוֹבָתוֹ דָּרַשְׁתִּי, אִוִּיתִי,

וּבְחֵיקוֹ שָׁפַכְתִּי שִׂיחִי וְשִׂיגִי.





לֹא הָלַכְתִּי בִּגְדֹלוֹת, שָׁפַטְתִּי רָמִים,

וּלְגַלּוֹת תַּעֲלֻמוֹת לֹא הִתְאַמַרְתִּי:

כְּדַבֵּר אִישׁ אֶל יְדִידוֹ, בֶּאֱמֶת וּבְתָמִים,

בְּאָזְנָיו דִּבַּרְתִּי, יָעַצְתִּי, הִזְהַרְתִּי.





יָעַצְתִּי, דִּבַּרְתִּי דְבָרַי כָּאֵשׁ,

חָרַשְׁתִּי לִזְרֹעַ, עָמַלְתִּי לָטַעַת;

וּבְתֻמִּי הֶאֱמַנְתִּי כִּי אָמְנָם יֵשׁ

לִידִידִי, עַמִּי, אֹזֶן שֹׁמַעַת.





הֶאֱמַנְתִּי כִּי לְמוֹצָא שְׂפָתַי תְּלוּאִים

הָמוֹן רַבָּה, עַל דְּבָרַי אֱמוּנִים;

כְּיֶלֶד בְּשִׂיחוֹ אֶל פֶּסֶל־שַׁעֲשׁוּעִים

כָּל־נַפְשׁוֹ לוֹ יָפִיק, יִשְׁמֹר אֱמוּנִים…





כָּכָה שָׁקַדְתִּי עַל יְדִידִי בְּתָמִים

זֶה עֲשָׂרוֹת שָׁנִים מִבְּלִי נוּחַ, –

עֲדֵי נִפְקְחוּ עֵינַי בְּאַחֲרִית הַיָּמִים

וְהִנֵּה אָסַפְתִּי בְּחָפְנַי רוּחַ…





כִּי יְדִידִי זֶה אֵינֶנּוּ יוֹדֵעַ

עוֹד אֶת לְשׁוֹנִי, לְשׁוֹן אֲבוֹתָיו,

וּבְדַבְּרִי אֵלָיו – אֵין שֹׁמֵעַ:

יָשֵׁן הוּא וְחֹלֵם חֲלֹמוֹתָיו.





יָשֵׁן – וּלְרַגְלָיו הַתֹּפֶת עֲרוּכָה

וּתְרוּעַת מִלְחָמָה מַחֲרִידָה כָּל־לֵב;

וְחוֹלֵם חֲלֹמוֹת שָׁלוֹם וּמְנוּחָה:

שְׁלוֹם אֱמֶת בֵּין הַכֶּבֶשׂ וּבֵין הַזְּאֵב…





יָשֵׁן – וּמְזַעְזְעָיו מֹרְטִים וּמשְׁכִים,

וְתַעֲלוּלִים יִתְעַלְלוּ בוֹ גַּם הִתְעַלֵּל,

וְרֹעִים יִרְעוּ קָדְקֹד וּכְלָבִים נשְׁכִים –

וּפָנָיו יִתְעַוְּתוּ וּשְׂפָתוֹ תְּמַלֵּל:





“אָהַבְתִּי אֶת אֲדוֹנִי, לֹא אֵצֶא”,

וְנֶהְפַּךְ מִצִּדּוֹ אֶל צִדּוֹ וְיָשֵׁן.

וְגָדוֹל הַכְּאֵב וְלַחֶרְפָּה אֵין קֵצֶה,

וְהָעֵר – יִרְאֶה וְכָעַס וְחָרַק שֵׁן…





וָאֹמַר: אִם כֵּן, לָמָּה זֶה אָנֹכִי,

עַל מִי אֲדַבְּרָה וְאָעִידָה וְאַשְׁמִיעָה;

וּבְכֵן פָּג לִבִּי, רָפוּ יָדַי, סָר כֹּחִי,

הֶחֱשֵׁיתִי מִטּוֹב, נֶאֱלַמְתִּי דוּמִיָּה.


(בת-קול תרע"ג)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30888