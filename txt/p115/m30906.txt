


	
	הגשם (לוח “ימי נעורינו” תרע"א)
	



(תרגום)


הִנֵּה הַגֶּשֶׁם! הַנֵּה קוֹל בָּרָמָה!

הָעֲנָנִים יָרִיקוּ בְּרָכָה שָׁמָּה,

הִנֵּה פָּקַד יְיָ אֶת הָאֲדָמָה,

הִנֵּה קוֹל בָּרָמָה!





הִנֵּה הַגֶּשֶׁם! בֹּאוּ רְאוּ הֲלוֹם!

מַה טוּבוֹ, יַגִּידוּ הָעֲשָׂבִים כַּיּוֹם,

הַנֵּחָרִים מִשָּׁרָב, הַנִּצְמָתִים מֵחםֹ,

בֹּאוּ רְאוּ הֲלוֹם!





הִנֵּה הַגֶּשֶׁם! מָה אֶשְׂמַח שָׂמֹחַ!

פִּרְחִי אֲשֶׁר בַּגָּן יַחֲלִיף כֹּחַ

וְיִגְדַּל וְיִיף וְנָתַן רֵיח נִיחוֹחַ.

מָהֶ אֶשְׂמַח שָׂמֹחַ!





הִנֵּה הַגֶּשֶׁם! מְקוֹר הַבְּרָכָה,

עַתָּה יִבְשַׁל הַקָּצִיר, תְּבֹרַךְ הַמְּלָאכָה,

וְרוּחַ שָׂשׂוֹן וְשִׂמְחָה עַל כֹּל נָחָה.

הִנֵּה מְקוֹר הַבְּרָכָה.





הִנֵּה הַגֶּשֶׁם! מַלְאַךְ הַשָּׁמַיִם,

מִדֵּי הֲרִיקוֹ חַשְׁרַת מַיִם

יְחַדֵּשׁ שָׂדֶה וְגַן, יִתֵּן רוּחַ חַיִּים,

הַגֶּשֶׁם מַלְאַךְ הַשָּׁמַיִם.


(לוח “ימי נעורינו” תרע"א)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30906