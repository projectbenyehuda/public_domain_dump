


	
	העֹרבים והנלוים עליהם (המבשר תרע"א)
	



1






הִנֵּה שִׁפְעַת אֹרְחִים

לֹא קְרוּאִים, לֹא נִכְסָפִים:

גְּדוּדֵי עֹרְבִים צֹרְחִים

מֵעַל רָאשֵׁינוּ לַאֲלָפִים.





וְרוּחַ קֶטֶב בְּכַנְפֵיהֶם

וּסְבִיבָם נִשְׂעֲרָה מְאֹד;

וְשָׁמֵינוּ זֹעֲפִים וּפְנֵיהֶם

לֹא הָיוּ לָהֶם עוֹד.





וִילָדִים נִזְעֲקוּ זְעָקָה

מִמֶּרְחַב־יָהּ לְצַר מָעוֹן –

וּבְכָל לֵבָב מוּעָקָה

וְעַל כָּל־פָּנִים תִּמָּהוֹן.





וְהֵן זֶה כַּמָּה חַגּוֹנוּ

חַגֵּנוּ – זְמַן חֵרוּתֵנוּ,

וְהֵן צִפְצְפוּ וַיָּרֹנּוּ

מְשׁוֹרְרֵי הַקַּיִץ בְּאָזְנֵינוּ.





וַאֲנַחְנוּ, הָהּ, מַה קַצְנוּ

בְּחֹרֶף, בְּסַעַר וּבַקֹּר;

אָמַרְנוּ: הִנֵּה נֶחֱלַצְנוּ,

חַמּוֹנוֹ רָאִינוּ אוֹר!





וּדְרוֹר שָׁאַפְנוּ וּמוֹצָא

מִמַּסְגֵּר, מִקֹּר, מִתְּלָאָה –

וְהִנֵּה זֶה בָּא שְׁחוֹר־הַנּוֹצָה

לְהָשִׁיב עָלֵינוּ בַּלָּהָה!





אַךְ, אֲהָהּ, גַּם יוֹנִים בֹּגְדוֹת

נִסְפְּחוּ עַל גְּדוּד הַשְּׁחֹרִים,

וַאֲהָהּ, גַּם אֵלֶּה שֹׁקְדוֹת

לְשַׁנּוֹת עִתִּים, לְהַחֲשִׁיךְ אוֹרִים!





כַּנְפֵיהֶן נֶחְפּוּ בִּשְׁחוֹר,

וּפִיוֹתֵיהֶן הֹגוֹת: קְרָע!

לִבְבֵיהֶן חָזְקוּ מִצֹּר

וְכָל־יֵצֶר מַחְשְׁבוֹתָן רַק רָע.





לָמָה תַקְדִּירוּ שָׁמֵינוּ

גַּם אַתֶּן, הַתְּמִימוֹת?

הַעַל כִּי דַל שֻׁלְחָנֵנוּ

מֵהַשְׂבִּיעַ אֶתְכֶן נְעִימוֹת?..





הוֹי פֹּתוֹת בֹּטְחוֹת עַל תֹּהוּ,

לִקְנוֹת בְּבֶגֶד וּבְמַעַל לָרֹב –

בֶּגֶד לֹא נִשְׁמַע כָּמֹהוּ –

אֶת הַחַיִּים וְאֶת הַטּוֹב!





אַךְ הֵן הַגְּדוּד הַשָּׁחוֹר

לֹא לְעוֹלָם יִהְיֶה עִתּוֹ,

וְגַם עוֹד מְעַט־קָט וְשָׁב אָחוֹר

הַמַּחֲנֶה וַאֲשֶׁר אִתּוֹ.





וְעֹזְרֵי הָעֹרְבִים בְּמַשָּׁאוֹן

יְכֻסּוּ הֵמָּה וּשְׁמוֹתָם,

וְחֶלְקָם – קְלָלָה וְדֵרָאוֹן

גַּם בְּחַיֵּיהֶם גַּם בְּמוֹתָם.


(המבשר תרע"א)






בהֵרָאות המון עורבים על פני רקיע השמים, סיון תרע"א
(והימים ימי גְבוֹר השטנה על הציונות בפרלמנט התֻרכי בפשע בוגדים
יהודים).  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30869