


	
	למלאכינו (המקיץ תר"ע)
	



1


מִלִּפְנֵי עַתִּיק־יָמִים שָׁם מִמַּעַל

נְהַר־אֵשׁ־קֹדֶשׁ יוֹצֵא נִגָּר כַּמָּיִם,

בּוֹ יִטְבְּלוּ הַמַּלְאָכִים בְּטֶרֶם יַעַל

הַשַּׁחַר יוֹם יוֹם בְּשַׁעֲרֵי שָׁמָיִם.





וְכָלְכְּלוּ וְהִתְחַדְּשׁוּ בְּהַגִּיעַ הַתּוֹר

לְאִישׁ אִישׁ מֵהֶם לָרֶדֶת שְׁאִיָּה,

מִשָּׁמַיִם אֶרֶץ, מֵחֹם צַח אֶל קֹר,

לְהַצְבִּיא כְּמִשְׁפָּטָם צְבָא הַבְּרִיאָה.





וְהֶחֱלִיפוּ כֹּחַ לְפָעֳלָם בַּשָּׁפֶל,

וְאָצְלוּ מֵאִשָּׁם זֶרֶם חַיִים וָאוֹן

לְכָל־הַיְקוּם הַשֹּׁכֵן בָּעֲרָפֶל,

וְלֹא יִהְיֶה שָׁם מָוֶת וְקִפָּאוֹן…


________






מִלִּפְנֵי עַתִּיק יָמִים פֹּה מִתַּחַת,

שְׂנוּא רָעֵי גוֹיִם תַּחַת רָדְפוֹ טוֹב,

נְהַר־אֵש־קֹדֶשׁ, אֵשׁ מִתְלַקַּחַת,

נִגָּר, יוֹצֵא יָצֹא וָשׁוֹב:





פַּעַם יֵאָסֵף, יָשׁוּב אֶל הָעָם,

וְיִקְטַן וְיִדַּל וְנֶעְלַם תַּעֲלֻמָה,

וְנוֹתְרוֹ בּוֹ נִיצוֹצוֹת, זְעֵיר שָׁם זְעֵיר שָׁם,

בְּלִבּוֹת הַשְּׂרִידִים טוֹבֵי הָאֻמָּה.





פַּעַם יֵצֵא לַמֶּרְחָב, יִפְרֹץ פָּרֶץ,

וּבָעַר וְשָׁטַף צָפוֹנָה, תֵּימָנָה,

כַּאֲשֶׁר יִבְעַר עַתָּה לְעֵין־כָּל־הָאָרֶץ

מִבַּזֶּל וְעַד הַמְבֻּרְג, זֶה שְׁלשׁ עֶשְׂרֵה שָׁנָה.





וּבָעַר כְּאֵשׁ־אֱלֹהִים וְהִרְעִים נִפְלָאוֹת

עַל עֹשֶׁק עַם רָשׁ וְגֵזֶל מִשְׁפָּטוֹ,

וְסִפֵּר לַדּוֹר אֶת־כָּל־הַתְּלָאוֹת,

וְהִבִּיעַ מִשְׁאֲלוֹת הָעָם, שִׂבְרוֹ, מַבָּטוֹ.





בִּנְהַר־אֵשׁ־קֹדֶשׁ זֶה הִנֵּה טְבַלְתֶּם

אַתֶּם הַמַּלְאָכִים, צִירֵי אֱמוּנִים,

וּמִן הָאֵשׁ הַזֹּאת הֲלֹא אֲצַלְתֶּם

גַּם לָנוּ חֹם, חַיִים, תִּקְוָה לִזְקוּנִים;





לָנוּ הַקֹּדְרִים מִקֶּרַח הַנּוֹרָא,

הַנִּדְהָמִים בְּאֶפֶס מַעֲשֶׂה וְחִזָּיוֹן,

הַצְּמֵאִים לִישׁוּעָה, הַמְּצַפִּים לְאוֹרָה,

הָעֹמְדִים בֵּין הַחַיִים וּבֵין הַכִּלָיוֹן?…





אָנָא, שִׁמְרוּ אִשֵּׁנוּ, שִׁמְרוּהָ,

אַךְ אַל נָא תִקְבְּרוּהָ בְּלִבְּכֶם;

בְּתוֹךְ עַמְכֶם כַּלְכְּלוּהָ, קַיְּמוּהָ,

יִיצְרוּ אוֹר, חֹם, חַיִים בִּמְסִבְּכֶם.





הַעְמֵק, הַרְחֵב הַמְּדוּרָה, הַמּוֹקֵד,

דֶגֶל הַתְּחִיָה יִנָּשֵׂא בְּגָאוֹן.

אִישׁ אִישׁ עַל הַמְּלָאכָה יְהִי שֹׁקֵד,

וְלֹא יִהְיֶה שָׁם מָוֶת וְקִפָּאוֹן!…


(המקיץ תר"ע)






השבים מן הקונגרס הציוני התשיעי, אשר היה בהמבורג  תר"ע.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30884