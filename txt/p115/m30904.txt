


	
	חצות (תרע"ג)
	



(תרגום)

א


בַּחוּץ סֹעֵר רוּחַ קִפָּאוֹן,

וְהָעֵת לֵיל־חֹרֶף נוֹרָא,

וִיהוּדִי זָקֵן בְּצַר מָעוֹן

עָצוּר שָׁם מוּל הַמְּנוֹרָה.

זְקָנוֹ כַּשֶׁלֶג

וְעֵינָיו בֹּעֲרוֹת,

וְדִמְעוֹתָיו כַּפֶּלֶג

נִגָּרוֹת, סֹעֲרוֹת;

וּמִקֶּרֶב לֵב

יִקְרָא בִּכְאֵב

יְבַטֵּא בְּפִיו רַק מִלָּה:

יְרוּשָׁלַיִם

יְרוּשָׁלַיִם

עִיר קֹדֶשׁ, עִיר תְּהִלָּה!


ב


בִּימֵי קֶדֶם אָבִי סִלְסְלָנִי,

בֶּן יַקִּיר לוֹ הָיִיתִי,

וְאַחֲרֵי כֵן מֵאַרְצִי הִגְלָנִי

יַעַן עָלָיו עָוִיתִי.

וְהֵן יָמַי עָבְרוּ

פָּנוּ בְּעֶבְרָתוֹ,

וְשַׂעֲרוֹתַי חָוְרוּ

מִפְּנֵי גַעֲרָתוֹ,

כְּמוֹ עוֹף נוֹדֵד

אֶרֶץ אֲמוֹדֵד,

כָּל־דֶרֶךְ כָּל־מְסִלָּה.

יְרוּשָׁלַיִם

יְרוּשָׁלַיִם

עִיר קֹדֶשׁ, עִיר תְּהִלָּה!


ג


מִי יִתֵּן עֵינַי שְׁתֵּי תְהוֹמוֹת

וְאֶבְכֶּה עַד בְּלִי דַי,

כִּי הִנֵּה שָׁם תַּחַת הַחוֹמוֹת

נִקְבְּרוּ כָּל־מַחְמַדַּי;

אֵין כֹּהֵן אֵין עוֹלָה

אֵין מִזְבֵּחַ אֵין זֶבַח,

הַנְּבִיאִים בַּגּוֹלָה

יָרְדוּ לַטֶּבַח.

בְּהַר הַמּוֹרִיָּה

הָעַיִן צֹפִיָּה

לְגוֹיִם בָּתֵּי תְפִלָּה,

יְרוּשָׁלַיִם

יְרוּשָׁלַיִם

עִיר קֹדֶשׁ, עִיר תְּהִלָּה!


ד


הִנֵּה הָיִית לְמַאֲכֹלֶת הָעֵת,

בְּתֵבֵל – כְּאֶרֶץ נְשִׁיָּה,

אַךְ לִי זִכְרֵךְ תָּמִיד לְנֵס,

אַף רוּחִי לָךְ הוֹמִיָּה.

הָרוֹמִים הִשְׁמִידוּ

שְׂרִידֵי קָדָשַׁיִךְ,

הָעַרְבִים הֵזִידוּ

רְמֹס חֲצֵרַיִךְ,

וְקִיר נִשְׁאַר לִתְעוּדָה,

עָלָיו בִּדְמֵי יְהוּדָה

כְּתוּבָה זֹאת הַמִּלָּה:

יְרוּשָׁלַיִם

יְרוּשָׁלַיִם

עִיר קֹדֶשׁ, עִיר תְּהִלָּה!


(תרע"ג)






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30904