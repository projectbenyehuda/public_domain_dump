


	
	על-אַדְמַת נֵכָר
	






עוֹד אַיְלוֹת שָׂדַי קַלּוֹת וּשְׁלֻחוֹת רַגְלָיִם



מְקפְּצוֹת עַל-הָרֵי יִשְׂרָאֵל דָּלוֹג וּפָסוֹחַ,



וּצְמָאָן תִּשְׁבֹּרְנָה עַל-פְּלָגִים יִבְלֵי-מָיִם



מִמָּקוֹם קָדוֹשׁ יָקֵרוּ לְאַט כְּמֵי הַשִּׁלֹּחַ;



בְּהַשְׁקֵט וּבְבִטְחָה שָׁם כַּבָּרָק תְּרֹצֵצְנָה



וּכָבוֹת עֵינֵיהֶן כִּבְנֵי-רֶשֶׁף תְּנֹצֵצנָה.



אַךְ בַּת-צִיּוֹן בִּצְבִי עֶדְיָהּ עָלְתָה עַל-כֻּלָּנָה,



עֵינֶיהָ מַה-נָּהָרוּ וּפְעָמֶיהָ מַה-יָּפוּ!



עַל-כָּל-יְצֻרֵי-גֵוָהּ תִּפְאֶרֶת אֵין-קֵץ שָׁכָנָה –



טֶרֶם עַל-הָרֵי נֶשֶׁף רַגְלֶיהָ הִתְנַגָּפוּ;



עוֹד יִשְׂגוּ אַרְזֵי הַלְּבָנוֹן וּתְמָרִים יִפְרָחוּ



אַךְ עֲלָמוֹת יְפהפִיּוֹת מֵאֶרֶץ יְהוּדָה נִסָּחוּ!



תָּמָר מֵצַל שָׁמָּה מְאֻשָּׁר הוּא גַּם-צוֹלֵחַ



משֵּׁבֶט יְהוּדָה הַמֻּשְׁלָךְ אֶל-אֶרֶץ אַחֶרֶת,



הַתָּמָר יַךְ שֹׁרֶשׁ, כַּפּוֹת יוֹנְקוֹתָיו שׁוֹלֵחַ



בָּדָד שַׁאֲנָן יַעֲמֹד, יִתְנוֹסֵס בּגְאוֹן אַדֶּרֶת;



מְכֹרֹתָיו וּמֹלְדֹתָיו לֹא יוּכַל לִזְנוֹחַ –



וְעַל-אַדְמַת נֵכָר לֹא יִצְלַח וִימָאֵן לִפְרוֹחַ!



וַאֲנַחְנוּ גֹּלִים נְפֻצִּים לְכָל-פֵּאָה וָעֵבר



וּבְאַרְצוֹת לֹא לָנוּ נַפְשֵׁנוּ נָפָחָה,



עִם-עַצְמוֹת אֲבוֹתֵינוּ לֹא עוֹד נִחַד בַּקֶּבר



וְחֵלְקַת קְבֻרָתָם מִנִּי-רֶגֶל אֱנוּשׁ נִשְׁכָּחָה;



מקְדַּשׁ-אֵל שָׁמֵם, גּדֶר אֲבָנָיו נהֶרָסָה



וְעַל-כֵּס שָׁלֵם יָשְׁבוּ לָמוֹ דֵּרָאוֹן וְקַלָּסָה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20495