


	
	עַל-יַד הַקָּבֶר
	






הָהּ! בְּאִבּוֹ נִקְטַף הַפֶּרַח, בּעוֹד רַעֲנָן עָלֵהוּ



נֵטֶל גַּל הֶעָפָר אַל-יַכְבִּיד סִבְלוֹ עָלֵיהוּ;



עַל-מַצַּע קִבְרוֹ רַק שׁוֹשַׁנֵּי חֶמֶד תִּפרַחְנָה



וּבְמִקְלְעוֹת נִצָּנִים כִּימֵי אָבִיב תִּצְמַחְנָה,



בְּרוֹשׁ רַעֲנָן עִם-דָּלִיּוֹתָיו לוֹ יִתֵּן צִלֵּהוּ.



וּלְעִתִּים מְזֻמָּנִים שָׁם עַל-יַד יוּבַל הַמָּיִם



תִּכֹּף כָּאַגמוֹן רֹאשָׁהּ, תֵּתֶצֶּב עַצָּבֶת,



תֶּהְגֶּה בַהֲלָךְ-נֶפֶשׁ, חֲלֹמוֹת תַחֲלֹם בַּצָּהֳרָיִם,



חֶרֶשׁ תִּצְעַד אֶרֶץ, בַּלָּט אֶל קֶבֶר קֹרָבֶת…



הֹזָה! הֲכִי קוֹל צְעָדַיִךְ יָעִיר יְשֵׁנֵי הַמָּוֶת?!



סֹבִּי לָךְ! אָמְנָם יָדַעְנוּ כִּי הֵמְיָתֵנוּ הֶבֶל



כִּי לֹא יַאֲזִין מָוֶת אֶל-זַעֲקַת שֶׁבֶר וָבֶכִי,



אַךְ הַלְבַעֲבוּר זֹאת נֶחְדַּל עוֹרֵר קִינָה וָאֵבֶל?



הַעַל-כֵּן יָנוּס יָגוֹן, תִּמַּח דִּמְעָה מִלֶּחִי?



וָאַתְּ, עֵת לִשְׁכֹּחַ תּוֹרִינוּ בְּשֵׂכֶל מִלָּיִךְ



פָּנַיִךְ מֶה-חָוְרוּ, מִדְּמָעוֹת רֻטְבוּ עֵינָיִךְ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20499