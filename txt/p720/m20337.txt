


	
	אֲנִי מַאֲמִין
	




רַבְּךָ רֵק מִתּוֹרָה וְיִרְאַת שַׁדַּי



הַב, הַב, יִקְרָא תָמִיד וְלֹא יֹאמַר דַּי,



רֹדֵף שַׁלְמֹנִים וּמְרַדֵּף הוֹלֵךְ תָּמִים



וּבְתוֹרַת אָכֹל וְשָׁתֹה יֶהְגֶּה כָל־הַיָּמִים.



"וְרַבְּךָ יִתְהַלֵּךְ שְׁחוֹחַ כְּאַחַד הַצְּנוּעִים



וּבַסֵּתֶר יַעֲשֶׂה כָּל־מַעֲשֵׂי תַעְתּוּעִים,



כָּל־אֹתוֹתָיו וּמוֹפְתָיו הַבְלֵי הֲבָלִים



גַּם כָּל־“אַנְשֵׁי שְׁלוֹמוֹ” נְמִבְזִים וּמְגֹאָלִים".



כֹּה חִלּלוּ קִלְּלוּ גַּם לָשׁוֹן חָרָצוּ –



מִתְחַסְּדִים שְׁנַיִם עֵת נָצוּ הִתְלוֹצָצוּ;



וַאֲנִי, מַאֲמִין אָנֹכִי בֶּאֱמוּנָה שְׁלֵמָה



כִּי כָל־דִּבְרֵי שְׁנֵיהֶם אֱמֶת הֵמָּה!…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20337