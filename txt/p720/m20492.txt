


	
	שׁוּלַמִּית
	








בִּיקָר תִּפְאַרְתָּהּ כְּלִילַת-יֹפִי מִתְהַלֶּכֶת



כְּלֵיל בָּהִיר בַּשְּׁחָקִים, כּוֹכְבֵי-אוֹר כִּי יִנְהָרוּ,



צִלֲלֵי נֹעַם וּנְגֹהוֹת יַחְדָּו בַּמּעֲרֶכֶת



עַל-הוֹד פָּנֶיהָ וְעֵינֶיהָ תֹּאֲמִים חֻבָּרוּ;



מֵחֹם הַיּוֹם, עֵת הַשֶּׁמֶשׁ בָּעֹז דֹּרֶכֶת,



נְעִמוֹת עֵדֶן כָּאֵלֶּה אַף-אֻמְנָם נֶעְדָּרוּ.





בַּעֲדֹף הַצֵּל אוֹ בִמְעֹט הָאוֹר כִּמְלֹא-שַׂעַר



מֵהִין עֵרֶךְ הֲדָרָהּ הַחֵצִי יִגָּרֵעַ, –



מֵקְּוֻצּוֹתֶיהָ הַשְּׁחֹרוֹת כְּעוֹרֵב הַיַּעַר



וּמִזִּיו צַחְצָחוֹת עַל-פָּנֶיהָ יִזָּרֵעַ;



נָוֶה לְרַעְיוֹנֵי טֹהַר מִצְחָהּ אַגַּן הַסַּהַר,



“מַה-נָּעִים שֶׁבֶת פֹּה!” קוֹל דְּמָמָה יִשָּׁמֵעַ.





וְעַל-רַקָּתָהּ, אַף עַל-לֶּחְיָהּ כְּגֶפֶן פֹּרַחַת



גַּם-בְּדוּמִיָּה וָשֶׁקֶט דֵּי-בָאֵר יַבִּיעַ –



שְׂחוֹק לֹקֵחַ לֵב, יִפְעָה כָּאֶקְדָּח זוֹרַחַת,



אוֹת כִּי כָל-יָמֶיהָ אַךְ טוֹב נַפְשָׁה הִשְׂבִּיעַ;



רוּחָהּ מִכֹּל בָּאָרֶץ יִרְוֶה שָׁלוֹם וָנַחַת



וּבְלִבָּהּ אַהֲבָה בָרָה – כְּזֹהַר הָרָקִיעַ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20492