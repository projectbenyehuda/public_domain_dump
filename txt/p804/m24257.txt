


	
	בּוֹדְדִים אוֹמְרִים:
	




יוֹם לְיוֹם יַנְחִיל שֶׁמֶשׁ דּוֹעֶכֶת

וְלַיְלָה עַל לַיְלָה יְקוֹנֵן.

וְקַיִץ אַחַר קַיִץ יֵאָסֵף בַּשַּׁלֶּכֶת

וְעוֹלָם מִצַּעֲרוֹ מִתְרוֹנֵן.



וּמָחָר נָמוּת, וְאֵין הַדִּבֵּר בָּנוּ,

וּכְיוֹם צֵאתֵנוּ נַעֲמֹד לִפְנֵי שַׁעַר עִם נְעִילָה.

וְלֵב כִּי יַעֲלֹז: הֵן אֱלֹהִים קֵרְבָנוּ,

וְהִתְנֶחָם וְחָרַד מִפַּחַד הַמְּעִילָה.



יוֹם לְיוֹם יִשָּׂא שֶׁמֶשׁ בּוֹעֶרֶת

וְלַיְלָה אַחַר לַיְלָה יִשְׁפֹּךְ כּוֹכָבִים,

עַל שִׂפְתֵי בוֹדְדִים שִׁירָה נֶעֱצֶרֶת:

בְּשֶׁבַע דְּרָכִים נִתְפַּלֵּג וּבְאֶחָד אָנוּ שָׁבִים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24257