


	
	לֵילוֹת כִּי יַלְבִּינוּ
	




בְּאֵלֶּה לֵילֵי הַחֲלוֹם הַלְּבָנִים

שֶׁיַּחֲלֹם עוֹלָם עָיֵף,

יִדֹּם, יַקְשִׁיב הַזְּמַן אֶל דָּפְקוֹ,

בְּהַרְנִין מַעְיָנוֹת

רִנַּת עַצְמוּתָם.



וְעָבָר וְעָתִיד יִשְׁתַּלְּמוּ

שַׁלְוַת נְצָחִים בַּהֹוֶה –

בְּדוּמִיַּת חַיֶּיךָ

יִשְׁקְטוּ כוֹכָבִים,

וְרוּחַ מִנְּצָחִים תְּפַכֶּה –

– – עֵינֶיךָ תִּרְחַבְנָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24255