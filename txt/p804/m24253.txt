


	
	כִּנְטוֹת הַיּוֹם
	




בִּשְׁקֹעַ מְדוּרוֹת־חַיֵּינוּ הָאֲדֻמּוֹת

נָסִיר מֵעַל מִצְחֵנוּ זֵר־הַחֲגִיגוֹת

פְּרוּעַ־הֶעָלִים וְהַשּׁוֹשַׁנִּים הַנּוֹשְׁרוֹת,

וְאַחַר דּוּמָם נֵרֵד אֶל הַנְּהָרוֹת.



וְכִנְטוֹת הַיּוֹם נַעֲמֹד עַל שְׂפָתָם

בְּעֵינַיִם תָּרוֹת אַחֲרֵי מְרוּצָתָם, –

הָעֲזוּבִים וְהַגֵּאִים לְאֵין קֵצֶה בִּבְדִידוּתָם.



וּלְשֶׁטֶף אֹדֶם־הָעַרְבַּיִם

נִפְעָמִים נִרְאֶה, וְהִנֵּה פְרָחִים בָּאִים,

פְּרָחִים לְבָנִים

נִשָּׂאִים בִּיקָר עַל־פְּנֵי הַמָּיִם – –

מִשּׁוּלֵי גַן מְאֻשָּׁר נִגְרְפוּ

בִּשְׂחוֹק בַּצָּהֳרָיִם.



וְיָדַעְנוּ: לְעֵינֵינוּ עָבְרוּ נְעוּרֵינוּ.

וּבְהַעֲרֵב זִכְרָם בְּנַפְשֵׁנוּ

יֵט, יַחֲשִׁיךְ צֵל יְגוֹן־עֲרָבוֹת עַל רָאשֵׁינוּ.

וְאוּלָם מִמַּעַל יִדְרֹךְ כּוֹכָב אַחַר כּוֹכָב עַל־פְּנֵי הָרִים,

וִיקַדֵּשׁ לַיְלָה גָדוֹל וְזָר עָלֵינוּ,

וְרוּחַ־עֶרֶב יִגַּע בָּנוּ וְהָמָה כְעַל כִּנּוֹרוֹת שְׁחוֹרִים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24253