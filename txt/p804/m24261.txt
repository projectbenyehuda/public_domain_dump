


	
	[עַל הַסְּפָרִים יָשַׁבְתִּי]
	




עַל הַסְּפָרִים יָשַׁבְתִּי

נִדָּח וּמַקְשִׁיב לְמַנְגִּינָתָם

וַיָּקִימוּ כָל מֵתַי בִּלְבָבִי

וַאֲנִי נִדָּח הַרְחֵק מֵחַיַּי אָנֹכִי

וְכִי הַשִּׂקּוּר הִלְהִיב וְהִכְחִיל

בְּבֹא אוֹר הַיּוֹם רִאשׁוֹן לָאָבִיב

הָאוֹר הַמִּשְׁתּוֹמֵם בָּעוֹלָם הָרֵיק וְהָרָחָב

וַיְכַל אֶת לִבַּת נֵרִי.

וַיִּתְרַחֲקוּ מִסָּבִיב לִי כְלֵי הַבַּיִת

בַּאֲפֵלָה רַכָּה בְּבֹא הַיּוֹם

וּשְׁתֵּי יָדַי הָעֲנִיּוֹת חָוְרוּ לְפָנַי

עַל שֻׁלְחָנִי

דָמָן עֲזָבָן

וּלְפָנַי שָׁכְבוּ כִבְדֵי נִסָּיוֹן וַעֲזוּבוֹת

בְּאוֹר הַיּוֹם בְּאוֹר הַיּוֹם

וְהִנֵּה צִוְחַת צִפּוֹר הֶחֱרִידַתְנִי

צִוְחַת צִפּוֹר צִוְחַת צִפּוֹר

מַה מֵּעוֹלָם מַה מֵּעוֹלָם

וְהָעוֹלם רֵיק וְנִשְׁכָּח

לִפְנֵי בוֹא אָבִיב

לִפְנֵי בוֹא אָבִיב







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24261