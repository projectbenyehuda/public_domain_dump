


	
	[וַהֲיָדַעַתְּ לְמַה הִתְפַּלַּלְתִּי]
	




וַהֲיָדַעַתְּ לְמַה הִתְפַּלַּלְתִּי בְאֵלֶּה הַיָּמִים

בְּעָבְרִי בֵּין בָּתִּים אֲסוּפֵי שֶׁקֶט צָהֳרַיִם

וְלִפְנֵיהֶם הַבְּרוֹשׁ הַקָּשֶׁה

כְּנֵר נְשָׁמָה רָם חוֹגֵג קְדֻשָּׁתוֹ

הִתְפַּלַּלְתִּי מִי יִתְּנֵנִי

כִּדְעֹךְ הַיּוֹם לָשׂוּם יָדִי עַל מַנְעוּל

חַדְרֵךְ



וְלִמְצֹא אוֹתָךְ עֲטוּפַת

חֲשֵׁכָה וְרַק רֹאשֵׁךְ

יִחְיֶה בִּסְפֵירַת אוֹר מְנוּחָה

כְּתֻמָּה



וְאֶצְבְּעוֹתַיִךְ מְשֻׁלָּחוֹת עַל

פְּנֵי קְצוֹת הַפְּסַנְתֵּר.

עֲדֵי יִגְאוּ הַקּוֹלוֹת וְיַשְׁכִּחוּךְ

וְרַק נַפְשֵׁךְ תַּכֶּה גַלִּים

וְיַגִּיעוּנִי







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24262