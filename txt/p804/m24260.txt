


	
	עִירִי
	




עִיר הַנֹּעַר וְהַחֲלוֹמוֹת –

כִּתְּרוּךְ הָרִים וְגֵאָיוֹת;

וּבָעֵמֶק אַתְּ הָעִיר.

וּשְׁבִילִים לְבָנִים וּפְתַלְתֻּלִּים

כְּאֶל מַמְלֶכֶת הַדִּמְיוֹנוֹת עוֹלִים

עַל הֲרָרַיִךְ אַתְּ הָעִיר.



וְכִי קָדַשְׁתְּ וְכִי שַׁחֹת

וּבְצִלֵּךְ עָלַי הֵעַקְתְּ –

אֲהַבְתִּיךְ אַתְּ הָעִיר –

הֵן מְצָרֵךְ הַסַּן פָּרַץ,

וְעִם בְּרָקוֹ הַמַּבָּט רָץ,

הַרְחֵק מִמֵּךְ הָעִיר.



עִיר הַנֹּעַר וְהַחֲלוֹמוֹת

הִתְבָּרְכִי בְּמַמְלֶכֶת הַזִּכְרוֹנוֹת.




תרס"ח






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24260