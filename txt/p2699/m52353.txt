


	
	טֶרְצִינוֹת לָטְרוּן (א – ד)
	



א


בַּאֲפֵלָה מִתְחַבְּטוֹת נְשָׁמוֹת

וְחוֹבְטוֹת מַדּוּחֵי הַתִּקְוָה

בְּרַגְלֵי־עַצְבָּנוּת אֲסִירוֹת.





וּמַשָּׁק שֶׁל אִלְּמוּת בָּעֵינַיִם,

וּפֵרוּךְ הַיָּדַיִם וְחֶנֶק דִּמְעָה,

וְתֹהוּ־קַדְרוּת תַּחַת צְחוֹר־הַשָּׁמַיִם.





הֲזָיָה־לַבָּאוֹת מְנַמְנֶמֶת,

מִחוּטֵי גֶדֶר־תַּיִל, בִּמְשִׁיכָה,

נִקְמַת־הֶעָתִיד נִרְקֶמֶת.





לָטְרוּן־בֵּית מְשַׁנֶּנֶת בִּכְדִי

‘אֲנִי בַמּוֹלֶדֶת’;

שֹׁמּוּ שָׁמַיִךְ, אַרְצִי!





גַּם בָּם הַתְּכֵלֶת גּוֹסֶסֶת.




ב


מֶרְחָב נִתְחַם בְּגֶדֶר־תַּיִל,

וְשִׂיא לַגֹּבַהּ – מִגְדְלֵי הַשּׁוֹמְרִים

עַל שִׁמְמוֹן־הַיּוֹם, עַל חַדְלוּת־הַלַּיִל.





מִתְכַּנֶּסֶת לְבָנָה, – נִכְלֶמֶת

מֵאוֹר פְּרוֹזֶ’קְטוֹר מִתְרוֹצֵץ,

פַּסִּים כֵּהִים מוּל שְׁקִיפוּת חִוֶּרֶת.





וּשְׁחוֹר־רוֹבִים פָּעוּר, מַבְרִיחַ

עָנָן בַּשַּׁחַק מִצְטַחֵק,

לוֹהֵט בְּרֶשַׁע, בְּזָדוֹן מַבְלִיחַ.





אַךְ אֱמוּנָה עַל כֹּל נִתֶּזֶת,

וּמִתְנַגֶּנֶת כְּסִימְפוֹנִיַּת־אַדִּירִים;

הִיא תְנֻגַּן עַד תּוּשַׁב הַמּוֹלֶדֶת,





הִיא תְנֻגַּן וּתְחִי לַמַּאֲזִינִים.




ג


מִנֶּגֶד – מִקְסַם־שִׁחְרוּרִים,

וְאֵין־סוֹף – נִשָּׂא עַל כִּתְפֵי גְבָעוֹת,

בִּגְבוּלָיו – קִרְעֵי־תִקְוָה חוֹנִים.





נִשָּׂאִים מִנֶּגֶד הָרִים גֵּאִים,

'הַעְפִּילוּ – יִרְמֹזוּ –

לַפְּסָגוֹת דֵּי־אוֹנִים'.





וְאֹפֶק נִדְמֶה כְּנִתְחָם,

מַבְטִיחַ אוֹצְרוֹת מֶרְחַקִּים.

נִשְׁבָּע הַכָּלוּא הַנִּדְהָם:





'שָׂהֲדִי בַמְּרוֹמִים וְתָעִיד הָעֱנוּת –

שֶׁיִּבָּלְעוּ הַשִׂיאִים, יִגָּמְעוּ מֶרְחָבִים,

שֶׁתִּכָּרֶה וְתַבְהִיק הַחֵרוּת,





הַבְּקִינוֹת, אֶחָא, אוֹ שֶׁמָּא פְּעָלִים?'




ד


עָבַר נִתַּק, עָתִיד שׁוֹקֵעַ,

דָּם אָדֹם לְדָם כָּחוֹל צָמֵא,

עַל נְשָׁמָה מַגָּף רוֹקֵעַ.





וְגֶדֶר דּוֹקְרָנִי זֶה בְתִלָּיו

נִנְעָץ כְּנַעֲצוּץ, וְכָל לַחוּת צוֹהֶבֶת

יַזְלִיף לָעַיִן בְּעֶזְרַת חֻדָּיו.





הַטֶּבַע תּוֹבֵעַ לְחִיּוּךְ צְבָעִים

עֵת הַשְּׁקִיעָה מִתְעַגֶּמֶת.

מִכָּל בְּהִירוּת גּוֹנִים נִמְלָטִים.





וּמִצְטַנְּפִים לְחֵיק זְרִיחַת־הַשִּׁחְרוּר,

אֶת פְּאַת־הַמִּזְרָח נוֹקֶרֶת, עוֹקֶפֶת.

לְכָל נִיב־אוֹרָה לֵב יִשְׁלָו, יִקְפָּא תַמְרוּר,





וְקָנֶה רָצוּץ נְשָׁמָה מְמָעֶכֶת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52353