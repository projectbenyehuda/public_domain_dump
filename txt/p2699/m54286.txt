


	
	הַיָּם
	




אֶת הַמְּרִי שֶׁבַּדָּם הוּא יָדַע בְּלִטּוּף לְהַמְתִּיק,

וּבְקֶצֶף שׁוֹבָב – מֻגְלָה מִנִּי פֶצַע הַרְחִיק;

לְחַבֵּק אֶת טִפּוֹת הַדְּמָעוֹת עַד תְּהוֹמָיו,

תּוֹךְ רִקּוּד הֲמוֹנִי וְצוֹהֵל שֶׁל גַּלָּיו,

וְלִשְׁאֹל בְּחִיּוּךְ סַלְחָנִי וְנִרְחָב שֶׁל חוֹפָיו

לְיָדַיִם פְּרוּשׂוֹת

אִם אֵלָיו הֵן שְׁלוּחוֹת

אוֹ לְחֵלֶק רָקִיעַ,

מֶנּוּ נִגְזַל בַּבְּרִיאָה,

וְלֹא לְקַבֵּל כָּל תְּשׁוּבָה.





הוּא יָדַע לְנַחֵם בִּשְׁתִיקָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54286