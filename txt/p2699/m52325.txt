


	
	אֵפֶר יְצָרִים
	




אֵפֶר יְצָרִים שֶׁעָלוּ בָאֵשׁ, –

אֲדִישׁוּת לִחֵכָה.

לִתְפִלַּת־הַלְלוּיָהּ הִתְלַבְּנוּ בַּרְזִלִּים,

וְהָיוּ הָרוּחוֹת עִקְּשִׁים, סוֹרְרִים,

הוֹי, אֵל חֵלֵכָה.





כִּי לַעַג

לִפְרָצִים שֶׁבַּלֵּב, לִכְאֵב בִּנְקָעִים,

וְשֶׁפֶךְ

– עַל שַׁאַג זְרָמִים גֵּאִים –

מְלוֹא חָפְנַיִם חוֹל

בִּצְהוֹל!





מִתְבַּטְּלִים הַסְּכָרִים,

וֶאֱנוֹשׁ מִתְהַוֶּה מִקְרָעִים־עַל־קְרָעִים.

שְׁלֵמוּת מְטֻלַּאַת כֹּה נִפְסֶדֶת,

אַךְ נֶפֶשׁ קִטַּעַת אֵלֶיהָ נִכְסֶפֶת

עַד אֵשׁ

וַאֲדִישׁוּת,





בְּחִוְרוֹן־צַהֶבֶת וְלַהַט־אַרְגָּמָן

גּוֹסֵס לוֹ הַיֵּשׁ,

דּוֹעֶכֶת יֵשׁוּת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52325