


	
	צִפִּיָּה (1)
	




בְּכָל צִפִּיָּה נִכְפָּפִים עֲצַבִּים

וְחֻלְשָׁה בָּם עַד לְהִתְפָּרֵק,

תִּפְלוּת שֶׁל חֻלְשׁוֹת צִפִּיּוֹת רוֹחֲשׁוֹת

וַחֲלוֹם נֶאְדָּר בָּעִקָּר מִתְרַחֵק.





בְּכָל צִפִּיָּה לַגַּבּוֹת יֵשׁ זְקִיפוּת

וְכִנּוּס לְשָׂפָה מַרְתִּיתָה:

צוֹלֶלֶת מִלָּה, נִלְאֵית הִיא לָצוּף,

מִתּוּר בַּמֶּרְחָב – חֲרֵדָה.





וְנָדִים עֲצָמִים לְכָל צִפִּיָּה

לֹא תֵדַע, לֹא תָבִין סוֹד שַׁלְוָה;

מֵעַשְׂרוֹת חַתְחַתִּים לְאִטָּה נְסוֹגָה,

לְמוֹקֵשׁ מִתְבּוֹדֵד תְּזַנֵּק בִּכְמִיהָה.





קֵהוּת עֲצַבִּים, קֵהוּת שֶׁל עֵינַיִם –

כְּלֶחֶם אָפוּי מִשְּׂדֵה שִׁבֳּלִים,

צִפִּיּוֹת נִשְׁחָקוֹת, נִטְחָנוֹת בָּרֵיחַיִם,

וְרוּחַ הַזְּמָן מְגוֹלֵל אֲבָנִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52327