


	
	שְׁקִיעָה
	




מִתְמַתְּחוֹת

קַרְנֵי־שֶׁמֶשׁ אַחְרוֹנוֹת.

בִּנְגִינָה אֲדֻמָּה

מִפִּרְפּוּרֵי הַגְּסִיסָה

זָע אַקּוֹרְד בּוֹדֵד

– כֶּתֶם אוֹר נוֹדֵד –

וּמַקִּישׁ: מִזְרָחָה.

אַךְ שֶׁמֶשׁ מִתְחַכְּכָה

בֵּין גְּוִיעוֹת־מַעֲרָב נוֹקְשׁוֹת זוֹ לָזוֹ

מֵאֵימַת לַיִל הַמַּרְעִים צְחוֹקוֹ

וּמְגַלְגְּלוֹ עַל פְּנֵי הַשָּׁמַיִם.

תַּחְתָּיו תְרֻסַּקְנָה קַרְנַיִם

וּמִכְחוֹלִים יָרוּצוּ בְשׁוּרוֹת

לְהַאֲפִיל עַל הָאוֹר

בְּאִתּוּת הַשְּׁחוֹר

בְּפַלְּסָם נָתִיב לַלֵּילוֹת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52318