


	
	מֵלַנְכוֹלִיָּה
	








מֶלַנְכוֹלִיָּה שֶׁבָּאֵשׁ.

בְּחִוְרוֹן־צַהֶבֶת וְלַהַט־אַרְגָּמָן

גּוֹסֵס לוֹ הַיֵּשׁ.





וְנִגּוּד עַל נִגּוּד מִשְׂתָּעֵר, מִתְנַגֵּחַ,

וְקֶרַע, וְחֶנֶק, וּמֶרִי:

עִם שִׂגְשׂוּג־עֲלוּמִים וּקְרִיאַת־דָּם־וְכָל־לֵחַ –

לָלֶכֶת, לָלֶכֶת בַּקֶּרִי…

וּקְטֹף אֶת הַפֶּרַח, מֵפִיץ נִיחוֹחוֹ, –

אֶת עָלָיו לְהַפְרִיד, לְהַפְרִיחַ

וְלַחֲזוֹת בְּעֶרְיַת גִּבְעוֹלוֹ.





מֶלַנְכוֹלִיָּה כֵּהָה עַל־פְּנֵי סַעֲרַת־יְצָרִים,

אִצְטְלַת־אֲדִישׁוּת מֵעַל לִבּוּן־בַּרְזִלִּים,

וְלַעַג –

לִפְרָצִים שֶׁבַּלֵּב, לִנְקָעִים שֶׁבַּמֹּחַ,

וְשֶׁפֶךְ –

עַל זְרָמִים גֵּאִים, שׁוֹאֲגִים בְּכֹחַ, –

מְלֹא חָפְנַיִם חוֹל,

וְעַל מִשְׁבַּתִּי צָהֹל.





אֵין מוֹעִיל, – מִתְבַּטְּלִים הַסְּכָרִים,

וֶאֱנוֹשׁ מִתְהַוֶּה – מִקְּרָעִים־עַל־קְרָעִים.

שְׁלֵמוּת מְטֻלַּאַת כֹּה נִפְסֶדֶת,

אַךְ נֶפֶשׁ קִטַּעַת אֵלֶיהָ נִכְסֶפֶת









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52326