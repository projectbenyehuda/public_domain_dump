


	
	שִׁירִי
	




מִתְפַּתֵּל לוֹ הַשִּׁיר וְלוֹפֵת אֶת נַפְשִׁי

בְּמִבְחַר עֲלוּמֵי עָרְמָתוֹ;

בֶּן שְׁבַע־עֶשְׂרֵה שָׁנָה, עַד מֵאָה וְעֶשְׂרִים,

יִסְעַר בַּחֲמַת־נִקְמָתוֹ.





מִזְדַּקֵּר לוֹ הַשִּׁיר, וּבְסֻלָּם כְּפוּל־קְצָווֹת

הוּא מַסְלִים: מְרוֹמִים – תַּחְתִּיּוֹת;

לִבְקָרָיו יִתְרוֹנֵן וְיַמְרִיא,

בְּלֵילָיו יִצְנַח עֲרִירִי,

וְשַׁלְוָה מְחַיֶּכֶת מִנֶּגֶד, –

עָדָיו לֹא תִקְרַב,

וְהִיא כֹּה מְבַקֶּשֶׁת!





בַּהֲלֹם רַקּוֹת בְּקֶצֶב מִתְרַסֵּק, –

בֵּין דָּפְנוֹת־הֶחָזֶה לֵב כְּעִנְבָּל

מִטַּלְטֵל. מַה יֹּאבֶה הִתְחַמֵּק!





וְיַד־מֶרִי מוּשֶׁטֶת נַגֵן בַּנִּגּוּנִים,

כָּל אֶצְבַּע מִצְטַהֶבֶת עָצְבָּהּ לְהָפִיג;

רוֹעֲמִים אַקּוֹרְדִּים, מַתְרִיסִים מֵיתָרִים,

וְשִׁירָה כְּפוּלָה הוֹמָה בַּחֲמַת־נִקְמָתָהּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54281