


	
	צִפִּיָּה (2)
	




וְצִפִּיָּה נִמְתַּחַת, נִמְתַּחַת,

וְצִפִּיָּה כְּחוּט אָרֹךְ וְדַק

נִקְשַׁר מֵעַל לִסְבַךְ בָּשָׂר

שֶׁל נֶפֶשׁ לֹא־רוֹגַעַת.





צִפִּיָּה מִתְנַגֶּנֶת כְּמִינוּאֶט חֲרִישִׁי וְעָנֹג,

מִצְטַיֶּרֶת בְּצִבְעֵי הַצָּהֹב וְתָכֹל,

מִצְטַלְצֶלֶת בְּלִי כֹבֶד, בְּלִי מוּעָקָה,

בְּפַעֲמוֹן שֶׁל בְּדֹלַח לְאוֹת אַזְעָקָה.





מִתְכַּנֵּס הַהֹוֶה בְמִבְחַר כְּאֵבָיו,

מִתְלַקְּטוֹת חֲוָיוֹת יֵאוּשָׁיו

וּלְמִקְלַט צִפִּיָּה שׁוֹאֲגִים יַחְדָּיו.

וְנִקְלַט אוֹר מְסַנְוֵר מִשְּׁמֵי הֶעָתִיד

וְסֶדֶק נִסְדָּק בְּבֶדֶק עָבָר,

וּמֵעַל ‘אֲנִי מַאֲמִין’ וְ’אֲנִי מַאֲשִׁים'

נִמְתָּח מֵתַח רוֹפֵס וְעָקָר.





וְצִפִּיָּה חוֹדֶרֶת וּמְקַנֶּנֶת

בְּכָל נִימֵי הַדָּם,

נִקְלַעַת וּמִשְׁתַּזֶּרֶת,

בְּכָל חֶבְלֵי אָדָם,

בְּאשֶׁר מְעוֹפֵף וְדִכָּאוֹן הַזּוֹחֵל בִּיגִיעַ אֵין־עֲרוֹךְ,

רִנָּה מָשְׁחֶלֶת וּמִתְפַּתֶּלֶת, חוּט דַּק וְאָרֹךְ,

כָּךְ צִפִּיָּה נִמְתַּחַת, נִמְתַּחַת,









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52328