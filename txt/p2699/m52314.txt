


	
	מִבֵּין עֳפָאִים
	




וְיוֹם יָרֹק נִבָּט בְּצֶנַע,

יְגַל הַטֶּפַח הַמַּמְאִיר:

הֶאָח! שָׁמַיִם, שִׂיא כָּל גֹּבַהּ, –

בְּלִיל הַקְּדוֹר וְהַבָּהִיר!





כּוֹכְבֵי־הַיּוֹם בִּדְמוּת עָלִים –

יָרֹק, יָרֹק, יָרֹק.

בְּגֶזַע חָסֹן נִפְתָּלִים הַקַּוִּים,

בָּרֹחַק – אֵד עָקֹם.





וְיוֹם יָרֹק נִבָּט בְּרֶטֶט

וּמִשְׁתַּלֵּב עִם הַתִּקְוָה.

רַק מִזְדַּקֶּפֶת מִצַּמֶּרֶת

בִּדְמוּת עוֹרֵב – הַסַּכָּנָה.





תַּחְתָּהּ תַּאֲדִים הָאֲדָמָה,

מִסְּלִיל אַסְפָלְט תִּסֹּבְנָה מִדְרָכוֹת,

וְכָל אֵלָה תִּיצוֹק אָלָה

עַל תְּרִיס־אֱנוֹשׁ וְעַל קִירוֹת.





וְנֶפֶשׁ כְּצִפּוֹר־כָּנָף –

תֶּחֱסֶה בְצֵל עֵץ־עָנָף.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52314