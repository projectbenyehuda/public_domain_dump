


	
	לֹא אֲנָשִׁים
	




לֹא אֲנָשִׁים, רַק הֵמָּה לֹא

עַל חֻפְּכֶם, הַמַּיִם.

חֲמוֹרִים טְעוּנִים שַׂקֵּי חוֹל,

דָּגִים מְאֻבָּנִים, צְדָפִים,

סַרְטָנִים מְרֻכָּכִים, אֲזוֹבִים,

רַק לֹא אֲנָשִׁים.





אֶת חוֹפְךָ, הַיָּם, אַל יְחַלְלוּ הָאֲנָשִׁים,

צֶלְצְלֵי קַשְׂקַשִּׂים בַּחַמָּה מִתְנַגְּנִים,

קְצָפִים־זַהֲרוּרִים גּוֹלְשִׁים עַל גַּלִּים

וּבְבוּעוֹת נִבְלַעַת תְּהוֹם בְּפִי

חֶלְקַת־הַמַּיִם,

הַצּוֹבַעַת בְּהֶמְיָה תּוֹסֶסֶת

אֶת מִשְׁקַף־הַשָּׁמַיִם.

וְהָלְאָה מְלָאכוּתִיּוּת הַגְּוָנִים

שֶׁלָּכֶם, שֶׁלָּהֶם, אֲנָשִׁים!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52312