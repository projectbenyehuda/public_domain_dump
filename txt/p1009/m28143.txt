


	
	כּוֹכָב רְאִיתִיהוּ
	



שיר שבח לכבוד צדיק (צאלח?)






כּוֹכָב רְאִיתִיהוּ בְּחֶזְיוֹן הַחֲלוֹם / קָם מִפְּאַת צָפוֹן כְּסִיל זוֹרֵחַ

הֵאִיר פְּנֵי תֵבֵל כְּגִזְרַת יָהֳלוֹם / כָּל עֵץ וְכָל דֶּשֶׁא כְּצִיץ פּוֹרֵחַ

צָמְחוּ וְהֵצִיצוּ וְגַם עָשׂוּ פְּרִי / חָנְטוּ בְּלֹא עִתָּם וְנָתְנוּ רֵיחַ

וָאֶשְׁאֲלָה פִּתְרוֹן חֲלוֹמִי בַּנְּדֹד / קַמְתִּי עֲלֵי עָמְדִי בְּלֵב שָׂמֵחַ

וַיֹּאמְרוּ לִי: זֶה יְדִיד חֶבְרָתְךָ / אַתָּה לְפֵרוּדוֹ בְּמַר צוֹרֵחַ

צַדִּיק כְּאֵלִיָּה וְכֶאֱלִישָׁע, אֱמֶת / חָסִיד וְלִבּוֹ צָפְנַת פַּעְנֵחַ

לֹא יִצְחֲקוּ עָלָיו וְלֹא יִתְקַלְּסוּ / לֹא יֹאמְרוּ עָלָיו עֲלֵה קֵרֵחַ

גָּעַר בְּמַחְמַדֵּי זְמָן וַיְכוֹנְנָה / יָמָיו עֲבוֹדַת אֵל וְלֵיל טוֹרֵחַ

בֵּין עִקְבוֹת אָרְחוֹת חֲכָמִים יַהֲלֹךְ / תָּמִיד וּמִמּוֹשַׁב כְּסִיל בּוֹרֵחַ

עַל כֵּן שְׁמוֹ צַדִּיק וְאַשְׁרֵהוּ בְּעֵת / יָקִיץ לְנַחֲלַת אֵל לְהִסְתַּפֵּחַ

לָכֵן אֲנִי אֶדְרֹשׁ שְׁלוֹמוֹ כָּל יְמֵי / חַיַּי וּמִשִּׁירִי אֲנִי שׁוֹלֵחַ

נָא רַחֲפִי רוּחַ אֱלֹהִים לַיְּדִיד / עָלָיו בְּשָׁלוֹם עַד בְּלִי יָרֵחַ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28143