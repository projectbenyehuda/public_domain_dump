


	
	עַכְבָּר וְסִיעָתוֹ
	








עַכְבָּר וְסִיעָתוֹ / בָּם אַחֲבִיר מִלִּים

לֹא חָנְנוּ דַלִּים / לֹא רִחֲמוּ גוֹלִים

גַּם אָכְלוּ לַחְמִי / קֶמַח וְהַפּוֹלִים

יוֹמָם וְגַם לַיְלָה / שִׂמְחָה וְגַם גִּילִים

הֵמָּה עֲלֵי גַבִּי / יוֹרְדִים וְגַם עוֹלִים

אִם אֶחְשְׁבָה לִרְדֹּף / מֵעוֹף הֲלֹא קַלִּים

שֵׁן חָרְקוּ לִכְסוּת / קָרְעוּ לְמַנְעָלִים

מֵת אוֹיְבָם שָׁמַם / כִּלָּה לְחָתוּלִים

עַכְבָּר וְעַד כַּמֶּה / לוֹעֵג וְאֵין מַכְלִים

הָאֵל אֲשֶׁר הִסְתִּיר / פָּנָיו וְגַם הִעְלִים

בִּרְצוֹת בְּדַרְכֵי אִישׁ / גַּם אוֹיְבָיו יַשְׁלִים.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29915