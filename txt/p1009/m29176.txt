


	
	מוּל בֵּית דְּבִירִי אֶצְעַק
	








מוּל בֵּית דְּבִירִי / אֶצְעַק לְשׁוּב מַלְכִּי וְצוּרִי





אַדִּיר וְנָאוֹר / הוּא נַעֲלֶה עַל כָּל גְּבוֹהִים

אָמַר יְהִי אוֹר / וַיֵּצְאוּ אוֹרוֹת נְגוֹהִים

קָדוֹשׁ וְטָהוֹר / יוֹסִיף וְיִפְדֶּה עַָם כְּמֵהִים

עוֹבְדִים לְהַגְרִי / תָּמִיד וְאֵין חוֹבֵשׁ לְשִׁבְרִי





בִּרְאוֹת עֲמָלִי / גָּבַר וְלֹא צָלְחוּ שְׁנוֹתַי

יָגוֹן בְּחֶבְלִי / עָלָה לְפִי רֹב מַעֲווֹתַי

סוֹמֵךְ לְנָפְלִי / רָחַק מְמַלֵּא מִשְׁאֲלוֹתַי

קֶטֶב מְרִירִי / גַּם לַעֲנָה וָרֹאשׁ בְּחֶדְרִי





נִחַר גְּרוֹנוֹ / בִּנְךָ וְאֵין מַקְשִׁיב לְשִׂיחוֹ

כָּל צַר לִימִינוֹ / יִלְעַג עֲדֵי הִבְאִישׁ לְרֵיחוֹ

קוֹרֵץ בְּעֵינוֹ / הִדְאִיב מְאֹד נַפְשׁוֹ וְרוּחוֹ

כִּלּוּ שְׁאֵרִי / אוֹיְבַי וּמִי יִרְפָּא מְזוֹרִי





רֵאשִׁית נְגָעָי / נִמְכַּר לְעֶבֶד עֲבָדִים

רַבּוּ פְצָעָי / חִנָּם וְיָדַי הֵם כְּבֵדִים

עַל רֹב פְּשָׁעָי / תָּמִיד בְּאָזְנַי קוֹל פְּחָדִים

סָמַר בְּשָׂרִי / מִדְרַךְ לְכָל רֶגֶל פְּאֵרִי





מַה לָּךְ עֲצוּרָה / בִּתִּי וְאַל תִּהְיִי זְנוּחָה

מַלְאַךְ בְּשׂוֹרָה / אֶשְׁלַח לְהוֹצִיאֵךְ בְּשִׂמְחָה

פֶּתַע וְאֶקְרָא / רַעְיַת צְבִי שִׁמְשֵׁךְ זְרוּחָה

עֵת בּוֹא דְבָרִי / הִתְנַעֲרִי קוּמִי וְאוֹרִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29176