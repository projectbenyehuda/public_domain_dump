


	
	אֱמֶת כִּי לַזְּמָן מִלּוֹת
	





אֱמֶת כִּי לַזְּמָן מִלּוֹת / בְּרָקִים לוֹ וְגַם קוֹלוֹת

פְּרָטָיו לֹא אֲבַאֵר לָךְ / אֲבָל בִּרְמָז וּבִכְלָלוֹת

דְּרָכָיו רָחֲקוּ עִתִּים / וְעֵת יָפוֹת וְנִסְלָלוֹת

וְדַע כִּי בַּהֲפִיכָתָם / מְאִירוֹת יוֹם וּמַאֲפִילוֹת

וְלִפְעָמִים מְעֻוָּתִים / וְלִפְעָמִים כְּמַקְבִּילוֹת

וְקוֹרוֹתָיו וְאוֹדוֹתָיו / צְנוּמוֹת הֵם וְגַם דַּלּוֹת

בְּרִיאוֹת עֵת וְיוֹם חוֹלוֹת / וְיוֹם יוֹרְדוֹת וְעֵת עוֹלוֹת

וְכָרוּחַ אֲשֶׁר נוֹשֵׁב / לְיָמִים הֵם וְנִגְלָלוֹת

הֲלוֹךְ נֶגְדָּהּ כְּמוֹ תֵלֵךְ / לְעֻמָּתָךְ בְּמִמְשָׁלוֹת

וְהִיא תַּנְחִיל לְךָ טוֹבָה / וְכָל חֶמְדָּה וּבִסְגֻלּוֹת

אֲזַי תוֹדֶה לְאֵל עֶלְיוֹן / בְּתִשְׁבָּחוֹת וּבִתְהִלּוֹת

וְתַשְׁלִים כָּל חֲפָצֶיךָ / בְּמוֹעֵצוֹת וְתַחְבּוּלוֹת

וְתַעַשׂ כֹּל אֲשֶׁר תּוּכַל / וְתַצְלִיחַ בְּמַזָּלוֹת

וְנַפְשָׁךְ תַּעֲלֹז כַּיּוֹם / וְגַם תַּעֲרֹג כְּאַיָּלוֹת

וְסוֹף שִׁירִי וְתוֹכַחְתּוֹ / אֲבָרֵךְ אֵל בְּמַקְהֵלוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28337