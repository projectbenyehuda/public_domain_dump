


	
	קִרְיָה יְפֵהפִיָה
	



מקור: אתר הפיוט והתפילה


קִרְיָה יְפֵהפִיָה מָשׂוֹשׂ לְעָרַיִךְ

עִיר נֶאֱמָנָה אַתְּ לְמַלְכֵּךְ וְשָׂרַיִךְ



יוֹם אֶזְכְּרָה יִפְעַת רַבַּת צְבָאַיִךְ

לָךְ כָּלְתָה נַפְשִׁי לִשְׁכֹּן חֲצֵרָיִךְ





מִי יִתְּנֵנִי נָא אָעוּף כְּמוֹ יוֹנִים

אֶשַּׁק אֲבָנַיִךְ אָחוֹן עֲפָרָיִךְ



לֹא שָׁקְטָה נַפְשִׁי מִיּוֹם נְדוֹד רַעְיָה

מִיּוֹם גְּלוֹת בָּנִים מִבֵּית מְגוּרָיִךְ



אַפִּיל תְחִנָּתִי לִפְנֵי אֲדוֹן עוֹלָם

יָקִים שְׁעָרַיִךְ יִבְנֶה דְבִירָיִךְ

נִרְאֶה בְּשִׂמְחָתֵךְ כִּימֵי שְׁנוֹת עוֹלָם

עֵת בּוֹא יְשׁוּעָתֵךְ לִבְנוֹת גְּדֵרָיִךְ



אָז תִשְׂמְחִי לָעַד וּבֶטַח תֵּשְׁבִי

יִרֶב שְׁלוֹם בָּנַיִךְ מִכָּל עֲבָרַיִךְ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28255