


	
	יְדִידִי אִם תִּבְחַר
	








יְדִידִי אִם תִּבְחַר / לְהָבִין סוֹד זֹהַר

עֲמֹד נָא בַשַּׁחַר / לְשַׁעַר הָאוֹרָה





פְּתָחָיו הֵם רַבִּים / עֲשָׂרָה נִכְתָּבִים

רְכוּבֵיהֶם עָבִים / בְּמַלְכוּת הַנּוֹרָא





שְׁמוֹ אַלֶ״ף דֶּלֶ״ת / וְנוּ״ן יוֹ״ד מוֹעֶלֶת



וְהַדִּין פּוֹעֶלֶת / בְּעוֹבְרֵי הַתּוֹרָה





וּפֶתַח הַשֵּׁנִי / יְסוֹדוֹ בִּמְעוֹנִי

וְאֵל חַי יַעֲנֵינִי / בְּעֵת צַדִּיק יִקְרָא





וְנֵצַח עִם הַהוֹד / יְרֵכַיִם בַּסּוֹד

וּמַשְׁפִּיעִים לִיסוֹד / וּמֵהֶם לָעֲטָרָה





בְּשֵׁמוֹת נִפְלָאוֹת / אֱלֹהִים וּצְבָאוֹ

נְבִיאִים וּנְבִיאוֹת / מְקוֹמָם הַכִּירָה





וּמַחְשַׁבְתָּךְ רֵעִי / לְקָו הָאֶמְצָעִי

אֲחַוֶּה לָךְ דֵּעִי / וְלוֹ הַתִּפְאָרָה





וְיוֹ״ד הֵ״א רֵאשִׁיתוֹ / וְוָא״ו הֵ״א אַחֲרִיתוֹ



וְהַלֵּב מוֹדַעְתּוֹ / בְּנֶפֶשׁ הַבָּרָה





וּמִמָּךְ לֹא נֶעְלָם / זְרוֹעוֹת הָעוֹלָם

וְעֹצֶם מִפְעָלָם / גְּדֻלָּה וּגְבוּרָה





וּמִיָּמִין אֵלִי / אֱלֹהִים לִשְׂמָאלִי

וְהַסּוֹד הוּא פֶלִי / לְבַעַל הַמִּקְרָא





וְעַד פֹּה מִשְׁמַרְתָּךְ / וְטוּב כַּוָּנָתָךְ

וְתֵיטִיב אַחֲרִיתָךְ / בְּשֵׂכֶל וּבְצוּרָה





וְשָׁלֹשׁ אַחֲרוֹנוֹת / וְהֵמָּה רִאשׁוֹנוֹת

בְּעֹמֶק עִנְיָנוֹת / לְמַרְבֵּה הַמִּשְׂרָה





וְהֵן כֶּתֶר חָכְמָה / וּבִינָה נַעֲלָמָה

וְהִנֵּה נִשְׁלָמָה / עֲשָׂרָה בִסְפִירָה





שְׁמוֹתֵיהֶן אֶהְיֶה / וְיָהּ הֹוֶה יִהְיֶה

וּבָם חָיֹה תִחְיֶה / נְשָׁמָה נִזְהָרָה





וּבַבִּינָה סוֹדוֹת / אֱלֹהִים בִּנְקֻדּוֹת

בְּאַרְבַּע מוּעָדוֹת / וּבָהֶם נִכְתָּרָה





וְאֵין סוֹף לִתְהִלּוֹת / לְעִלַּת הָעִלּוֹת

מְמַלֵּא מִשְׁאָלוֹת / לְכָל נֶפֶשׁ נִבְרָא.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28941