


	
	לִקְרַאת פְּנֵי שַׁבָּת אָשִׂישׂ וְאָגִילָה
	








לִקְרַאת פְּנֵי שַׁבָּת / אָשִׂישׂ וְאָגִילָה

אֶתְעַלְּסָה כִּמְשׂוֹשׂ / חָתָן עֲלֵי כַּלָּה





זִיו הוֹד מְאוֹר פָּנַי / שֵׁשֶׁת יְמֵי הַחוֹל

יוּעָם וְרַעְיוֹנַי / נַפְשִׁי בְּטוֹב תִּבְחֹל

חֶבֶל הֲמוֹן מוֹנַי / מִתְקוֹמְמִים לִזְחֹל

אָשִׁיב לְמוּל עֵינַי / דָּת הָאֱמֶת לִנְחֹל

אֶתְבּוֹנְנָה סִבַּת / פִּלְאֵי אֲדוֹן מַעְלָה

הַסּוֹד בְּלֵב אֶכְמֹס / לַשֵּׁם וְלִתְהִלָּה



כָּלוּ יְגוֹנוֹתַי / יוֹם בּוֹא מְנוּחָתִי

עֹצֶם פְּלִיאוֹתַי / מִשְׁנֶה אֲרוּחָתִי

אֶפְתַּח צְרוֹרוֹתַי / לִכְבוֹד סְעוֹדָתִי

אֵיטִיב זְמִירוֹתַי / שִׁיר עַל נְגִינָתִי

כּוֹסוֹת כְּעֵין לַבַּת / יִדְמוּ וְלִסְגֻלָּה

שֻׁלְחָן יֳפִי לִפְרֹשׂ / אָלוּן בְּתוֹךְ כִּילָה



רֶכֶב אֱלֹהִים חַי / רִבְבוֹת וְלַאֲלָפִים

שׁוֹמְעִים לְקוֹל שִׂיחַי / הֵם עַד כְּרוּב עָפִים

תּוֹךְ מִקְהֲלוֹת אַחַי / אֶהְגֶּה וְהֵם צוֹפִים

סוֹדוֹת לְבֶן יוֹחַאי / בַּחֵךְ דְּבַשׁ צוּפִים

גַּם אֶמְצְאָה קִרְבַת / שַׁדַּי בְּכָל מִלָּה

אֶשְׁתַּעְשְׁעָה לִנְסֹס / בָּהֶם וְאוֹחִילָה.





יוֹשֵׁב עֲלֵי עָב קַל / שִׂכְלוֹ מְאֹד בַּפַּשׁ

סוֹד מַחֲצִית שֶׁקֶל / חִבַּר לְכָל נֶפֶשׁ

חֶצְיָהּ וְגַם סִקַּל / מִטִּיט וּמֵרֶפֶשׁ

דַּרְכָּהּ וְלֹא עִקַּל / עַד תִּמְצְאָה נֹפֶשׁ

תִּדְחֶה לְכָל דִּבַּת / עַמִּים וְתַשְׁפִּילָה

רוּחָם וְגַם תִּרְמֹס / נֵצַח וְעַד סֶלָה



הִנֵּה שְׁתֵּי תֵּיבוֹת / אַקְדִּים לְוַיְכֻלּוּ

אֵל חַי רְצֵה נִדְבוֹת / מִפִּי וְלֹא יִכְלוּ

עוֹד מִמְּצוֹא אֶשְׁבֹּת / בַּלֵּב וְאִם יַעְלוּ

וּזְכֹר זְכוּת אָבוֹת / קֶדֶם יְמֵי חִילּוּ

גָּלוּת לְאוּם רַבַּת / יֵשׁ קֵץ לְכָל תִּכְלָה

מִיּוֹם לְיוֹם תַּעֲמֹס / רַחֵם וְלֹא תִכְלָא.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29172