


	
	אֶל אִישׁ אֲשֶׁר יִפְתַּח צְרוֹר
	






אֶל אִישׁ אֲשֶׁר יִפְתַּח צְרוֹר / צָרוּר בְּתוֹכוֹ מָר דְּרוֹר

צָפוּן יְפַעְנֵחַ לְכָל / מַשְׂכִּיל וְשָׂם מַחְשָׁךְ לְאוֹר

סֵפֶר בְּדֶרֶךְ הָאֱמֶת / שִׂיחוֹ וְסוֹדוֹתָיו שְׁמוֹר

בִּידֵי חֲרִיצוּת נִקְבְּצוּ / אַתָּה בְחִנָּם תֶּאֱגוֹר

סוֹדוֹ עֲמֻקּוֹת נִפְלְאוּ / מַה נִּמְרְצוּ אִם תַּחֲקוֹר

טַעְמוֹ כְצַפִּיחִית דְּבַשׁ / אָכֵן וְהוּא דַּק כַּכְּפוֹר

הַטֵּה לְשֵׁמַע אָזְנְךָ / הַלֵּב לְאַהֲבָתוֹ גְּזוֹר

עַיִן פְּקַח אֶל זָהֳרוֹ / הַשְׁכֵּם וּמֶרְכָּבָה אֱסוֹר

גֵּיא הַפְּתָאִים תִּבְקְעָה / וּנְטֵה וְיַם סִכְלוּת עֲבוֹר

עַד שַׁעֲרֵי אוֹרָה גְּשָׁה / וּלְכָה בְנַחַל הַבְּשׂוֹר

אָכְלָה לְמִשְׁמַנִּים וְיֵין / מַלְכוּת לְרָב אֵין מַחֲסוֹר

זֹהַר סְפִינוֹת תֶּחֱזֶה / שָׁמָּה וְהַשְׁבִּית הַשְּׂאוֹר

חַפֵּשׂ בְּמַטְמוֹן לִבְּךָ / הוֹסִיף חֲתֹר בַּקִּיר חֲתוֹר

כָּל מַחְשְׁבוֹת יִצְרָךְ זְרֵה / עַל יִצְרְךָ חֶרֶב חֲגוֹר

אֶל הַרֲרֵי בֹּשֶׂם עֲלֵה / מַהֵר בְּחִישׁ אַל תַּעֲצוֹר

נָטַע עֲצֵי עֶדְנוֹ לְךָ / אַרְיֵה וְגוּר הוּא הַבְּכוֹר

אֵין קֵץ לְמַהְלַל הַגְּבִיר / כַּיָּם וְלֹא אוּכַל סְפוֹר

לַקֵּט בְּשׁוֹשָׁנָיו וְעַל / בִּלְעָדְךָ פִּתְחוֹ סְגוֹר

וַעְלֹז בְּעֵץ חַיִּים וְגָן / הִתְעַנְּגָה עַל סִיס וְתוֹר

מִי יִתְּנֵנִי עַל כְּנַף / נֶשֶׁר וְאָעוּף כַּדְּרוֹר

אֵלָיו קְרָבַי נִצְרְבוּ / לוּלֵי דְמָעַי תַּעֲזֹר

לָכֵן אֲנִי תּוֹךְ מַאֲסָר / עָצוּר וְעָזוּב אֵין בְּכוֹר

פָּנַי בְחוּץ לֹא נִכְּרוּ / קָדְרוּ וְחָשְׁכוּ מִשְּׁחוֹר

אֵל חַי בְּכִסֵּא גָדְלְךָ / זוֹכֵר בְּרִית עַבְדְּךָ זְכֹר

כִּי אֵין דְּרוֹר לִי עַד אֲשֶׁר / תִּקְרָא אֱלֹהִים לִי דְּרוֹר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28252