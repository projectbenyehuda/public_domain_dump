


	
	נוּדוּ עֲלֵי גֶבֶר הַיָּם נְשָׂאָהוּ
	








נוּדוּ עֲלֵי גֶבֶר הַיָּם נְשָׂאָהוּ / לִמְעוֹן פְּרִיץ חַיּוֹת גַּלָּיו הֲדָפוּהוּ

נָפַל בְּיַד אִשָּׁה אָסוּר בְּמִכְמַרְתָּהּ / מִיּוֹם אֲשֶׁר רָאָה צָרוֹת תְּכָפוּהוּ

צַיָּד אֲשֶׁר דַּרְכּוֹ לָצוּד בְּנֵי נֶשֶׁר / נָפַל בְּתוֹךְ רִשְׁתּוֹ עוֹרֵב מְאָסָהוּ

רַבּוּ יְגוֹנוֹתָיו מֵחוֹל הֲלֹא יִרְבּוּן / כַּמָּה בְלֹא מִסְפָּר רָעוֹת אֲפָפוּהוּ

הוֹסִיף עֲלֵי אֵלֶּה נָפַל בְּתוֹךְ רֶשֶׁת / אִשָּׁה הֱצִיקַתְהוּ כַּיּוֹם חֲלָפַתְהוּ

חוּסוּ עֲלֵי נַפְשׁוֹ הִפָּרְדוּ מֶנּוּ / פֶּן יֹאמְרוּ עָלָיו אִשָּׁה הֲרָגָתְהוּ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29312