


	
	בְּעֵדֶן גַּן אֱלֹהִים כָּל יְקָרָה
	








בְּעֵדֶן גַּן אֱלֹהִים כָּל יְקָרָה / מְעֻלֶּפֶת בְּסַפִּירִים מְסוּכָה

וְהֵיכָלוֹת וְחֻפּוֹת עִם מְנוֹרָה / כְּזָוִיּוֹת מְחֻטָּבוֹת עֲרוּכָה

וְעַטְרוֹת בִּין בְּרָאשֵׁי הַחֲסִידִים / וְכִסְאוֹתָם בְּמַסֵּכָה נְסוּכָה

נְקִי הַכַּף וּבַר לֵבָב בְּתוֹכָהּ / וּמַרְבִּיץ דָּת אֱמֶת יִשָּׂא בְרָכָה

לְהַטְבִּיל בָּהּ נְשָׁמוֹת הַטְּהוֹרוֹת / לְנַקּוֹת הַנְּשָׁמָה הַצְּרִיכָה

לְמַעַן תִּהְיֶה זוֹכָה לְהַקְבִּיל / פְּנֵי אֵל חָי וְאַל תִּהְיֶה חֲשׁוּכָה

וְאַשְׁרֵי אִישׁ אֲשֶׁר זִכָּה לְנַפְשׁוֹ / וְחָנַן לָהּ לְהַצִּיל מֵהֲפֵכָה

וְהַדֶּרֶךְ יְשָׁרָה לַמְבַקְשִׁים / וְלַמְנָאֵץ גְּבוֹהָה וַאֲרֻכָּה

וּמִי יִתֵּן וְיַרְפֶּה לִי זְמַנִּי / קְשִׁי חִצָּיו וְקַשְׁתּוֹ הַדְּרוּכָה

וְאֶתְבּוֹדֵד בְּבָתֵי הַתְּבוּנָה / צֳרִי גִלְעָד וּמַרְפֵּא וַאֲרוּכָה

אֲבָל יָמַי כְּמוֹ תַּמּוּ וְסָפוּ / בְּיָגוֹן רָב וְכֶלֶא עִם מְבוּכָה

וְאִם אָנוּס לְקוֹל שַׁחַל וְאַרְיֵה / וְדֹב יִפְגַּע וְלַנָּחָשׁ נְשִׁיכָה

וְסוֹף אַעֲמִיק וְאַגְבִּיהַּ לְמָעְלָה / שְׁאֵלָתִי לְבַעַל הַמְּלוּכָה

יְזַכֵּנִי לְהִתְעַדֵּן בְּעֶדְנוֹ / וְאֶשְׁתַּעְשַׁע בְּצִיּוֹן הַבְּרוּכָה

שְׁמִי שִׁבְעָה וְכַף עִם רֵישׁ מְמֻצָּע / וְיוֹד עִם הֵא בְּאַחֲרוֹנָה כְּרוּכָה.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28925