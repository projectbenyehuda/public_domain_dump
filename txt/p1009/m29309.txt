


	
	מִסְכֵּן אֲשֶׁר עָלַי בְּקוֹל הִרְעִים
	








מִסְכֵּן אֲשֶׁר עָלַי בְּקוֹל הִרְעִים / הֵעִיר לְמוֹ רוּחִי וְגַם הִפְעִים

הֵעִיר לְמֵי רוּחִי בְּטוּב מִלָּיו / כָּל מַעְיְנוֹת לִבִּי אֲזַי נוֹבְעִים

אָמַר לְעָזְרֵהוּ בְּדַלּוּתוֹ / בָּנָיו בְּכָל רֶגַע בְּמַר גּוֹעִים

קַמְתִּי בְּעָרְמָתִי עֲזַרְתִּיהוּ / שָׁב מִתְּנוּעוֹתָיו לְמַרְגּוֹעִים

קַמְתִּי בְמִלְחַמְתִּי עֲלֵי מוֹשֵׁל / כִּי מֵחֲמַת מֶלֶךְ מַלְאֲכֵי רָעִים

פָּנָיו הֲפַכְתִּיהוּ לְיֵרָקוֹן / נֶאֱסַר בְּכַבְלֵי פִּי כְּבִנְגָעִים

שַׁבְתִּי וְרִפֵּאתִיו בְּטוּב שִׂיחִי / טוֹבִים מְתוּקִים מִדְּבַשׁ צָרְעִים

כָּל זֶה לְעֶזְרַת הָאֲמֵלָלִים / נִכַּר אֲבִיהֶם מִבְּנֵי שׁוֹעִים

נָא שַׁאֲלוּ עוֹבְרִים וְגַם שָׁבִים / אֵיךְ יִרְפְּאוּ עַנְיוּת בְּדַלּוּעִים

טוֹבָה עֲצַת חוּשַׁי בְּכָל דָּבָר / שִׂכְלִי בְּחַנְתִּיהוּ כְּבֶן תִּשְׁעִים

וּכְמוֹ עֲזַרְתִּיהוּ כְּאָב רַחְמָן / כֵּן יַעְזְרֵנוּ אֵל תְּמִים דֵּעִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29309