


	
	יְמֵי נִיסָן לְכָל יָמִים חֲמוּדִים
	








יְמֵי נִיסָן לְכָל יָמִים חֲמוּדִים / וּבָם אוֹרָה וְשִׂמְחָה לַיְּהוּדִים

תְּחִלָּה הוּא וְרֵאשִׁית כָּל גְּאֻלָּה / אֲבוֹתַי יָצְאוּ מִבֵּית עֲבָדִים

וְטִבַּע שׂוֹנְאֵיהֶם בַּמְּצוּלוֹת / וְצָפוּ עַל שְׂפַת הַיָּם גְּדוּדִים

וְכֹה יַעַשׂ אֱלֹהִים אֶל מְשַׂנְאַי / לְיוֹם נָקָם יְשַׁלֵּם לָעֲתִידִים

לְזֹאת גִּילוּ בְנֵי יַעֲקֹב וְאִכְלוּ / בְּשַׂר טָלֶה יְחִידִים הַשְּׂרִידִים

צְלִי אֵשׁ עִם מְרוֹרִים בַּחֲרֹסֶת / וּמַצָּה נֶאֱפֵית לִשְׁמָהּ שְׁקוּדִים

וְחִמְלוּ עַל אֲמֵלָלִים לְהָבִיא / לְכָל בַּיִת עֲנִיִּים הַמְּרוּדִים

וְהַחוֹנֵן לְדַל מַלְוֶה יי / וְהוּא יִפְרַע וְהוּא גוֹמֵל חֲסָדִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28987