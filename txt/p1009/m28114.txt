


	
	אֲשֶׁר חָנַן לְבָנִים
	



פולמוס עם מוסלמים




אֲשֶׁר חָנַן לְבָנִים הָעֲמוּסִים / בְּיוֹם גֶּשֶׁם נְדָבוֹת עִם רְסִיסִים

וְהוּא שׁוֹכֵן בְּרוּם חֶבְיוֹן וְהוּא דָר / בְּכַנְפֵי הַכְּרוּבִים הַפְּרוּשִׂים

וְתוֹרָתוֹ אֱמֶת מִפָּז יְקָרָה / וּמִיֵּין טוֹב וְרִקְחֵי הָעֲסִיסִים

יְדַמּוּהָ בְּנֵי שֵׂעִיר וּפָארָן / לְדָתוֹתָם אֲשֶׁר הֵמָּה בְּלוּסִים

וְאֵיךְ יִדְמוּ עֲקַלְקַלּוֹת לְמִישׁוֹר / מְסִלּוֹתַי וּבִקְעָה לִרְכָסִים

וְחֶסְרוֹנָם וְסִכְלוּתָם תְּדַמֶּה / בְּשַׂר סָלְעָם לְבַרְבּוּרִים אֲבוּסִים

אֱוִיל נָבִיא מְשֻׁגָּע הוּא וְחָסֵר / יְדַמּוּהוּ לְעוֹמֵד בַּהֲדַסִּים

וְעַל עֶלְיוֹן הֲלֹא הוֹצִיא נְבָלָה / כְּסִיל הוֹמֶה וְרַעְיוֹנָיו הֲרוּסִים

יְדַמֶּה אֶל זְהַב אוֹפִיר נְחָשְׁתּוֹ / כְּלֵי זַעְמוֹ וְקוּנְיָא לַחֲרָסִים

וּמַעְטָפוֹת הֲלֹא דִמָּה לְמִתְגּוֹ / וְרִסְנֵי הַחֲמוֹרִים לַשְּׁבִיסִים

וְלֹא יָדַע בְּחָכְמַת הָאֱלֹהִים / אֲשֶׁר הִקְדִּים לְהַקְדָּמוֹת מְכֻסִּים

וְלֹא נִגְלוּ לְבַד כִּי אִם לְמַשְׂכִּיל / וְלִיחִידִים בְּלִבּוֹתָם כְּמוּסִים

וְעֵת יָבוֹא מְשִׁיחֵנוּ מְהֵרָה / אֲזַי יִרְאוּ לְנִפְלָאוֹת וְנִסִּים

וְיַאְזִינוּ לְמַאְמָרוֹ מְלָכִים / וְכָל שִׁבְטֵי יְשׁוּרוּן נֶעֱלָסִים

כְּמוֹ נָם אֵל בְּדִבְרֵי הַנְּבִיאִים / בְּדֵעוֹתָיו לְמַיִם הֵם מְכַסִּים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28114