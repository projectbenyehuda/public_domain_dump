


	
	אֱלֹהִים מְרַחֵם וְנוֹקֵם וְקַנָּא
	




אֱלֹהִים מְרַחֵם וְנוֹקֵם וְקַנָּא / תְּקַבֵּץ פְּזוּרִים וְנַהֵל אֱמוּנִים

מְרַחֵם עֲנִיִּים לְעַמּוֹ יְרַחֵם / לְקוּחִים בְּאַרְבַּע בְּגָלוּת בְּחוּנִים

וְנוֹקֵם לְעַמּוֹ יְשׁוֹבֵב נְוֵיהֶם / בְּשִׁבְיָה נְטוּשִׁים אֲסוּרִים מְעֻנִּים

וְקַנָּא יְנַחֵם נְוֵיהֶם יְשׁוֹבֵב / מְכוּרִים בְּמַעֲרָב בְּכֶבֶל וְדִינִים

תְּקַבֵּץ לְקוּחִים בְּשִׁבְיָה מְכוּרִים / לְשָׁרָב וְקֶרַח בְּפָנִים מְשֻׁנִּים

פְּזוּרִים בְּאַרְבַּע נְטוּשִׁים בְּמַעְרָב / וְקֶרַח עֲלֵיהֶם שְׁחוֹרִים מְגֻנִּים

וְנַהֵל בְּגָלוּת אֲסוּרִים בְּכֶבֶל / בְּפָנִים שְׁחוֹרִים וּמֵרֹב עֲוֹנִים

אֱמוּנִים בְּחוּנִים מְעֻנִּים וְדִינִים / מְשֻׁנִּים מְגֻנִּים עֲוֹנִים כְּשָׁנִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28334