


	
	נִחַר בְּקָרְאִי גְּרוֹנִי
	



על פי שירו של בן גבירול בעל אותו שם – זהה עמו בתבניתו ובעניינו – סבל מידי הבריות.






נִחַר בְּקָרְאִי גְּרוֹנִי / כָּלָה שְׁאֵרִי וְעֵינִי

יוֹם קָם נְבָיוֹת וְקֵדָר / עָמְדוּ עֲלֵי רֹב עֲוֹנִי

הֶגְלָה קְהִלּוֹת לְחֶפְצוֹ / חִלַּק וּבִלַּק לְצֹאנִי

הִפְרִיד לְאָבוֹת וּבָנִים / הוֹסִיף עֲלֵי כָל מְעַנִּי



תָּקַף בְּתַתְקַ״ף לְשָׁנָיו / נָם עַל יְדֵי אִישׁ מְלָשְׁנִי



גָּרַע וְהוֹסִיף וְכָתַב / שִׂטְנָה לְבֵינוֹ וּבֵינִי

סָתַר דְּבָרַי בְּמִלָּיו / חָסַם לְפִי עִם לְשׁוֹנִי

עַד כִּי אֲנִי סַר וְזָעֵף / עוֹד קָט וְכִמְעַט וְאֵינִי

גָּדַל כְּאֵבִי וְהִנְנִי / נִרְדָּף עֲלֵי צַוְּארוֹנִי

נִמְכָּר בְּלֹא הוֹן וּבָזְזוּ / כָּל מַחֲמַדַּי וְהוֹנִי

גָּמַר וְרָדַף וְהִשִּׂיג / בֵּין הַמְּצָרִים זְמַנִּי

עִתּוֹת לְצָרוֹת וְאָב הוּא / קַדְמוֹן לְהַזְכִּיר זְדוֹנִי

מִן הָעֲבוֹדָה אֲנִי דַל / תָּמִיד וְגָדַל חֲרוֹנִי

מִי יִתְּנָה לִי כְנֶשֶׁר / אָטוּשׂ וּמִי יִתְּנֵנִי

עֵינַי תְּלוּיוֹת לְמוּרָם / עַל כֹּל וְאוֹדֶה לְקוֹנִי

אֵל חַי וּמַתִּיר אֲסוּרִים / מִיַּד מְעַנַּי פְּדֵנִי

רַחֵם לְעַבְדָּךְ מְהֵרָה / אוֹסִיף וְאָשׁוּב מְעוֹנִי

מִשְׂגָּב לְעִתּוֹת בְּצָרָה / מִמַּהֲמוֹרוֹת דְּלֵנִי

חַפֵּשׂ צְדָקָה לְעַבְדָּךְ / בֵּין הַחֲסִידִים מְנֵנִי

קִנְצֵי לְמִלִּין אֲזַמֵּר / הָאֵל בְּמִלַּי עֲנֵנִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28145