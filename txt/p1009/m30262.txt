


	
	שָׁלוֹם לְבוֹאֶךָ קֵץ הַפְּלָאוֹת
	




שָׁלוֹם לְבוֹאֶךָ / קֵץ הַפְּלָאוֹת

כִּי לִי בְיָמֶיךָ / חֵן חֵן תְּשׁוּאוֹת





מַהֵר לְבַשֵּׂר טוֹב לִקְהַל עֲנָוִים / בִּגְלָלְךָ אָבוֹת בָּנִים מְחַוִּים

וּלְיִשְׁעֲךָ מִיּוֹם אֶל יוֹם מְקַוִּים / כִּי בָךְ יְסַפֵּרוּ דִּבְרֵי נְבוּאוֹת





לָךְ נִכְסְפָה נֶפֶשׁ צִיר לֶאֱמוּנִים / הִפְצִיר וְעָנָהוּ פָּנִים בְּפָנִים

הָאֵל וְלֹא גִלָּה הַקֵּץ לְשָׁנִים / כַּמָּה וְעַד מָתַי אֶמְצָא תְלָאוֹת





לָכֵן הֲמוֹן מוֹנַי יִתְקַלְּסוּ לִי / כִּי תַם לְרִיק כֹּחִי אִיגַע בְּהֶבְלִי

לָאוֹר אֲקַו עַד בּוֹשׁ אוֹסִיף בְּאָפְלִי / לִבִּי וְכִלְיוֹתַי מָלְאו תְנוּאוֹת





קִצִּי הֲלֹא אָרַךְ עַל רֹב עֲווֹנִי / אֶשָּׂא לְאֵל נַפְשִׁי לִבִּי וְעֵינִי

אוּלַי וְהוּא יִרְאֶה יַבִּיט בְּעֵינִי / כַּפַּי פְּרוּשׂוֹת עַד לִזְבוּל נְשׂוּאוֹת





נַפְשִׁי וְגַם עֵינַי כָּלוּ לְיַחֵל / כִּי גֵרְשׁוּנִי מֵחוֹמָה וְהַחֵיל

אֶשְׁתַּחֲוֶה לָאֵל נוֹשֵׂא וּמוֹחֵל / שָׁם בֶּאֱמֶת נִמְצָא הַמּוֹפֵת וְהָאוֹר





הֵן מַחֲלָה לַלֵּב תִּקְוָה מְשׁוּכָה / עַד כִּי בְדִמְעָתִי עַרְסִי מְסוּכָה

מָתַי לְמַכָּתִי תַּעְלֶה אֲרוּכָה / אֶלֶף בְּכוֹשָׁרוֹת גָּלִיּוֹת כְּלוּאוֹת





נִשְׁמַע בְּסוֹד הַקֵּץ מִלָּה נְכוֹחָה / יוֹם בּוֹא שְׁנַת הַשִּׁי״ן דֶּלֶת פְּתוּחָה



הָעֵר וְהַיָּשֵׁן יִשְׁנֶה בְּשִׂמְחָה / שׁוּבוּ לְבִצָּרוֹן בֵּאלֹהִים צְבָאוֹת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30262