


	
	לֶחֶם מִשְׁנֶה לִקְטוּ רֵעִים
	






לֶחֶם מִשְׁנֶה לִקְטוּ רֵעִים / כָּל הָעִתּוֹת גַּם לִרְגָעִים

זִכְרוּ תּוֹרַת מֹשֶׁה עָנָו / מֵימֵי יַם סוּף לוֹ נִבְקָעִים

כָּל אִישׁ רוֹצֶה יִמְצָא חַיִּים / כָּל רַעְיוֹנָיו לוֹ נִכְנָעִים

רוֹכֵב גָּמָל מַרְחִיק מֶנְהוּ / וּפְעֻלּוֹתָיו הַנּוֹדָעִים

יוֹסִיף לֶקַח בַּמִּשְׁנָיוֹת / עִם פֵּרוּשָׁן הַמַּרְגִּיעִים

הֵן לַטּוֹבִים הֵן לָרָעִים / הֵן לִרְעֵבִים הֵן לִשְׂבֵעִים

בֵּאוּר גָּאוֹן עוֹבַדְיָהוּ / חַיֵּי עוֹלָם בּוֹ מַגִּיעִים



נַפְשִׁי צָמְאָה אֶל דִּבְרָתוֹ / דֵּעוֹת רַשֲִּׁ״י הַמַּשְׂבִּיעִים



סָגַר דַּלְתֵי הַפֵּרוּשִׁים / כִּי עִנְיָנָיו הֵם מַכְרִיעִים

עוֹבַדְיָהוּ אִוָּה מוֹשָׁב / תּוֹךְ עִיר שָׁלֵם בֵּין הַשּׁוֹעִים

דָּלָה מַיִם מִן הַמַּעְיָן / מַעְיַן גַּנִּים תָּמִיד נוֹבְעִים

יָחִיד מִשָּׁם נָתַן חָכְמָה / הִבְדִילָנוּ מִן הַתּוֹעִים

הָאֵל קָרֵב עִתּוֹת יַעֲלוּ / עַל הַר צִיּוֹן הַמּוֹשִׁיעִים.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28995