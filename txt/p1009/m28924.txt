


	
	בְּסִיוָן הַזְּמָן פִּרְחָח לְיָמִים
	








בְּסִיוָן הַזְּמָן פִּרְחָח לְיָמִים / מְבַכֵּר לָחֳדָשָׁיו הַקְּדוּמִים

שְׁחָקִים יִזְּלוּ צֶדֶק בְּטַלָּם / נְדָבוֹת יִרְעֲפוּ לָהֶם גְּשָׁמִים

וְאֶרֶץ רָעֲשָׁה אֶל גִּיל גְּבָעוֹת / וְהָרִים יִפְצְחוּ רִנָּה מְרוֹמִים

נְהָרוֹת יִמְחֲאוּ הַכַּף בְּשִׂמְחָה / וְעֵצִים נָתְנוּ רֵיחַ בְּשָׂמִים

אֱלֹהִים מִמְּעוֹנוֹ בָא לְסִינַי / וְאָתָה רִבֲבוֹת קֹדֶשׁ עֲצוּמִים

וְכָתַב דִּבְּרוֹת עֶשֶר בְּלוּחוֹת / אֲבָנִים נַעֲשׂוּ כִשְׁנֵי תְאוֹמִים

וְזֶה פוֹנֶה לְמוּל דַּרְכּוֹ לְמַעְלָה / וְזֶה יִפְנֶה לְמוּל דֶּרֶךְ כְּרָמִים

וְלִי דִּבֶּר בְּקָדְשׁוֹ אֶעֱלֹזָה / לְסוֹף שִׁבְעָה לְשָׁבוּעִים תְּמִימִים

לְזֹאת אָגִיל וְאֶשְׁתַּעְשַׁע בְּחֶלְקִי / חֲבָלִים נָפְלוּ לִי בַנְּעִימִים.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/28924