


	
	הָגָר בַּמִּדְבָּר/קורנל אוּייסקי
	




מֵרִשְׁפֵּי הַשֶּׁמֶשׁ נִשְזַפְתִּי, הָשְׁחַרְתִּי…

וִישִימוֹן מִסָּבִיב… יָהּ, אוֹתְךָ שִׁחַרְתּי,

לְךָ אֶשָֹּא קוֹל בִּכְיי, אֵל רָם!

צַו, אֵלִי, וְיוּצַנּוּ עַל רֹאשִי שָׁמַיִם,

מִצוּרֵי חַלָּמִישׁ יִבָּקְעוּ לי מָיִם

וְחוֹל לוהֵט יֵהָפֵך לַאֲגָם.


- - -


הַלְעוֹלָם, הוֹ אֵלִי, עַד דּוּמָה אֶשְכּוֹנָה,

לֹא אָשוּר שְֹדֵי חֶמֶד, לֹא אָשׁוּב חָבְרוֹנָה,

שָׁם אִישׁ לִי, גַּם אַחִים וּשְׁאֵר?

וּלְעוֹלָם – לוּ עַתָּה נִצַּלְתִּי מִשָּׁחַת –

לֹא אֶרְוֶה בְּשַפְרִירוֹ תַּעֲנוּגוֹת וָנָחַת,

וַעֲדָרָיו לֹא אַרְבִּיץ עַל בְּאֵר?



בְּגָדֵינוּ מֵחֹרֶב לִמְלָחִים נִקְרָעוּ,

נְעָלוֹת לְרַגְלֵינוּ צֹּרָרוּ בֻּקָּעוּ,

וִיחִידִי מִתְמוֹגֵג בִּבְכִי;

אָנֹכִי הוֹ אֵלִי! מִנָּשִים אֻשָּׁרְתִי,

כּוֹס אַהֲבָה מָצִיתי – וּבְמִשְׁפָּט נוֹסַרְתִּי –

אַךְ הִנֵּה מֵעָוֹן חַף בְּרִי.


- - -


עֵת רוּחַ זַלְעָפוֹת הַיְשִׁימוֹן יַרְתִּיחַ,

עֵת אֵפֶר קוֹדֵחַ עָלֵינוּ יָפִיחַ,

יִשְׁמָעֵאל כְּצִיץ נוֹבֵל בְּלֹא יוֹם;

לְךָ, אֵלִי, אָז אֶקֹּד וַאַשַׁטַח זרֹעוֹתַי,

עַל פָּנָיו אָנִיפָה בִּבְלוֹיֵי שַֹלְמוֹתַי,

וּבְגֵוִי לוֹ אָסֵךְ מֵחם.


- - -


וּפְעָמִים בֵּין חוֹלוֹת כִּי אֶשְׁקֹט וָאָנוּמָה,

קוֹל נְאָקָה יְעִירֵנִי, וּבְרָגְזָה אָקוּמָה.

קוֹל יַעֲלָה נֶחֱנֶקֶת בְּפִי זְאֵב.

שָׁם תַּנִּים בְּעֵינֵימוֹ הַנּוֹצְצוֹת יְסוֹבְבוּנִי,

בִּילָלָה יָנוּסוּ, לִלְבִיאָה יַחְשְׁבוּנִי

כֹּה תִבְעַר בַּת עֵינִי מִכְּאֵב.


- - -


מִמַּעַל לְגַב גָּמָל, מֵעֲצָמוֹת הִכְסִיפוּ,

פְּנֵי אָדָם עָלֵינוּ שָׁם בְּרָעָה יַשְׁקִיפוּ,

פְּנֵי הֵלֶך שֶׁכֻּסָּה בַּחוֹל.

וְעֵיט מִדְבָּר מִמַּעַל לְרֹאשֵׁנוּ פּוֹרֵחַ,

יַךְ כָּנָף וְצִפָּרְנָיו בִּצְעִיפִי יְשַלֵּחַ,

וּלְטֶרֶף הוּא קוֹרֵא בְקוֹל


- - -


וּפְעָמִים כּי יישַׁן… בְּנִי אוֹיָה! ישּׁוֹחַ…

אֵלי הוּא מִתְמוֹטֵט… הָהּ! עָמַד מִכֹּחַ…

וּכְקָנֶה ינּוֹעַ לְכָל צַד…

פִּיו פָּעַר… וּלְשׁוֹנוֹ בַצָּמָא נָשָׁתָּה…

חֲסָדֶיךָ, הָהּ צוּרי, הַפְלִיאָה נָא עָתָּה,

אֵל עוֹלָם, אֵל כַּבִּיר אֲבִי עַד!


- - -


יָהּ אֵלִי! הוּא נָפַל. וּשְׁאָגָה השְמִיעַ,

אֶת שְֹפָתָיו כִּי חָרוּ אֶל שְֹפָתַי יַגִּיעַ,

וְאֵשׁ יִמֶּץ כִּי רוּחַ שָׁם אַל.

הַלְקוֹלִי הַלְשַׁוְעִי סַכּוֹתָה שָׁמָיִם?

אֵל רַחוּם! אַל חַנּוּן, הָהּ גֶּשֶׁם, הָהּ מָיִם,

אַךְ טִפָּה. הָהּ טִפָּה, רְסִיס טַל!…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24466