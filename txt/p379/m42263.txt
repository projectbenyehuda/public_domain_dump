


	
	עַל־מוֹת טֵיאוֹדוֹרוֹ הֶערְצְל
	




– – ͝ – – – ͝ – – – –



מַה־תֶּהֱמִי צִיּוֹן וְתִשְׁתּוֹחָחִי

תִּתְלַבְּשִׁי קַדְרוּת נְהִי תַשְׁמִיעִי

אָזְנֵךְ לְקוֹל קִינִים יְלֵל תִּפְתָּחִי

הֶגֶה וְתַאְנִיָּה בְמַר תַּבִּיעִי.





אָכֵן בְּצֶדֶק הוֹד וְגִיל תִּשְׁכָּחִי

אֶבְלֵךְ יְגוֹן לִבֵּךְ בְּעֹז תּוֹדִיעִי

שָׁלוֹם בְּצֶדֶק גַּם דֳּמִי תִזְנָחִי

עַד כּוֹֽכְבֵי מָרוֹם בְּכִי תַגִּיעִי.





אָמְנָם זְכֹר אִם בֵּן יְדִיד אָבַדְתְּ

בִּקֵּשׁ בְּכָל־כֹּחוֹ גְּדֻלָּתֵךְ

נַפְשׁוֹ בְּכַפוֹ שָׂם לְטוּב בָּנָיִךְ.





כִּי שׁוֹֽמְרֵךְ אֵל חַי אֲשֶׁר עָבַדְתְּ

הוּא יַחֲבֹשׁ נִגְעֵךְ וּמַכָּתֵךְ

יִגְדֹּר בְּרֹב חַסְדּוֹ גְדֵרוֹתָיִךְ.



(1904)









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42263