


	
	עַל־מוֹת פִּילוֹסוֹף מְעֻלֶּה וּמְפֹאָר
	





–/–/–/–/   –/–/–/–/   –/–/–/




נִשְׁמַת אָדָם קֶרֶן תָּצִיץ מִמַּעַל

עִם־כָּל־חֹמֶר הַגּוּף הוּא לָהּ בֵּית־כֶּלֶא

מָרוֹם לִרְאוֹת אֵבֶר כַּנְּשָׁרִים תַּעַל

נִשְׂגָּבוֹת נוֹרָאוֹת בַּקֵּשׁ לֹא תֵלֶא.





אָמְנָם נִשְׁמַת מִי עוּף תַּגְבִּיהַּ תַּעַל

בֵּין־רִבֵּי רְבָבוֹת נְשָׁמוֹת אֵלֶּה

עַד־שְׁחָקִים מְכוֹן אֱלֹהֵי־מַעַל

כְּמוֹ נִשְׁמָֽתְךָ אַתָּה אִישׁ פֶּלֶא.





נִשְׁמַת מִי דִמְּתָה גֵאוּת אֱלוֹהַּ

מִדּוֹתָיו כּוֹחוֹתָיו הַדְרַת מַעְלֵהוּ

וְנִכְבָּדוֹת דִּבְּרָה־בוֹ כָמוֹהָ?





אוּלָם עַתָּה חָפְשִׁית בִּמְקוֹם זִיוֵהוּ

תִּתְעַדֵּן, בְּבֹאָהּ בְּסוֹד גָּבֹהַּ

תָּבִין: הִשִּׂיגָה רַק שֶׁמֶץ מִנֵּהוּ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42259