


	
	אֶל־שַׁעַר הַכָּבוֹד אֲשֶׁר הוּקַם לְטִיטוּס בְּעִיר רוֹמָא אַחֲרֵי חֻרְבַּן בַּיִת שֵׁנִי
	




– – ͝ – – – ͝ – – – –



אַתָּה לְכָל־עוֹבֵר וְשָׁב תַּשְׁמִיעַ

שֹׁד עַם בְּנֵי צִיּוֹן וְאַנְחוֹתָיו

תָּמִיד לְדוֹר דּוֹרִים גְּאוֹן תּוֹדִיעַ

מַחְרִיב דְּבִיר שַׁדַּי וּמִקְדָּשָׁיו.





אַךְ גַּם לְעַם נוֹלָד בְּקוֹל תַּבִּיעַ

אֵיכָה כְּדֹב שַׁכּוּל בְּעַד עָרָיו

אֹם יַעֲקֹב נִלְחַם, וְאֵיךְ הִכְרִיעַ

אֹמֶץ חֲיָלֵי צָר שְׁאוֹן קָמָיו.





כִּי אִם אֱלֹהִים חַי בְּיַד צָרֵימוֹ

הִסְגִּיר בְּנֵי עַמּוֹ לְהוֹכִיחֵמוֹ

וַיִּתְּשֵׁם מֵעַל גְּבוּל אַרְצָמוֹ





בַּל־יִטְּשֵׁם לָעַד, וְיִגְאָלֵמוֹ.

אַךְ צוֹרֲרֵימוֹ נֶחְפְּזוּ נִבְהָלוּ

נִשְׁכַּח שְׁמָם כָּלוּ בְעָשָׁן כָּלוּ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42261