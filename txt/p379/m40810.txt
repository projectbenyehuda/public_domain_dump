


	
	הַבֵּן וְהָאֵם
	




Vittorio Castiglioni


[נולד בטְרִיֶּסְטֵי בשנת 1840 ומת ברוֹמָא בשנת 1911]






יֶלֶד נָעִים, אוֹצַר כָּל־מַעְדַּנֶּיהָ

מָוֶת אַכְזָר טָרַף מֵחֵיק אִמֵּהוּ

סָפוּ תַּמּוּ עִמּוֹ כָל־שִׂמְחוֹתֶיהָ

תִּבְכֶּה עַל־טוּב טַעְמוֹ נֹעַם מַרְאֵהוּ.





פַּעַם בִּנְפֹל שֵׁנָה עַל־עַפְעַפֶּיהָ

רָאַתְהוּ כִּי שׁוֹכֵב עַל־מִטָּתֵהוּ

אָז בִּמְחוֹתוֹ דִמְעָה מֵעַל פָּנֶיהָ

הַיֶּלֶד כֹּה דִּבֵּר אֶל־יוֹלַדְתֵּהוּ





"אִמִּי אָזְנִי לָקָחָה אַנְחוֹתָיִךְ

אָנָּא לֹא תִבְכִּי עוֹד כִּי דִּמְעוֹתַיִךְ

תַּשְׂחֶינָה מִטָּתִי, נוּם לֹא אוּכָלָה."





מִיּוֹם הַהוּא מִבִּכְיָתָה חָדָלָה

מִפִּיהָ לֹא יָצָא עוֹד הִי וָנֶהִי.

הוֹי גַּלְמוּדָה כִּנְצִיב הָאֵבֶל תֶּהִי.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40810