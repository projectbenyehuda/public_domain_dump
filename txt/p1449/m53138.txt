


	
	ברכת עבדים
	



כמה מגוחך הדבר, כשהבריות משבחים את הקרבנות הגדולים
שהקריבו לאנושות יוצריה ואמניה, משורריה וחושביה, וכדומה. כמה מגוחך הוא,
כשהם מכירים טובה לאלו על המתנות היפות שהעניקו לבני־דורם. הרי זה כאִלו
היינו נותנים שבח והודיה לגבר או לאשה בגלל שהקריבו עצמם על מזבח האנושות
ושקדו על קיום המין והעמידו בנים ובנות…

וכי יש מקום להודות ליוצרים ולאמנים על שפע ויצריהם
הסוערים, על הנאותיהם המרובות שנהנו בעולמם ועל ילדי־הרוח שהולידו בזווגם
עם שכינת מאווייהם? הללו נהנים – והללו מברכים ברכת־הנהנין!

אולם רגילים הבריות להכיר טובה לכל מושל על שהוא פורש את
ממשלתו עליהם וכופפם לשלטונו – ועל שהוא משליך להם פרורים מתחת שולחנו
המלא…










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53138