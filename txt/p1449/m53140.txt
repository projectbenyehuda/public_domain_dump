


	
	שקר שלא־מדעת
	



הרבה מינים לשקר ואין אנו חשים אלא בגסים שבהם. אנו
מתמרמרים על השקר הגלוי ואין אנו מרגישים בשקר הכמוס: בסופר המשקר מחשבות,
במשורר המשקר רגשות, בדברן המשקר התלהבות.

ודע, כל שהתרבות הולכת ומשתלמת היא נעשית יותר ויותר קרקע מוכשר לשקרנות סמואה מן העין. נכבשו הדרכים ונוחה המלאכה לזיפנים.

השקר בבחינת מצב־נפש ולא בבחינת עובדה פרטית, שדה־פעולתו רחבה והוא מסתעף לכמה וכמה סגנונים.

אדם המכריז ואומר: מה גדולה תשוקתי להיות אמיד נכסים –
ואינו טורח ומתיגע כדי להתעשר, הרי זה אחד מסגנוני השקר. אלמלי גדולה בו
התאוה לעושר, היה הולך בכחה ומחסר את נפשו בשביל לאסוף הון או לא היה חושש
ללסטם את הבריות ובלבד שיגיע אל משאת נפשו.

דוגמתו אתה מוצא הרבה מן השקר הנפשי, שקר שלא־מדעת, בבעלי
השתפנות של דורנו המטיפים כל ימיהם לנצול המנצלים ועם זה הם נרתעים
לאחוריהם ועושים את תורתם פלסתר כל פעם שמזדמנת להם שעת־כושר לקימה. כנגדם
גדולה מדת האמת של אותה תורה בתנועת המרבים.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53140