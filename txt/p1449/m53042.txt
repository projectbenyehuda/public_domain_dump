


	
	מחשבה יתומה
	



פעמים ומחשבה ערטילאית, מחשבה בלי לבושי מחשבה, מתדפקת
בדלתי נשמתך והיא כולה רועדת ונבוכה, כאלו נתיתמה ונתעתה בדרכה ומבקשת
אכסניה בך, אי־אתה יודע בה מהיכן ולאן ואי־אתה יודע לה אבות ותולדות ומסרב
לאסוף ילידת־חוץ זו, והיא תועה ואינה נאחזת בעולמך, וגדול צער
טלטוליה.

לימים ולשנים אתה חש טהרה מחלחלת בך, מעינות נפתחו בך והנך
עומד ותוהה על מקורם. פתאום ואתה מוצא באיזו קרן־זוית של נשמתך אותה מחשבה
יתומה ורואה את רקמתה: מתוך רעידות יסורים ופרכוסי נגודים היא רקמה לך חיים
רעננים.

תן תודה למחשבה הערטילאית. היא לא באה עליך בחבילות של מגלות־יוחסין והיא שהעניקה לנשמתך לבושי אביבה החדש.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53042