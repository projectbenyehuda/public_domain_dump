


	
	אבדת נשמה
	



מספרת אגדה עברית:

למה הולד דומה? לפנקס שמקופל ומונח – ונר דולק לו על ראשו,
וצופה ומביט מסוף העולם ועד סופו; ואין לך ימים שאדם שרוי בטובה יותר מאותם
הימים, ומלמדים אותו כל התורה כולה, וכון שבא לאויר העולם, בא מלאך וסוטרו
על פיו ומשכיחו כל התורה כולה.

יש באגדה זו ממחשבת אפלטון על ההזדכרות, האנַמנֶסיס, הזכרת חיים ראשונים שנשתכחו: השבת אבדה, אבדת־נשמה, השבה דרך הכרה.

מהי הכרה אם לא התעוררות כחות מתרדמתם? מהי הכרה אם לא
הזכרת הקשרים שאנו קשורים בהם אל ההויה, התעוררות עולם מתוך תנומתו בנפש
האדם? אין לך בדעת אלא מה שכבוש ומקופל בך בחינת שלא־מדעת.

מה הם אִדֵאלים? שאיפות נמות בתחתית הנשמה והן מתעוררות ועולות לשכבותיה העליונות.

*

גם לאחר שיצאנו לאויר העולם עומד אותו מלאך וסוטר ומשכיח
לנו את עצמנו. ואנו מטולטלים תמיד בין שכחה והזכרה, בין אבדת־נשמה
ומציאת־נשמה – וגדול הקרע.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53026