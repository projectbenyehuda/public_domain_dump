


	
	מַה־טּוֹב
	




מַה־טּוֹב אַחַר גֶּשֶׁם לָתוּר,

הִתְרַפֵּס בְּאַדְמַת־הַבּוּר,

הִתְעַנֵּג בְּחֵיק־טֶבַע הָדוּר,





רְאוֹת הַכֹּל עֵר וְרַעֲנָן,

הַשָּׁמַיִם לְלֹא כָל עָנָן

וּבֶן־הָאָדָם רָן וָרָן.





וְנִזְכַּרְתִּי בַּתְּמוֹל הַצּוֹלֵף –

שָׁחוֹר הוּא כְּמוֹ עֲטַלֵּף,

עָצוּב וּמַעֲצִיב אֶת הַלֵּב.





נַעֵר תּוּגָתְךָ, הַצָּעִיר!

עַתָּה הֵן הַכֹּל כֹּה בָהִיר

וְהִגִּיעָה כְּבָר עֵת הַזָּמִיר!





תָּשׁוּב־תִּרְאֶה יֹפִי וָזִיו

בְּכָל שִׂיחַ וְנֶבֶט וָנִיב –

וְהָיְתָה רוּחַ אַחֶרֶת סָבִיב.




דצמבר, 1944






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54278