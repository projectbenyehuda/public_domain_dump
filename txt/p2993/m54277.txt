


	
	לִבִּי לַשַּׁלְוָה
	




לִבִּי לַשַּׁלְוָה וַאֲנִי לְשָׁאוֹן;

עָרַגְתִּי לְנַחֲלָה וּמְנוּחָה

וְנָחַלְתִי – מִרְזַח שִׁגָּעוֹן –

קַלַּחַת חִצֵּי־לַעַג אֵלַי שְׁלוּחָה.





הוֹי, מָה אֶשְׁתּוֹקֵק לַדֶּשֶׁא הָרַךְ,

כַּר עֵשֶׂב עָנֹג וָטוֹב,

עָלָיו רֹאשִׁי הַדָּוֶה אַנַּח

וְיִרְפּוּ כָּל חוּשַׁי מִלִּכְאֹב.





לִבִּי לַהֲזָיוֹת – וַאֲנִי לַבָּשָׂר;

אָבִיתִי חֲלוֹם וְחֶזְיוֹנוֹת־שָׁוְא,

וְשִׁבְיִי לֶחֶם צַר וְזָעוּם הַשָּׂכָר…

כֻּלִּי לַמּוּחָשׁ, כֻּלִּי לָעַכְשָׁו.





לִבִּי לַנְּצָחִים וַאֲנִי לַשָּׁעָה;

נִכְסַפְתִּי לִרְכּשׁ הַקַּיָּם לַעֲדֵי־עַד

וָאֶעֱנֹד עֲדָיַי, סִיגִים וּמָעָה –

מֵהֶם אַף גַּרְגִּיר לֹא שָׂרָד.





לִבִּי לְחֵרוּת – וַאֲנִי בִכְבָלִים;

חָפַצְתִּי לִנְדֹּד בְּעוֹלָמוֹת זָרִים,

לָבוּז לַמּוּסָר, לַמְּסוֹרָה: הֲבָלִים!

וְיָדַי בָּאזִקִּים וְחַיַּי כֹּה מָרִים.





הוֹי, מָה אֶשְׁתּוֹקֵק לְגַג מְגֻבָּב

בְּקִירוֹת חֵמָר וָטִיט, בְּסִיד לְבֵנִים,

בַּחֲצֵרִי בְגִילָה יְשַׁחֵק בֵּן שׁוֹבָב

לִרְאוֹת וְלֵאמֹר: הֻגְשְׁמוּ הַחֶזְיוֹנִים…




ינואר, 1946






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54277