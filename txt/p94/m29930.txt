


	
	תּודה ובְרָכָה. (שירי מנחם / מנחם דוליצקי )
	








עָבְרוּ חָמֵשׁ שָׁנִים לְמִיּוֹם הוֹצִיאִי לְאוֹר אֶת



סֵפֶר שִׁירַי הָרִאשׁוֹן בְּעֶזְרַת יְדִידִי הַסּוֹפֵר וְהַמְּשׁוֹרֵר מ.



גאַרססאָן, וַאֲנִי מִכֹּבֶד מִלְחֶמֶת קִיּוּמִי הָעֲרוּכָה מוּל



פָּנַי, כִּמְעַט נוֹאַשְׁתִּי מֵעֲבוֹדָתִי עַל־הָרֵי יִשְׂרָאֵל וְלֹא



קִוִּיתִי עוֹד לִרְאוֹת אֶת שִׁירַי עֲרוּכִים בְּחֹבֶרֶת אַחַת בָּאָרֶץ



הַזֹאת אֲשֶׁר אֵין דֹּרֵשׁ וּמְבַקֵּשׁ לִשְׂפַת עֵבֶר וְגַם אֵלֶּה



אֲשֶׁר יְדָעוּהָ עֲזָבוּהָ וּלְעֵגֶל הַזָּהָב יִשְׁתַּחֲווּ וְיִקְרְאוּ:



״אֵלֶּה אֱלֹהֶיךָ יִשְׂרָאֵל!״ אֲבָל מַה שֶּׁיַעֲשֶׂה הַזְּמַן לֹא



יַשִּׁיג הַשֵּׂכֶל, מִבַּלְטִימָר קָם גֹּאֵל לְיַלְדֵי רוּחִי, כִּי



אֶחָד מֵאַחֵינוּ הָאַשְׁכְּנַזִּים הִתְעוֹרֵר וַיְנַדֵּב מִכִּיסוֹ דֵי



כֶסֶף לְהַדְפָּסַת חֵלֶק אֶחָד מִשִּׁירַי הַנְּפוּצִים פֹּה וְשָׁם



בְּעִתּוֹנִים שׁוֹנִים וַאֲשֶׁר אִתִּי בַּכְּתוּבִים, הֲלֹא הוּא



הַגְּבִיר וְהַחָכָם הַנַעֲלָה הָאָדוֹן זיגמונד בכרך סאננעבארן
ני׳.



הָאִישׁ הַנִּכְבָּד הַזֶּה אָמְנָם חָכָם וּמְלֻמָּד הוּא



וְיָדוֹ הַנְּדִיבָה פְּתוּחָה לְכָל דָּבָר שֶׁבְּכִשְׁרוֹן וּבְחָכְמָה



וְלוֹ נָאֶה וְלוֹ יָאֶה מַעֲשֶׂה כָזֶה, אֲבָל עִמּוֹ יַעֲמֹד עַל



הַבְּרָכָה גַּם יְדִידִי הַיָּשָׁר בָּאָדָם הַגְּבִיר וְהַמַּשְׂכִּיל


הַנַּעֲלָה הד״ר יִשְרָאֵל פַיין ני׳,


אֲשֶׁר עוֹרֵר אֶת הָאָדוֹן סאָננעבּאָרן אֶל



הַמִּפְעָל הַזֶה. הָרִאשׁוֹן בְּכַסְפּוֹ וְהָאַחֲרוֹן



בְּהִשְׁתַּדְּלוּתוֹ וּבְעִתּוֹ הַיְּקָרָה כְכֶסֶף, הוֹצִיאוּ אֶת



סִפְרִי זֶה לָאוֹר וַיְאַמְּצוּ אֶת יָדִי לַעֲבֹד אֶת עֲבוֹדָתִי עַל



הָרֵי יִשְׂרָאֵל אַחֲרֵי יֵאוֹשׁ מַר אֲשֶׁר אָכַל כָּעָשׁ אֶת לִבִּי



מֵאָז הִוָּכְחִי לָדַעַת כִּי אֵין פֹּה תִּקְוָה לִשְׂפַת עֵבֶר



וְתוֹחֶלֶת לִפְלֵיטַת סֹפְרֶיהָ אֲשֶׁר קְשִׁי יוֹמָם הֲדָפָם הֵנָּה אֶל



אֶרֶץ לֹא זְרוּעָה ומְגֻּשָּׁמָה… וְעַל כֵּן רָחַשׁ לִבִּי לָהֶם



מִשְׁנֵה תוֹדָה וּבְרָכָה, וּתְקַדְּמֵם עַל פֵּעָלָם הַטוֹב



בִּרְכַּת

הַמְּחַבֵּר.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29930