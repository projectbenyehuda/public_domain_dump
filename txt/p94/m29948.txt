


	
	טָחֵי תָפֵל
	








לִפְנֵי יָמִים כַּבִּירִים

חָרָשׁ בַּצִּירִים

עוֹד גָּדוֹל מֵרְפָאֵל,

הָיָה בְיִשְׂרָאֵל,

וּתְמוּנָה יְקָרָה

לֹא הָיְתָה כָמוֹהָּ

בְּתֵבֵל וּמְלוֹאָהּ

תְּבוּנָתוֹ יָצָרָה;

וַתִּיף בַּהֲדָרָהּ

מִתְּמוּנוֹת אִטַּלִּיָּה

וַחֲרֹשֶׁת מִצְרַיִם

וּפְסִילֵי הַיְּוָנִים,

בַּעֲלֵי תוּשִׁיָּה,

הַנּוֹדָעִים לִתְהִלָּה;

וַתִּשְׁלַח קַרְנַיִם

כַּשֶּׁמֶשׁ בְּהִלָּהּ,

וַתַּצְהֵל כָּל פָּנִים,

וַתַּרְהֵב עֵינַיִם

בְּיִפְעַת צְבָעֶיהָ.

רַבּוֹת בַּשָׁנִים

הַתְּמוּנָה הִזְהִירָה,

כְּשֶׁמֶשׁ מְאִירָה,

עַל קִיר בֵּית יִשְׂרָאֵל,

וְלַבִּיט אֵלֶיהָ

מִקְּצוֹת אֶרֶץ בָּאוּ

בְּנֵי אֱדֹם וְיִשְׁמָעֵאל,

מָדַי וָגֹמֶר,

וְכֻלָּם הִתְפַּלָּאוּ

וַיִּגְזְרוּ אֹמֶר,

כִּי אֵין עוֹד כַּתְּמוּנָה

מְצֻיֶּרֶת בִּתְבוּנָה

תְּמוּנָה בָּאָרֶץ,

וַיִּיגְעוּ וַיַּעֲמֹלוּ

וַיִּפְרְצוּ פֶרֶץ

לַעֲשׂוֹת בְּצַלְמָהּ

תְּמוּנַת תִּפְאָרָה,

כְּלוּלָה בַהֲדָרָהּ,

עֹטָה אוֹר כַּשַּׂלְמָה,

אַךְ לֹא יָכֹלוּ…

יִשְׂרָאֵל מִיָּמָיו

חָרֵד מֵאֵין כָּמוֹהוּ

לְמַעֲשֵׂי חֲכָמָיו

לְבַל יַעֲלוּ בַתֹּהוּ,

לָכֵן בְּחֶרְדָּתוֹ

דָּאַג לִתְמוּנָתוֹ

בַּיָּמִים הַבָּאִים,

פֶּן יִגַּע אִישׁ אֵלֶיהָ

וּמָחַק אֶת הַצְּבָעִים…

וּבְכֵן רֹעָיו קָמוּ

וְצָעִיף עָלֶיה שָׂמוּ

וַיְכַסּוּהָ מֵעֵין רֹאֶיהָ.

הַתְּמוּנָה נִכְסָתָה

וַעֲלָטָה נִהֳיתָה,

עֲלָטָה נוֹרָאָה,

וּבָעֲלָטָה נִבְרָאָה

עוֹד כִּתָּה אַחֶרֶת

עֵינַיִם עַוֶּרֶת,

לַתְּמוּנָה שֹׁמֶרֶת,

וְהִיא גָזְרָה אֹמֶר

לְכַסּוֹת פָּנֶיהָ

בְּמֶלֶט וָחֹמֶר

לְמַעַן תֵּת עָלֶיהָ

מִשְׁמֶרֶת לְמִשְׁמֶרֶת

לְכָבוֹד וּלְתִפְאָרֶת…

אָז קָמוּ הַטָּחִים,

וּבְלוֹיֵי מְלָחִים

טָבְלוּ בְגֶפֶת,

בְּפִיחַ וָזֶפֶת,

וּבְכָל מִינֵי רֶפֶשׁ

מִכָּל מִכְלָה וָרֶפֶת,

וּבְכָל אַוַּת נֶפֶשׁ

מָרְחוּ עַל הַתְּמוּנָה,

רַבַּת הַתְּכוּנָה,

וְאַחֲרֵי הִטּוֹחַ

הִרְבּוּ לִמְשֹׁחַ

טִיחַ עַל טִיחַ

וּמַדְמֵנָה עַל מַדמֵנָה,

כְּאָרִיחַ עַל אָרִיחַ

וּלְבֵנָה עַל לְבֵנָה,

עַד כִּי הִתְגָאֵל

קִיר בֵּית יִשְׂרָאֵל

בְּחֶלְאַת נְצָחִים…




*






טָחוּ עַל הַתְּמוּנָה,

בְּלִי דַעַת וּבְלִי תְבוּנָה,

טָחִים עַל טָחִים

שָׁנִים עַל שָׁנִים

עֲדֵי כִסּוּ אוֹתָהּ —

וּבְקוּם עַתָּה בָּנִים

חֲכָמִים מֵאֲבוֹתָם,

וַיִּגְּשׁוּ לִרְאוֹתָהּ,

וּבִמְקוֹמָהּ מָצָאוּ

שְׁחוֹר זֶפֶת וָפִיחַ!

אָז שָׁלְחוּ אֶצְבְּעוֹתָם

לְהָסִיר הַטִּיחַ,

וְלִרְאוֹת יִפְעָתָהּ





בֵּין סַלְעֵי מָגוֹר.

שָׁלֵו מִמְּרוֹמָיו נִשְׁקָף יָרֵח

אֶל עֲנַק הַטֶּבַע – סֶלַע קֵרֵחַ,

זֶה נִּצָּב כְּאָבֵל בְּעֵמֶק הָרְפָאִים,

כָּפוּף וְדוּמָם בֵּין אֶחָיו הַסְּלָעִים.





קַוִּים לְבָנִים עַל פָּנָיו שָׁחָרוּ,

כְּחוּטֵי בְדֹלַח יַבְרִיקוּ יִנְהָרוּ,

וּלְנֹגַהּ זַרְחָם שָׁם בֵּין הַקְּמָטִים

אִשָּׁה וָאִישׁ מִלְּמַעְלָה נִבָּטִים.





לְרַגְלָם בַּסֶּלַע נְקִיקִים וּשְׁבָרִים,

שָׁם מַיִם בְּשָׁאוֹן אַרְצָה מֻגָּרִים,

עָמֹק בַּמּוֹרָד אֶל נַחַל רֹתֵחַ,

הַנֹּצֵץ כַּכֶּסֶף לְאוֹר הַיָּרֵחַ.





וּלְרֹאשָׁם מֵעָל כְּתַבְנִית קַרְנַיִם

שֶׁן סֶלַע רֹעָה, קְצָוֹת לָהּ שְׁנַיִם

כְּפוּפִים כְּחֶרְמֵשׁ, בְּלִי מִשְׁעָן מִתָּחַת,

וּכְמוֹ לִנְפֹּל נְטוּיִם שָׁם אֶל הַשָּׁחַת.





מִי הֵמָּה אֵלֶּה שָׁמָּה מִמָּעַל?

הֲיֵשׁ יְלוּד אִשָּׁה יוּכַל שָׁם יָעַל?

הֲיֵשׁ גַּם מִגְדָּל פֹּרֵחַ בָּרוּחַ

בַּמָּקוֹם הַלָּז יוּכַל לָנוּחַ?





וְאִשָּה וָאִישׁ שָׁם בֵּין הַקְּמָטִים,

מֵעַל לִתְהֹם עֹמְדִים וְאַרְצָה נִבָּטִים;

הִנֵּה גַם צַלְמָם לְאוֹר הַיָּרֵחַ,

אֶל עַיִן פְּקוּחָה בָּהִיר זֹרֵחַ.





הָאֶחָד עֶלֶם וְעַלְמָה הַשְּׁנִיָּה,

יַד אֶל יַד עֹמְדִים כִּתְאוֹמֵי צְבִיָּה;

רֶגַע עֵינֵיהֶם יִשְׂאוּ שָׁמָיְמָה

וְרֶגַע יַשְׁפִּילוּן עָמֹק הַמָּיְמָה.





מִי הֵבִיא שְׁנֵי אֵלֶּה שָׁם בֵּין הַשְׁבָרִים?

הַאֻמְנָם נִשְׂאוּ עַל כַּנְפֵי נְשָׁרִים?

הַאֻמְנָם עָלוּ בְרֶכֶב אֵלִיָּהוּ?

פְּלָאִים כָּאֵלֶּה עוֹד לֹא יֵרָאוּ!





אַהֲבָה וָפַחַד מִמָּוֶת וָחֶרֶב

שְׁנֵי כֹחוֹת נַעֲלָמִים עָמֹק בַּקֶרֶב,

מֵחֻקּוֹת הַטֶּבַע תָּמִיד לֹא סָרוּ –

הֵמָּה לָאָדָם כְּנָפַיִם יָצָרוּ.





וְעֶלֶם וְעַלְמָה שָׁם בֵּין הַקְּמָטִים

מֵעַל לִתְהֹם עֹמְדִים וְאַרְצָה נִבָּטִים:

“נֹסְעֵי הַצְּלָב” שַׁעַר עִירָם בָּאוּ

וּפֹה בַצוּר מֵהֶם יִתְחַבָּאוּ!





יֵהוֹם הָרוּחַ, יִשְׁרֹק בַּסְּלָעִים,

וּכְאַלְפֵי יַנְשׁוּפִים יֶהְגֶּה נְכָאִים,

יִצְרֹר בִּכְנָפָיו עֲנָנָה קֹדֶרֶת

וְאֶל שְׁנֵי הָאֻמְלָלִים הִיא מְמַהֶרֶת;





אוֹתָה יְלַוּוּ מִקְּצֵה הַשָּׁמָיִם

עָשָׁן וָפִיחַ מְעַוְּרֵי עֵינָיִם;

לְאִטָּהּ לְאִטָּהּ תֶּעֱשַׁן הַלְּבָנָה,

וּלְבוּש אֵשׁ לֹהֵט תִּלְבַּשׁ הָעֲנָנָה.





"שׁוּרָה הַנְּבָלִים לְרֶצַח יִשְׁאָפוּ,

שָׁם עַל יֹשְׁבֶיהָ עִירֵנוּ שָׂרָפוּ!

תֶּהְגֶּה הָעַלְמָה בְּנֶפֶשׁ נִבְהָלָה,

הָהּ אָבִי!.. אִמִּי!.. אוֹי לִי אֻמְלָלָה"!





הָעֶלֶם מַחֲשֶׁה כְּפֶסֶל לֹא יָבֶן

וּמַשְׁמִים יַעֲמֹד וְדוּמָם כָּאָבֶן;

דָּמוֹ בְעֹרְקָיו נֶהְפַּךְ לָעפָרֶת

וְעֵינָיו נְטוּיּוֹת לָעִיר הַבֹּעָרֶת…





אֵלִי, אֵלִי, לָמָּה עֲזַבְתָּנוּ

וּכְצֹאן לַטֶּבַח בְּאַפְּךָ שַׂמְתָנוּ?

תּוֹסִיף הָעַלְמָה בְּרוּחַ נִפְעָמָה,

מַדּוּעַ אֱלֹהִים, מַדּוּעַ וְלָמָּה?!"





וְשָׁם גֵּאוּת עָשָׁן מִתְאַבְּכִים לְמָעלָה

וִיכַסּוּ בְעָנָן מְאֹרוֹת הַלָּיְלָה;

בִּרְאִי שְׁמֵי סַפִּיר תְּכַרְכֵּר שַׁלְהָבֶת –

חִישׁ אֶל כָּל קְצוֹתָם הִיא מִתְגַּנָּבֶת.





הָעֶלֶם עֹמֵד כְּמַסְמֵר נָטוּעַ,

לִבּוֹ בְקִרְבּוֹ מֶה חָלַל, פָּצוּעַ!

לַיְלָה זֶה נוֹעַד לְלֵיל חֲתֻנָּתוֹ

עִם זֹאת הָעֲנִיָּה, רָחֵל תַּמָּתוֹ.





מָה רַבּוּ הַתִּקְוֹת, תִּקְוֹת עֲדָנִים,

זוּ נִרְאוּ אֲלֵיהֶם פָּּנִים אֶל פָּנִים!

הַהוֶֹה הַנָּעִים – מִשְׁכְּנוֹת מִבְטָחִים,

עֲתִדֹת חַיֵּיהֶם פֵּאֵר בִּפְרָחִים.





אָבִיו וְאָבִיהָ, שְׁנֵי שַׁלְוֵי עוֹלָם,

עֹשֶׁר בִּימִינָם, כָּבוֹד בִּשְׂמֹאלָם

וּצְדָקָה וָחֶסֶד לְרֹאשָׁם עֲטָרוֹת,

נֹצְצוּ בְּעִירָם כַּאֲבָנִים יְקָרוֹת;





וּבְרוּם שְׁמֵי חֶלְדָּם, הֶמָּה מִנֹּעַר

מִשְׁבְּצוֹת אוֹר, כִּשְׁנֵי כֹכְבֵי זֹהַר;

יֹפִי וּנְדִיבוֹת, צְנִיעוּת וַעֲנָוָה,

הִתְלַכְּדוּ בְיוֹסֵף וְרָחֵל הַנָּאוָה.





וּכְבָר גַּם יוֹסֵף עָלָה בַסֻּלָּם

וַיְהִי לְרוֹפֵא, חֹקֵר וּמְשֻׁלָּם,

וּכְעֵץ הַחַיִּים חָכְמַת הָעֶלֶם

יֶשַׁע תַּפְרִיחַ לְכָל נִבְרָא בְצֶלֶם.





מִקִּדְמַת נֹעַר נַפְשׁוֹ נִקְשָׁרָה

בְּחָכְמָה, בְּיֹפִי וּבְרָחֵל הַיְשָׁרָה;

וּבְיוֹם לְחֶבְרָה בַּחַיִּים אָרָחוּ,

כָּל אַנְשֵׁי עִירָם צָהֲלוּ שָׂמָחוּ.





וּפֹה עַל רֹאשׁ צוּר שְׁנֵי הַנֶּאֱהָבִים

שֹׁמֵמִים, נִדְהָמִים עַתָּה נִצָּבִים;

רָחֵל בֹּכִיָּה, יוֹסֵף כָּאָבֶן,

עֱנוּתוֹ מִי יָחוּשׁ, לִבּוֹ מִי יָבֶן!





פִּתְאֹם יִתְעוֹרֵר, יֶחְרַד חֲרָדָה,

יִפֶן אֶל רָחֵל, יֹאחַז בְּיָדָהּ

וְקוֹל כְּרַעַם אֵל מִלִּבּוֹ יִתְפָּרֶץ:

"לֹא נָמוּת כִּי נִחְיֶה גַּם בְּמוֹט אָרֶץ!





לֹא נָמוּת כִּי נִחְיֶה גַּם בְּמוּשׁ הָרִים!

לֹא נָמוּת לוּ תֵבֵל תְּנֻפַּץ לִשְׁבָרִים!

לֹא נָמוּת לוּ יִבֹּל כָּל עֵץ וְכָל פָּרַח!

לֹא נָמוּת לוּ שֶׁמֶש יְהִי לְגוּשׁ קָרַח!





לֹא נָמוּת… נִחְיֶה… רָחֵל תַּמָּתִי!…

עֵדָה אַהֲבָתִי!… עֵדָה נְשִׁיקָתִי!…"

וּבְחֹם קַדַּחַת, קַדַּחַת מַמְאָרֶת,

יִשָׁקָהּ עַל מִצְחָהּ נְשִׁיקָה בֹעָרֶת. –





וַעֲשַן הָעִיר תִּמֹּרוֹת, תִּמֹּרוֹת

מְטַפֵּס וְעֹלֶה וּמְכַסֶּה הַמְּאֹרוֹת;

מֵרֶגַע לְרֶגַע הָאֵשׁ מִתְאַבֶּכֶת

וַאֲפִיקֵי דָם בַּמָּרוֹם שֹׁפָכֶת.





"רָחֵל! רָחֵל! הָהּ רָחֵל חֶמְדָּתִי!

רָחֵל בַּת אוֹנִי, רָחֵל יוֹנָתִי!

רָחֵל אוֹצָרִי, אוֹצַר כָּל נָחַת!

נִשְׁמַע לְפֶתַע קוֹל נוֹרָא מִתָּחַת.





"אַיֵּךְ, הָהּ רָחֵל?.. אֵיפֹה נַחְבֵּאת?..

הַאֻמְנָם כְּבָר מַתְּ וְגַם דּוֹדֵךְ כְּבָר מֵת?..

אַךְ אַשְׁרֵיךְ רָחֵל, אַשְׁרֵיךְ תַּמָּתִי!

אַשְׁרֵיךְ שֶׁלֹּא תִרְאִי זִבְחִי, טִבְחָתִי!"..





"הִנֵּה בִן רֶגַע כָּל אַחַי הָהּ בָּאוּ

בָּאֵשׁ זֹה הִצִּיתוּ – וְלֹא הֻטַּמָּאוּ…

הִנֵּה גַם אִמֵךְ לַלַבָּה הוֹבָלְתִּי…

וּמָה עַתָּה חַיַּי לוּ גַם נִצָּלְתִּי?..





"אַשְׁרֵיךְ רָחֵל, בַּת אוֹנִי יְחִידָתִי,

שֶׁאָזְנֵךְ לֹא תִשְׁמַע בִּרְכַּת שְׁחִיטָתִי!

הִנֵּה הַשַּׂכִּין!… צַוָּארִי אוֹשִׁיטָה…

בָּרוּךְ אַתָּה אֲדֹנַי… עַל הַשְׁחִיטָה!…"




* *


“אוֹי!” – מִלֵּב רָחֵל קוֹל נוֹרָא הִתְפָּרֶץ

וַתִּתַּר מִמְּקוֹמָהּ, וַתִּקְפָּץ לָאָרֶץ…



…………………………………..


…………………………………..


רֶגַע יַעֲמֹד יוֹסֵף כְּפֶסֶל לֹא יָבֶן,

נִפְעָם וּמַשְׁמִים וְדוּמָם כָּאָבֶן;

פִּתְאֹם יִתְעוֹרֵר, יֶחֱרַד חֲרָדָה,

יִגַּש לַמָּקוֹם שָׁם רֵָחֵל עָמָדָה,





וּבְקוֹל כִּפְרִיץ חַיּוֹת יַרְעֵם נוֹרָאוֹת:

לֹא נָמוּת כִּי נִחְיֶה גַּם בְּמוֹט גְּבָעוֹת!

לֹא נָמוּת רָחֵל, גַּם בְּמוּשׁ הָרִים!

לֹא נָמוּת לוּ תֵּבֵל תְּנֻפַּץ לִשְׁבָרִים!





לֹא נָמוּת לוּ יִיבַשׁ כָּל יְּאוֹר וְכָל פָּלֶג!

לֹא נָמוּת לוּ שֶׁמֶש יְהִי לְגַל שָׁלֶג!

לֹא נָמוּת! נִחְיֶה! רָחֵל יָפָתִי!…

עֵדָה אַהֲבָתִי!… עֵדָה נְשִׁיקָתִי!…




* *


וּבְחֹם תָּפְתֶּה בְּקִרְבּוֹ וְרוּחַ שַׁלְהָבֶת,

יִשַּׁק הַסֶּלַע וְיִיׁשַׁן הַמָּוֶת…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29948