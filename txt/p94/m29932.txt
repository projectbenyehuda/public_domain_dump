


	
	שֶׁקֶל הַקֹּדֶּשׁ
	








מִי יִתֵּן מִצִּיּוֹן יְשׁוּעַת יִשְׂרָאֵל?

הַאֻמְנָם הַחֲמוֹר וְרֹכְבוֹ הַמְּדֻכָּא?

אוֹ אוּלַי הַקְּדֹשִׁים מְמוּנֵי הַחֲלוּקָה

יִפְדּוּ אֶת עַמָּם מִצָּרָה וְצוּקָה

וְיַטּוּ אֵלֵינוּ חסְדֵי יִשְׁמָעֵאל?

אוֹ אוּלַי הַמַּזְכִּירִים צִיּוֹן בִּתְפִלָּה,

אוֹ הַתֹּקְעִים בְּשׁוֹפָר בְּאָזְנֵי סַמָּאֵל,

יִבְנוּ עִירֵנוּ שֵׁנִית עַל תִּלָּהּ?..

אוֹ אוּלַי הַמְּנַשְּׁקִים קִיר הַמַּעֲרָבִי,

אוֹ הַהֹלְכִים לְבַקֵּשׁ סַמְבַּטְיוֹן וְחִדָּקֶל,

פִּישׁוֹן וְגִיחוֹן וְאֶרֶץ הַחֲוִילָה,

יָשִׂימוּ אַרְצֵנוּ בָּאָרֶץ לִתְהִלָּה?!

גְּאֻלַּת יִשְׂרָאֵל לֹא אֶחָד מֵהֶם יָבִיא,

לוּ גַם אִם יִהְיֶה כֹהֵן וְנָבִיא

וּכְנֶגֶד מֹשֶׁה וְאַהֲרֹן שָׁקֹל יִשָּׁקֶל;

גְּאֻלַּת יִשְׂרָאֵל בַּשֶּׁקֶל בַּשָּׁקֶל!















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/29932