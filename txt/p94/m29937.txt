


	
	לְפָנִים וְהַיּוֹם
	








בִּשְׂדֵה סִפְרַת עַמִּי

כִּי הָלַכְתִּי לָשׂוּחַ,

אָז בְּטֶרֶם אֵדַע

שִׁבְרוֹן לֵב וְעִצְבוֹן רוּחַ,

אָז בְּטֶרֶם אַכִּיר

הָעוֹלָם בְּצִבְיוֹנוֹ,

כִּי עִבְריִ לְעָמָל יֻלָּד

וְעָמָל פְּרִי הֶגְיוֹנוֹ–

אָז בְּטֶרֶם אָבִין

כִּי סְבִיב עַמִּי מִסְגָּרֶת,

וְהוּא וְסִפְרָתוֹ

רַק זֶרֶת עַל זֶרֶת,

וְסָבִיב לְמִסְגַּרְתּוֹ

אֵין דֶרֶךְ אַחֶרֶת,

וְהָלְאָה מִזִרְתּוֹ

מִשְׁמֶרֶת לְמִשְׁמָרֶת–

אָז, עֵת הַדַּעַת

הַמָּרָה הַזֹאת חָסָרְתִּי,

מַה מָּתְקוּ אָז שִׁירַי,

מַה מָּתְקוּ אָז שִׁירַי,

לְעַמִּי שׁוֹרָרְתִּי!

וּמֶה אָשִׁיר עַתָּה

לְעַם זוֹ אָהַבְתִּי?

אִם לֹא רַק מַכְאוֹבִים,

עִם הַדַּעַת לִי יָסָפְתִּי?

אִם לֹא רַק אֲנָחָה,

אֲרֻכָּה וַאֲיֻמָּה,

עַל עַם אֲדוֹנָי

הַנֹפֵל וְאֵין תְּקֹומָה?–

אֶל שְׂדֵה סִפְרַת עַמִּי

כִּי אָשׁוּב הַפָּעָם,

בַּת שִׁירִי קֹדֶרֶת,

וּלְשׁוֹנָהּ מְלֵאָה זָעַם,

וְלִבִּי יִתְגָעֵשׁ

וּמְרֵרָתִי תִשָׁפֵךְ,

וְהַדְּיוֹ בְּפִי עֵטִי

לִמְקוֹר דִמְעָה יֵהָפֵךְ















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29937