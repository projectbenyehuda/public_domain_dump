


	
	לשולמית...
	



לְשׁוּלַמִּית… / מנחם מנדל דוליצקי


כְּנֵר אֱלֹהִים – אוֹר שֶׁמֶשׁ מִפֶּלֶג,



מֵעֵינַיִךְ נִשְׁקֶפֶת תֻּמָּתֵךְ;



כְּנֹגַהּ הַחַשְׁמַל לִבְנַת הַשֶּׁלֶג,



תָּאִיר פָּנַיִך-צִדְקָתֵך.

כִּרְסִיסֵי טַל אֹרוֹת בְּשׁוֹשָׁן פֹּרֵחַ,



מוּל קַוֵּי הַשַׁחַר – עֵינָיִךְ;



כְּיוּבַל שָׁקֵט לְאוֹר הַיָּרֵחַ,



יַבְרִיקוּ, יִשְׁקֹטוּ פָנָיִךְ.

כִּמְרוֹם הַר צִיּוֹן עַל אַדְמַת הַצֶּבִי,



עַל חָזֵךְ, אֲהוּבָה, שָׁדָיִךְ.



ֹשָם יַהֵל הַקֶּסֶם, זֶה יוֹלִיךְ שֶׁבִי



לִבִּי וְנַפְשִׁי אֶל דֹּדָיִךְ…





הָבִי לִי יָדֵךְ, שׁוּלַמִּית יָפָתִי,



קָדִימָה נֵלֵכָה אֶל אֶרֶץ חֶמְדָּתִי



וְשָׁם בֵּין פְּרָחֶיהָ אֶשְׁתֳּלֵךְ!



אָז נִבְלִי הַבֹּכֶה כְתַנִּים



יָשִׁיר עַל פְּרָחִים, שׁוֹשַׁנִּי



וְחָיְתָה בַת שִׁירִי בִגְלָלֵךְ.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8157