


	
	שיר גולה
	



שִׁיר גּוֹלָה / מנחם מנדל דוליצקי


קַח מַקֶּלְךָ, יְהוּדִי עָשׁוּק,



מַקַּל נוֹדְךָ כִּשְׁנוֹת אַלְפָּיִם,



קַח יַלְקוּטְךָ, שִׂים בּוֹ לָחֶם,



מַלֵּא אֻמְלָל חֵמֶתְךָ מָיִם.

חֲגֹר מָתְנֶיךָ, חֲגֹר בַּכֹּחַ,



תְּקַע בָּאֵזוֹר קְצוֹת שִׂמְלָתְךָ,



שִׂים בָּם טַפְּךָ – יְהוּדִים קְטַנִּים,



וְעַל שְׁתֵּי כְתֵפֶיךָ עֲמֹס רַעְיָתְךָ.

כֹּף גַּבֶּךָ, נוּדָה, נוּדָה,



לֵךְ בַּגּוֹלָה, חֲמַת אֵל נִתָּכֶת…



לֵךְ אַל תַּעֲמֹד – שָׁם מֵאַחֲרֵיךָ



חֶרֶב אֹיֵב מִתְהַפָּכֶת!..

מַה קָּצְרָה הָעֵת! הַעֲזֹב בְּלִי נַשֵּׁק,



כָּל אָח וָרֵע, כָּל מַחֲמַד עָיִן!?..



לֵךְ! שְׁרִיקוֹת נָחָשׁ תִּשְׁמַע אָזְנֶךָ:



נוּסָה קַיִן, קַיִן, קָיִן!!!

וּמֵעַל לְרֹאשְׁךָ כַּנְפֵי הַפֶּרֶס



עִם קוֹל הַשְּׁרִיקוֹת



לְךָ מַשִּׁיקוֹת:



נוּסָה קַיִן, קַיִן, קָיִן!!!



אַךְ הֵד שְׁמֵי יָהּ יַעֲנֶה אַחֶרֶת:


מְנוּסָה אַיִן, אַיִן. אָיִן!!!..






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/2627