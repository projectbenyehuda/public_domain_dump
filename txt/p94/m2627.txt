


	
	שִׁיר גּוֹלָה
	




קַח מַקֶּלְךָ, יְהוּדִי עָשׁוּק,



מַקַּל נוֹדְךָ כִּשְׁנוֹת אַלְפָּיִם,



קַח יַלְקוּטְךָ, שִׂים בּוֹ לָחֶם,



מַלֵּא אֻמְלָל חֵמֶתְךָ מָיִם.


  


חֲגֹר מָתְנֶיךָ, חֲגֹר בַּכֹּחַ,



תְּקַע בָּאֵזוֹר קְצוֹת שִׂמְלָתְךָ,



שִׂים בָּם טַפְּךָ – יְהוּדִים קְטַנִּים,



וְעַל שְׁתֵּי כְתֵפֶיךָ עֲמֹס רַעְיָתְךָ.


  


כֹּף גַּבֶּךָ, נוּדָה, נוּדָה,



לֵךְ בַּגּוֹלָה, חֲמַת אֵל נִתָּכֶת…



לֵךְ אַל תַּעֲמֹד – שָׁם מֵאַחֲרֵיךָ



חֶרֶב אֹיֵב מִתְהַפָּכֶת!..


  


מַה קָּצְרָה הָעֵת! הַעֲזֹב בְּלִי נַשֵּׁק,



כָּל אָח וָרֵע, כָּל מַחֲמַד עָיִן!?..



לֵךְ! שְׁרִיקוֹת נָחָשׁ תִּשְׁמַע אָזְנֶךָ:



נוּסָה קַיִן, קַיִן, קָיִן!!!


  


וּמֵעַל לְרֹאשְׁךָ כַּנְפֵי הַפֶּרֶס



עִם קוֹל הַשְּׁרִיקוֹת



לְךָ מַשִּׁיקוֹת:



נוּסָה קַיִן, קַיִן, קָיִן!!!



אַךְ הֵד שְׁמֵי יָהּ יַעֲנֶה אַחֶרֶת:



מְנוּסָה אַיִן, אַיִן. אָיִן!!!..







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2627