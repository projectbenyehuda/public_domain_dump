


	
	הַשְׁמִיעוּ עַל הַשְּׁקָלִים!
	



מגש לאגדות הציונים בארצנו.






קוֹל שׁוֹפָר אֶשְׁמָע, קוֹל חֹצֵב לֶהָבוֹת,

עַל הַרְרֵי צִיּוֹן קוֹל תְּרוּעָה וּתְקִיעָה;

הַקּוֹל הֵד קוֹל שַׁדַּי מַרְפֵּא לַלְּבָבוֹת:

״עוּרָה יִשְׂרָאֵל, גְאֻלָּתְךָ הִגִּיעָה!״

וּכְבָר גַּם חֲלוּצִים גִבּוֹרֵי יִשְׂרָאֵל,

אִישׁ תַּחַת דִּגְלוֹ בְּמַעֲרָכָה יַעֲמֹדוּ,

יַעַמְדוּ וְיִרְאוּ אוֹר תִּקְוָה כִּי יָהֵל

וְעֹשִׂים וּמְעַשִּׂים יִדֹּדּוּ, יִדֹּדּוּ…

וּמְכַתְּבִים יְכַתְּבוּ גִלְיוֹנוֹת חֳמָרִים

וְיַטִּיפוּ מַטִּיפִים אַלְפֵי מַאֲמָרִים,

וּמְלִיצִים וּמְשֹׁרְרִים בֹּנִים מִגְדָּלִים –

הָרַעְיוֹן מֶה רָם! אַךְ אַיֵּה הַשְּׁקָלִים?!




* * *






קוֹל שׁוֹפָר אֶשְׁמָע, קוֹל תְּקִיעָה וּתְרוּעָה,

עַל הַרְרֵי צִיּוֹן יָרִיעַ אַף יַצְרִיחַ:

״יֶשׁ יוֹם לְיִשְׂרָאֵל, יוֹם רִנָּה וִישׁוּעָה!״ –

אֵל אֱלֹהִים, הֲזֶה שׁוֹפָר שֶׁל מָשִׁיחַ?!

וַאֲנַחְנוּ נִגְזַרְנוּ לִגְזָרִים רְבָבוֹת,

וַאֲנַחְנוּ לֹא נוֹסִיף נֶהְגֶּה בִגְדֹלוֹת…

וַאֲנַחְנוּ לָקִינוּ בְּפֵרוּד לְבָבוֹת

וְקִרְבֵּנוּ הַשָּׂטָן יֹצֵא בִמְחֹלוֹת!…

מָה קּוֹל הַשּׁוֹפָר אָנֹכִי שֹׁמֵעַ?

מֵחֲצֹצְרוֹת בְּרָמָה עָם לֹא יִוָּשֵׁעַ!

שָׁוְא לָכֶם בָּאַוֵּיר תִּבְנוּ מִגְדָּלִים –

אַחֲדוּ הָעָם וְהַשְׁמִיעוּ עַל הַשְּׁקָלִים!…















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29933