


	
	בֵּית הַמִּדְרָשׁ הַיָּשָׁן
	












בֵּית אֱלֹהִים, בֵּית הָמִּדְרָשׁ הַיָּשָׁן,

אַף כִּי שַׁחוֹתָ בְּלִי הָדָר וָתֹאַר,

אַף כִּי מָלִאתָ שְׁחוֹר פִּיחַ וְעָשָׁן

וּבְקִרְבְּךָ סְגוּרִים כָּל חַלּוֹן וָצֹהַר.





אַף כִּי כְתָלֶיךָ נִטָּיוּ כִּצְלָלִים

וְאַוֵּירְךָ לֹא יָפִיץ רֵיחַ דּוּדָאִים,

וַחֲצֵרְךָ לֹא נִקָּה מֵאַשְׁפּוֹת וּגְלָלִים

וּזְקַן מַשְׁגִיחֲךָ יָרֶם תּוֹלָעִים;





וּלְדֹפְקֵי דְלָתֶיךָ אֵין צוּרַת אֲנָשִׁים,

וּכְפוּפָה קוֹמָתָם עַד הַבִּרְכָּיִם;

הִנֵּה אַתָּה וְחֶלְאָתְךָ קֹדֶשׁ קֳדָשִׁים

וּבְחֶרְדַּת כָּבוֹד לְךָ אֶקֹּד אַפָּיִם!





כִּי אַתָּה בָרָאתָ, אַתָּה יָצַרְתָּ

גְאוֹנִים וּמְאוֹרִים וּמוֹרִים לִצְדָקָה;

בִּשְׁחוֹר כְּתָלֶיךָ פְּנֵיהֶם לֹא הִשְׁחַרְתָּ

וְחֶלְאַת חֲצֵרְךָ בָּהֶם לֹא הָדְבָּקָה,–





וְרַעְיוֹנוֹת חֲדָשִׁים לֹא כִסָּה אָבָק יָשָׁן,

וְלֹא יָעָה בְאַפּוֹ הַשַּׁמָּשׁ כִּשְׁרוֹנוֹת,

וְעֵינַיִם מְאִירוֹת לֹא נִצַּח הֶעָשָׁן,

וּפִלְפּוּל שֶׁל עִמְעוּם לֹא עִקֵּם הֶגְיוֹנוֹת–





סֹפְרִים וּמְבַקְּרִים וּמְלִיצִים נִשְׂגָבִים

עֵץ דַּעַת בִּימִינָם וְכָבוֹד בִּשְׂמֹאלָם–

וְנִשְׁקֵי רֹמֵי קֶסֶת, לֹחֲמִים נִלְבָּבִים,

מִתּוֹךְ חָרְבוֹתֶיךָ יָצְאוּ לְאוֹר עוֹלָם.





וּמְהַנְדַּסִּים וְחֹקְרִים, חַכְמֵי יְצִירָה,

צַיָּרִים וּפֹסְלִים כְּאוֹר נֹגַהּ יָהִלּוּ,

וּמְסַפְּרִים וְשָׁרִים אַבִּירֵי הַשִּׁירָה–

חִבְּקוּ אַשְׁפַּתְּךָ בְּטֶרֶם גָּדֵלוּ.





לְאַט לִי, מְתַקְּנִים, לְבֵית הַמִּדְרָשׁ הַיָּשָׁן

גַּגּוֹ לֹא יִדְרֹש מִיֶּדְכֶם מִגְדָּלִים,

וּלְשָׁרוֹת לֹא יְבַקֵּשׁ פָּרוֹת הַבָּשָׁן –

וְאַוֵּירוֹ לֹא יִכְשַׁר אֶל הֶמְיַת נְבָלִים…





שָׁם מִתּוֹךְ אַבְקוֹת סְפָרִים נוֹשָׁנִים

וּכְתָלִים עֲשֵׁנִים לָאָרֶץ יָאִירוּ

חֲנִיכֵי הַבַֹיִת, עִבְרִים נֶאֱמָנִים–

וּלְעַמָּם וְאַרְצָם שִׁירֵיהֶם יָשִׁירוּ…





זֶה מֵיטַב שִׁיר הֵיכָל, מֵיטַב כָּל נָבֶל!

הַנְתַתֶּם כְּמוֹ אֵלֶּה לָנוּ אֲנָשִׁים?

אַל תִּגְּעוּ בַבָּיִת, תִּקּוּנְכֶם הָבֶל,

הִנֵּה הוּא, גַּם חֶלְאָתוֹ קֹדֶשׁ קֳדָשִׁים.



















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/29939