


	
	תֶּלֶם אֶל הָאֹפֶק
	




הַתֶּלֶם נִשְׁזָר אֶל הָאֹפֶק,

הַנֶּפֶשׁ חוֹתְרָה לַמֶּרְחָב;

רַק שִׁירֵךְ לֹא אוּכָלָה לִזְכֹּר פֹּה,

רַק שִׁירֵךְ הַתָּמִים וְנִלְבָּב.





רַק שִׁירֵךְ זֶה שׁוֹרַרְתְּ לִי אַךְ אֶמֶשׁ

בְּשִׁבְתֵּנוּ סָבִיב לַמְּדוּרָה;

וְהָרוּחַ פָּרַט אֵיזֶה זֶמֶר

לַמֶּרְחָב הַלֵּילִי, לַדְּמָמָה.





רַק שִׁירֵךְ זֶה שׁוֹרַרְתְּ לִי אַךְ אֶמֶשׁ

עַל שְׁדֵמָה וְעַל זְהַב־שִׁבֳּלִים;

וְעַל זוֹ כַּף־הַיָּד הַמְיֻבֶּלֶת,

שֶׁתֹּאחֵז בְּיָדִית־הַפְּלָדִים.





הַתֶּלֶם נִשְׁזָר אֶל הָאֹפֶק,

גּוֹאָה בַּלֵּבָב הַחֶדְוָה;

רַק שִׁירֵךְ לֹא אוּכָלָה לִזְכֹּר פֹּה

מוּל שְׁדֵמָה מַשְׁחִירָה רְחָבָה – – –




נטעים.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54258