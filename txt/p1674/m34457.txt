


	
	נוֹגֵן שְׂחוֹק צָרָיו
	





כתובת השיר: ולדרגיניא (Draguignan) אמר: הרי דרגיניא אל טל ואל מטר ושדי תרומות, כי שם נגעל מגן הגרני מן השמים לחמון לנקום נקמות.






נוֹגֵן שְׂחוֹק צָרָיו וְרִנָּתָם / נֶהְפַּךְ, וְכָל הַיּוֹם נְגִינָתָם –

הַשּׁוֹאֲפִים רוּחַ בְּאַוַּת לֵב, / כִּי מִי יְשִׁיבֶנָּה וְתַאְנָתָם!

בּוֹטְחִים בְּעָשְׁרָם – וַאֲנִי נוֹדֵד, / נִחָת – וְהֵם תַּחַת תְּאֵנָתָם,

דָּוֶה אֲנִי – הֵמָּה כְּגַן רָוֶה, / עָלוּ וְהִצְמִיחוּ בְגַנָּתָם.

אַל נָא בְשָׁלֵם יִהְיֶה סֻכָּם / יִבְנוּ בְהַר צִיּוֹן מְעוֹנָתָם!

תֻּפִּי וְכִנּוֹרִי לְקוֹל בּוֹכִים / הוֹפְכִים, וְעוּגָבִי – לְקִינָתָם,

וַיְהִי בְפִיהֶם זֶה שְׁמִי הַטּוֹב / סָתוּם כְּרַב מֵאִיר בְּמִשְׁנָתָם.

אוֹיָה לְיוֹם דַּרְתִּי מְקוֹם תַּנִּין, / אוֹיָה לְיוֹם גַּרְתִּי שְׁכוּנָתָם!

לוּ אֶעֱבֹר לִשְׁכֹּן בְּאַחְרִית יָם, / נַדְתִּי וְהִרְחַקְתִּי מְדִינָתָם!

אוֹתִי בְחַדְרֵיהֶם יְחַפֵּשׂוּן / אוֹרֵב יְשִׂימוּנִי לְפִנָּתָם,

אוֹ לַקְּדֵשִׁים לַיְלָה אֶפְנֶה, / תַּרְתִּי לְבָבִי – בֶּאֱמוּנָתָם.

יֹאמְרוּ: כְּנוֹאֵף אֶשְׁמְרָה נֶשֶׁף, / חֶסֶד אֲנִי זוֹכֵר לְיוֹנָתָם –

וַאְנִי לְקַצְוֵי הַנְּדוֹד אֶבְרַח, / אִם בַּחֲלוֹם אֶפְגֹּשׁ עֲדִינָתָם!

כִּמְעַט אֲחַכֶּה יוֹם פְּקֻדָּתִי – / יֹאבַד שְׁמִי וּתְכַל תְּלֻנָּתָם,

אַךְ יִקְרַב יוֹמָם וְאֶמְצָאֵם / תַּחְתַּי בְּבוֹא חָדְשָׁם וְשַׁבַּתָּם.

שִׂבְרִי לְקֵץ יָמִין, וּבַחַיִּין – / אַאְזִין וְאֵלַהּ לִשְׁנִינָתָם.

מַה מַּעֲשֵׂיהֶם אוֹ אֲבִיהֶם – מִי / שֶׁיִּהְיֶה צִלָּם וְצִנָּתָם?

אֶשְׁמֹר לְפִי מַחְסוֹם, בְּעוֹד הָעֵת / לָהֶם מְשַׂחֶקֶת וְעוֹנָתָם.

לוּ יִשְׁמְעוּ עוֹבְדֵי אֱלִיל שִׁירַי / וָאַעֲלֶה עַל לֵב תְּבוּנָתָם –

כַּמָּה אֲנִי יָרֵא לְיוֹם מוֹתִי / פֶּן יַעֲשׂוּן אוֹתִי תְּמוּנָתָם!

מִן אָז לְקַטֵּר יַחְדְּלוּן לַגַּד / וִיקַטְּרוּ עָלַי לְבוֹנָתָם,

אָז לַיְשִׁישִׁים יִרְקְחוּ עֵטַי – / בּוֹ הָיְתָה עֶדְנָה לְזִקְנָתָם,

מִי יֶאֱסֹף מִלַּי וְיֵחָצְבוּן / בַּצּוּר, וּבַלּוּחַ תְּכוּנָתָם,

וַיְכַתְּרוּנִי עוֹד יְמֵי חֶדְוָה / וַיִּתְּנוּ אֵלַי חֲנִינָתָם!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34457