


	
	לְחִשְׁקִי הִנְנִי הוֹלֵךְ
	





הכתובת על השיר: חלוק לגרני החושק ודברי חמדתו האחרונים ועוד בחיים חייתו ושנותיו עוד רבות.






לְחִשְׁקִי הִנְנִי הוֹלֵךְ לְתַנּוֹת, / וְקוֹל תֻּפִּי כְּבָר שָׁבַת לְעַנּוֹת.

פְּשָׁעַי מָנְעוּ הַטּוֹב, מְלִיצַי, – / וְכַמָּה לִי חֲטָאִים וַעֲווֹנוֹת!

לְאֶבְלִי נֶהֱפַךְ כִּנּוֹר מְחוֹלִי / וְעוּגָבִי – לְקוֹל בּוֹכִים וְקִינוֹת –

כְּתֹם חִשְׁקִי וְאָפֵס מַאֲוַיִּי / וְיִכְלוּ מַתְּנוֹת הַחֵן וּמָנוֹת.

וְהַיּוֹם רַד וְנָסוּ הַצְּלָלִים / וְאֵין רוּחַ מְרַחֶפֶת בְּגַנּוֹת

וְאֵימָתָה בְּלִבִּי מִתְּמוּתָה – / וּמַה שִּׂבְרִי כְּעַיִר בֶּן אֲתוֹנוֹת?

וְחִשְׁקִי מוֹסְדוֹת תֵּבֵל יְלַהֵט / וְתִשְׁכֹּנָּה עֲלֵי קִבְרִי עֲנָנוֹת.

וְאִם אָמוּת וְעוֹדֶנִּי בְּעַלְמוּת – / וְאִתִּי יֵרְדוּ לִשְׁאוֹל תְּלֻנּוֹת.

לְפָנִים אֶהְיֶה רוֹדֵף חֲשָׁקִים / וְנִמְשַׁלְתִּי כְּתֹפֶת בַּמְדִינוֹת –

וְעַתָּה נֶהְפְּכוּ עָלַי לְמַשְׁחִית / אֲהָבִים נֶעְדְּרוּ בָהֶם אֱמוּנוֹת.

וּמִמֶּרְחָק לְכָל רוֹכֵל יְבִיאוּן / עֲפַר קִבְרִי לְתַמְרוּקֵי עֲדִינוֹת,

וּמִקַּרְשֵׁי אֲרוֹנִי לַעֲקָרוֹת – / אֲזַי תֵּלַדְנָה בָנִים וּבָנוֹת,

וְרִמָּתִי לְעִלֵּג יִרְקְחוּנָה / וְאִלֵּם – לַהֲגוֹת שִׁבְעִים לְשׁוֹנוֹת,

וְשַׂעְרוֹתַי – יְתֵדִים עַל כְּלֵי שִׁיר / וְיֵיטִיבוּ בְּאֵין נוֹגֵן נְגִינוֹת,

וְאַבְנֵטִי לְמַחְגֹּרֶת מְנָאֵף / לְמַעַן יֶחֱדַל לִנְאֹף וְלִזְנוֹת,

וְכָל כֵּלַי כְּלֵי קֹדֶשׁ יְשִׂימוּן / וְשַׂלְמוֹתַי לְמִשְׁמֶרֶת צְפוּנוֹת.

וּמִי יָדֵק לְעָפָר אֶת עֲצָמַי / בְּטֶרֶם יַעֲשׂוּן אוֹתָן תְּמוּנוֹת?

אֲמָרַי יִתְּנוּ חָכְמָה לְפֶתִי / וְלַנַּעַר וְלַנָּבוֹן תְּבוּנוֹת!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34455