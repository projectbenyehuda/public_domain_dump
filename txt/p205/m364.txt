


	
	מוחרך
	




עֹז אֵל מְעִידִים / הַכֹּל בְּאֵימָה

תָּמִיד, וּמוֹדִים / אֱלוֹהַּ נְשָׁמָה.

אִישִׁים קְדוֹשִים / אָמְנָם לְעָבְדוֹ

רָצִים וְחָשִׁים / כִּצְבָא גְדוּדוֹ,

פָּנָיו מְבַקְּשִׁים / לִרְאוֹת כְּבוֹדוֹ, [5]

וּבְרֹב פְּחָדִים / מֵחֵטְא וְאַשְׁמָה

יוֹשְׁבִים וְשׁוֹקְדִים / עַל דָּת תְּמִימָה.

בִּשְׁמֵי עֲרָבוֹת / הֶרְאָה פְלָאָיו,

רִבֵּי רְבָבוֹת / מִסְפַּר צְבָאָיו,

בּוֹחֵן לְבָבוֹת, / קָרוֹב לְקוֹרְאָיו – [10]

אַךְ הַחֲרֵדִים / מִיּוֹם מְהוּמָה

הֵמָּה לְמֵדִים/ דַּעַת וְחָכְמָה.

וּבְלִי תְמוּנָה / אֶרְאֶה בְגָדְלוֹ

כִּי בֶאֱמוּנָה / בִּלְתִּי יְכִילוֹ

מָקוֹם, וְאָמְנָה / יַלְדֵי אֱנוֹשׁ לוֹ [15]

הֵמָּה עֲבָדִים, / כִּי מֵאֲדָמָה

נוֹצְרוּ וְיוֹרְדִים / כֻּלָּם לְדוּמָה.

נֵר אֵל נְתָנוֹ / בֶּאֱנוֹשׁ, לְהַרְאוֹת

עֹצֶם גְּאוֹנוֹ / לַכֹּל הֱיוֹת אוֹת,

וּבְעֹז יְמִינוֹ / הֶרְאָה פְלָאוֹת: [20]

נִרְאִים וְעוֹמְדִים / לָעַד בְּעָצְמָה

הֵקִים לְעֵדִים / סַהַר וְחַמָּה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/364