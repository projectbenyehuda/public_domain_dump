


	
	קְרָא שִׁיר זֶה לְנֶחָמָה
	



קְרָא שִׁיר זֶה לְנֶחָמָה / חכמת הראב״ע 76 (I)

שיר זה שלח להראב״ע ר׳ יוסף אבן צדיק כשפרסה נדה לכלתו בליל חופתה



&gt; קְרָא שִׁיר זֶה לְנֶחָמָה
&gt; חֲתַן דָּמִים! אֲשֶׁר דָּמָה
&gt; לְאַיָּל עַל אֲפִיקֵי מַיִם
&gt; וְלֹא יוּכַל שְׁבוֹר צָמָא;
&gt; חֲדֵה עִם יַעֲלַת חֵשֶׁק,
&gt; יְפַת מַרְאֶה, יְפַת קוֹמָה.
&gt; וְאוּלָם שׁוּר וְאַל תִּגַּע,
&gt; כְּמוֹ תָשׁוּר פְּנֵי כִימָה;
&gt; וְאַל תַּסִּיג גְּבוּל, לָשׂוּם
&gt; דְּמֵי שָׁלוֹם בְּמִלְחָמָה,
&gt; וְהִתְעַצֵּב לְךָ, כִּי מִיץ
&gt; חֲלָבִים יַעֲלֶה חֵמָה,
&gt; וְכִי מִחוּץ לְךָ בִטְחָה,
&gt; וּמֵחֵדֶר לְךָ אֵימָה,
&gt; הֲלֹא עִתִּים אֲחָדִים הֵם
&gt; יְעוּפוּן כַּחֲלוֹם נוּמָה;
&gt; וְתַעַשׂ כֹּל אֲשֶׁר תּוּכַל,
&gt; לְעֵינֵי כֹל בְּיָד רָמָה,
&gt; וְנוֹדַע הַבְּמַחֲנִים אִם
&gt; בְּמִבְצָר עִירְךָ שׂוּמָה;
&gt; בְּיוֹם תָּבוֹא חֲמוּץ בֶּגֶד
&gt; וְשִׂמְלָתְךָ מְאָדָּמָה,
&gt; לְשֵׁמַע דָּאֲבָה נַפְשִׁי
&gt; וּמִתְאַנָּה כְּיָם הוֹמָה,
&gt; מְצֵרָה עַל קְדוֹשׁ אַחִים
&gt; הֱיוֹת בֵּין כֹּהֲנֵי בָמָה,
&gt; אֲשֶׁר נִשְׂגָּב וְאֵין בֵּינִי
&gt; וּבֵינוֹ שׁוּר וְלֹא חוֹמָה,
&gt; וְהָיִינוּ כְּמִתְגָּרִים
&gt; וְלֹא עַל מָה וְלֹא לָמָּה.
&gt; אֱלֹהִים יָחְנְךָ, אָחִי,
&gt; וְיַט לְךָ עֹז וְתַעֲצוּמָה,
&gt; וְעֵת יַעֲלֶה לְךָ מַעֲלָה,
&gt; תְּהִי עַל רֹאשׁ כְּסִיל רָמָה;
&gt; וְאִם תִּמְצָא אֲשֶׁר אֶמְצָא,
&gt; קְרָא שִׁיר זֶה לְנֶחָמָה.
&gt; 
&gt; 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21169