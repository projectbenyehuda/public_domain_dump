


	
	שַׁחַר אַבִּיעַ
	



ב. תפילת השחר

חתימה: שלם בירב יוסף






שַׁחַר אַבִּיעַ תְּהִלָּה לְאֵל רָם עַל כָּל מַהֲלָלוֹ

לַחֲזוֹת בְּנוֹעַם יְוֹיָ וּלְבַקֵּר בְּהֵיכָלוֹ

עַל זֹאת יֶחֱרַד לְבָבִי וְשָׁב וְרָפָא לוֹ

בָּרוּךְ שֶׁאָמַר וְהָיָה הָעוֹלָם כֻּלּוֹ:





לַיְלָה וַיּוֹם תְּקַוֶּה לָאֵל יְחִידָתִי

רַעְיוֹן לִבִּי וְנַפְשִׁי רוּחִי וְנִשְׁמָתִי

הַלְלִי נַפְשִׁי אֶת יְוֹיָ עָזִּי וְזִמְרָתִי

הַלְלוּהוּ בִּגְבוּרוֹתָיו הַלְלוּהוּ כְּרֹב גָּדְלוֹ:





מִשֶּׁפַע רַחֲמָיו יִרְצֶה לְהַמְשִׁיךְ עַל גְּבֶרֶת

מֵרֹאשׁ שְׂנִיר וְחֶרְמוֹן אֶל גְּבוּל צַמֶּרֶת

וְהָיָה הַטּוֹב הַצָּפוּן לְבָנֶיהָ לְמִשְׁמֶרֶת

הָעָם בָּחַר לְנַחֲלָה לוֹ:





בְּחַסְדּוֹ בָּרָא שָׁמַיִם וָאָרֶץ וְיַמִּים וְכָל אֲשֶׁר בָּהֶם

הַיּוֹם הוֹלֵךְ אַחַר הַלַּיְלָה בְּזִוּוּג אֶחָד שְׁנֵיהֶם

בְּדוּ פַּרְצוּפִים שֶׁמֶשׁ וְיָרֵחַ הִמְשִׁיל עֲלֵיהֶם

סוֹד לָבִיא וְלִבְיָה דּוֹדִי לִי וַאֲנִי לוֹ:





יָצַר יְצוּרִים אֲשֶׁר בָּהֶם סוֹד הָעֶשֶׂר

וְהַכֹּל בְּיַד הָאָדָם הַמְדַבֵּר מָסַר

כָּלוּל וּמְכֻוָּּן בַּעֲשָׂרָה מַאֲמָרוֹת וְלֹא חִסַּר

קַרְנַיִם מִיָּדוֹ לוֹ:





רַחֲמֶיךָ רַבִּים יוֹצֵר עֶלְיוֹנִים וְתַחְתּוֹנִים

בָּחַר בְּיִשְׂרָאֵל מִשִּׁבְעִים אֻמּוֹת זֶרַע נְבוֹנִים

וּבְסוֹד תַּרְיַגּ מִצְווֹת אִם קִיְּמוּ – שְׂמֵחָה אֵם הַבָּנִים

וַיֶּחֱשׂוֹף יְעָרוֹת וּבְהֵיכָלוֹ:





בְּטוּבוֹ מְחַיֶּה כָּל הַנְּפָשׁוֹת הַחַיּוֹת

מַשְׁפִּיעַ מִזַּן אֶל זַן אֶל אַרְבַּע זָוִיּוֹת

בִּמְצֹפָף מְקַשֵּׁר יְסוֹדוֹת הַגּוּף בַּהֲוָיוֹת

וְעֶלְיוֹן יִתֵּן קוֹלוֹ:





יְשׁוּעָה יָחִישׁ בְּרָצוֹן לְעַם קְדוֹשִׁים

בְּגִין שְׁלוֹשָׁה אָבוֹת שׁוֹפְעִים לְמַעֲלוֹת שְׁלוֹשִׁים

וּפָרָשִׁיּוֹת הַתּוֹרָה שְׁלוֹשָׁה וַחֲמִישִׁים

בֹּקֶר וְיֹדֵעַ יְוֹיָ אֶת אֲשֶׁר לוֹ:





וּתְפִלָּתֵנוּ יִשְׁמַע וְיַאֲזִין בְּרַחֲמִים

בִּזְכוּת צַדִּיקִים וַחֲסִידִים וּשְׁלֵמִים

יִתְבָּרֵךְ שְׁמוֹ וְזִכְרוֹ אֱלֹהֵי עוֹלָמִים

שִׁירוּ לַיְוֹיָ זַמְּרוּ לוֹ:





סְמוֹךְ נְפִילָתֵנוּ הַמְרַחֵם הַכֹּל

זוּנֵנוּ בְּחַסְדֶּךָ הַמְפַרְנֵס וְהַמְכַלְכֵּל

וְהָגֵן בַּעֲדֵנוּ מֵעֵשָׂו וּמִפֶּרֶא אֲשֶׁר יָדוֹ בַּכֹּל

אַל תַּאֲמֵן בּוֹ כִּי יְחַנֵּן קוֹלוֹ:





פְּדֵה חֲמוּקַת הַיָּרֵךְ אֵם קְהַל שֶׂה פְזוּרָה

בִזְכוּת מֹשֶׁה וְאַהֲרֹן וְסַנְהֶדְרֵי הַטְּהוֹרָה

וּזְכוֹר זְכוּת אֲבוֹתֵינוּ אֲשֶׁר מִקֶּדֶם שְׁמוּרָה

הָעָם בָּחַר לְנַחֲלָה לוֹ:





אֱלֹהַי לְפִתְחֲךָ שָׁאַפְנוּ בְּחַסְדְּךָ זְרַח יְשׁוּעָתֵנוּ

מִמְּעוֹן שְׁלוֹמְךָ תַּשְׁפִּיעַ אֵלֵינוּ

הַָדְרַת קְדוֹשִׁים טוּבְךָ נְוֵה תִּפְאַרְתֵּנוּ

כִּי בָּחַר יְוֹיָ בְּצִיּוֹן אִוָּה לְמוֹשָׁב לו:











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44166