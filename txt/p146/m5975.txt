


	
	תרומם גוי צדקה העטרת
	



תְּרוֹמֵם גּוֹי צְדָקָה הָעֲטֶרֶת / ר' שלום שבזי


תְּרוֹמֵם גּוֹי צְדָקָה הָעֲטֶרֶת



אֲשֶׁר גָּלַת בְּתוֹךְ תֵּימָן וְשָׁרֶת.



אֱמוּנֵי דָּת יְעִירוּן חֵן וְחֶסֶד,



וְאָז תִּצְלַח וְתִיפַּקֵּד גְּבֶרֶת



לְחַלּוֹת אֶת פְּנֵי דּוֹדָהּ כְּקֶדֶם,



וְאַל תִּהְיֶה בְּגָלוּת נֶעֱצֶרֶת.



שְׁאוֹן גַּלֵּי זְמָן גָּרַם יְגוֹנִים



עֲדֵי כָּתַב לְמַשְׂטֵמָה וְחָרַת.



בְּנֵי הָגָר יְבַקֵּשׁוּ עֲלִילוֹת



לְזֶרַע תָּם אֲשֶׁר אִמָּם עֲקֶרֶת.



זְכוּת אָבוֹת זְכוֹר צוּרִי וְרַחֵם



עֲדָתֶיךָ, וְתָשׁוּב נֶעֱזֶרֶת.



יְלַוֶּוה חַסְדְךָ עֵדָה עֲנִיָּיה,



וְהַקְשִׁיבָה בְּעֵת רָצוֹן עֲתֶרֶת.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5975