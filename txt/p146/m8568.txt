


	
	[אי גבורתך ימין אל]
	



לפי לחן “טיר אלג’ון יבאת יחדי”




אֵי גְּבוּרָתֵךְ, יְמִין אֵל?

אַהֲבַת עוֹלָם אֲהַבְתִּיךְ.

בָּטְחוּ אֹיְבַי בְּזָרִים,

וַאֲנִי תָּמִיד רְדַפְתִּיךְ.

נַהֲלָה צוּרִי עֲדָתְךָ

אֶל מְקוֹם שָׁלוֹם וְאַחְוָה.

וּזְכְרָה לָנוּ בְּרִיתְךָ,

נִמְצְאָה אַהְבָה וְשַׁלְוָה.

עוֹרְרָה עַם נַחֲלָתְךָ,

נַעֲלֶה צִיּוֹן בְּחֶדְוָה.

וֶאֱמוֹר לִנְוַת אֲרִיאֵל:

חֵן וְגַם חֶסֶד מְשַׁכְתִּיךְ,

עִם יְדִידִים הַיְּשָׁרִים

הַמְּחוּזָּקִים בְּדָתִיךְ.

יָהּ, זְכוֹר זֶרַע יְדִידִים

הָאֲמֵלָלִים בְּגָּלוּת,

כִּי בְּכָל פִּנָּה נְדוּדִים,

יוֹשְׁבִים בִּרְתֶת וְשַׁפְלוּת.

אַחֲרֵי שִׁבְתָּם חֲמוּדִים

נָדְדוּ כּוּלָּם בְּדַלּוּת.

יָהּ, בְּנֵה צִיּוֹן וְהַרְאֵל,

אוֹיְבַי תָּמֵס וְתַתִּיךְ,

תִּזְכְּרָה אָבוֹת וְשָׂרִים,

תֹּאמְרָה הִנֵּה עֲזַרְתִּיךְ.

שַׁלְּחָה גּוֹאֵל לְעַמָּךְ,

שֶׁשְּׁמוֹ נִקְרָא מְנַחֵם.

חִישׁ וְהַשְׁפִּיַע שְׁלוֹמָךְ,

עַל נְוֵה צִיּוֹן תְּתַחֵם.

תִּשְׁקְפָה מֵרוֹם מְרוֹמָךְ,

עַל סְגוּלָתְךָ תְּרַחֵם.

מַהֲרִי חַלִּי פְּנֵי אֵל

הַיְּחִידָה, כִּי שְׁלַחְתִּיךְ.

יַעְזְרָה אוֹתָךְ וְיָרִים,

יֹאמְרָה הִנֵּה גְּאַלְתִּיךְ.

לָךְ יְהֶא מָעוֹז בְּצָרָה,

אִם תְּקַוִּי לוֹ בְּכָל לֵב.

תֵּלְכִי דֶּרֶךְ יְשָׁרָה,

אֶת נְפוּצַיִךְ יְשַׁלֵּב.

תַּעֲלִי אֶרֶץ טְהוֹרָה,

יַשְׁפְּלָה קָמִים וְיַעְלוֹב.

תֵּשְׁבִי בֶּטַח בְּבֵית אֵל,

תִּשְׂמְחִי אַחַר נְטַשְׁתִּיךְ.

תִּפְתְּחִי כָּל הַשְּׁעָרִים,

כִּי כְּמוֹ כֶּסֶף צְרַפְתִּיךְ.

מַחֲנֵה מַלְאָךְ מְטַטְרוֹן

יַעֲנוּ שָׁלוֹם לְמוּלֵךְ.

מַלְאֲכֵי פַּחַד וְחָרוֹן

טוֹב יְשַׁלֵּמוּ גְּמוּלֵךְ.

כָּל מְשַׂנְאַיִךְ בְּחֶסְרוֹן,

יֹאבְדוּ מִתּוֹךְ גְּבוּלֵךְ.

יִמְשְׁלָה בָּהֶם קְמוּאֵל,

יִגְמְרָה דִּינָם וְיַחְתִּיךְ.

דּוֹד, קְרָא לְבַת יְקָרִים,

הֵן כְּמוֹ קֶדֶם נְחַלְתִּיךְ.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8568