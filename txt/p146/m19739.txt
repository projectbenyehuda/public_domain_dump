


	
	שְׁזָפַתְנִי יְפַת תֹּאַר בְּהֵיכַל אַהֲבָה
	



החתימה: שלם יוסף




שְׁזָפַתְנִי יְפַת תֹּאַר / בְּהֵיכַל אַהֲבָה



רְאִיתִיהָ עֲלוֹת שַׁחַר / בְּדַעַת רָחֲבָה



וְהִיא תַּבִּיע בְּקוֹל אֹמֶר / בְּקוֹמָה נִצְּבָה:



יְדִיד נַפְשִׁי, בְּשִׁיר מַהֵר / וְאֵלַי תִּכְתְּבָה:



לְקָחַנִי הֲדַר יָפְיָהּ / בְּרֹב חָכְמָה וְסוֹד



הֲדַר מֶלֶךְ יְקַר עֶדְיָהּ / כְּמוֹ נֶצַח וְהוֹד



אֲבָל חָלַת בְּבֵית שִׁבְיָהּ / בְּגָלוּת הַנְּדוֹד



וּמַרְאֶיהָ כְּאוֹר סַהַר / לְבָבִי לִבְּבָה:



מְחֻשֶּׁקֶת בְּאַחְלָמָה / וְזָהָב פַּעֲמוֹן



יְפַת עַיִן וְלָהּ קוֹמָה / מְלֻבֶּשֶׁת בְּחֵן



לְמוּלָהּ מַלְאֲכֵי רוּמָה / יְצַחְצֵחוּ בְרוֹן



בְּקוֹל הַלֵּל וְקוֹל זֶמֶר / לְבָבִי לִהֲבָה:



יְרוּצוּן מַלְאֲכֵי מַעְלָה / לְמוּלָהּ נִכְסְפִים



וְהִיא תַנְעִים בְּקוֹל צַהְלָה / וְהֵם שָׁם שׁוֹאֲפִים



מְקֻשֶּׁטֶת כְּמוֹ כַלָּה / כְּלִילַת הַיְּפִים



הֲדָרָהּ בַּמְּרוֹם נָהַר / עֲלֵי כָל שַׂר צְבָא:



וְדוֹדָהּ וִיעֲדָהּ מֵרוֹם / בְּהַשְׁפֵּעַ וְרוֹן



וְסוֹדָהּ עַד מְאֹד עָצוּם / בְּגוֹבַהּ אִדְּרוֹן



וְתָבִין מַעֲיָן חָתוּם / וְתַשִּׁיג סַהֲרוֹן



וּמִדּוֹת תִּקְשְׁרֵם קֶשֶׁר / בְּאֵיתָן תִּשְׁלְבָה:



סְגֻלַּת כָּל בְּנֵי חָכְמָה / בְּשַׁלְמוּת נִרְקְמָה



וְתָשׁוּט עַל פְּנֵי יָמָּהּ / בְּהוֹדָהּ תִּשְׁלְמָה



וְהִיא עַלְמָה מְאֹד תַּמָּה / בְּטוֹבָה נִפְלְגָה



וְטוּבָהּ רַב וְלֹא יֶחְסַר / בְּעֵת כִּי שָׂגְבָה:



פְּתוֹר דּוֹדִי לְשִׁירִי זֶה / וְשִׂים עַל לִבְּךָ



וְהִתְבּוֹנֵן כְּמוֹ חוֹזֶה / לְדֶרֶךְ רָחֲבָה



וְהִשְׁתּוֹנֵן לְיוֹם מַסָּע / וְהָכֵן דֵּעֲךָ



וְהָכִינָה לְבוּשׁ טוֹהַר / לְמַעַן תִּרְהֲבָה:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19739