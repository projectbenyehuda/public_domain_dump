


	
	אֲהָהּ עַל רָב
	



החתימה: אלשבזי






אֲהָהּ עַל רָב נִפְטָר זָרִיז בַּהֶגְיוֹן

וְגַם שָׁנָה הֲלָכוֹת צַח שֵׂכֶל וְרַעְיוֹן

יִזְכֶּה תְּחָיָה לַחֲזוֹת גֵּי חִזָּיוֹן

וְנִשְׁמַע קוֹל בְּשׂוֹרָה: כִּי נִחַם יְוֹיָ צִיּוֹן:





לִינִי עַד הַבֹּקֶר נֶפֶשׁ צַדִּיק

וְתִזְכִּי יוֹם תְּחָיָה וְלָךְ צוּרֵךְ יַעְתִּיק

בְּגוּף זָךְ תַּעְמֹדִי בְּלִי מָוֶת מַפְסִיק

וּבָאוּ וְרִנְּנוּ בִּמְרוֹם צִיּוֹן:





שְׁמוּעָה שָׁמַעְנוּ כִּי קְרוֹבָה יְשׁוּעָה

וְאָז נִשְׁמַע מְבַשֵּׂר וְקוֹל שׁוֹפָר תְּרוּעָה

וּמֹשֶׁה וְסִיעָתוֹ יַעְלוּ בִּתְשׁוּעָה

תָּגֵלְנָה בְּנוֹת יְהוּדָה יִשְׂמַח הַר צִיּוֹן:





בִּטְחוּ צַדִּיקִים בַּיְוֹיָ וְעִלְצוּ

כִּי בְעֵת הַגְּאֻלָּה יַחַד תְּקֻבָּצוּ

מְטַטְרוּן יְעוֹרֶרְכֶם וְיֹאמַר: הֵחָלְצוּ

בְּשׁוּב יְוֹיָ אֶת שִׁיבַת צִיּוֹן:





זִכְרוֹן הַצַּדִּיק בְּצוּר קוֹנוֹ אַמִּיץ

יְחַיֶּה אֶת נַפְשׁוֹ וְעַצְמוֹתָיו יַחְלִיץ

וְרַבִּים מִיְּשֵׁנֵי עָפָר יָקִיץ

וְעָלוּ מוֹשִׁיעִים בְּהַר צִיּוֹן:





יָבוֹא גוֹי צַדִּיק הַשּׁוֹמֵר אֱמוּנִים

וְהָיוּ כְּגַן רָוֶה בְּשִׂמְחָה וּרְנָנִים

וְנַפְשׁוֹתָם תָּגִיל בְּסוֹד מַעְיַן גַּנִּים

כְּטַל חֶרְמוֹן שֶׁיּוֹרֵד עַל הַרְרֵי צִיּוֹן:









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44832