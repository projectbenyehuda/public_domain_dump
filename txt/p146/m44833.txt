


	
	אִמְרוּ הוֹדָיָה
	



החתימה: אני שלם






אִמְרוּ הוֹדָיָה שִׁבְטֵי יָהּ, כֻּלְּכֶם

בְּגַן עֵדֶן תִּשְׁכּוֹן בִּמְנוּחָה נַפְשׁוֹתֵיכֶם

וְהַגּוּפוֹת בְּעֵדֶן שֶׁבָּאָרֶץ מְקוֹם נַחֲלַת אֲבוֹתֵיכֶם

וּמִפֵּרוּד הַמָּוֶת יוֹם תְּחָיָה תְּעִירְכֶם

נַחֲמוּ נַחֲמוּ עַמִּי יֹאמַר אֱלֹהֵיכֶם:





נֶפֶשׁ צַדִּיק תִּזְכֶּה לְטוּב הַצָּפוּן

וְאַשְׁרֵי הַמְחַכֶּה בְּרוּחַ יָהּ אָפוּן

וְלָמָּה עַל מֵת נִבְכֶּה וְשָׁם מְחוֹקֵק סָפוּן

עַמִּי אַל תִּירָאוּ וְאַל יֵרַע בְּעֵינֵיכֶם:





יִשְׁרֵי לֵבָב יִזְכּוּ לַחֲזוֹת בְּנוֹעַם אֲדֹנָי

וְאִם הַלְּבָבוֹת רָפוּ יַעַזְרֵיהֶם מִסִּינַי

בְּיוֹם פְּרִידָה יָשׁוּבוּ וְיֵאָסְפוּ עִם הֲמוֹנָי

יְהֶא חֶסֶד אֵל לְפָנָי יְהִי כֵן יְוֹיָ עִמָּכֶם:





שֵׁם טוֹב לְזֶרַע קֹדֶשׁ יִנְחֲלוּ שְׁנֵי עוֹלָמוֹת

בְּשַׁבָּת וּמוֹעֵד וְחֹדֶשׁ נַפְשׁוֹתָן מַנְעִימוֹת

פּוֹקְדוֹת הַגּוּפוֹת בְּנוֹפֶשׁ בִּמְסִלּוֹת נֶעֱלָמוֹת

שׁוּבוּ בָנִים שׁוֹבָבִים אֶרְפָּא מְשׁוּבוֹתֵיכֶם:





לַמָּוֶת תּוֹצָאוֹת

וְצַדִּיק בֶּאֱמוּנָתוֹ יִחְיֶה וְגוּפוֹ נֵאוֹת

וְחוֹזֶרֶת נִשְׁמָתוֹ אָמַר יְוֹיָ צְבָאוֹת

לְכָל הַשּׁוֹמְרִים דָּתוֹ שׁוּבוּ וְאָשׁוּבָה אֲלֵיכֶם:





מִבְּרִיאַת הָעוֹלָם מָוֶת עַל הָאָדָם נִגְזָר

וְהַתַּחְתּוֹנִים כֻּלָּם בְּעָרְמַת נָחָשׁ אַכְזָר

וְשֵׁדִין אֲשֶׁר בְּגוּף נֶעְלָם עַצְמוֹתָן תִּתְפַזֵּר

הַדּוֹמִין לִבְנֵי אָדָם קַבְּלוּ הַדִּין עֲלֵיכֶם:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44833