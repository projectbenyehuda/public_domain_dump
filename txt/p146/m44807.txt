


	
	הַלְלוּ כָּל
	



חתימה: משתא אלשבזי






הַלְלוּ כָּל הַמְּצוּאִים

שׁוֹכְנֵי אֶרֶץ נְכָאִים

הַטְּהוֹרִים עִם טְמֵאִים

זֶה לְעֻמַּת זֶה סְדוּרִים:





מִתְּחִלַּת שֶׁבְּרָאָם

יוֹצְרָם יַחַד קְרָאָם

כִּי בְּאֶזְרוֹעוֹ נְשָׂאָם

יָם וְאַרְבַּעַת נְהָרִים:





שָׂם גְּבוּל לַיָּם בְּחֶרֶץ

עִם שְׁלִישׁ מִדְבָּר וְאֶרֶץ

בָּם יִשּׁוּב חַיּוֹת וְשֶׁרֶץ

זֶה בְּזֶה הֵמָּה קְשָׁרִים:





תָּם אֲשֶׁר הַיְצוּר קְדָמוֹ

שֶׁשְּׁמוֹ אָדָם בְּצַלְמוֹ

הוֹסְפוֹ דִּבּוּר – וּבִשְׁמוֹ

סוֹד בְּאוֹתִיּוֹת בְּרוּרִים:





אַהֲבַת אָדָם וְחַוָּה

אָכְלוּ מֵעֵץ הַתַּאֲוָה

הִיא יְפֵיפִיָּה וְנָאוָה

עוֹרְרָה אַהְבַת נְעוּרִים:





לַהֲדַר סַהַר וְחַמָּה

תַּחֲשֹׁק נַפְשִׁי בְּעָצְמָה

נִקְשְׁרָה בִּינָה וְחָכְמָה

בֵּין קְהַל קֹדֶשׁ בְּחוּרִים:





שׁוּר מְקוֹם יוֹפִי קְדֻשָּׁה

אַהֲבָה עַזָּה וְקָשָׁה

הִיא כְּחֵשֶׁק אִישׁ וְאִשָּׁה

בֵּית מְלוֹנָם בַּכְּפָרִים:





בַּהֲדַר לָבִיא וְלִבְיָה

תִּמְצְאָה חַיִּים וּמִחְיָה

יוֹם צְבִי עֹפֶר וְצִבְיָה

חוֹבְרִים בֵּין הַיְּעָרִים:





זִמְּנוּם מֹשֶׁה וְאַהֲרֹן

הַדְּגָלִים עִם מְטַטְרוֹן

סוֹבְבִים מִשְׁכָּן וְאָרוֹן

עִם זְקֵֵנֵינוּ וְשָׂרִים:





יוֹם אֲשֶׁר עָנוּ בְּשִׁירָה

יָצְאוּ מִשָּׁם בְּאֵרָה

מִזְּמָן אָבוֹת אֲצוּרָה

בָּהּ שְׁנֵים עָשָׂר נְהָרִים:





נָסְעוּ יַחַד בְּאֵלִים

בַּהֲדַר שִׁבְעִים דְּקָלִים

מִשְּׁנֵים עָשָׂר גְּבוּלִים

נִפְתְּחוּ כָּל הַשְּׁעָרִים:





עוֹרְרָה צוּרִי גְּבוּרָה

לַחֲשֹׁק רַעְיָה בְּחוּרָה

קַבְּצָה עֵדָה פְּזוּרָה

נַעֲלֶה הָרִים בְּצוּרִים:





צַו לְשׁוּלַמִּית שְׁלֵמָה

תַּעְזְרֵנוּ מִמְּרוֹמָהּ

נַעֲנֶה שִׁירָה נְעִימָה

נַעֲלֶה צִיּוֹן בְּשִׁירִים:





חֵן לְבָחוּר עִם בְּתוּלָה

בַּת נְדִיבִים הִיא אֲצוּלָה

מִזְּמָן מֹשֶׁה כְּלוּלָה

עָמְדָה בֵּין הַבְּתָרִים:





שָׂמְחוּ לִבִּי וְעֵינַי

יוֹם עֲלוֹת נַפְשִׁי בְּסִינַי

לָבְשָׁה מֵהוֹד זְקֵנַי

הָעְלְתָה שָׁלוֹשׁ כְּתָרִים:





תֶּחֱזֶה נַפְשִׁי לְחֻפָּה

תַּעֲלֶה כִּסֵּא מְחֻפָּה

מֵהֲדַר דּוֹד צַח וְיָפֶה

יִשְׂמְחוּן אֶרֶץ וְהָרִים:









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44807