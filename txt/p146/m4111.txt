


	
	חוּס אֱלֹהַי
	



חסדאי; בשיבוץ עם השיר יעבר עלי רצונך של יהודה הלוי


חוּס אֱלֹהַי מִמְּעוֹנְךָ   /   עַל חֲבַצֶּלֶת שְׁרוֹנְךָ



יַעֲבֹר עָלַי רְצוֹנְךָ   /    כַּאֲשֶׁר עָבַר חֲרוֹנְךָ


  


שַׂגְּבֵנִי מִזְּדוֹנִי    /    כִּי לְךָ לִבִּי וְעֵינִי



הַלְעוֹלָמִים עֲווֹנִי  /     יַעֲמֹד בֵּינִי וּבֵינְךָ


  


דּוֹד מְחֵה אוֹיֵב מְעַקֵּשׁ  /  כִּי לְנֶגְדִּי הוּא לְמוֹקֵשׁ



וַעֲדֵי מָתַי אֲבַקֵּשׁ  /    אוֹתְךָ עִמִּי וְאֵינְךָ


  


אַתְּ קְרוֹבִי מִקְּרוֹבִים  /   גַּם סְבִיבֶיךָ שְׁבִיבִים



דָּר בְּכַנְפֵי הַכְּרוּבִים   /   הַפְּרוּשִׂים עַל אֲרוֹנְךָ


  


יָדְךָ תַּנְחֶה פְּזוּרִים  /    בַּעֲבוּר חֶסֶד נְעוּרִים



הֶעֱבַדְתַּנִי לְזָרִים   /     וַאֲנִי כַּנַּת יְמִינְךָ


  


גָּדְעָה קֶרֶן מְעַנָּי   /    בַּעֲבוּר שִׁמְךָ יְיָ



גּוֹאֲלִי, לִגְאֹל הֲמוֹנַי  /   רוּם וְהַשְׁקֵף מִמְּעוֹנְךָ .
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4111