


	
	אֵל חַי רָם
	



חתימה: אלשבזי משתא






אֵל חַי רָם עַל כָּל גּוֹיִם

וְטוּבוֹ יְיַחֵלוּ אִיִּים

יְרַחֵם עַם קוֹדֶשׁ נְקִיִּים

וְיִרְצֶה עֲשִׁירִים וַעֲנִיִּים

כָּתְבֵנוּ בְּסֵפֶר חַיִּים

לְמַעֲנָךְ אֱלֹהִים חַיִּים:





לַוִּי צַמֶּרֶת אֲרָזִים

גּוֹלִים בְּעָרֵי הַפְּרָזִים

וְדִרְשִׁי מֵחֲכַם הָרָזִים

יָשִׂים חֶלְקָם בַּחַיִּים:





שׁוֹמְרֵי דָּת תּוֹרַת יְוֹיָ

אֲשֶׁר לִי נִתְּנָה מִסִּינַי

חַלּוּ פְנֵי אֵל יְכַפֵּר עֲווֹנָי

פְּרִי צַדִּיק עֵץ חַיִּים:





בֵּין הַדָּס וּוֶרֶד וְשׁוֹשַׁנִּים

תַּעֲלֶה תְּשׁוּבַת עָם מִתְעַנִּים

יַשִּׂיגוּ מַעְיַן גַּנִּים

בְּאֵר מַיִם חַיִּים:





זַכֵּה יָהּ עָם אֲשֶׁר נִפְזָר

בְּשִׂמְחָתוֹ אַל יִתְעָרֵב זָר

עֲבוּר מֹשֶׁה וְאַהֲרֹן וְאֶלְעָזָר

וְיַעֲמוֹד בֵּין הַמֵּתִים וּבֵין הַחַיִּים:





יְכַפֵַּר צוּרִי עֲווֹן אֲשֵׁמִים

בַּעֲבוּר אָבוֹת הָרְחוּמִים

אָז תִּשְׂמְחוּ כָּל הַיָּמִים

אֲשֶׁר אַתֶּם חַיִּים:





מִמֶּנּוּ סָר חֵטְא וְתִמָּהוֹן

וְתוֹרָה מְנָתִי מִכָּל הוֹן

וְזָרַק עָלָיו הַכֹּהֵן

מַיִם חַיִּים:





שְׁכִינָה עִמָּנוּ בְּגָלוּת

וְאַף גַּם זֹאת אֲנַחְנוּ בְּדַלּוּת

וְאִם נַעֲזוֹב תּוֹרָה בְּעַצְלוּת

לָמָּה לִי חַיִּים:





תּוֹכֶן אָדָם וְסַרְעַפָּיו

וּבִנְיָנוֹ וְנִקְיוֹן כַּפָּיו

בְּרָאוֹ יָהּ וַיִּפַּח בְּאַפָּיו

נִשְׁמַת חַיִּים:





אִם טִהַר אָדָם גּוּפוֹ

עֲנַן שְׁכִינָה יְהֶא מַקִּיפוֹ

כָּאן וַאֲשֶׁר אֵינֶנּוּ פֹה

כֻּלָּנוּ חַיִּים:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45712