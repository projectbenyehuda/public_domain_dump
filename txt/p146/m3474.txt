


	
	אני חבר אני צעיר לימים
	



אֲנִי חָבֵר אֲנִי צָעִיר לְיָמִים / ר' שלום שבזי

תשובת משלם לשיר שלומי לך משולם בן אדוני / ר' שלום שבזי




אֲנִי חָבֵר אֲנִי צָעִיר לְיָמִים



אֲנִי עַבְדָּךָ וְאַל נָא תַּעְנְשֵׁנִי



מְקַוֶּוה עַבְדְּךָ חָכְמַת נְבוֹנִים



לְמַעַן אֵידְעָה אֵל יוֹצְרֵינִי



שְׁזַפְתָנִי יְחִידָתִי בְּלַיְלָה



לְחַווֹת לָךָ דַּעַת עַם הֲמוֹנִי



לְמַעַן תִּפְתְּחָה לִי כָּל סְתוּמִים



וְנִתְמַלֵּא בְּסוֹד חָכְמַת נְבוֹנִי



מְצָאתִיךָ וְשָׂשׂ לִבִּי וְשָׂמַח



וְהֶעְבִיר אֵל לְכָל צַעַר יְגוֹנִי



וְאַתָּה תֹאמְרָה חָכְמַת עֲטַלֵּף



וְהִיא מִצְוָה מְנוּיָה עִם גְּאוֹנִי



פְּשׁוֹט מִלִּבְּךָ הַמַּחֲשָׁבָה



וְאַל תַּקְפִּיד עֲלֵי בֶּן אַהֲרוֹנִי



וְשָׁלוֹם רַב לְךָ חָכָם וְנָבוֹן



יְלוּד יוֹסֵף עֲנָק עַל צַאוְּרוֹנִי







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3474