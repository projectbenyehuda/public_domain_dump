


	
	לְבָבִי הוֹמֶה ב
	



חתימה: לשלם





נוסח ב


לְבָבִי הוֹמֶה בְּרוֹב הֲבָלָיו

כִּי נִתְגָּעַל מִמַּעֲלָלָיו

וְגָאָה וְגָבַהּ בְּרוֹעַ מִפְעָלָיו

לָכֵן אֲבַקֵּשׁ צוּר בְּמַהֲלָלָיו

יְוֹיָ יִשְׁמַע בְּקָרְאִי אֵלָיו:





שַׁחֲרִי נַפְשִׁי וְחַכִּי חַסְדּוֹ

כִּי מִשְׁעָן הוּא וּמָעוֹז לְעַבְדּוֹ

וְכָל הַגּוֹיִם כְּאַיִן נֶגְדּוֹ

יְרַחֵם עַל דַּל מָטָה יָדוֹ

וּבְיוֹם יִפְקוֹד לִבְנֵי חֶלְדּוֹ

תּוֹאַר הוֹדוֹ יָשִׂים עָלָיו:





לַעֲמוֹד בַּדִּין אֵיכָה אָבוֹא

וְלִבִּי חָטָא לִפְנֵי רִבּוֹ

יוֹם דִּין וְחֶשְׁבּוֹן יוֹם אֶפְגַּע בּוֹ

כָּל חַי יָשִׂים זֹאת אֶל לִבּוֹ

יְבַקֵּר מַעֲשָׂיו וּפִתְאוֹם יָבוֹא

וְהִנֵּה יְוֹיָ נִצָּב עָלָיו:





מַהֵר עַמִּי חֲדַל בִּתְשׁוּבָה

כִּי לַמִּשְׁפָּט כָּל יְצוּר יוּבָא

וְחַטַּאת כָּל אִישׁ בַּסֵּפֶר כְּתוּבָה

זְכוֹר בּוֹרְאֶךָ בֶּן הָאֲהוּבָה

וְהָשֵׁב כּוֹפֶר יוּשַׁת עָלָיו:





שַׁחַר קוּמָה וְשׁוּב מֵרוֹעַ

אָז תִּמְצָא לָךְ חֵן וּמַרְגּוֹעַ

וְלֹא תוֹסִיף עוֹד יְדִיד לִפְשׁוֹעַ

כִּי אֵין מִפְלָט לְךָ לִפְסוֹעַ

וְחֶטְאָךְ מֵעִיד בְּיוֹם נָסוֹעַ

בְּסֵפֶר כָּתוּב אִם שָׁמוֹעַ

רָשׁוּם כְּצָמִיד פָּתִיל עָלָיו:









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45883