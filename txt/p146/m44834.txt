


	
	אֶסְפּוֹד בְּקוֹל
	



החתימה: אלשבזי






אֶסְפּוֹד בְּקוֹל נְהִי וְרַעְיוֹנַי יְהִימוּן

וְאוֹמַר: אֲהָהּ עַל גּוּף מְקֻדָּשׁ יְהֶא טָמוּן

אֲבָל לְיוֹם הַתְּחָיָה לָעֲתִיד הוּא זָמוּן

יִחְיוּ מֵתֶיךָ נְבֵלָתִי יְקוּמוּן:





לֶחָכָם הַנֶּאֱסָף בְּנֵי יַעֲקֹב סִפְדוּ

וְקִרְעוּ בִּגְדֵיכֶם וּמִמְּלָאכָה עִמְדוּ

וּמִשָּׁעַת הַדִּין הָאֲמִתִּי פַּחֲדוּ

וְשׁוּבוּ אֶל יְוֹיָ וּלְבַבְכֶם אַל תְּרִימוּן:





שְׁנָתִי תִּדַּד עַל צַדִּיק נֶאֱסָף

אֲשֶׁר הָיָה דּוֹרֵשׁ וְלַמִּשְׁנָה נִכְסָף

וְנִפְרְדָה נִשְׁמָתוֹ וְאֵין גּוּפוֹ נֶחְשָׂף

וְכָל בַּעֲלֵי תְפִלָּה לְקוֹלוֹ יַשְׁכִּימוּן:





בַּית וּמִדְרָשׁ עָלָיו הֵם סוֹפְדִים

וְצִירֵי הַתְּעוּדָה וְחֶבְרַת תַּלְמִידִים

וְחַמָּה וּלְבָנָה וְכוֹכָבִים שׁוֹקְדִים

וְהַשּׁוֹתִים מֵימָיו דְּבָרָיו יַחֲלִימוּן:





זְכוּת לַמְּדוּ שְׁחָקִים עַל נְדִיבֵי הָעָם

וּבְגַן הָאֱלֹהִים אוֹר עֲלֵיהֶם יִנְעָם

וּבְשָׁעַת תְּחָיָה לֹא יִיבַשׁ גִּזְעָם

עַד בֹּא יוֹם יְוֹיָ יְהֶא חֶלְקָם אָמוּן:





יִזְכּוּ הַנְּפָשׁוֹת לַחְזוֹר לְמַחְצְבֵיהֶן

אֲשֶׁר הֵן מְקֻדָּשׁוֹת לְהַקְבִּיל פְּנֵי רִבָּן

זֶרַע יִשְׂרָאֵל נְקוּבוֹת בְּמִכְתָּבָן

הָעָם בָּחַר לְנַחֲלָה לוֹ וּמְשַׂנְאָיו מִן יְקוּמוּן:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44834