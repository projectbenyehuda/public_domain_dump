


	
	אִם אַזְכִּירָה
	



חתימה: אלשבזי משתא






אִם אַזְכִּירָה אֶת עֲווֹנָי

יוֹם גָּנְזוּ סִפְרֵי אֲרוֹנָי

בְּכוּ נָא בְחוּרַי וּזְקֵנָי

וַאֲנִי בְמַר תִּבְכֶּה עֵינָי

וְלִבִּי הוֹמֶה וְרַעְיוֹנָי

וּבָכוּ חוֹרֵב וְהַר סִינַי

מִי בָכֶם יְרֵא יְוֹיָ

הַבּוֹטְחִים בַיוֹיָ:





יְוֹיָ לִי לֹא אִירָא

כִּי הוּא אָיוֹם וְנוֹרָא

וּבְשֵׁם יְוֹיָ אֶקְרָא

כִּי יָשָׁר דְּבַר יְוֹיָ:





יְוֹיָ שׁוֹמֵר אֶת גֵּרִים

בְּאֶרֶץ מוֹאָבִים וְהַגְרִים

זֶרַע קֹדֶשׁ הַיְשָׁרִים

כִּי בוֹ בָחַר יְוֹיָ:





יְוֹיָ בְּסוֹמְכֵי נַפְשִׁי

יַעֲלֵנִי אֶל בֵּית קָדְשִׁי

צִיּוֹן פְּלֵיטַיִךְ בִּקְשִׁי

אָנֹכִי אֶשְׂמַח בַּיוֹיָ:





יְוֹיָ זִכְרוֹ מָעֻזִּי

יַצִּילֵנִי בְיוֹם חָפְזִי

יָחִישָׁה מַלְכִּי וְחוֹזִי

עוֹשֶׂה צְדָקוֹת יְוֹיָ:





יְוֹיָ מָנוֹסִי וּמַאֲוַיָּי

וְיֵחוּדוֹ מָעוֹז חַיָּי

וּכְלִיל תִּפְאַרְתִּי וְעֶדְיָי

בָּרוֹךְ הַבָּא בְּשָׁם יְוֹיָ:





יְוֹיָ שׁוֹמְרִי אֲדוֹן הַכֹּל

מְפַרְנֵס לְכָל חַי מְכַלְכֵּל

הַנּוֹתֵן דַּעַת וְהַשְׂכֵּל

כִּי יָשָׁר דְּבַר יְוֹיָ:





יְוֹיָ שׁוֹמְרִי וְהוּא צִלִּי

הַמֵּאִיר נַפְשִׁי ושִׂכְלִי

וּשְׁמוֹ רָשׁוּם בְּרֹאשׁ דִּגְלִי

נַפְשֵׁנוּ חִכְּתָה לַיוֹיָ:





יְוֹיָ תִּפְאַרְתִּי וְעֶזְרִי

מִזְּמָן אַבְרָם הָעִבְרִי

בָּחַר בִּי וְעָלָה זִכְרִי

רָם עַל כָּל גּוֹיִם יְוֹיָ:





יְוֹיָ אוֹהֵב צַדִּיקִים

אֵל חַי הַגּוֹזֵר וּמֵקִים

אֶקְרָא לוֹ מִמַּעֲמַקִּים

כִּי אֵל רַחוּם יְוֹיָ:





יְוֹיָ מַלְכִּי וּמוֹשִׁיעִי

לְמֵרָחוֹק אֶשָּׂא דֵעִי

כִּי הוּא מְצוּדָתִי וְסַלְעִי

מָה אָשִׁיב לַיוֹיָ:





יְוֹיָ זְכָרָנוּ יְבָרֵךְ

וִיפַרְנְסָה דָל מִצְטָרֵךְ

שַׁח מֵהִתְעַנֵּג וּמֵרוֹךְ

בַּצַּר לִי אֶקְרָא יְוֹיָ:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45717