


	
	שְׁמִינִי עֲצֶרֶת שִׂמְחָה
	



חתימה: שלם אלשבזי משתא






שְׁמִינִי עֲצֶרֶת שִׂמְחָה וְרִנָּה

וְשַׂר הַחֶסֶד עָלַי מְמֻנָּה

וַעֲדַת קְדוֹשִׁים בְּטוֹבָה וְעֶדְנָה

וּפְיָס וּזְמַן וְרֶגֶל כְּתָקְנָהּ:





לְקִדּוּשׁ וְקוֹל שִׁיר וְזִכְרוֹן בְּרָכָה

בִּפְנֵי עַצְמוֹ כְּדָת הַהֲלָכָה

וְאַשְׁרֵי הָעָם אֲשֶׁר לוֹ כָּכָה

יִרְבּוּ שְׂמָחוֹת וְאֶנְשֶׁה מְגִנָּה:





מִשִּׁיר צִיּוֹן שִׁירוּ לָנוּ

וַאֲדוֹן הַכֹּל בְּעֶזְרָתֵנוּ

חֲזַק וְנִתְחַזְּקָה בְּעַד עַמֵּנוּ

וְשָׁלוֹם נִשְׁמַע בְּכָל צַד וּפִנָּה:





אַהְבַת תּוֹרָה תְּשַׂמַּח לִבִּי

וְאֶנְשֶׁה יָגוֹן גָּלוּתִי וְעָצְבִּי

וְיֵחוּד אֱלֹהַי קַשְׁתִּי וְחַרְבִּי

וּבְצֵל שַׁדַּי גּוּפִי נִהְנָה:





לְכוּ נָא נִשְׂמַח בְּשִׂמְחַת תּוֹרָה

כִּי זֶה הַיּוֹם יוֹם בְּשׂוֹרָה

וּמֹשֶׁה עָלָה בְּמַעֲלָה יְתֵרָה

אֲשֶׁר הוּא סָפוּן כְּאָמִיר בְּגִנָּה:





שַׁתְלֵיהּ מַלְכָּא בְּגִנְּתָא דְּעֵדֶן

שִׂכְלָא וְנַפְשָׁא כַּחְדָּא צְמִידָן

וְלוּחֵי קְיָמָא אַנְהַר בִּידָן

בְּטוּרָא דְּסִינַי בְּהוֹן אִתְבְּחַרְנָא:

[שתלו המלך בגן העדן

שכל ונפש יחדיו צמודות

ולוחות הברית האיר בידינו

בהר סיני, בהם נבחרנו:]





בְּלוּחֵי קְיָמָא אֲמִירָן כְּתִיבִין

בְּכֵן אַתְקְרֵינָא בְּנִין חַבִּיבִין

וּבְהוֹן בְּדֵחְנָא דַּרְדְּקִין וְסָבִין

וְלִמְתָּב יְרוּשְׁלֵם כּוֹלָא עֲתִידְנָא:



[בלוחות הברית דיברות כתובים

בזאת נקראנו בנים חביבים

ובהם שמחנו ילדים וזקנים

ולשוב לירושלים הכל עתידים:]





זְכוּת אוֹרָיְתָא וּמֹשֶׁה רְחִימָא

תִּפְתַּח לְהַהוּא קִצָּא סְתִימָא

יְכַנֵּישׁ מְשִׁיחָא לְעַמָּא שְׁלִימָא

וְיִחְדּוֹן כְּקַדְמָא כַּלְּתָא וְחַתְנָא:



[זכות התורה ומשה האהוב

תפתח אותו הקץ החתום

יקבץ המשיח את העם השלם

וישמחו כקדם כלה וחתן:]





יִדְכַר לַנָא אֲלָהַן קְיָמָא

וְיִפְרוֹשׂ עֲלָנָא סֻכַּת שְׁלָמָא

בְּגִינֵי אֲבָהָן וְהַאיֵי אָת רְשִׁימָא

שְׁכִינַת יְקָרֵיהּ תִּשְׁרֵי עֲלַנָא:



[יזכור לנו אלוהינו את הברית

ויפרוש עלינו את סוכת השלום

בגין האבות ואות זה הרשום

שכינת כבודו תשרה עלינו:]





מִטּוּר דְּקֻדְשָׁא יִתְגְּלֵי יְקָרֵיהּ

יְכַנֵּיש בְּרַוְחָא לְעַמֵּיהּ בְּחִירֵיהּ

כְּמָא דִּמְבַקֵּר רָעֲיָא לְעֶדְרֵיהּ

וְיִבְנֵי בְקָרִיב בֵּית מִקְדְּשַׁנָּא:



[מהר הקודש יתגלה כבודו

יקבץ ברווחה את עמו בחירו

כמו שמשגיח הרועה על עדרו

ויבנה בקרוב את בית מקדשנו:]





שֻׁפְרָא דְּצִיּוֹן בְּזִיוָא דְּמַלְכַּהּ

וְכִנְשַׁת יַעֲקֹב יַנְהַר לְחֻשְׁכַּהּ

כְּיוֹנָה דְּתָיְבָא לְגוֹ שׁוֹבַכַּהּ

יִשְׁלַח יַמִּינֵיהּ וִיסַעֲדַנָא:



[יָפְיָה של ציון בזיו מלכה

וכנסת יעקב יאיר לְחָשכָּהּ

כיונה השבה אל תוך שובכה

ישלח ימינו ויעזרנו:]





תְּהֵי שֵׁיזָבָא לְזַרְעָא דְּכָשַׁר

דִּבְיֵחוּדָא דִּשְׁמֵיהּ אִתְקַשַּׁר

וְעֵשָו יִשְׁתְּדֵי כְּטַרְפָא דְּנֶשֶׁר

וּפֶרֶא יִתְחֲלַשׁ וַאֲבוּהּ דְּקַרְנָא:



[תהא ישועה לזרעו של הכשר

אשר בייחוד שמו נקשר

ועשו יושלך כטרפו של נשר

ופרא ייחלש ואבי הקרן:]





אֲלָהָא דְּכוֹלָא מַלְכָּא דְּמַלְכִין

יוֹתְבַן לְאַרְעַן וְיִבְנֵי לְפִלְכִּין

וְיַסְגֵּי יְקָרֵיהּ מִן כָּל חֲרַכִּין

הֲלָא הוּא תֻּקְפַן דְּבֵיהּ אִתְרְחֵצְנָא:



[אלוה הכל, מלך מלכים

ישיבנו לארצנו ויבנה את מחוזותינו

וירבה כבודו מכל הפתחים

הלא הוא עוזנו אשר בו בטחנו:]









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45288