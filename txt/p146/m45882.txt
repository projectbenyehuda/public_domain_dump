


	
	לְבָבִי הוֹמֶה
	



חתימה: לשלם





נוסח א


לְבָבִי הוֹמֶה בְּרוֹב הֲבָלָיו

כִּי נִתְגָּעַל מִמַּעֲלָלָיו

וְגָאָה וְגָבַהּ בְּרוֹעַ מִפְעָלָיו

לָכֵן אֲבַקֵּשׁ צוּר בְּמַהֲלָלָיו

יְוֹיָ יִשְׁמַע בְּקָרְאִי אֵלָיו:





שַׁחֲרִי נַפְשִׁי לְבַקֵּשׁ חַסְדּוֹ

יִהְיֶה מִשְׁעָן וְעֶזְרָה לְעַבְדּוֹ

וְאִם לִבִּי חָב וְחָטָא נֶגְדּוֹ

בְּאַף וּבַחֲרוֹן אֵל יַפְחִידוֹ

וּבְיוֹם פָּקְדוֹ לִבְנֵי חֶלְדּוֹ

תּוֹאַר הוֹדוֹ יָשִׂים עָלָיו:





לְהַקְבִּיל צוּרִי אֵיכָה אָבוֹא

וְלִבִּי בַּחֵטְא רַב מַכְאוֹבוֹ

יוֹם דִּין וְחֶשְׁבּוֹן אִם יַצִּיבוֹ

עַל מַעֲלָלָיו מַה יְּשִׁיבוֹ

יְבַקֵּר מַעֲשָׂיו וּפִתְאוֹם יָבוֹא

וְהִנֵּה יְוֹיָ נִצָּב עָלָיו:





מַהֵר לִבִּי חֲזוֹר בִּתְשׁוּבָה

כִּי לַמִּשְׁפָּט מְהֵרָה תּוּבָא

וְחַטֹּאתֶיךָ בְּלוּחַ כְּתוּבָה

דַּע בּוֹרְאֶךָ וְרַפֵּא מְשׁוּבָה

וּפַתֵּה יִצְרָךְ מֵרוֹעַ מַעֲלָלָיו:





שַׁחַר קוּמָה וְשׁוּב מֵרוֹעַ

כִּי תִּמְצָא לָךְ טוֹב וּמַרְגּוֹעַ

כִּי מִיּוֹם דִּין אֵין לָךְ שׁוֹעַ

אֵין לְהוֹסִיף בּוֹ וְאֵין לִגְרוֹעַ

כָּתוּב בְּלוּחַ לְעֵת נָסוֹעַ

חָקוּק כְּצָמִיד פָּתִיל עָלָיו:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45882