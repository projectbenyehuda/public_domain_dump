


	
	עין ולב
	




עַיִן וְלֵב יַחַד מְרִיבִים   /  בֵּין הַכְּרוּבִים סוֹבְבִים



מִתְעַלְּסִים שָׁם בָּאֳהָבִים   /   חָכְמָה וְדַעַת עוֹזְבִים


  


עַיִן לְלֵב תַּעַן וְתִקְרָא   /  גַּשׁ נָא וְקוּם הִתְעוֹרְרָה



אַתָּה מְמֻלָּא חֵטְא וְעֶבְרָה  /  תַּחְמֹד וְגַם תִּתְחַבְּרָה



לֹא תֵּדְעָה כָּל סוֹד וּמִשְׂרָה  / רַק בַּהֲבָלִים תִּבְחֲרָה



וְתִשְׁכְּרָה מִיֵּין עֲנָבִים   / כָּל מַעֲשֶׂיךָ נִכְתָּבִים


  


לֵב יַעֲנֶה הַחֵטְא גְּרָמֵךְ  /  מַה לָּךְ לְהַרְבּוֹת נָאֳמֵךְ



תִּרְאִי בְּכָל שִׁבְתֵּךְ בְקוּמֵךְ  / אֵיזֶה בְּמַרְאָיו יִרְחֲמֵךְ



אָז תִּתְפְּשִׂי אוֹתוֹ בְּאַשְׁמֵךְ  / חֶטְאִי בְּמִכְתָּב עַל שְׁמֵךְ



תִּתְחַמְּדִי יָפִים וְטוֹבִים  / תָּמִיד בְּרָע מִתְאַהֲבִים


  


עַיִן תְּדַבֵּר שֵׁם מְכוֹנָךְ   /  לֹא אִירְאָה מִמַּעֲנָךְ



בַּתַּאֲווֹת תַּמְשִׁיךְ רְצוֹנָךְ   / לֹא תִירְאָה בֵּית דִּין אֲנָךְ



עֵת כִּי יְגַלּוּ אֶת קְלוֹנָךְ  /   דוּמָה וְרִדְיָה יִצְפְּנָךְ



כִּי נֶהֱלַכְתָּ בַּכְּזָבִים    /  וּבְמַעֲשִׂים מִתְעָרְבִים


  


לֵב יַעֲנֶה שִׁמְעִי וְצַפִי   /  מַה לָּךְ בְּרִיבֵךְ תִּשְׁאֲפִי



תַּרְאִי לְכָל תֹּאַר וְיֹפִי    / לִפְנֵי עֲלָמוֹת תִּכְסְפִי



וַאֲנִי בְּתוֹךְ חַדְרִי בְשֹׁפִי  /   עָלַי בְּזֹאת אַל תִסְעֲפִי



אֶתְבַּיְּשָׁה בֵּין הַקְּרוֹבִים /  עֲלֵי חֲסוּדֵךְ חוֹשְׁבִים


  


עַיִן הֱשִׁיבַתְהוּ בְּחֵמָה  /   לִי מַחְשַׁבְתָּךְ גָּרְמָה



תַּמְשִׁיךְ לְאִישׁ בָּחוּר וְעַלְמָה / בֵּין הַחֲשׁוּקִים תִּרְדְּמָה



וּבְיוֹם פְּקִידַת הַנְּשָׁמָה  /  תָּשׁוּב גְּוִיָּה נִפְצְמָה



תַּדְרִיכְךָ בֵּין הַלְּהָבִים  /  שָׁמָּה מְדוֹר הָאוֹיְבִים


  


לֵב יַעֲנֶה זֶהוּ דְּבָרֵךְ  /    שָׁטִית וְתַרְתִּי אַחֲרֵךְ



נִפְתָּה בְּחוֹבֵךְ מִנְּעוּרֵךְ  /   וַאנִי צְעִיר יֹפִי וְרַךְ



וַתִּדְבְּקִי אוֹתִי בְּסוּרֵךְ   /  אוֹי לָךְ בְּיוֹם דִּין יוֹצְרֵךְ



תִּתְבַּיְּשִׁי בֵּין הַנְּצִיבִים   /    וּבְנֵי אֱלֹהִים נִצְּבִים


  


עַיִן בְּקוֹלָהּ תַעֲנֶנּוּ   /   בֵּינִי וּבֵינָךְ יִבְחֲנוּ



סוֹד אֵל בְּתוֹרָה אֶמְצְאֶנּוּ /  בֵּין הַחֲכָמִים יַחֲנוּ



אַרְאָךְ בְּסוֹד לֹא תַּעֲשֶׂנּוּ  /  עֵדֵי חֲכָמִים יַעֲנוּ



אַתָּה תְּהַרְהֵר בָּאֲהוּבִים   / תָּמִיד בְּחֵיקָךְ שׁוֹכְבִים


  


לֵב רָץ וְדִבֵּר לָהּ וְאָמַר /    לָמָּה תְּרִיבִינִי בְּמַר



תִּטְעִי בְּרַע גֹּלֶם וְחֹמֶר /   עֵת תִּשְׁקְדִי לִשְׁתּוֹת חֲמַר



עִם לוֹט אֲשֶׁר זִנָּה וְנִשְׁמַר /   זַרְעוֹ בְּמֵי רַע יַאֲמַר



שָׁם יַהֲמוּ אֵלָיו כְּלָבִים /     קִפּוֹד וּמִינֵי עוֹרְבִים


  


עַין הֵשִׁיבָה אַל תְּבַזֶּה /    תַּחְשֹׁד לְבַת טוֹבִים בְּזֶה



כִּי זֶה גְּרָמָךְ הַנְּמִבְזֶה /    וַאֲנִי בְּלֶכְתָּךְ אֶחֱזֶה



תֶּחְטָא בְּלִי כֹּהֵן וּמַזֶּה /    הַכֹּל גְּרָמָךְ זֶה וְזֶה



תַּמְתִּיק בְּמַיִם הַגְּנוּבִים /  תָּרוּץ בְּחֶבְרַת גּוֹנְבִים


  


וָאוֹמְרָה שִׁמְעוּ סְכוּפִים /   כַּמָּה תְּרִיבוּן חוֹרְפִים



הֵן כֻּלְּכֶם רָעִים חֲצוּפִים  /     דִּבְרֵי עֲבֵרָה רוֹדְפִים



יוֹם דִּין תְּהוּ יַחַד דְּחוּפִים  / עֵת יִקְּשׁוּ הַצּוֹרְפִים



אָז תִּדְאֲגוּ שָׁמָּה עֲצֵבִים   בֵּין הָעֳפָרִים נִרְקְבִים


 


אֶחְתֹּם בְּשָׁלוֹם רָב יְסוֹבֵב /  כָּל אִישׁ נְבוֹן לַחַשׁ וְטוֹב



שָׁלוֹם שְׁמִי שָׂמֵחַ וְתָאֵב  /  לִרְאוֹת אֲדוֹנִי בָּרְחוֹב



צוּרִי שְׁלַח יִנּוֹן בְּקָרוֹב  /   וּסְלַח לְכָל עָווֹן וְחוֹב



יבוֹא וִיקַבֵּץ עַם עֲלוּבִים  /  יַעֲלוּ לְאַרְצָם רוֹהֲבִים


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/768