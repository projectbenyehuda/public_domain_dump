


	
	הַלְלִי רַעְיָה
	



חתימה: אלשבזי






הַלְלִי רַעְיָה בְּשִׁירוֹת

שַׁבְּחִי יוֹצֵר מְאוֹרוֹת

כּוֹכְבֵי מַעְלָה סְדָרוֹת

עַל גְּדֻלָּתוֹ מְעִידִים:





אוֹמְרִים הַלֵּל בְּלֶכְתָּם

הֵם בְּגַלְגַּל מַעֲרַכְתָּם

גּוֹמְרִים עִתֵּי מְלַאכְתָּם

הֵם וּמַלְאָכִים גְּדוּדִים:





לִבְּשָׁם אֵל חַי בְּהוֹדוֹ

מֵהֲדַר כִּסֵּא כְּבוֹדוֹ

זֶה וְזֶה תִּקֶּן יְסוֹדוֹ

כִּי לְהַקְדִּישׁוֹ מְעִידִים:





שׁוֹכְנֵי אֶרֶץ וְתֵבֵל

מִמְּאוֹר נָגְהָם תְּקַבֵּל

יִשְׁמְרֵם יוֹצֵר וְסוֹבֵל

בּוֹ פְּעֻלָּתָם אֲפוּדִים:





בָּם בְּנֵי אוֹרוֹת גְּדוֹלִים

יוֹם וְלַיְלָה בָּם כְּלוּלִים

יוֹרְדִים הֵמָּה וְעוֹלִים

לַעֲבוֹד צוּרָם וְקוֹדִים:





זֶה הֲדַר שֶׁמֶשׁ כְּחָתָן

יִמְשְׁלָה יוֹם יוֹם בְּמַתָּן

זָהֳרֵי גִּנָּה וּבִיתָן

יֵלְכוּ בֵּין הַצְּמָדִים:





יֵלְכוּ סָבִיב לְאוֹרוֹ

כּוֹכְבֵי גַּלְגַּל יְקָרוֹ

מִמְּאוֹר שֶׁמֶשׁ הֲדָרוֹ

הֵן בְּמַדְרֵגוֹת פְּרוּדִים:





מִבְּלִי שָׂפָה יְהוֹדוּן

הֵן בְּעֵת לֶכְתָּם יְנוּדוּן

בָּם בְּנֵי אָדָם יְחִידוּן

כַּעֲגָלָה בַּצְּמָדִים:





שׁוֹאֲפִים לִקְרַאת לְבָנָה

הוֹלְכִים אָנֶה וְאָנָה

הִיא כְּקִרְיָה נֶאֱמָנָה

לַשְּׁבָטִים הַיְּהוּדִים:





תּוֹכְפִים לִרְאוֹת בְּחֻקָּם

כִּי יְבַקְשׁוּנָּהּ לְחֶשְׁקָם

בּוֹ עֲמִידָתָם וְדָבְקָם

זֶה בְּהַשָּׁגַת שְׂרִידִים:





אַהֲבַת חָשְׁקָם תְּסֻבָּר

אֵשׁ וְהַמַּיִם וְעָפָר

נִתְּנוּ בְּמִשְׁקָל וּמִסְפָּר

הֵם בְּרוּחַ אֵל אֲחוּדִים:





שֵׁם אֱלֹהִים שֶׁהֱכִינָם

הַמְּחַדֵּשׁ אֶת שְׂשׂוֹנָם

כִּי רְצוֹנוֹ הוּא רְצוֹנָם

כּוֹרְעִים יַחַד וּמוֹדִים:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44812