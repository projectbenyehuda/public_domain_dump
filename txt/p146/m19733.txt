


	
	שְׁבָח לָאֵל יְחִידָתִי תְּחַוִּי
	



החתימה: שלם יושף שבזי




שְׁבָח לָאֵל יְחִידָתִי תְּחַוִּי / וְהוּא נוֹרָא עֲלֵי כָל
הַשְּׁבָחִים:



לְיַחֵד אֶת שְׁמוֹ עֶרֶב וּבֹקֶר / בְּעֵת שַׁחַר וּבִנְעִילַת פְּתָחִים:



מְרוֹמָם הוּא עֲלֵי כָל הַבְּרָכוֹת / וּמֵחַסְדּוֹ מְרַוֶּה הַצְּמָחִים:



יְעוֹרֵר רַחֲמָיו לִקְהַל עֲדָתוֹ / יְשַׂמֵּח לְבָבוֹת נֶאֱנָחִים:



וְיִתֵּן חֵן לְצַמֶּרֶת אֲרָזִים / וְיָחִישָׁה גְּאוֹן הַדְרַת
מְשִׁיחִים:



שְׂשׂוֹן חָתָן וְכַלָּה עֵת יְחַדֵּשׁ / נְוֵה צִיּוֹן וְשָׁם נַקְרִיב
זְבָחִים:



פְּדוּת יָחִישׁ אֱלֹהֵינוּ בְקָרוֹב / יְשַׂמֵּח לְבָבוֹת נֶאֱנָחִים:



שְׁכִינָה עַל בְּנֵי גּוֹלָה תְּבַקְשִׁי / לְתוֹךְ תֵּימָן תְּשַׁלֵּחִי
שְׁלוּחִים:



בְּחֵי דוֹדֵךְ אֲשֶׁר הַכֹּל בְּיָדוֹ / תְּלַוִּי דָל וְיֵלֵךְ
בָּרְוָחִים:



זְכוּת אָבוֹת וּמֹשֶׁה רֹאשׁ נְבִיאִים / תְּעוֹרֵרָה לְבָבוֹת
נֶאֱנָחִים:



יְהֶא שָׁלוֹם בְּעִירֵנוּ כְּקֶדֶם / וְקוֹל הַלֵּל לְשִׁיר קָרְבַּן
זְבָחִים:







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19733