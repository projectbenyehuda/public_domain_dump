


	
	שבח אל חי מרומם על שבחים
	



[שְׁבָח אֵל חַי מְרוֹמָם עַל שְׁבָחִים] / ר' שלום שבזי

שְׁבָח אֵל חַי מְרוֹמָם עַל שְׁבָחִים,


וּמַלְכוּתוֹ עֲדֵי נֵצַח נְצָחִים.



לְפָנָיו עוֹרְכִים שַׁי כָּל מְלָכִים,



וְכוֹכָבִים מְסוּדָּרִים וְנָחִים.



מְפַרְשֵׁז עַנְנֵי כָּבוֹד בְּוִילוֹן,



וּמַשְׁפִּיעַ מְאוֹרוֹ בָּרְוָוחִים.



יְצַו חַסְדּוֹ לְדָל נִרְדָּף וְנִכְאֶה,



עֲלֵי פִּתּוֹ מְחַזֵּר בַּפְּתָחִים.



וְלוֹ רֵעִים בְּעֵמֶק בֵּין לְסַיִף,



לְהִתְאָרֵחַ יְשַׁגֵּרוּ שְׁלוּחִים.



סְבִיבָיו מִבְּנֵי אַשְׁבֵּל וְשֶׂרֶד,



כְּמוֹ כַּפְתּוֹר עֲגוּל בִּשְׁנֵי פְּרָחִים.



פְּנֵיהֶם יִשְׂמְחָה יַחַד לְהַקְבִּיל,



וְגַם הֵמָּה לְהַקְבִּילוֹ שְׂמֵחִים.



רְצוֹן הָאֵל יְעוֹרֵר הַגְּאוּלָּה,



וְנִתְחַבֵּר כְּלָל רֵעִים וְאַחִים.



יְרַחֵם בַּת מְלָכִים הַשְּׁבוּיָה,



כְּשׁוֹשַׁנָּה מְסוּבֶּכֶת בְּחוֹחִים.



תְּקַוֶּה לַחֲזוֹת דּוֹדָּהּ כְּקֶדֶם,



וְתַגִּישָׁה לְקָרְבָּנֵי זְבָחִים.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1473