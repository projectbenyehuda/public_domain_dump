


	
	אלהי אשאלה חסדך בקידה
	



אֱלֹהַי, אֶשְׁאֲלָה חַסְדָךָ בְּקִידָה / ר' שלום שבזי




אֱלֹהַי, אֶשְׁאֲלָה חַסְדָךָ בְּקִידָה,



וְנִשְׁמָתִי עֲלֵי טוּבָךָ מְעִידָה.



לְךָ לִבִּי וְרַעְיוֹנַי מְחַכִּים,



תְּנָה כּוֹפֶר לְבַת גַּלִּים מְזִידָה.



שְׁעֵה שַׁוְעַת עֲנִיִּים הַרְחוּקִּים,



כְּנָפֶיךָ פְּרוֹשׂ עַל הַיְּדִידָה.


&lt; בְּסַהְרִי 1חִיכְּתָה נַפְשִׁי, תְּרַחֵם


תְּשַּׂגֵּב דָּל, אֲזַי תִּצְלַח יְחִידָה.



זְכוֹר אָבוֹת וְהַצִּיל אֶת בְּנֵיהֶם,



וְחֶטְאֵיהֶם סְלַח נָא יוֹם פְּקִידָה.



יְצַפֶּה בֶּן אֲמָתָךָ לַגְּאוּלָּה



לְהַעְלוֹתוֹ לְאַחַר הַיְּרִידָה.



מְשׁוֹךְ מִימִינְךָ חֵן עַל הֲדַסָּה,



כְּבוֹשׁ פַּחַד בְּזִכְרוֹן הָעֲקִידָה.



שְׁפַע מִוָּאו לְהֵא רָצוֹן בְּשַׁלְמוּת,



הֲלֹא מִמָּךָ מְאֹד קָשָׁה פְּרִידָה.



תְּנַהְלֵינוּ בְּחֵן עַל מֵי מְנוּחוֹת,



וְאַל תִּזְכּוֹר לְתַאְנִיּוֹת בְּגִידָה.



אֲפוּנִים עוֹל זְמָן נַחְנוּ וְהוֹמִים,



וְנִשְׁעָנִים בְּיַעְלַת חֵן חֲסִידָה.







סהרי – שם עיר.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7918