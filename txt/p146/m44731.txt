


	
	אַשְׁרֵי עַם
	



ו. מילה

החתימה: א״ב; לאחר אותיות א-ח: שלם בן יושף




אַשְׁרֵי עַם סְגֻלָּה

מְקַיְמֵי בְּרִית מִילָה

סוֹדָהּ נִתְגַּלָּה

לְכָל עֲדַת יִשְׂרָאֵל:





בְּלֶכְתָּם כִּשְׂרָפִים

לְקַיְמָהּ נִכְסָפִים

לְהַעְבִיר טִנּוּפִים

מִגּוּף מִתְגָּאֵל:





גְּמוּלִים רוֹב טוֹבָה

בְּגִין אַבְרָם סָבָא

רֹאשׁ הַמֶּרְכָּבָה

אֲשֶׁר צִוָּהוּ הָאֵל:





דִּבֶּר לוֹ בְּחָזוֹן

מוֹל בְּשִׂמְחָה וְעֶלְזוֹן

לְמִצְווֹתַי תַּאֲזֵן

קוּם מַהֵר וְהוֹאֵל:





הִנְנִי מְבַשֶּׂרְךָ

בְּבֵן טוֹב מֵחֲלָצֶיךָ

וְאַרְבֶּה אֶת זַרְעֲךָ

שְׁאַל נָא מַה תִּשְׁאוֹל:





וְיִצְחָק תִּקְרָא לוֹ

אֲבָרְכוֹ וְאַגְדִּילוֹ

בַּשְּׁמִינִי תִּמּוֹלוֹ

זוֹ דַּעַת הָאֵל:





זוֹהַר הוֹד צַלְמוֹ

כְּמוֹתָךְ הוּא דָּמֵי

וְזַרְעוֹ אַעְצִימוֹ

סְגֻלַּת יִשְׂרָאֵל:





חָשׁ אַבְרָם וְצָחַק

וּבֵרַךְ דָּר שַׁחַק

עַל בְּשׂוֹרַת יִצְחָק

אֲשֶׁר בִּשְּׂרָהוּ אֵל:





טָפֵל טוֹבָתוֹ

וּמָל בְּשַׂר עָרְלָתוֹ

וּמָל אַנְשֵׁי בֵיתוֹ

מְיַחֲדֵי שֵׁם הָאֵל:





יֻלַּד לוֹ בֵּן זֶה

אִישׁ נָבִיא וְחוֹזֶה

כְּנִבָּא בַּמַּחֲזֶה

נָתַן לוֹ הָאֵל:





כְּמִצְוַת אֵל מְהָלוֹ

בַּיּוֹם הַשְּׁמִינִי לוֹ

וְאַחַר שֶׁגְּמָלוֹ

נִסָּהוּ הָאֵל:





לְבִנְךָ הַקְרִיבָה

בְּחֵשֶׁק וּבְאַהֲבָה

וּבְנֶפֶשׁ טוֹבָה

לַעֲשׂוֹת רְצוֹן הָאֵל:





מִהַר קָם וְהִשְׁכִּים

וּבְלִבּוֹ מַשְׁכִּים

וּמַחְשְׁבוֹתָיו מְחַכִּים

לְהַשְׁלִים דְּבַר הָאֵל:





נִהַג שְׁנֵי נְעָרָיו

וּפִתָּם בִּדְבָרָיו

מִלַּעֲלוֹת אַחֲרָיו

אֶל הַר חָמַד אֵל:





סַכִּינוֹ חִדֵּד

וְלִיחִידוֹ עָקַד

וּבַמִּצְוָה עָמַד

וְהִנֵּה קְרָאוֹ אֵל:





עָשָׂה זֶה הָאַיִל

וְהִנֵּה אִישׁ חַיִל

יָרֵחַ לַיִל

רְבִיעִי מַחֲנֵה אֵל:





פְּדוּת זוֹ וִישׁוּעָה

לְזַרְעֲךָ תְּהֶא יְדוּעָה

וְזֹאת לְךָ הַשְּׁבוּעָה

סְגַן רֹאשׁ יִשְׂרָאֵל:





צִדְקָתְךָ תְּחִלָּה

תַּגִּין בַּגּוֹלָה

וּזְכוּת הַמִּילָה

הַחֲתוּמָה בְּדָת אֵל:





קְהַל עֲדַת אֵל צְנוּעָה

בְּמִצְוָה הַקְּבוּעָה

וּמִילָה וּפְרִיעָה

סִימָן לְיִשְׂרָאֵל:





רֹאשׁ יְצִירַת וַלֶד

בְּמָדוֹר בַּחֶלֶד



רְעַ״ב וּרְעַ״ג יֵרֵד



בִּגְזֵרַת הָאֵל:





שָׁטוּף בְּזֻהְמָה

מִבַּעַל עָרְמָה

סִבַּת הָאַשְׁמָה

לַעֲבוֹר עַל דָּת אֵל:





תְּחִלַּת הַשְּׁלֵמוּת

הַמִּילָה בְּעַצְמוּת

כִּי אָדָם בִּדְמוּת

אֱלֹהִים בְּרָאוֹ אֵל:









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44731