


	
	הַלְּלִי נַפְשִׁי וְרוּחִי רָם וְנִשָּׂא עַל שְׁבָחִי
	




הַלְּלִי נַפְשִׁי וְרוּחִי



רָם וְנִשָּׂא עַל שְׁבָחִי.



וּשְׂמַח נָא יוֹם מְנוּחִי,



קַבְּצִי כָּל הַקְּהִלָּה.


  


שִׁיר מְהוּדָּר עַל עֲלָמוֹת



יַעֲנוּ רוּחוֹת חֲכָמוֹת.



מִשְּׁלֹמֹה רַב שְׁלוֹמוֹת,



שֶׁמְּכוֹן שִׁבְתּוֹ מְמוּלָּא.


  


בּוֹ שְׂרִידֵי עָם יְשָׁרִים



וַחֲכָמִים הַחֲבֵרִים.



סוֹבְרִים שׁשָּׁה סְדָרִים,



לוֹמְדִים מִלָּה בְּמִלָּה.


  


זוֹרְחִים מֵאוֹר פְּנֵיהֶם,



כִּי שְׁכִינַת אֵל עֲלֵיהֶם.



וַחֲתָנִים תּוֹך נְוֵיהֶם



שׂומְחִים חָתָן וְכַלָּה.


  


יוֹם עֲלוֹת סִינַי בְּאַהְבָה



יָרְדוּ זוֹגוֹת בְּחִבָּה.



עַל יְדֵי עִלָּה וְסִבָּה 1



לָבְשׁוּ חֶסֶד גְּדוּלָּה.


  


מִשְׁאָר קוּלְמוּס בְּטוֹהַר



נָהֲרוּ חַמָּה וְסֵיהַר.



גַּם פְּנֵי מֹשֶׁה בְּזוֹהַר



נָהֲרוּ יוֹם בָּא בְּצַהְלָה.


 


מַה לְּך אִישׁ טוֹב וְנָאוֶה,



זִיוְּך לִכְלִי תְּרַוֶּוה?



קוּם וְכַסֵּהוּ בְּמַסְוֶה,



אוֹרְך זָרַח תְּחִלָּה.


  


שַׁחֲרִי כַּלָּה לְזוֹגֵך 2



תֶּהֱנִי מִתַּעֲנוּגֵך.



אַהֲבַת לִבּוֹ תְּפִיגֵך,



תִּשְׂמְחוּן יַחַד בְּחֶמְלָה.


  


בֵּין הֲדַס גַּנָּה וּוֶרֶד



חָשׁ יְדִיד נַפְשִׁי וְיָרַד.



אֶשְׁמְעָה קוֹל סוּס וּפֶרֶד



צוֹהֲלִים מַטָּה וּמַעְלָה.


  


נָמְסוּ הָרִים וְהָמוּ,



רוֹזְנִים חָלוּ וְקָמוּ.



מֵהֲדָרוֹ נֶעֱלָמוּ,



שָׂם בְּלֵב יַמִּים מְסִלָּה.


  


מֵחֲמַת פַּחַד גְּאוֹנוֹ,



יוֹם אֲשֶׁר עָבַר אֲרוֹנוֹ,



קָרְעוּ יַרְדֵּן בְּדִינוֹ,



בָּא יְהוֹשֻׁעַ וְעָלָה.


  


שִׁיר בְּנֵי מַעְלָה יְחַוּוּן,



בֵּין דְגָלֵינוּ יְלַוּוּן.



אוֹרְחוֹת סַרְטוּ וְשַׁוּוּן,



יוֹם בְּעָנָן, אֵשׁ בְּלַיְלָה.


  


תּוֹאֲבִים לִמְקוֹם קְדוּשָׁה,



דּוֹבְרִים שִׁיר אִישׁ וְאִשָּׁה:



קוּם לְך בָּרָק וְדָרְשָׁה 3



וַהֲרוֹג יָבִין וְחָדְלָה!


  


אִם רְצוֹנָך יוֹם בְּשׂוֹרָה,



קוּם שְׁמַע שִׁירַת דְּבוֹרָה.



הַנְּבִיאָה הַכְּשֵׁרָה



תַּעְזְרָה לָּך בַּתְּפִלָּה.


  


הַמְּטַטְרוֹן הַמְּמוּנַּה,



רֹאש לְכָל סִגְנֵי כְּהוּנָה,



הַשְׁמְעָנוּ יוֹם חֲתוּנָה,



בָּא זְמָן קֵץ הַגְּאוּלָּה!


  






נוסח מחוק: סִבָּה וְעִלָּה.  ↩



מתחת לכתוב: לְדוֹדֵך.  ↩



מחוק: וְלָטְשָׁה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3355