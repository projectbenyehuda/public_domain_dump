


	
	שׁוֹמֵעַ תְּפִלָּה עָדֶיךָ
	



חתימה: שלם יוסף אלשבזי






שׁוֹמֵעַ תְּפִלָּה עָדֶיךָ

יָבוֹאוּ יוֹם זֶה עֲבָדֶיךָ

זֶרַע יַעֲקֹב יְדִידֶיךָ

וְהַכֹּל מַעֲשֵׂה יָדֶיךָ.

זְכוֹר רַחֲמֶיךָ יְהֹוָה וַחֲסָדֶיךָ:





לִדְלָתֶיךָ הֶם דּוֹפְקִים

וּבְמַר שִׂיחָם צוֹעֲקִים

רַחֵם עוֹלְלִים וְיוֹנְקִים

יִמְצְאוּ חֵן בְּעֵינֶיךָ:





מְחֵה כָּעָב אֶת פְּשָׁעֵינוּ

וּבְעֵת רָצוֹן תַּעֲנֵינוּ

בִּתְשׁוּבָה קַבְּלֵנוּ

כִּי חָטָאנוּ לְפָנֶיךָ:





יְשׁוּעַת עַמְּךָ תְּמַהֵר

וְחַטֹּאתֵנוּ תְּטַהֵר

וְהַשְׁפֵּל פֶּרֶא מִתְיָהֵר

וַעֲשֵׂה לְמַעַן שְׁמֶךָ:





וְקַבֵּץ פְּזוּרַי מִתֵּימָן

וְהָחִישָׁה רוֹעֶה נֶאֱמָן

כִּי מִכֹּבֶד עוֹל הַזְּמָן

חָלְשָׁה אֲיֻמָּתֶיךָ:





סָבְבוּ עָלֵינוּ זָרִים

גְּדוּדֵי מְלָכִים אַכְזָרִים

וַאֲנִי בְּקוֹלִי אָרִים

מְקַוֶּה יְשׁוּעָתֶךָ:





פְּדֵה נָא דַּלִּים מִיַּד צָר

פֶּרֶא כְּמוֹ פֶתֶן אַכְזָר.

וְקַבֵּץ לְעָם גּוֹלֶה נִפְזָר

הוֹשִׁיעָה אֶת עַמֶּךָ:





אַמֵּץ נָא בִּרְכֵּי כְשׁוּלִים

בְּאַרְבַּע הַפֵּאוֹת גּוֹלִים

כִּי בַּעֲווֹנָם נֶחֱשָׁלִים

מְחַכִּים בִּיאַת מֶשִׁיחֶךָ:





לְפַרְנָסָה הֵמָּה צְרִיכִים

נִכְאֵי לֵבָב וּנְמוֹכִים

מֵחֲמַס אוֹיְבֵיהֶם נְבוֹכִים

וְחוֹסִים בְּצֵל כְּנָפֶיךָ:





שִׁמְעָה קוֹל דַּלִּים וְרָשִׁים

וְאוֹיְבִים עֲלֵיהֶם מִתְלַחֲשִׁים

לְהָמִיר דָּתָם טַף וְנָשִׁים

קַנֵּא לְשֵׁם קָדְשֶׁךָ:





בְּיוֹם סְבָבוּנוּ כָּאֲרָיוֹת

לְהַחְרִיב בָּתֵי כְּנָסִיּוֹת

וְעֵינַי בְּקוֹל מַר בּוֹכִיּוֹת

וְעַל עוֹז גִּנְזֵי אֲרוֹנֶיךָ:





זִכְרוֹן מַעֲמַד יוֹם שַׁבָּת

וְשֵׁנִי וַחֲמִישִׁי נִשְׁחָת

חֲבָל עַל עִקָּרֵי הַדָּת

חוּן וְרַחֵם עַל בָּנֶיךָ:





יְצַוֶּה אֵל צוּרִי חַסְדּוֹ

וְיַאֲזִינָה תְּפִלַּת עַבְדּוֹ

כָּל הַגּוֹיִם כְּאַיִן נֶגְדּוֹ

לֵךְ עַמִּי בֹּא בַּחֲדָרֶיךָ:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45657