


	
	אגיל ואשמח
	



[ אָגִיל וְאֶשְׂמַח] / ממשוררי תימן


אָגִיל וְאֶשְׂמַח    וְלָאֵל אֲשַׁבַּח       וְאֶזְבַּח זֶבַח


                                                                                 בְּיוֹם הַפָּסַח:



בָּרוּךְ אֱלֹהִים    אֲדוֹן הָאֲדוֹנִים         שֶׁהִצִּיל בָּנִים


                                                                                 בְּיוֹם הַפָּסַח:



גָּלָה סוֹדוֹ      לְזֶרַע יְדִידוֹ        עַל יַד עַבְדוֹ


                                                                                 בְּיוֹם הַפָּסַח:



דִּבֶּר לְמֹשֶׁה:    הָאוֹת תַּעֲשֶׂה       וְנִסִּים עֲשֵׂה


                                                                                 בְּיוֹם הַפָּסַח:



הִכָּה פַרְעֹה     וְשָׁבַר זְרוֹעוֹ        וְהִכְרִית זַרְעוֹ


                                                                                בְּיוֹם הַפָּסַח:



וְהוֹצִיא לְעַמּוֹ    מִבֵּין לְאֻמּוֹ        וְעָשָׂה לִשְׁמוֹ


                                                                                 בְּיוֹם הַפָּסַח:



זָכַר חֲסָדָיו     לְמַעַן עֲבָדָיו        וְהוֹצִיא יְדִידָיו


                                                                                 בְּיוֹם הַפָּסַח:



חָמַל עֲלֵיהֶם    וְעַל כָּל בְּנֵיהָם       וּבָחַר בָּהֶם


                                                                                 בְּיוֹם הַפָּסַח:



טִהַר יְשָׁרִים    לְהַנְחִיל כְּשֵׁרִים      שְׁלֹשָׁה כְּתָרִים


                                                                                בְּיוֹם הַפָּסַח:



יָצְאוּ יְדִידִים    מִבֵּית עֲבָדִים       וְשָׁחֲטוּ תְמִידִים


                                                                                 בְּיוֹם הַפָּסַח:



וְשָׁלוֹם עֲלֵיכֶם    וְעַל כָּל בְּנֵיכֶם       מֵאֱלֹהֵיכֶם


                                                                                בְּיוֹם הַפָּסַח:







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1147