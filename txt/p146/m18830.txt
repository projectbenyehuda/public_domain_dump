


	
	מי נשקני ואני גולה וסר
	



חתימה: משתא אלשבזי




מִי נִשְּׁקַנִי וַאֲנִי גוֹלֶה וְסָר / הוֹמֶה בְּתוֹךְ תֵּימָן
וּמִתְיַפֵּחַ:



שׁוּרִי הֲדַר יָפְיוֹ, שְׁבוּיַת מַאֲסָר, / וַחְסִי בְצֵל דּוֹדֵךְ
בְּיוֹם הוֹכֵחַ:



תִּרְאִי הֲדָרוֹ רָם עֲלֵי גַלְגַּל וְשָׂר / בֵּין הַהֲדַסִּים יַעֲמוֹד
שָׂמֵחַ:



אוֹרוֹ כְשֶׁמֶשׁ יִזְרְחָה לֹא יֶחֱסָר / חֹשֶׁךְ וְצַלְמָוֶת בְּהוֹד
נוֹצֵחַ:



אָרְחוֹת שְׁנֵים עָשָׂר גְּבוּלִים דּוֹד קְשָׁר / וּבְמַחֲנוֹת אַרְבַּע
תְּהֶא זוֹרֵחַ:



לִקְרַאת הֲדַסָּה הַשְּׁרוּיָה עַל גְּשָׁר / מֵימֵי חֲסָדֶיךָ
לְהִמָּשֵׁחַ:



שָׁמְרָה בְּרִית לַבֵּן אֲשֶׁר בָּךְ נֶעֱזָר / קַבֵּץ פְּזוּרֵנוּ
בְּיוֹם הַצְלֵחַ:



בִּזְכוּת נְדִיבִים נִבְחֲרוּ, סִגְנֵי יְקָר, / יָצִיץ מְשִׁיחֵנוּ
כְּצִיץ פּוֹרֵחַ:



זִכְרוֹן אֲשֶׁר נִבָּא לְךָ בִנְהַר כְּבָר / אֶזְכּוֹר וְאֶתְבּוֹנֵן
וְחֵן לוֹקֵחַ:



יוֹם הַתְּחָיָה רוּחֲךָ בִי תַעֲבָר / אֶעְלֶה לְהַר צִיּוֹן וְשִׁיר
פּוֹצֵחַ:



וָאֶשְׁמְעָה מִפִּי יְדִידִי מַאֲמָר: / יִנּוֹן וְאֵלִיָּה אֲנִי
שׁוֹלֵחַ:







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18830