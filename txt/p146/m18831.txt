


	
	מי נשקני מנשיקות אהבה
	



חתימה: שלם בן יוסף (ילוד משתא)


מִי נִשְּׁקַנִי מִנְּשִׁיקוֹת אַהֲבָה / בִּנְוֵה חֲדַר מֶלֶךְ גְּבוּלִי
נָסְבָה:



שַׁחַר וְהִנֵּה בָא יְדִיד נַפְשִׁי בְחֵן / וַתֶּהֱמֶה נַפְשִׁי לְמוּלוֹ
קָרְבָה:



לוּלֵי הֱעִירַנִי בְחֶמְלָה לַעֲמוֹד / נִתְפָּרְדָה מֶנִּי וְגוּפִי
עָזְבָה:



מַה זֶּה יְחִידָתִי מְזָגַי תִּרְכְּסִי / וַאְנִי גְּוִיָּתִי
בְּחַסְדֵּך נִצְּבָה:



בִּינוּ שְׂרִידֵי הַזְּמָן הִתְחַבְּרוּת / הַגּוּף וְהַנֶּפֶשׁ בְּיוֹם
שֶׁשָּׂגְבָה:



נָחַת בְּסוֹד תּוֹרָה וּמִצְווֹת, קָנְתָה / שַׁלְמוּת וְגַם שֵׁם טוֹב,
לְשִׂכְלִי הִרְהֲבָה:



יוֹם תִּכְסְפָה לַחְזוֹר תְּסוֹבֵב גַּלְגְּלִי / בֵּין מַלְאֲכֵי דֶגֶל
מְטַטְרוֹן שַׂר צְבָא:



וִדּוּי דְּבָרִים קַבְּלָה יָהּ יוֹצְרִי / עַבְדָּךְ בְּעֵת רָצוֹן
לְחַיִּים תִּכְתְּבָה:



סֶפֶק לְגוֹזָלַי תְּזַמֵּן לִי בְטוֹב / גַּם תֶּאֱפַן יָהּ בִּי
וְשַׁוְעִי תִקְשְׁבָה:



פּוֹדֶה וּמַצִּיל לַעֲנִיִּים כּוֹאֲבִים / חוּן עַל יְלוּד מַשְׁתָּא
בְּפִתְחָךְ יִסְבְּבָה:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18831