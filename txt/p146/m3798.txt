


	
	אלי שמע שועי וקראי תענה
	




אֵלִי שְׁמַע שַׁוְעִי וְקָרְאִי תַּעֲנֶה,



קַבֵּץ פְּזוּרֵי עַמְּךָ, שְׁבָטִים הוֹשְׁעָה.



וּבְטוּבְךָ צוּרִי תְּרוֹמֵם נוֹפְלִים,



תִּדְלֶה אֲיוּמָּה תּוֹךְ מְצוּלּוֹת טָבְעָהּ.



נַעֲלֶה לְצִיּוֹן אֶל מְקוֹם חָכְמָה וְסוֹד,



שַׂגֵּב עֲנִיִּים, חֵטְא שְׁטָר חוֹב תִּקְרְעָה.

נִשְׁמַע מְבַשֵּׂר טוֹב בְּקוֹל פּוֹצֵיַח,



יִנּוֹן וְאֵלִיָּה אֲנִי שׁוֹלֵיַח.



יִתְחַבְּרוּ שֶׁמֶשׁ וְהַיָרֵיַח,



מַה טּוֹב וּמַה נָּעִים בְּיוֹם הַצְלֵיַח.

יָבוֹא מַלְכֵּינוּ,



יְקַבֵּץ שִׁבְטֵינוּ



לְצִיּוֹן עִירֵנוּ,



וּמַה טּוֹב חֶלְקֵינוּ.

קָדוֹשׁ, קָדוֹשׁ, קָדוֹשׁ, אֵין לְבַדּוֹ קָדוֹשׁ,



אֵלִי שְׁמַע שַׁוְעִי וְקָרְאִי תַּעֲנֶה,



קַבֵּץ פְּזוּרֵי עַמְּךָ, שְׁבָטִים הוֹשְׁעָה.

רַחֵם עֳנִי דַּלָּה בְּתֵימָן גָּלְתָה,



לָהּ סָבְבוּ צָרִים וּמַס הִגְדִילוּ.



קַנֵּא לְשֵׁם קָדְשָׁךָ וְחֵן תּוֹרָתְךָ,



וּבָתֵי כְּנָסִיּוֹת אֲשֶׁר הִזִּילוּ.



וּרְאֵה סְפָרִים מִבְּלִי חֵטְא נִגְנְזוּ,



עָלַי בְּנֵי אָמָה גְּדוּד הִקְהִילוּ.

חַסְדָךְ לְעַמֶּיךָ יְדִיד תְּעוֹרֵר,



הַשְׁמִיד לְכָל אוֹיֵב וְרָע וְצוֹרֵר.



רוּחַ מְשִׁיחֶיךָ לְדָל תְּזוֹרֵר,



תָּסִיר חֲמַת אַכְזָר וְגַם תְּקָרֵר.

רַפֵּא דָּל נִכְלָם,



הוֹמֶה נִתְעַלָּם,



עַמָּךְ הַצִּילָם,



אַתָּה יָהּ צִלָּם.

קָדוֹשׁ, קָדוֹשׁ, קָדוֹשׁ, אֵין לְבַדּוֹ קָדוֹשׁ,



אֵלִי שְׁמַע שַׁוְעִי וְקָרְאִי תַּעֲנֶה,



קַבֵּץ פְּזוּרֵי עַמְּךָ, שְׁבָטִים הוֹשְׁעָה.

וּזְכוֹר זְכוּת תּוֹרָה וְאָבוֹת נִבְחֲרוּ,



וּבְרִית לְאַבְרָהָם אֲשֶׁר כָּרַתָּ.



מַהֵר וְהַחִישָׁה יְשׁוּעָה בַּעֲבוּר



מֹשֶׁה יְלוּד עַמְרָם אֲשֶׁר שָׁלַחְתָּ.



וּבְנֵה לְהֵיכַל קָדְשְׁךָ יָהּ וַחֲמוֹל



עַל מוֹתְרֵי הַצֹּאן אֲשֶׁר נָטַשְׁתָּ.



חוּסָה צְבִי עַל דַּל בְּדָפְקוֹ פִּתְחֲךָ,



וּבְחַר בְּבַת נָדִיב אֲשֶׁר אָהַבְתָּ.

רוּחַ יְשׁוּעָתְךָ בְּחֵן תְּסוֹבֵב,



רַפֵּא לְלֵב חוֹלֶה מְאֹד וְכוֹאֵב,



בִּזְכוּת אֲשֶׁר קִיבַּל לְדָת בְּחוֹרֵב,



עַבְדָךְ יְלוּד מַשְׁתָּא רְצֵה וְשׁוֹבֵב.

רַפֵּא לֵב נַעְנָה,



בְּצִלָּךְ הוּא נִהְנָה,



קַבֵּץ מִי מָנָה.

קָדוֹשׁ, קָדוֹשׁ, קָדוֹשׁ, אֵין לְבַדּוֹ קָדוֹשׁ,



אֵלִי שְׁמַע שַׁוְעִי וְקָרְאִי תַּעֲנֶה,



קַבֵּץ פְּזוּרֵי עַמְּךָ, שְׁבָטִים הוֹשְׁעָה.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3798