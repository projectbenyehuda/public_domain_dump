


	
	ארץ ושמים וחילם
	



חתימה: אלשבזי משתא שצ


אֶרֶץ וְשָׁמַיִם וְחֵילָם עוֹמְדִים לַעְשׂוֹת / רְצוֹן קוֹנָם וְשִׁיר
יַבִּיעוּ



לוֹ חוֹשְׁקִים וּמְהַלְּלִים וּמְיַחֲדִים / וּבְנֵי אֱלֹהִים בַּמְּרוֹם
יָרִיעוּ



שְׂרָפִים סְבִיב כִּסְאוֹ בְּרַעַשׁ סוֹגְדִים / עִם גַּלְגְּלֵי מַעְלָה
בְּקוֹל יָנִיעוּ



בָּהֶם שְׂכָלִים גַּם נְפָשׁוֹת סוֹעֲדִים/ מִזִּיו שְׁכִינָתוֹ וְאוֹר
יַזְרִיעוּ



זַרְזִיף אֲרָצוֹת לַטְּלָלִים חוֹמְדִים / הֵמָה עֲלֵיהֶם אוֹר וְטָל
יַשְׁפִּיעוּ



יַחַד בְּשֵׁם הָאֵל אֲזַי הֵם עוֹמְדִים / מוֹדִים שְׁבָחֶיךָ וְהֵם
יָזוּעוּ



מִיָּם דְּאוּקְיָנוֹס אֵדִים צוֹעֲדִים / עוֹלִים כְּמוֹ נֹאדוֹת עֲדֵי
יַגִּיעוּ



שֶׁפַע יְקַבֵּלוּ וְלַכֹּל יוֹרְדִים / גִּשְׁמֵי בְרָכָה בַּאַהֲבָה
יוֹפִיעוּ



תַּרְוֶה אֲרָצוֹת בָּם זְרָעִים סוֹלְדִים / כָּל בַּעֲלֵי חַיִּים
בְּטוֹב יַשְׂבִּיעוּ



אַרְבַּע תְּקוּפוֹת בָּם מְזָגִים נִצְמְדִים / וַארְבַּע יְסוֹדוֹת זֶה
לְזֶה יַכְרִיעוּ



שְׁבָח אוֹמְרִים הַכֹּל לְאֵל חַי / עוֹבְדִים חַסְדּוֹ וְטוּבוֹ זֶה
לְזֶה יוֹדִיעוּ



צוּרִי פְּדֵה עַם קָדְשְׁךָ הַנּוֹדְדִים / וּבְקוֹל מְבַשֵּׂר לִי בְּחֵן
יַשְׁמִיעוּ:







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18823