


	
	אָעִיר שַׁחַר
	



חתימה: אלשבזי משתא






אָעִיר שַׁחַר בְּתַחֲנוּנָי

וְאֶעֱרוֹךְ שִׂיחִי בְּהֶגְיוֹנָי

אֶקְרָא לְגוֹלֶה מַצְפּוּנָי

יִמְחֶה פִשְׁעִי וַעֲווֹנָי

בָּרוּךְ הַגֶּבֶר אֲשֶׁר יִבְטַח בַּיוֹיָ:





לִבִּי וְעֵינַי צוֹפִיּוֹת

לַשָּׂם בַּמַּיִם עֲלִיּוֹת

אֶמְאַס בְּאַבְנֵי מַשְׂכִּיּוֹת

בַּצַּר לִי אֶקְרָא יְוֹיָ:





שׁוּבוּ בָּנִים שׁוֹבָבִים

בְּסֵפֶר מְחִילָה נִכְתָּבִים

וּמַזְהִירִים כַּכּוֹכָבִים

עוֹשֵׂה כֻלָּם יְוֹיָ:





בְּחֵי נַפְשֵׁךְ אֵם הַבָּנִים

חַלִּי פְנֵי שׁוֹכֵן מְעוֹנִים

יְרַחֵם דַּלִּים וְאֶבְיוֹנִים

הַמַּזְכִּירִים אֶת יְוֹיָ:





זֵכֶר עָשָׂה לְנִפְלְאוֹתָיו

לְאוֹהֲבָיו וְשׁוֹמְרֵי מִצְווֹתָיו

וּמְרוֹמַם עַל תְּהִלּוֹתָיו

רָם עַל כָּל גּוֹיִם יְוֹיָ:





יָגֵן בְּרַחֲמָיו עָלֵינוּ

וִיקַבֵּל תְּשׁוּבָתֵנוּ

כִּי בוֹ יִשְׂמַח לִבֵּנוּ

אָנֹכִי אֶשְׂמַח בַּיוֹיָ:





מַה נָּעִים שַׁעֲרֵי תְשׁוּבָה

מַרְפֵּא לְכָל נֶפֶשׁ עֲלוּבָה

וּבְסֵפֶר חַיִּים כְּתוּבָה

בְּסֵפֶר מִלְחֲמוֹת יְוֹיָ:





שׁוֹפָר מְעוֹרֵר הַיְּשֵׁנִים

וּבְמַעְגְּלֵי צֶדֶק חוֹנִים

מְטַטְרוֹן שַׂר הַפָּנִים

יִשָּׂא בְרָכָה מֵאֵת יְוֹיָ:





תְּחַיֶּה לְבָבוֹת נְכֵאִים

בְּרָצוֹן תַּשְׁרֵשׁ הַבָּאִים

וּמִטַּל אוֹרוֹת נִהְנָאִים

וּבְתוֹכָם יְוֹיָ:





אֵל הַגָּדוֹל וְהַנּוֹרָא

יְרַחֵם אֲיֻמָּה שְׁחַרְחוֹרָה

יִזְכּוֹר לָנוּ בְּרִית תּוֹרָה

רֵאשִׁית חָכְמָה יִרְאַת יְוֹיָ:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45721