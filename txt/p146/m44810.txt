


	
	הַלְלִי נַפְשִׁי וְרוּחִי
	



חתימה: שבזי […] בן משתא






הַלְלִי נַפְשִׁי וְרוּחִי

רָם וְנִשָּׂא עַל שְׁבָחִי

מִשְּׁלֹמֹה רַב שְׁלוֹמוֹת

שֶׁמְּכוֹן שִׁבְתּוֹ מְמֻלָּא:





בּוֹ שְׂרִידֵי עַם יְשָׁרִים

וַחֲכָמִים הַחֲבֵרִים

סוֹבְרִים שִׁשָּׁה סְדָרִים

לוֹמְדִים מִלָּה בְּמִלָּה:





זוֹרְחִים מֵאוֹר פְּנֵיהֶם

כִּי שְׁכִינַת אֵל עֲלֵיהֶם

וַחֲתָנִים תּוֹךְ נְוֵיהֶם

שׂוֹמְחִים חָתָן וְכַלָּה:





יוֹם עֲלוֹת סִינַי בְּאַהְבָה

יָרְדוּ זוּגוֹת בְּחִבָּה

עַל יְדֵי עִלָּה וְעִלָּה

לָבְשׁוּ חֶסֶד גְּדֻלָּה:





מִשְּׁאָר קוּלְמוּס בְּטוֹהַר

נָהֲרוּ חַמָּה וְסַהַר

גַּם פְּנֵי מֹשֶׁה בְּזֹהַר

נָהֲרוּ יוֹם בָּא בְּצַהְלָה:





מַה לְּךָ אִישׁ טוֹב וְנָאוֶה

זִיוְךָ לַכֹּל תְּרַוֶּה

קוּם וְכַסֵּהוּ בְּמַסְוֶה

אוֹרְךָ זָרַח תְּחִלָּה:





שַׁחֲרִי כַלָּה לְזוּגֵךְ

תֶּהֱנִי מִתַּעֲנוּגֵךְ

אַהֲבַת לִבּוֹ תְּפִיגֵךְ

תִּשְׂמְחוּן יַחַד בְּחֶמְלָה:





בֵּין הֲדַס גַּנָּה וּוֶרֶד

חָשׁ יְדִיד נַפְשִׁי וְיָרַד

אֶשְׁמְעָה קוֹל סוּס וּפֶרֶד

צוֹהֲלִים מַטָּה וּמַעְלָה:





נָמְסוּ הָרִים וְהָמוּ

רוֹזְנִים חָלוּ וְקָמוּ

מֵהֲדָרוֹ נֶעֱלָמוּ

שָׂם בְּלֵב יַמִּים מְסִלָּה:





מֵחֲמַת פַּחַד גְּאוֹנוֹ

יוֹם אֲשֶׁר עָבַר אֲרוֹנוֹ

קָרְעוּ יַרְדֵּן בְּדִינוֹ

בָּא יְהוֹשֻׁעַ וְעָלָה:





שִׁיר בְּנֵי מַעְלָה יְחַוּוּן

בֵּין דְּגָלֵינוּ יְלַוּוּן

אָרְחוֹת סָרְטוּ יְשַׁוּוּן

יוֹם בְּעָנָן אֵשׁ בְּלַיְלָה:





תּוֹאֲבִים לִמְקוֹם קְדֻשָּׁה

דּוֹבְרִים שִׁיר אִישׁ וְאִשָּׁה

קוּם לְךָ בָּרָק וְדָרְשָׁה

וַהֲרוֹג יָבִין וְחָדְלָה:





אִם רְצוֹנָךְ יוֹם בְּשׂוֹרָה

קוּם שְׁמַע שִׁירַת דְּבוֹרָה

הַנְּבִיאָה הַכְּשֵׁרָה

תַּעְזְרָה לָךְ בַּתְּפִלָּה:





הַמְּטַטְרוֹן הַמְּמֻנָּה

רֹאשׁ לְכָל סִגְנֵי כְּהֻנָּה

הַשְׁמִיעֵנוּ יוֹם חֲתֻנָּה

בָּא זְמָן קֵץ הַגְּאֻלָּה:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44810