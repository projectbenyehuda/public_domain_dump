


	
	חֲכַם לֵבָב הֲשִׁיבֵנִי מְהֵרָה
	



חתימה: (20: שלם ילוד יוסף)




חֲכַם לֵבָב הֲשִׁיבֵנִי מְהֵרָה / וְהִתְבּוֹנֵן בְּסוֹד חָכְמָה
וְתוֹרָה:



דְּעֶה הָבֵן וְהָשֵׁב מִשְׁאֲלוֹתַי / וְעַבְדֶּךְ אֲהוּבִי תַעֲזֹרָה:



הֲשִׁיבֵנִי בְּעִנְיַן הַיְּצוּרִים / וְחִלּוּקָם בְּסוֹד גֹּלֶם
וְצוּרָה:



וְלָמָּה נִבְרְאוּ הַכֹּל לְשִׁשָּׁה / דְּרֹשׁ רִבִּי עֲלֵי זֹאת
וַחֲקֹרָה:



וְכֵיצַד נִדְבְּקָה נֶפֶשׁ בְּתוֹךְ גּוּף / וְגַם כֵּיצַד בְּעֵת כִּי
תַחֲזֹרָה:



וְלָמָּה גּוּף יְהֶא יוֹרֵד לְמַטָּה / וְהִיא תַעְלֶה לְמַחְצֵבָהּ
טְהוֹרָה:



וְכֵיצַד תִּדְבְּקָה עֵת דִּין וְחֶשְׁבּוֹן / בְּעֵת תֵּצֵא לְחשֶׁךְ אוֹ
לְאוֹרָה:



וְהֵיכָן תַּעֲרוֹכָה דִּין וְהָשֵׁב / וְהֵיכָן גּוּף יְהֶא שָׁעַת
גְּזֵרָה:



וְלָמָּה נֶחְלְקוּ צַדִּיק וְרָשָּע / גְּזֵרַת אֵל אֲשֶׁר יָצַר וּבָרָא:



וְהוּא צַדִּיק טְהוּר עַיִן וְתָמִים / וְגַם אוֹהֵב בְּנֵי דֶרֶךְ
יְשָׁרָה:



וְלָמָּה זֶּה יְהֶא צַדִּיק וְיָשָׁר / וְזֶה רָשָׁע וּמַרְבֶּה
בַּעֲבֵרָה:



וְלָמָּה נִמְסְרָה נֶפֶשׁ יְקָרָה / לְגּוּף טָמֵא וְהָיַת בּוֹ
קְשׁוּרָה:



וְלָמָּה נִמְסְרוּ שָׁלֹשׁ נְפָשׁוֹת / וְאֵיזוֹ הִיא בְּחִבָּתָהּ
יְתֵרָה:



וְאֵיבָרִים רְמַ“ח לָמָּה בְּעִנְיָן / וְהַגִּידִים שְׁסַ”ה אוֹתָם
סְפֹרָה:



וְאֶצְבָּעוֹת שְׁהֶן עֶשֶׁר בְּעֶשֶׁר / הֲשִׁיבֵנִי וְחָצְנֶךָ
נְעָרָה:



וְלָמָּה נִבְרְאוּ אַרְבַּע יְסוֹדוֹת / וְעוֹד כֵּיצַד תְּהֶא לָהֶם
חֲבוּרָה:



וְאֵיזֶה מַחֲצֵב עָנִי וְעָשִׁיר / מְבוּכָתִי אֲהוּב לִבִּי הֲסִירָה:



הֲשִׁיבֵנִי בְּחַיֶּיךָ אֲהוּבִי / הֲלֹא נַפְשִׁי תְּשׁוּבָתְךָ
סְבוּרָה:



וְאַל תַּטִּיח עֲלֵי עַבְדָּךְ דְּבָרִים / עֲלֵי הַשִּׁיר אֲשֶׁר בָּא
בַהֲעָרָה:



שְּמִי שָׁלֹם יְלוּד יוֹסֵף אֲשַׁלַּח / לְרָב דָּוִד נְשִׂיא רֹאשׁ
הַחֲבוּרָה:



וְשָׁלוֹם רָב בְּכָל רֶגַע יְסוֹבֵב / וְגַם יַזְהִיר כְּמוֹ אוֹר
הַמְּנוֹרָה:







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19650