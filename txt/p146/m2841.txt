


	
	אדון הכל
	



אדון הכל / ר' שלום שבזי




אֲדוֹן הַכֹּל מְחַיֶּה כָל נְשָׁמָה / יְצַו חַסְדּוֹ לְבַת נָדִיב חֲכָמָה



לְבוּשָׁה מֵעֲנַן תֹּאַר יְקָרוֹ / וּמַשְׁפַּעַת עֲלֵי כָל הָאֲדָמָה



שְׁאוֹן גַּלֵּי גְבוּל יַמִּים תְּעוֹרֵר / וְעִם דּוֹדָהּ בְּצִלּוֹ נֶעֱלָמָה



בְּחֵן בַּעְלָהּ שְׁבָטֵינוּ תְּנַהֵל / וּמַעְלָתָהּ מְהֻדֶּרֶת וְרָמָה



זְמִירוֹת מִכְּנַף אֶרֶץ שְׁמַעְנוּם / צְבִי צַדִּיק בְּמִזְרְחָה וְיָמָּה



יְשָׁרִים הוֹלְכִים תָּמִיד בְּיֹשֶׁר / נְקִיִּים הֵם בְּלִי עָוֹן וְאַשְׁמָה



שְׁמוּעָתָם לְטוֹב כֻּלָּם בְּרוּרִים / וְלָהֶם נִכְסְפָה נַפְשִׁי בְּתֵימָא



צֳרִי גִלְעָד שְׁלַח לָנוּ יְדִידִי / בְּצִיּוֹן נִשְׂמְחָה גֶבֶר וְעַלְמָה







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2841