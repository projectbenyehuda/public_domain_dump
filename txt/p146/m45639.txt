


	
	אֲיֻמָּתִי זַכִּי
	



חתימה: אלשבזי משתא






אֲיֻמָּתִי זַכִּי

שִׁבְטֵי יָהּ מַלְכִּי

וְהַגִּיהִי חָשְׁכִּי

בְּיוֹם הַכִּפּוּרִים:





לְבוּשׁ לָבָן לִבְשִׁי

וְהַזְרִיחִי שִׁמְשִׁי

קְהָלַיִךְ הַמְשִׁי

בְּלֵילֵי שִׁמּוּרִים:





שׁוֹבְבִי בָּנַיִךְ

לִקְרַאת אֲדוֹנַיִךְ

וּבְצֵל כְּנָפַיִךְ

יִהְיוּ נִשְׁמָרִים:





בְּעוֹד לַיְלָה עִמְדִי

וְעֵת רָצוֹן שִׁקְדִי

וַעֲלִי הִתְוַדִּי

עָלַי בִּדְבָרִים:





זִכְרִי דָּת כְּתוּבָה

בַּת כֹּל הָאֲהוּבָה

וּלְשַׁעֲרֵי תְשׁוּבָה

פִּתְחִי לַיְשָׁרִים:





יִזָּכְרוּ קְדוֹשִׁים

זְקֵנִים וִישִׁישִׁים

בַּחוּרִים טַף וְנָשִׁים

בַּחֲמִשִּׁים שְׁעָרִים:





מְחִילָה מִדּוֹדֵךְ

בַּקְּשִׁי עֵת עָמְדֵךְ

וְהַגִּידִי סוֹדֵךְ

לְיוֹצֵר כָּל יְצוּרִים:





שַׁאֲלִי כַפָּרָה

לְעֵדָה נִבְחָרָה

שׁוֹמְרֵי מִשְׁמָרָה

בָּנִים הַיְקָרִים:





תְּקַבֵּל תְּשׁוּבָתָם

וְתִשָּׁמַע תְּפִלָּתָם

וְתִזָּכֵר אַהֲבָתָם

עֲבוּר חֶסֶד נְעוּרִים:





אֱלֹהֵי כָל בָּשָׂר

דּוֹרְשָׁךְ לֹא יֶחְסָר

יִזְכּוֹר שְׁנֵים עָשָׂר

שְׁבָטִים הַבְּחוּרִים:





יִמְחֶה פְשָׁעֵינוּ

וְיַלְבִּין חֲטָאֵינוּ

וְחֶסֶד יִגְמְלֵנוּ

וְקֶרֶן מְשִׁיחוֹ יָרִים:













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45639