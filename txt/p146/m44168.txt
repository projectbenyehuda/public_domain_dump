


	
	אל רם
	



ג. ברוך שאמר

חתימה: אלשבזי






אֵל רָם וְנִשָּׂא צוֹפֶה כָּל נֶעְלָם

בָּרָא שָׁמַיִם וָאָרֶץ וְשִׁכְלְלָם

וּבָחַר מִן הַכֹּל זֶרַע יַעֲקֹב וְהִבְדִּילָם

בָּרוּךְ שֶׁאָמַר וְהָיָה הָעוֹלָם:





לָהֶם הִנְחִיל תּוֹרָה מִצְוֹת וְחֻקִּים

לְיַשֵּׁר הָעוֹלָם אֲשֶׁר בְּמַאֲמָרוֹ הֵקִים

וּבִשֵּׂר אֻמָּתוֹ וְאָמַר עַמֵּךְ כֻּלָּם צַדִּיקִים

וְקָשַׁר נַפְשׁוֹת הַצַּדִּיקִים בְּשִׂכְלָם:





שְׁמוֹ מְבוֹרָךְ בְּפִי עֶלְיוֹנִים וְתַחְתּוֹנִים מִ

מִסְּפִירוֹת הָאֲצִילוּת עַד מַיִם הַתַּחְתּוֹנִים

מַלְאָכָיו לְהַקְדִּישׁוֹ מִתְקַבְּצִים הֲמוֹנִים

וְהוּא עִלַּת הַכֹּל וּמְקוֹר הִלָּם:





בָּרָא הַכֹּל וְכָל אֶחָד בִּמְכוֹנוֹ קָבַע

וּבַעֲלֵי חַיִּים רֵיקִים גּוּפֵיהֶן מֵאַרְבַּע

וּמְזָגִים מִשְׂתָּרְגִים מֵהֶן וְאֵד וְעָשָׁן בַּטֶּבַע

וּבְיוֹם הַשִּׁשִּׁי הַכֹּל נִשְׁלָם:





זָכָה יִשְׂרָאֵל זֶרַע קְדוֹשִׁים

לִהְיוֹת שׁוֹמְרֵי דָּת חֲלוּצִים וְחוּשִׁים

וְצִוָּם בְּתַרְיַגּ בִּשְׁנֵי לוּחוֹת חֲרוּשִׁים

יְדוּעוֹת יַחַד וּמְפוּרְסָמוֹת אֶצְלָם:





יְקַבֵּץ נְדוּחֵינוּ עִם חֲבַצֶּלֶת הַשָּׁרוֹן

בִּזְכוּת שְׁלוֹשָׁה אָבוֹת וְתוֹרָה וּמֹשֶׁה וְאַהֲרוֹן

יָחִישׁ בְּרַחֲמָיו יְשׁוּעָה וְיִכְתְּבֵנוּ בְּסֵפֶר חַיִּים וְזִכָּרוֹן

יְהִי כְבוֹד יְוֹיָ לְעוֹלָם:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44168