


	
	אֶשְׂמַח בְּבוֹא
	



חתימה: אני שלם יוסף






אֶשְׂמַח בְּבוֹא פֶּסַח שִׂמְחָה גְּדוֹלָה

אַנְעִים בְּקוֹל שִׁירָה יוֹמָם וְלַיְלָה

אַזְכִּיר לְתַעְצוּמוֹת אַדִּיר וְנַעְלָה

הָאֵל אֲשֶׁר פָּדָה עַמּוֹ בְּחֶמְלָה:





נִהַג בְּנֵי אִישׁ תָּם הָאֵל בְּחַסְדּוֹ

עַל יַד יְקוּתִיאֵל נְבִיאוֹ וְעַבְדּוֹ

פַּרְעֹה וְכָל עַמּוֹ הִכָּה בְּפַחְדּוֹ

וַיֶּהֱמוּ כֻּלָּם מִקּוֹל הֲמֻלָּה:





יָדַע כְּאֵב עַמּוֹ מִלּוֹחֲצֵיהֶם

שָׁלַח יְלוּד עַמְרָם דָּן אוֹיְבֵיהֶם

דָּם גַּם צְפַרְדֵּעַ הִרְחִישׁ לְמֵיהֶם

כִּנִּים וְגַם עָרוֹב הִשְׁחִית וְכִלָּה:





שַׁחַת וְגַם דֶּבֶר וּשְׁחִין דְּבָקָם

בָּרָד וְהָאַרְבֶּה רֻקּוֹ הֱצִיקָם

חֹשֶׁךְ חֲבָשֵׁיהֶם גַּם אִישׁ וְלֹא קָם

כִּלָּה בְּכוֹר אוֹנָם עֶבֶד וְנִגְלָה:





לָקָה וְגַם שִׁלַּח פַּרְעֹה וְעַמּוֹ

מַשְׁחִית חֲצוֹת לַיִל עָבַר הֱקִימוֹ

בְּקֶצֶף וְכִלָּיוֹן הוֹצִיא לְזַעְמוֹ

עַל צָר אֲשֶׁר כָּפַר לִנְהוֹג גְּדֻלָּה:





מִהַר וְגַם קָרָא לְאַהֲרֹן וּמֹשֶׁה

קוּמוּ צְאוּ הַכֹּל אֵין לִי לְהַקְשֶׁה

כִּי זֶה אֱלוֹהֵיכֶם גִּבּוֹר וְקָשֶׁה

רָצָה לְקָרֶבְכֶם לִשְׁמוֹ סְגֻֻלָּה:





יָצָא יְלוּד עַמְרָם וְאַהֲרֹן נְכוֹחָם

הוֹרוּם עֲבוֹדַת אֵל לִשְׁחוֹט לְפִסְחָם

אָפוּ לְבָצֵקָם אָכְלוּ לְזִבְחָם

וַיֵּלְכוּ יַחְדָּו דֶּרֶךְ מְסִלָּה:





וּבְיוֹם קָם פַּרְעֹה וְרִכְבּוֹ

נֶהְפָּךְ וְנִתְאַכְזָר נִחַם בְּלִבּוֹ

בִּקֵּשׁ קְרָב שֵׁנִית יָרִיק לְחַרְבּוֹ

מִהַר וְהִשִּׂיגָם עַל מֵי מְצוּלָה:





סִבַּב בְּמֶרְכָּבוֹת בִּקֵּשׁ לְבַהֲלָם

וּבְעֵת אֲשֶׁר רָאוּ הֶעֱלוּ לְקוֹלָם

וַיִּמְצְאוּ יַם סוּף נִקְרָע לְמוּלָם

כִּי פָצְחוּ כֻּלָּם בִּדְבַר תְּפִלָּה:





פַּרְעֹה וְכָל רִכְבּוֹ לַיָּם רְדָפָם

וְיָם בַּחֲזִירָתוֹ יַחַד דְּחָפָם

וּמִתּוֹךְ מְצוּלוֹתָיו לַסּוּף גְּרָפָם

אָז יַעֲנֶה מֹשֶׁה שִׁיר גַּם תְּהִלָּה:





אֶחְתּוֹם לְשִׁירָתִי בִּשְׁבָח וּמִזְמוֹר

עַל מַעֲשֵׂי נִסִּים לִבִּי אֲעוֹרֵר

אַעַשׂ בְּלֵיל פֶּסַח מַצָּה וּמָרוֹר

אֶקְרָא לְאַגָּדָה אֶשְׂמַח בְּצַהְלָה

נַפְשִׁי מְחַכָּה עַד יוֹם בּוֹא גְּאֻלָּה:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45074