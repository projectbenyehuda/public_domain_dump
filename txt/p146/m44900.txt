


	
	מעמד ז: הוֹי עַל רַב
	



החתימה: שלם יושף






הוֹי עַל רַב נָעִים / מְלַמֵּד תּוּשִׁיָּה

מָתְנַי נִרְתָּעִים / וְעֵינִי בוֹכִיָּה:





שְׁמוּעָתוֹ טוֹבָה / בְּכָל עִיר וּמְדִינָה

בְּכָל סוֹד יְשִׁיבָה / וּמִלִּים יַאְזִינָה

רֹאשׁ הוּא לַיְּשִׁיבָה / בְּרוֹב שֵׂכֶל וּבִינָה

כְּאַבִּיר הָרוֹעִים / בְּחָכְמָתוֹ הָיָה:





לְבָבִי יֵאָנַח / בְּכָל עֵת אַזְכִּירוֹ

וְלַשִּׂמְחָה יִזְנַח / וְיִנְשֶׁה אֶת שִׁירוֹ

יְקָר הָעִיר צָנַח / וְנִכְמָס עִם הֲדָרוֹ

וּפַחַד וּזְוָעִים / בְּכָל מָקוֹם וְקִרְיָה:





מִי זֶה יִדְמֶה לוֹ / וְיָבִין חָכְמָתוֹ

וְיַנְעִים אֶת קוֹלוֹ / בַּהֶגְיוֹן כְּמוֹתוֹ

בְּיוֹם שָׁמְעִי אֶבְלוֹ / וְיַלָּלוּת בֵּיתוֹ

אֲחָזוּנִי פְגָעִים / וּמִסְפֵּד וּנְהִיָּה:





יוֹרֶה לַנְּבוֹכִים / בְּסוֹדוֹת וּרְמָזִים

בּוֹ הָיוּ סְמוּכִים / בְּבוֹאוֹ נֶעְלָזִים

וְהַיּוֹם הֵם בּוֹכִים / אַחֲרָיו נֶחְפָּזִים

וְלִבּוֹתָם נְגוּעִים / וְנַפְשָׁם צוֹפִיָּה:





וְכֵיצַד אָבִינָה / בְּתוֹרָה וּבְמִשְׁנָה

וְעוֹד לִבִּי נַעְנָה / עַל רָב הַתְּבוּנָה

וְאֵיךְ אַבִּיעַ רִנָּה / וְהֵן עָלַת קִינָה

וּבְגָדַי קְרוּעִים / כְּנֶאְסָר בַּשִּׁבְיָה:





שְׂשׂוֹן הַמִּדְרָשׁ סָר / וְאֵין בּוֹ כָּל דּוֹרֵשׁ

אַחַר הַטִּפְסָר / אֲשֶׁר הָיָה בָּרֹאשׁ

כְּמוֹ גוֹלֶה וְנֶאְסָר / לְבָבִי מִתְגָרֵשׁ

עַל חֶמְדַּת נְטִיעִים / אֲשֶׁר הוּא כִּדְלָיָה:





פּוֹתֵר הַמִּלּוֹת / וּמֵבִין אֶת סוֹדָם

נְשִׂיא רֹאשׁ הַקְּהִלּוֹת / וְסֵגֶן מַעְמָדָם

וְאֵיךְ נוּכַל לְחַלּוֹת / וְהַמָּוֶת קָדַם

וְאֵין כֹּל נוֹשָׁעִים / מִיּוֹם תַּאֲנִיָּה:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44900