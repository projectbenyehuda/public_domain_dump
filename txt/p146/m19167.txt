


	
	מי נשקני ואני נרדפת
	



חתימה: משתא אלשבזי מכנא




מִי נִשְּׁקַנִי וַאֲנִי נִרְדֶּפֶת / דַּעְתִּי מְעֻרְבֶּבֶת וּמִטָּרֶפֶת



שׁוֹאֵף מְאוֹר שִׂכְלִי לְהַשִּׂיג מַחֲמַד / לִבִּי וְרַעְיוֹנַי בְּהוֹד
חוֹפֶפֶת



תָּהָה זְמַנִּי כִּי מְשַׂנְאַי גָּזְרוּ / לִגְנוֹז סְפָרַי וַאֲנִי
נֶחְרֶפֶת



אֵיכָה בְּתֵימָן אַהֲבָתִי נִשְׁכְּחָה / סָרָה עֲטָרָתִי וְהַמִּצְנֶפֶת



אִמְרִי אֲיֻמָּה אֶל ה׳ יִזְכְּרָה / לִבְרִית אֲבוֹתַי כִּי אֲנִי
נִכְסֶפֶת



לִקְרֹא בְּסֵפֶר הַבְּרִית הַנֶּחֱקָק / עֵינַי בְּיוֹם מַעְמָד דְּמָע
דּוֹלֶפֶת



שׁוּר מִמְּעוֹן קָדְשָׁךְ בְּרָצוֹן יוֹצְרִי / וּרְאֵה לְיַעְלַת חֵן
שְׁהִיא מַשְׁקֶפֶת



בִּזְכוּת יְלוּד עַמְרָם רְצֵה עַל עַמְּךָ / עָלַי שְׁכִינָתָךְ תְּהֶא
מַקֶּפֶת



זָרִים וְאַכְזָרִים בְּאַפֶּךָ נְתוֹשׁ / נִינֵי יְלוּד אָמָה שְׁהִיא
נִטְנֶפֶת



יִתְנוֹדְדָה פֶּרֶא בְּאֵשׁ אַף יֶחֱלֶה / יִתְלַבְּשָׁה גּוּפוֹ חֳלִי
שַׁחֶפֶת



מֵרֹב גְּזֵרוֹתָיו צְעָדַי קָצְרוּ / מֵהֵיכְלֵי דָּתִי אֲנִי נִדְחֶפֶת



כַּפֵּר עֲוֹן עַמָּךְ אֲשֶׁר נִתְפַּזְּרוּ / יוֹנָתְךָ חוֹלָה
וּמִתְעַפְעֶפֶת



נַחֵם לְדַל נִרְדָּף וְגוֹלֶה בַּזְּמָן / עָזַב גְּדִיל בִּגְדוֹ
וְהַטּוֹטֶפֶת



אוֹיְבָיו בְּכָל דֶּרֶךְ לְתָפְשׂוֹ אוֹרְבִים / שִׁלַּם לְהוֹנוֹ מַס
וְעוֹד תּוֹסֶפֶת



מַהֵר בְּהַצָּלָה וְרֶוַח מִמְּךָ / רַחֵם לְבַת הוֹמָה וּמִתְעַלֶּפֶת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19167