


	
	אֲדָר נִכְנָס
	



חתימה: אלשבזי ש״ץ






אֲדָר נִכְנָס וְלָנוּ לַעֲלֹז בּוֹ / בְּמַחְצִיתוֹ הֲלֹא נִכְתָּב כְּתָבוֹ:

לְנֹכַח בֶּן אֲגָג חַי עַם אֱמוּנִים / וְזֶה הָיָה כְּרִתְמֵי אֵשׁ בְּקִרְבּוֹ:

שְׁגוּת מַלְכוּת יְעָדוֹ לַשְׂרָרָה / וְזֶה הָיָה מְתֻכָּן לוֹ לְאָרְבּוֹ:

בְּזוּת בָּזָה לְקַצּוֹת בַּקְּצָווֹת / וְזָדָה לַעֲקֹר כֹּל מִמְּסִבּוֹ:

זְמָם זָמַם בְּאָזְנָיו שֶׁלְּמֶלֶךְ / וְהִיא הָיְתָה תְּשׁוּעַת עַם קְרוֹבוֹ:

יְדֵי שׁוֹכֵן סְנֶה הָפְכוּ עֲצָתוֹ / וְנִכְשָׁל בַּאֲשֶׁר יֵצֵא וְיָבוֹא:

שְׁמוֹ יִמַּח וְעַמִּי שָׂשׂ וְשָׂמֵחַ / יְשׁוֹבֵב בַּשְׁתִיָּה אֶת לְבָבוֹ:

צְבִיָּה בָּכְתָה בִּרְחוֹק יְדִידָהּ / וְעַתָּה נִצְמְדָה אֵלָיו בְּשׁוּבוֹ:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46785