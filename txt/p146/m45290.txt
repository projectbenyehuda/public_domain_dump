


	
	אַהֲבַת כַּלָּה יְקָרָה
	



חתימה: אלשבזי משתא שץ






אַהֲבַת כַּלָּה יְקָרָה

וַחֲתַן חֻפָּה יְשָׁרָה

דּוּגְמַת אַבְרָם וְשָׂרָה

רֹאשׁ תְּחִלַּת אַהֲבָתִי:





לָהּ מְאֹד הוֹמֶה לְבָבִי

חוֹשְׁקִים לִבְיָה וְלָבִיא

לַעֲרֹךְ נֵר מַעֲרָבִי

אֶלְמְדָה חֻקִּי וְדָתִי:





שׁוּר גְּבֶרֶת דַּע בְּסוֹדָהּ

חוֹשְׁקָה תָּמִיד בְּדוֹדָהּ

כִּי בְאוֹר הוֹדוֹ יְסוֹדָהּ

נִקְרְאָה לָהּ רַעֲיָתִי:





בָּא בְּרֹאשׁ הָרִים יְדַלֵּג

בֵּין הֲדָס לוֹלָב וְאֶתְרוֹג

זֶה בְּזֶה יַחַד יְשָׂרֵג

וַעֲרָבָה סוֹף קְצָתִי:





זִמְּנוּ שִׁבְטַי בְּהַלֵּל

לָבְשׁוּ יוֹפִי וּמִכְלוֹל

סוֹבְרִים שִׁירָה לְגוֹלֵל

נֶהֱדָר אֵל לַעֲדָתִי:





יָרְדוּ צִבְאוֹת שְׁחָקִים

שָׁמְעוּ קוֹלוֹת בְּרָקִים

דִּבְּרוֹת עֶשֶׂר חֲקוּקִים

רֹאשׁ לְתוֹרָתִי וְדָתִי:





מֵעֲנָנִים וַעֲרָפֶל

מִקְהֲלִי כָּרַע וְנָפַל

הֶחֱיָם הָאֵל בְּאוֹר טַל

נִצְּבָה קָמָה עֲדָתִי:





שָׁמְעוּ עַמִּים וְזָעוּ

רָעֲשׁוּ הָרִים וְנָעוּ

נִבְהֲלוּ אוֹיְבַי וְלָעוּ

מֵהֲדָרִי יוֹם עֲלוֹתִי:





תִּקְּנוּ שִׁבְטֵי יְשָׁרִים

שָׁם שְׁנֵים עָשָׂר סְפָרִים

גַּם וְשִׁשָּׁה הַסְּדָרִים

הֵם וּמֹשֶׁה הָאֲמִתִּי:





אַהֲבָתוֹ הָעֲדוּפָה

הִיא בְאַפִּרְיוֹן רְצוּפָה

זוֹרְחָה כָּל רֹאשׁ תְּקוּפָה

כָּל חֳדָשַׁי גַּם שְׁנָתִי:





שַׁאֲלִי רַעְיָה בְּעִבּוּר

הַנְהֲרִי יָחִיד וְצִבּוּר

רֹאשׁ חֳדָשִׁים בּוֹ בְדִבּוּר

וַאֲנִי בִנְהַר פְּרָתִי:





צָלְחוּ יַחְדָּיו חֲתָנַי

יוֹם עֲלוֹת בִּשְׁנֵי אֲרוֹנַי

אַהֲרֹן וּמֹשֶׁה לְפָנַי

נִשְׁמְעָה שִׁירַת קְהָתִי:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45290