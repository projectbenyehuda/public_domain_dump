


	
	שובי יפיפיה חלי פני דודך
	



חתימה: שלם [שבזי] ש״צ [שמרו צורו]




שׁוּבִי יְפֵיפִיָּה / חַלִּי פְנֵי דּוֹדֵךְ



אַל תִּישְׁנִי רַעְיָה / רַב לָךְ צְפוּן סוֹדֵךְ



עֵצָה וְתוּשִׁיָּה / בָּם חַזְּקִי יָדֵךְ



אָז תִּמְצְאִי מִחְיָה / אִם יִגְבְּרָה חַסְדֵּךְ



שׁוּבִי בְרוֹן / הַסֵּהֲרוֹן



לִבְשִׁי לְחֵן / וַעְשִׂי רְצוֹן



הָאֵל שְׁהוּא קוֹנֵךְ



לוֹ תִשְׁאֲלִי / יִרְפָּא חֳלִי



אָז תִּצְהֲלִי / גַּם תַּעֲלִי



תַּמָּה לְאַרְמוֹנֵךְ



מַה טּוֹב עֲלוֹת / הַמִּגְדְּלוֹת



שָׁם מִגְבְּלוֹת / כָּל מִקְהֲלוֹת



עַמֵּךְ וְהָמוֹנֵךְ



דּוֹד שֻׁלְחֲנוֹ עָרַךְ / יִגְדַּל וְיִתְבָּרַךְ



לִבְשִׁי לְבוּשׁ הָדָר / כִּי בָא זְמָן יִשְׁעֵךְ



זִיו בַּת אֱדוֹם קָדָר / כִּי הִרְבְּתָה מִרְעֵךְ



הוֹדִי לְאֵל נֶאְדָּר / מוֹחֶה לְכָל פִּשְׁעֵךְ



עוֹל הַזְּמָן נֶעְדָּר / וַיֶּאֱתֶה שִׁפְעֵךְ



שִׁפְעַת כְּבוֹד / נֵצַח וְהוֹד



גַּם הַיְסוֹד / כָּל אָח וְדוֹד



לָךְ שׁוֹפְעִים כֻּלָּם



לֹא תִירְאִי / הִמָּלְאִי



אַל תִּדְכְּאִי / חֵן תִּמְצְאִי



לִפְנֵי אֲדוֹן עוֹלָם



מִיּוֹם זְמָן / כִּלְכַּל בְּמָן



עָם נֶאֱמָן / וַיְקוֹמְמָן



וַיְסֹבְבָה דִּגְלָם



חִזַּק לְכָל מֹרֶךְ / זָנָם בְּכָל צֹרֶךְ



מָשַׁךְ זְמָן עָלַי / הַחֵן וְהַטּוֹבָה



אַרְצִי וּמִגְדָּלַי / נִשְׁלַל בְּמַעְצֵבָה



פִּשְׁעִי וּמַעְלָלַי / גָּרַם וְהַחוֹבָה



וָאֶסְבְּלָה, אוּלַי / אֶשְׁמַע בְּדוֹדִי בָא



שַׁוְעִי שְׁעֵה / צוּרִי דְּעֵה



צֹאנָךְ רְעֵה / גַּם הַסְּעוֹ



עַל מַחֲמַד הָרִים



לִבְנֵי סְגוּל / זָכְרָה גְמוּל



עָלָיו חֲמוּל / וּבְיוֹם הֲמוּל



אַל יִמְשְׁלוּ זָרִים



מַלְכָּךְ שְׁלַח / עָם נֶאֱלַח



דַּרְכּוֹ צְלַח / אוֹרוֹ זְרַח



יֵלֵךְ בְּמֵישָׁרִים



גַּם חַזְּקָה בֶּרֶךְ / עָם נֶעֱבָד פֶּרֶךְ



שׁוּר מִשְּׁמֵי מָרוֹם / וּרְאֵה עֳנִי עַמָּךְ



דִּגְלוֹ בְחֵן הָרֵם / קַנֵּא אֲדוֹן לִשְׁמָךְ



וּרְצֵה וְהַחְזִירֵם / לִרְאוֹת בְּמַנְעַמָּךְ



וּמְחֹל לְחֵטְא גּוֹרֵם / וּמְרַחֲקֵם מִמָּךְ



שׁוּב אֶל מְקוֹם / קָדְשָׁךְ, נְקֹם



מִדּוֹחֲקֵם / יַד צָר עֲקֹם



וּשְׁפֹט לְהַר עֵשָׂו



לוֹ שַׁלְּמָה / אַף וְחֵמָה



אָז יִיהֲמָה / אַל יִשְׂטְמָה



עַמָּךְ וְיַכְעִיסָיו



מֵחַסְדָּךְ / צַו שִׁפְעֲךָ



אֶל עַמְּךָ / תֶּן יִשְׁעֲךָ



אָז יֵבְשׁוּ שׁוֹסָיו



כִּי הַזְּמָן אָרַךְ / עָלַי וְלִבִּי רַךְ



צוּרִי וּמָגִנִּי / עֶזְרַת בְּנֵי אִישׁ תָּם



אַל תִּרְחֲקָה מֶנִּי / גַּלֵּה לְאוֹר נֶעְתָּם



אָשׁוּב מְקוֹם גַּנִּי / מִקֵּץ אֲשֶׁר נִסְתָּם



וַתִּשְׁמְעָה אָזְנִי / שֶׁמֶץ וְלֹא נֶחְתָּם



מַה יַּעֲנֶה / לֵב נַעֲנֶה



לֹא יֶהֱנֶה / בַּמַּחֲנֶה



מִזִּיו כְּבוֹד מַעְלָה



שָׁמַם וְסָר / עָלַי כְּשָׂר



וַיֶּחֱסָר / בַּמַּאֲסָר



עִם בַּעֲלֵי עַוְלָה



תָּמַהּ מְאֹד / וַיַּחֲמֹד



לֵידַע בְּסוֹד / וַיַּעֲמֹד



זְכָר עָנִי חָלָה



אֵלִי רְאֵה / צוּרִי דְּעֵה



שַׁוְעִי שְׁעֵה / אוֹתִי פְּדֵה



מִיַּד בְּנֵי עַוְלָה



בָּא צַד שְׂמֹאל עָרַךְ / לִלְחֹם וְחֵץ דָּרַךְ



אֶחְתֹּם שְׁבָח אֵל חַי / בִּלְשׁוֹן מְצֻחְצַחַת



לָשׁוֹן כְּמַלְקוֹחַי / לִשְׁמוֹ מְשַׁבַּחַת



שָׁלוֹם לְכָל אַחַי / תַּזְכִּיר וְשׂוֹמַחַת



וּבְסוֹד לְהַפְצִיחִי / תָּמִיד מְפַעְנַחַת



מַלְכִּי מְחוֹל / עָוֹן כְּחוֹל



עַמָּךְ נְחוֹל / טָבְעוֹ שְׁחוֹל



נִשְׁמַע בְּבוֹא תִּשְׁבִּי



שַׁוְעַת עָלוּב / שִׁמְעָה וְשׁוּב



רַפֵּא מְשׁוּב / לִבּוֹ נְבוּב



הָסֵר לְכָל עָצְבִי



תַּקְשִׁיב לְקוֹל / דָּל מִנְּפוֹל



חֶסֶד גְּמוֹל / יָמָיו כְּצֵל



וִימִינְךָ תַּצְבִּיא



אללה וחיד / איצא וסיד



ירבל עביד / יסלי אלנכיד



ואתוב עין דנבי



[הָאֵל יָחִיד / וְגַם אָדוֹן



מְקַבֵּל תְּשׁוּבַת יְרֵאִים / מְנַחֵם נִדְכָּאִים



אֶחֱזֹר בִּתְשׁוּבָה מֵחֶטְאִי]



כִּי אֵין לְךָ עֵרֶךְ / תִּגְדַּל וְתִתְבָּרַךְ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19168