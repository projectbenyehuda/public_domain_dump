


	
	שפל רוח אני בין הישישים
	



חתימה: שלם בן יוסף [שבזי]


שְׁפַל רוּחַ אֲנִי בֵּין הַיְּשִׁישִׁים



אֲשֶׁר הֵמָּה בְּמִלְחַמְתָּם חֲמוּשִׁים



לְעֻמָּתָם אֲנִי צָעִיר בְּעֵינַי



וְאֶתְבּוֹנֵן וְדֵעוֹתַי חֲלוּשִׁים



מְאֹד אֶשְׂמַח לְהַקְבִּיל אֶת פְּנֵיהֶם



וְסוֹד מִלּוֹת בְּתוֹךְ פִּיהֶם דְּרוּשִׁים



בְּהַדְרָתָם כְּמַלְאָכִים בְּהוֹדָם



וְגִבּוֹרִים בְּמַעְשֵׂיהֶם וְרָאשִׁים



נְדִיבִים בַּעֲלֵי חָכְמָה וּבִינָה



לְשׁוֹנֵיהֶם כְּסַפִּירִים לְטוּשִׁים



יְשָׁרִים לַעֲשׂוֹת מִצְוֹת וְחֻקִּים



וְיָבִינוּ סְגֻלַּת הַחֲרָשִׁים



וּבָקִיאִים לְהִתְבּוֹנֵן וְלַחְשׁוֹב



בְּסוֹד שָׁנִים וּמוֹלַד הֶחֳדָשִׁים



סְמוּכִים מַעֲשֵׂיהֶם לַעֲדֵי עַד



וּבָם יוֹרוּ הֲמוֹן צִבְאוֹת קְדוֹשִׁים



פְּדוּת לָנוּ שְׁלַח הָאֵל בְּגִינָם



חֲטָאֵינוּ סְלַח יִהְיוּ כְּבוּשִׁים



בְּנֵה צִיּוֹן וְהָחֵשׁ אֶת מְשִׁיחָךְ



וְקַבֵּצָה לְצֹאנָךְ הַנְּטוּשִׁים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19171