


	
	יוֹם חַג הַסֻּכּוֹת אָשִׁיר לַאדוֹנִי
	



חתימה: ילוד יוסף






יוֹם חַג הַסֻּכּוֹת אָשִׁיר לַאדוֹנִי

יוֹם עָנָן עָלָה וְסִכַּךְ מִשְׁכָּנִי

וּמֹשֶׁה בַּמִּדְבָּר בְּאַהְבָה יַנְחֵנִי

וּמָן וּשְׂלָיו וּבְאֵר זִימַן לִי קוֹנִי:





לוּלָב וַהֲדַסִּים וְאֶתְרוֹג וַעֲרָבָה

אַרְבַּעַת מִינִים מֵאֶתְמוֹל יוּבָא

בְּמִצְוָה נִפְלָאָה סִבַּת הָאַהְבָה

וְאָז יִשְׂמַח וְיָגִיל רַעְיוֹנִי:





וּשְׂמַחְתֶּם יוֹם זֶה בְּנֵי יַעֲקֹב שְׁלוֹמִים

וְתַזְכִּירוּ הַלֵּל כָּל שִׁבְעָה יָמִים

וְסֻכָּה סוֹד כִּסֵּא סוֹדוֹת נֶעְלָמִים

סְכָךְ טָהוֹר תָּלוּשׁ בְּצִלּוֹ יָהְנֵינִי:





דּוֹדִי צִוָּנִי לִשְׂמֹחַ בַּסֻּכָּה

בָּהּ אוֹכַל וְאֶשְׁתֶּה וְתָבוֹא הַמַּלְכָּה

וּפֵרוֹת וּמִגְדָּנוֹת בָּהּ מִטּוּב יִסְכָּה

וּבָהּ אֶשְׁנֶה הֲלָכוֹת פִּרְקֵי הֶגְיוֹנִי:





יוֹם מֹשֶׁה הִנְחָה שְׁבָטַי בַּמִּדְבָּר

בְּשִׁירִים וּבְשִׂמְחָה וְדוֹד חָמַק עָבַר

וְאַהֲרֹן הַכֹּהֵן וּמֹשֶׁה הַגִּזְבָּר

יוֹם קָרַע הַיָּם וּבוֹ הוֹלִיכַנִי:





וְסֻכָּה הִיא דוּגְמָה לְפִרְשׁוּז הֶעָנָן

בְּיוֹם זֶרַע קֹדֶשׁ בְּצִלּוֹ יִתְלוֹנָן

וְהֵמָה בַּמִּדְבָּר מֹשֶׁה הִזְמִינָן

וְהִשְׁקָם מִן הַצּוּר וְהִרְוָה אֶת צֹאנִי:





סְעוֹדָה בַּסֻּכָּה וְכוֹס מִשְׁתֵּה יַיִן

וְדוֹדִי הִנֵּה בָא וִיפַת הָעַיִן

וְנִתְרוֹנֵן בַּחוּץ וְחָכְמָה מֵאַיִן

וְאֶשְׁאַל מֵהָאֵל בְּחַסְדּוֹ יִמְשֵׁנִי:





פַתַא מַן יַתפַכַּר וַיַתהַיַּא קַלבֹּה

וַלֹה נַפְסֻן תַעשֻׁק אִלַי טַאעַת רַבֹּה

וּמַן כַ׳ץ אלתַּוְבַּה גַפַר עַנֹּה דַנבֹּה

וַיַסכֻּן פִי עַדנַאן בִּמַוְקִף רַוחַאנִי:

[פאר האדם הוא ההוגה ולבו נכון

ולו נפש חושקת בעבודת אלוהיו

ואשר ייחד עצמו לתשובה יכפר לו האל

ישכון בגן עדן במעמד רוחני:]





יְלוּד מַשְׁתָּא חָתַם לְשִׁיר זֶה שֶׁחִבַּר

בְּיוֹם חַג הַסֻּכּוֹת יְדִיד נַפְשִׁי סִבַּר

מְרוֹמָם עַל הַכֹּל אֲשֶׁר חַסְדּוֹ גָבַר

בְּעֵת רָצוֹן יָצִיץ אֱלֹהַי יִרְצֵנִי:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45283