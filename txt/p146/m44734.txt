


	
	שָׁמַעְתִּי קוֹל תֹּף
	



חתימה: שלם יוסף נע (נוחו עדן)






שָׁמַעְתִּי קוֹל תֹּף וְגַם מָחוֹל

קוֹל אוֹמֵר שָׁלוֹם עֲלֵי נִמּוֹל:





לַתּוֹרָה יִזְכֶּה וְיָבִינָה

לֵידַע סוֹד מִקְרָא וְגַם מִשְׁנָה

עִם בַּעֲלֵי תִּקְוָה וְהָעֶדְנָה

בִּזְכוּת אִישׁ חֶסֶד אֲשֶׁר קִבַּל:





מִזֻּהְמַת נָחָשׁ אֲשֶׁר זָרַק

יֶלֶד זֶה טָהַר וְגַם רָחַק

מֵי חֶסֶד עַל לְחָיָיו הוּרַק

מִנּוֹעַר עוֹל יוֹצְרוֹ סָבַל:





יוֹם נִמּוֹל קִיַּם לְמִצְוָתוֹ

נִתְרַחַק נָחָשׁ וְזֻהְמָתוֹ

נִסְתַּלַּק רָשָׁע וְעָרְמָתוֹ

וַיִּבְרַח נִרְדָּף וּמִתְבָּהֵל:





וְסוֹד זֶה מִנִּפְלְאוֹת אֵל רָם

שֶׁצִּוָּם בּוֹ עַל יְדֵי אַבְרָם

וּשְׁנִיָּה צִוָּה לְבֶן עַמְרָם

בַּפֶּסַח לֹא יֹאכְלָה עָרֵל:





שַׂמֵּחַ צוּרִי בְּנֵי אִישׁ תָּם

וּזְכוֹר יוֹם נַמְתָּ וְהִבְטַחְתָּם

שֶׁתָּחִישׁ תִּלְחוֹם לְמִלְחַמְתָּם

וּתְקַבֵּץ נִדְחָם וְגַם תַּחְמוֹל:





פָּנֶיךָ הָאֵר וְהַצִּילֵם

זְכוּת אָבוֹת תִּזְכּוֹר וְתַגְבִּילֵם

תְּשִׁיבֵם אַרְצָם וְנַחְלָתָם

כִּי אַתָּה עוֹנֶה לְכָל שׁוֹאֵל:





נַפְשֵׁנוּ צוֹפָה חֲסָדֶיךָ

הַצִּילָה לִבְנֵי בְרִיתֶךָ

זְכוֹר צִדְקַת עוֹשֵׂי רְצוֹנֶךָ

הַר צִיּוֹן יִשְׂמַח וְגַם יָגֵל:





עָלֵינוּ רַחֵם וְהוֹשִׁיעַ

מִמָּרוֹם תַּבִּיט וְתוֹפִיעַ

בַּת גַּלִּים תִּשְׂמַח וְתַרְגִּיעַ

יוֹם תָּשִׁיב מִקְדָּשׁ וְהַהַרְאֵל:





אֶחְתּוֹם שִׁיר בִּשְׁבָח אֲשֶׁר בָּרָא

כָּל נִבְרָא תִּכֵּן וְגַם קָרָא

הוּא פוֹדֶה עַמּוֹ בְּעֵת צָרָה

הוּא יִתֵּן שָׁלוֹם בְּיִשְׂרָאֵל:









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44734