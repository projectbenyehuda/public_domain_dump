


	
	איומה את פני דודך
	



חתימה: אלשבזי משתא


אֲיֻמָּה אֶת פְּנֵי דוֹדֵךְ תְּחַלִּי    /     בְּעַד בָּנִים אֲשֶׁר נַפְשָׁם עֲגוּמָה:



לְכָל וִדּוּי דְּבָרֵינוּ תְּגַלִּי  /    וּבִתְשׁוּבָה תְּהֶא לָנוּ תְּקוּמָה:



שְׁכִינָה שׁוֹבְבִי לִבִּי בְּחֶדְלִי /   וְהַזְכִּירִי לְאַהְבָה הַקְּדוּמָה:



בְּתֵימָן כָּאֲבוּ נַפְשִׁי וְשִׂכְלִי  /   וְנִזְכַּרְתִּי עֲדַת קֹדֶשׁ תְּרוּמָה:



זְמָן גָּרַם לְדַלּוּתִי וְחָשְׁלִי  /  וְלִבִּי סָר אֲחָזַתְהוּ מְהוּמָה:



יְקַר חָכְמָה מְקוֹם עָזִּי וְצִלִּי  /  וּבוֹ תָמִיד יְחִידָתִי עֲלוּמָה:



מְדֻכָּה עִם אֱוִיל מַבְאִישׁ בְּכָשְׁלִי /  וּמִתְקַשֶּׁה בְּאִגֶּרֶת חֲתוּמָה:



שְׁלוּחָה מִיְּדִיד נַפְשִׁי לְהַפְלִיא   /  תְּשׁוּבָתָהּ וּבָהּ חָכְמָה עֲצוּמָה:



תְּחִי נַפְשִׁי וְתִתְקַשֵּׁר בְּשִׂכְלִי  /  וְיִתְעוֹרֵר לְבָבִי מִתְּנוּמָה:



אֱלֹהַי זַמְּנָה אוֹר נֵר לְרַגְלִי  /  תְּהֶא נַפְשִׁי בְּחֵלֶק טוֹב רְשׁוּמָה:



וְשָׁלוֹם עַל בְּנֵי דוֹרִי וְגִילִי /  אֲשֶׁר לָהֶם בְּעַסְקוֹנִי תְשׂוּמָה:



וְשָׁלוֹם רָב לְצַמֶּרֶת גְּבוּלִי /  כְּאוֹר שֶׁמֶשׁ וְיָרֵחַ וְכִימָה:
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/632