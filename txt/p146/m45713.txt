


	
	אֵל נוֹרָא
	



חתימה: אלשבזי






אֵל נוֹרָא / יְעוֹרֵרָה / חֵן עַל קְהִלָּה מְחַכָּה

כִּי חַשְׁתִּי / וְשָׁמַעְתִּי / אֶת קוֹל רָחֵל מְבַכָּה

קוֹל בְּרָמָה / נֶעֱלָמָה / הֵעִיר אֶת הַמַּלְכָּה

תֹּאמַר רְצֵה / צוּרִי וְצֵא / עֲזוֹר שְׁפַל רוּחַ דַּכָּא



אֵלִי אַתָּה / וְאוֹדֶךָּ / אֱלֹהַי אֲרוֹמְמֶךָּ:





לְהַצִּיל רָשׁ / אֲשֶׁר גּוֹרָשׁ / יָחִישׁ אֱלֹהֵי יְשׁוּעוֹת

נִשְׁבָּה בְּיוֹם / חֲרוֹן אָיוֹם / וּמִבֵּית אֲבוֹתָיו שָׂם עֵת

לִקְרוֹא דְרוֹר / וּלְעוֹרֵר / נְפָשׁוֹת הַנִּצְנָעוֹת



וְצוּר מֵקִים / צַדִּיקִים / עַד מָה אַשּׁוּר תִּשְׁבֶּךָּ:





שְׁבָח תַּנְעִים / בַּת נָעִים / לְהוֹדוֹת רָם וְגַם נִשָּׂא

וְגַן בִּיתָן / לְבֶן אֵיתָן / הֲדַר הֵיכָל מְבוֹסֵסָה

וְהוֹד רוּחוֹת / כְּמִטְפָּחוֹת / עַל נְפָשׁוֹת בְּאוֹר כִּסָּה



יָהּ שַׁכֵּן / לְדָל מִסְכֵּן / תְחִי נַפְשִׁי וּתְהַלְלֶךָּ:





בִּשְׂמֹאלִי / גְּעַר אֵלִי / וְאַל יַטְעֶה יְחִידָתִי

וְקָרֵר אֵשׁ / וְהִתְלַבֵּשׁ / בְּחַסְדְּךָ צוּר יְשׁוּעָתִי

וְשִׂים חֶשְׁקִי / בְךָ חֶלְקִי / וְרַחֵם עַל סְגֻלָּתִי



בְּעֵת תְּחַיָּם / וּמִן הַיָּם / תִּמְשׁוֹךְ לִוְיָתָן בְּחַכָּה:





זְמָן לְבוֹשׁ / כְּסוּת לִלְבּוֹשׁ / כִּי אַתָּה מִבְצָרִי

וְסוֹד טוּבִי / וְכָל יָהְבִי / עָלֶיךָ וּמַחְסוֹרִי

לְךָ נַפְשִׁי / וְגוּף חָלְשִׁי / וְאַתָּה יִשְׁעִי וְאוֹרִי



עֲנֵה עֲתֶרֶת / שְׁחַרְחֹרֶת / כְּסַמִּים וּלְבוֹנָה זַכָּה:





יְקָר יָשֵׁת / וְיִתְעַשֵּׁת / הָאֱלֹהִים לְהַצִּילָה

לְאֶבְיוֹנִים / בְּקוֹל עוֹנִים / לִדְרוֹשׁ חֵן וּמְחִילָה

וְיִרְצֶה בָם / בְּעֵת שׁוּבָם / בְּעֵת רָצוֹן יַקְבִּילָה



וִיבַשֵּׂר / לְמִתְיַסֵּר / עֲטֶרֶת תִפְאֶרֶת תְּמַגְנֶךָּ:











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45713