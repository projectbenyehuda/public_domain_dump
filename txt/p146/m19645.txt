


	
	אֶל בֵּית הַמֶּלֶךְ תָּאֲבָה נַפְשֵׁנוּ
	



החתימה: אלשבזי




אֶל בֵּית הַמֶּלֶךְ תָּאֲבָה נַפְשֵׁנוּ



יַעֲנֶה בְעֵת רָצוֹן קוֹל נִיב שְׂפָתֵנוּ



וּבְרַחֲמִים רַבִּים יוֹם זֶה יִפְקְדֵנוּ



יָשׁוּב יְרַחֲמֵנוּ יִכְבּוֹשׁ עֲוֹנוֹתֵינוּ:



לַמְּדִי רָחֵל זְכוּת וְחֵן עַל בָּנַיִךְ



קוֹל בְּרָמָה נִשְׁמָע וְנִגְלָה בְאָזְנַיִךְ



וְעֵת רָצוֹן יָבוֹא לֶאֱסוֹף דְּגָלַיִךְ



כִּי בְצֵל כְּנָפַיִךְ רוּחַ אַפֵּינוּ:



שָׁמְמוּ הַלְּבָבוֹת מֵאֲרִיכוּת גּוֹלָה



וְקוֹל אוֹמֵר: שִׁיתוּ לִבְּכֶם לְחוֹלָה



וְעֵת דּוֹדִים יֶאֱתֶה וְיִדְלֶה צוֹלֵלָה



וּבַת שֵׂעִיר כּוֹלָה בְּצִפִּיּוֹתֵינוּ:



בֵּין הַמִּשְׁפְּתַיִם בְּגָלוּת נִרְדָּפִים



וְעֵשָׂו וְיִשְׁמָעֵאל בְּחֵילָם נֶאֱסָפִים



וּמַשִּׁיאִים עֲדָתִי בְּנַחַשׁ וּכְשָׁפִים



וְכֻלָּם נִדְחָפִים כִּי יְיֹיָ מַחֲסֵנוּ:



זְכוּת אָבוֹת יִזְכּוֹר וְיַצִּיל נִינֵיהֶם



כְּמוֹ שֶׁהִבְטִיחָם עַל יְדֵי נְבִיאֵיהֶם



וְאָמַר ‘לֹא גְעַלְתִּים בְּאֶרֶץ אוֹיְבֵיהֶם’



וַיְהִי כְּנוֹח עֲלֵיהֶם רַחֲמַת אֱלֹהֵינוּ:



יָזְמוּ בְנֵי עַוְלָה בְעֵצָה נִבְעָרָה



בִּקְּשׁוּ דָּת קֹדֶשׁ לְהָמִיר בְּדָת זָרָה



הִחְלִיקוּ לְשׁוֹנָם וְגַם דִּבְּרוּ סָרָה



עֲצָתָם הוּפְרָה כִּי יְיֹיָ מַחֲסֵנוּ:







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19645