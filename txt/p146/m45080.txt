


	
	שָׁלוֹם לְהַדְרַת
	



חתימה: שלם בן יוסף






שָׁלוֹם לְהַדְרַת כָּל עַם הֲמוֹנָי

אֶשְׂמַח בְּזִכְרָם אֶנְשֶׁה יְגוֹנָי

וּבְלֵיל פְּסָחִים יִרְבּוּ שְׂשׂוֹנָי

לֵיל שִׁמּוּרִים הוּא לַיוֹיָ:





לִבִּי יִשְׂמַח בְּשָׂשׂוֹן וְצַהְלָה

יָגֵל בְּזָכְרִי יוֹם הַגְּאֻלָּה

יוֹם יָצָאנוּ בְּשִׂמְחָה וְחֶמְלָה

שִׁירָה אָמְרוּ גְּאוּלֵי יְוֹיָ:





מַצּוֹת וּמָרוֹר מִצְוָה קְבוּעָה

וּפֶסַח לִזְכּוֹר יוֹם הַיְּשׁוּעָה

בִּזְכּוֹר אֱלֹהִים לָנוּ שְׁבוּעָה

וּזְכוּת אָבוֹת בְּחוּרֵי יְוֹיָ:





בְּמַכּוֹת עֶשֶׂר דָּן אוֹיְבֵינוּ

וְשָׁלַח מֹשֶׁה וְהוֹצִיאָנוּ

מִצָּר מַקְשֶׁה שִׁעְבּוּדֵנוּ

אַכְזָר אֲשֶׁר לֹא יִירָא יְוֹיָ:





נִסִּים עָשָׂה וְאוֹתוֹת עֲצוּמִים

בִּזְכוּת אָבוֹת זַכִּים רְחוּמִים

וְנִחַם עָם דַּל וְלִבּוֹת פְּצוּמִים

כִּי לְנִשְׁבְּרֵי לֵב קָרוֹב יְוֹיָ:





יָצָא עַם אֵל בְּשִׂמְחָה וְאוֹרָה

וְאוֹיֵב רָדַף בְּחֵילוֹ מְהֵרָה

וְעָם צָעֲקוּ בְּנֶפֶשׁ קְצָרָה

וְיוֹנָה תַעֲנֶה חֶלְקִי יְוֹיָ:





וְהִנֵּה הִקְרִיב פַּרְעֹה וְחֵילוֹ

וּמֹשֶׁה קָרָא וְהֵרִים קוֹלוֹ

פְּדֵה יָהּ עַמָּךְ חִישׁ הַצִּילוֹ

כִּי לֹא תַמּוּ חַסְדֵי יְוֹיָ:





סוּס צָר וְרִכְבּוֹ טֻבְּעוּ בְּיַם סוּף

וְחֵילוֹ יַחַד יָרְדוּ בְּכִסּוּף

וְנִצָּל עַם אֵל וְגַם הָאֲסַפְסוּף

כָּל הַבּוֹטְחִים עַל שֵׁם יְוֹיָ:





פָּתְחוּ גְּאוּלִים יַחַד בְּשִׁירָה

וְזָכוּ לְקַבֵּל מִצְווֹת וְתוֹרָה

וְנִתְבַּשְּׂרוּ בְּבֵית הַבְּחִירָה

בְּמַעֲמַד הָהָר חָמַד יְוֹיָ:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45080