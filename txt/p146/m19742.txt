


	
	שׁוּבִי כְּלִילַת הוֹד שְׁלוּמַת הַיְּפִי
	



החתימה: שלם יוסף




שׁוּבִי כְּלִילַת הוֹד שְׁלוּמַת הַיְּפִי / לָמָּה בְּרֹב הֶבְלֵי
זְמַנֵּךְ תִּרְדְּפִי:



לִבְשִׁי לְבוּשׁ יָקָר וְשִׁכְנִי עִם בְּנֵי / חָכְמָה וְתוּשִׁיָּה
לְסִיגֵךְ תִּצְרְפִי:



מִטּוּב עֲדָנִים תֹּאכְלִי תִּתְעַדְּנִי / הִתְנַעֲרִי קוּמִי וְלָמָּה
תִּסְעֲפִי:



יָשַׁנְתְּ וּמָה תּוֹעִיל שְׁנָתֵךְ עַד מְבוֹא / קִצֵּךְ לְהִפָּרֵד
כְּצִפּוֹר תָּעֳפִי



וּלְבֵית אֱלֹהַיִךְ תְּשׁוּבָתֵךְ בְּתוֹם / תִּתְלַבְּשִׁי שֵׂכֶל
וְאֵלָיו תִּכְסְפִי:



סוֹדוֹת מְיֻסָּדִים בְּעֵדֶן תֵּדְעִי / לֹא תִמְצְאִי כֶּסֶל וְלֹא
תִסְתַּגְּפִי:



פִּלְאֵי דְבָרִי זֶה לְאִישׁ מַשְׂכִּיל בְּסוֹד / בּוֹ תִדְבְּקִי
נַפְשִׁי כְּלִיל הוֹד תִּצְנְפִי:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19742