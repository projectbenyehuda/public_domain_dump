


	
	הַלְּלוּ כָּל הַמְּצוּאִים שׁוֹכְנֵי אֶרֶץ נְכֵאִים
	




הַלְּלוּ כָּל הַמְּצוּאִים,



שׁוֹכְנֵי אֶרֶץ נְכֵאִים,



הַטְּהוֹרִים עִם טְמֵאִים,



זֶה לְעוּמַּת זֶה סְדוּרִים.


  


מִתְּחִלַּת שֶׁבְּרָאָם,



יוֹצְרָם יַחַד קְרָאָם,



כִּי בְּאֶזְרוֹעוֹ נְשָׂאָם,



יָם וְאַרְבָּעָה נְהָרִים.


  


שָׂם גְּבוּל לַיָּם בְּחֶרֶץ,



עִם שְׁלִישׁ מִדְבָּר וְאֶרֶץ,



בָּם יְשׁוּב חַיּוֹת וְשֶׁרֶץ,



זֶה בְּזֶה הֵמָּה קְשׁוּרִים.


  


תָּם אֲשֶׁר הַיְצוּר קְדָמוֹ,



שֶׁשְּׁמוֹ אָדָם בְּצַלְמוֹ,



הוֹסְפוּ דִבּוּר וּבִשְׁמוֹ



סוֹד בְּאוֹתִיּוֹת בְּרוּרִים.


  


אַהֲבַת אָדָם וְחַוָּה,



אָכְלוּ מֵעֵץ דְּתַאְוָה,



הִיא יְפֵפִיָּה וְנָאוָה,



עוֹרְרָה אַהֲבַת נְעוּרִים.





לַהֲדַר סֵיהַר וְחַמָּה



תַּחֲשׁוֹק נַפְשִׁי בְּעָצְמָה,



נִקְשְׁרָה בִּינָה וְחָכְמָה



בֵּין קְהַל קֹדֶשׁ בְּחוּרִים.



  


שׁוּר מְקוֹם יוֹפִי קְדוּשָׁה,



אַהֲבָה עַזָּה וְקָשָׁה



הִיא כְּחוֹשֶׁק אִישׁ וְאִשָּׁה,



בֵּית מְלוֹנָם בַּכְּפָרִים.


  


בַּהֲדַר לָבִיא וְלִבְיָה



תִּמְצְאָה חַיִּים וּמִחְיָה,



יוֹם צְבִיא עוֹפֶר וְצִבְיָה



חוֹבְרִים בֵּין הַיְּעָרִים.



  


זִמְ[רֵי] מֹשֶׁה וְאַהֲרֹן



הַדְּגָלִים עִם מְטַטְרוֹן,



סוֹבְבִים מִשְׁכָּן וְאָרוֹן,



גַּם זְקֵנֵינוּ וְשָׂמִים.


  


יוֹם אֲשֶׁר עָנוּ בְּשִׁירָה,



מָצְאוּ מִשָּׁם בְּאֵרָה,



מִזְּמָן אָבוֹת חֲפוּרָה,



בָּהּ שְׁתֵים עֶשְׂרֵה נְהָרִים.


  


נָסְעוּ יַחַד בְּאֵלִים,



בַּהֲדַר שִׁבְעִים דְּקָלִים,



מִשְׁנֵים עָשָׂר גְּבוּלִים



פָּתְחוּ כָּל הַשְּׁעָרִים.


  


עוֹרְרָת צוּרִי גְּבוּרָה,



לַחֲשׁוֹק רַעְיָה בְּחוּרָה,



קַבְּצָה עֵדָה פְּזוּרָה,



נַעֲלֶה עֵדִים בְּצוּרִים.


  


צַו לְשׁוּלַמִּית שְׁלֵימָה,



תַּעְזְרֵינוּ מִמְּרוֹמָה,



נַעֲנֶה שִׁיָרה נְעִימָה,



נַעֲלֶה צִיּוֹן בְּשִׁירִים.


  


חֵן לְבָחוּר עִם בְּתוּלָה,



בַּת נְדִיבִים הִיא אֲצוּלָה,



מִזְּמָן מֹשֶׁה כְּלוּלָה,



עָמְדָה מִבֵּין בְּתָרִים.



  


שִׂימְחָה לִבִּי וְעֵינַי



יוֹם עֲלוֹת נַפְשִׁי בְּסִינַי,



לָבְשָׁה מֵהוֹד זְקֵינַי,



הִעְלְתָה שָׁלוֹשׁ בְּתָרִים.


  


תֶּחֱזֶה נַפְשִׁי לְחוּפָּה,



תַּעֲלֶה כִּסֵּא מְחוּפָּה,



מֵהֲדַר דּוֹד צַח וְיָפָה,



יִשְׂמְחוּן אֶרֶץ וְהָרִים.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1274