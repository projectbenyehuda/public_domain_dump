


	
	מִמָּחֳרַת שַׁבָּת
	



חתימה: אלשבזי משתא






מִמָּחֳרַת שַׁבָּת לֵיל שִׁמּוּרִים

שִִׁבְעָה שָׁבוּעוֹת וּבָא יוֹם בִּכּוּרִים

שְׁנֵי הָעֶשְׂרוֹנִים מִנְחָה מִשְּׂעוֹרִים

וְקָרְבָּן שְׁנֵי כְבָשִׂים בְּנֵי שָׁנָה בְרוּרִים:





שִׁיר חָדָשׁ נָשִׁיר עַל מִנְחָה חֲדָשָׁה

בְּיַד כֹּהֵן גָּדוֹל קֶמַח מֻגָּשָׁה

אוֹכֵל הַקֶּמַח וְאֵינָה נִלּוֹשָׁה

וּמִמִּבְחַר סוֹלֶת הַחַלּוֹת סְדוּרִים:





תֵּאָפֶה חָמֵץ וְכֹהֵן מָשִׁיחַ

מַקְרִיב הַקָּרְבָּן בְּסוֹד אִשֶּׁה רֵיחַ

וְיוֹם מַתַּן תּוֹרָה כָּל לֵב שָׂמֵחַ

וְחַיּוֹת הַקֹּדֶשׁ לְמַעְלָה מַנְהִירִים:





אֲיֻמָּה זוֹרַחַת בְּתִפְאֶרֶת דּוֹדָהּ

שְׁלֹשׁ עֶשְׂרֵה מִדּוֹת מְחַוּוֹת אֶת סוֹדָהּ

תְּפַרְנֵס בָּנֶיהָ וּפוֹשֶׁטֶת יָדָהּ

וּמִשֶּׁפַע חֶסֶד תְּכַלְכֵּל הַיְצוּרִים.





אוֹפַן עִם גַּלְגַּל מְקַשֶּׁרֶת וִיסוֹד

בְּאֶרֶץ תַּחְתּוֹנָה בְּהוֹוֶה וּבְהֶפְסֵד

וְזֶה דָּבָר בָּרוּר לְמַשְׂכִּילֵי הַסּוֹד

בְּחָכְמַת הַתּוֹרָה לְלִבִּי מַזְכִּירִים:





לְהַר סִינַי עָלָה מֹשֶׁה רַבֵּנוּ

וְקִבֵּל הַתּוֹרָה וְדָת הִנְחִילָנוּ

וְהֻקְבָּע זֶה יוֹם טוֹב רֹאשׁ שִׂמְחָתֵנוּ

וְהַנֶּפֶשׁ תַּשִּׂיג לְדֶרֶךְ מֵישָׁרִים:





שְׁכִינָה הַגְבִּילִי סְגֻלַּת הַקֹּדֶשׁ

שְׂרִידִים הַקְבִּילִי בְּשִׁשִּׁי בַּחֹדֶשׁ

שְׁבָטִים הַסְגִּילִי בְּסוֹד שַׂרְפֵי קֹדֶשׁ

רְצֵה יָהּ שַׁוְעֵנוּ כְּקָרְבָּן אֲמוּרִים:





בְּיוֹם טוֹב אֶתְרוֹנֵן וְתוֹסִיף שִׂמְחָתִי

וְלִבִּי יִתְבּוֹנֵן בְּדָתִי תּוֹרָתִי

בְּצֵל יָהּ נִתְלוֹנֵן וְתוֹסִיף אַהֲבָתִי

וְנָגִילָה יַחְדָּו זְקֵנִים וּבַחוּרִים:





זְכוּת אָבוֹת תָּעִיר שְׁבָטִים הַגּוֹלִים

וְרוּחַ הַקֹּדֶשׁ תְּרַפֵּא הַחוֹלִים

וְלִבִּי מִשְׁתּוֹקֵק בְּיוֹם אוֹיְבַי תַּכְלִים

בְּיוֹם יֵחוּד עָפְרָה וְקַרְנֵנוּ תָּרִים:





יֻטִיבּ מַן הוּ עַארִף בִּאַרמַאז אַקוַאלִי

וּפִי עִלמֹהּ אַלִף וּמֻתשַוִּק סַאלִי

נִצַ׳אמֹהּ מֻתוַאלִף בִּנַצ׳ם אַלאַקוַאלִי

וְשָׁלוֹם רָב יַסְגִּיל זְקֵנִים וּנְעָרִים:



[אשרי היודע רמזי שירַי

ובתורתו דבק, משתוקק, משתעשע

שירתו סדורה במתכונת השירים]

וְשָׁלוֹם רָב יַסְגִּיל זְקֵנִים וּנְעָרִים:









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45296