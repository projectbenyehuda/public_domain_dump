


	
	אָבְלוּ הַשְּׁעָרִים
	



החתימה: אלשבזי






אָבְלוּ הַשְּׁעָרִים עַל שְׂרִידֵי אֲרִיאֵל

וּמְלָכִים וְשָׂרִים מְצַפִּים לַגּוֹאֵל

וּנְבִיאִים מְבַשְּׂרִים וְהַמַּלְאָךְ מִיכָאֵל

אַל תִּירְאִי תּוֹלַעַת יַעֲקֹב מְתֵי יִשְׂרָאֵל:





לַצַּדִּיק חֵלֶק לָעוֹלָם הַבָּא

כִּי נַפְשׁוֹ עוֹלָה לְכִסֵּא הַכָּבוֹד בְּסִבָּה

וְגוּפוֹ בְּגַן עֵדֶן שֶׁבָּאָרֶץ יוּבָא

וְכֵן הַכָּתוּב אוֹמֵר אַשְׁרֶיךָ יִשְׂרָאֵל:





שׁוֹרֶשׁ הַנְּפָשׁוֹת בִּיסוֹד וְתִפְאֶרֶת

אֲשֶׁר שִׁפְעָם יוֹרֵד אֶל גְּבוּל צַמֶּרֶת

וְהִיא הַגָּן עַצְמָהּ לַנְּפָשׁוֹת שׁוֹמֶרֶת

יָגֵל יַעֲקֹב יִשְׂמַח יִשְׂרָאֵל:





בִּינוּ זֹאת עַמִּים אִישׁ אִישׁ מִמְּקוֹמוֹ

מִי בָּכֶם יְרֵא יְוֹיָ הַמְיַחֲדִים לִשְׁמוֹ

בְּהַנְחֵל עֶלְיוֹן גּוֹיִם כִּי חֵלֶק יְוֹיָ עַמּוֹ

כִּי לֹא נַחַשׁ בְּיַעֲקֹב וְלֹא קֶסֶם בְּיִשְׂרָאֵל:





זְכוּת אָבוֹת נְדִיבִים תְּחַיֶּה אֶת בְּנֵיהֶם

וּלְחַיֵּי הָעוֹלָם הַבָּא תְּזַכֵּיהֶם

וְיִזְכּוּ לְטוּב צָפוּן בְּשׁוּבָם אֶל נְוֵיהֶם

כָּעֵת יֵאָמֵר לְיַעֲקֹב וּלְיִשְׂרָאֵל:





יְחַיֵּנוּ בְּחַסְדּוֹ אֱלֹהֵי עוֹלָמִים

וִינַהֲלֵנוּ בְּרָצוֹן בְּמִדַּת רַחֲמִים

וִינַחֲמֵנוּ בְּצִיּוֹן בִזְכוּת אַלְמָנוֹת וִיתוֹמִים

אָז יָשִׁיר מֹשֶׁה וּבְנֵי יִשְׂרָאֵל:











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44830