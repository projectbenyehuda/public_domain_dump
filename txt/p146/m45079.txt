


	
	שׁוֹמְרֵי מְחִיצוֹת
	



חתימה: שלם משתא הקטן






שׁוֹמְרֵי מְחִיצוֹת

עוּרוּ עַד חֲצוֹת

יוֹם צֵאת

בְּחַג הַמַּצּוֹת:





לְעַמּוֹ הִצִּיל

הָאֵל וְהִגְדִּיל

וּפַרְעֹה הִפִּיל

בְּחַג הַמַּצּוֹת:





מַכּוֹת עֶשֶׂר

בְּאוֹיֵב גָּמַר

וְעַמּוֹ בִּשַּׂר

בְּחַג הַמַּצּוֹת:





מִצְרַיִם טִבַּע

וּפַרְעֹה נִכְנַע

וְעַמִּי נוֹשַׁע

בְּחַג הַמַּצּוֹת:





שׂוֹנְאַי כִּלָּה

וְהִצִּיל סְגֻלָּה

בְּשָׂשׂוֹן וְצַהֲלָה

בְּחַג הַמַּצּוֹת:





תָּמַךְ אֲשׁוּרַי

וְהִזְרִיחַ מְאוֹרַי

וְהִלְקָה אֶת צָרַי

בְּחַג הַמַּצּוֹת:





אָבְדוּ בְּנֵי חָם

וְיָם בָּם נִלְחָם

וְעַם אֵל נִרְחָם

בְּחַג הַמַּצּוֹת:





הַיָּם נִקְרַע

וְצַר בּוֹ נִגְדַּע

וְקוֹלִי נִשְׁמַע

בְּחַג הַמַּצּוֹת:





קִדְּמוּ סְגוּלִים

בְּשִׁיר מַהֲלָלִים

וְעָבְרוּ גְּאוּלִים

בְּחַג הַמַּצּוֹת:





טוֹבָה וְאַחְוָה

וְשִׂמְחָה וְשַׁלְוָה

וְקִדּוּשׁ מִצְוָה

בְּחַג הַמַּצּוֹת:





נִסִּים וּמְנוּסוֹת

וְאַרְבַּע כּוֹסוֹת

וְגִיל וַחֲרָסוֹת

בְּחַג הַמַּצּוֹת:





וְשָׁלוֹם וְהַלֵּל

בְּיוֹם זֶה נְמַלֵּל

וְנָקוּם חֲצוֹת

בְּחַג הַמַּצּוֹת:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45079