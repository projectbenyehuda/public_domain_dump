


	
	שלומי לך משולם בן אדוני
	



שְׁלוֹמִי לָךָ מְשׁוּלָּם בֶּן אֲדוֹנִי / ר' שלום שבזי




שְׁלוֹמִי לָךָ מְשׁוּלָּם בֶּן אֲדוֹנִי



חֲגוֹר חַרְבָּךָ לְעוּמָּתִי וְתִשְׁלוֹף 1



לְבוֹשׁ חֶסֶד סְנִיר שַׁכֵּךְ חֲרוֹנִי



בְּחֵי נַפְשָׁךָ דְּבָרַי אַל תְחַלֵּף



מְשׁוֹךְ מִמֵּימְךָ נַשְׁקֶה הֲמוֹנִי



כְּמוֹ אִישׁ תָּם לְמַקְלוֹתָיו מְקַלֵּף



שְׁבָה אֶצְלִי וְלָמָּה תִּזְנְחֵנִי



וְעוֹל דּוֹחֵק יְחִידָתִי מְעַלֵּף



בְּמַחְזוּרִים פְּשׁוֹט קוּם הַזְכְּרֵנִי



תְּסַדֵּר לִי בְּעִיגּוּלָן וְתִגְלוֹף



זְכוֹר אַהְבָה בְּמַעְגַּל חֵן נְחֵינִי



וְצוּד יוֹנָה וְאךְ תָּצוּד עֲטַלֵּף 2



יְחִי לִבָּךָ סְגַן בֶּן אַהֲרוֹנִי



שְׁמַע מִלַּי וְגָרֵש לֵץ מְסַלֵּף



שְׁלוֹם הָאֵל אֲשֶׁר הֵפִיק רְצוֹנִי



כְּטַל חֶרְמוֹן שֶׁהוּא יוֹרֵד וְדוֹלֵף







נוסח אחר: לְחֶרֶב יָד חֲגוֹר נֶגְדִּי וְתִשְׁלוֹף  ↩



פירוש: חָכְמַת הַמֶּחְקָר  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4634