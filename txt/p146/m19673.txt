


	
	שָׁלוֹם לְךָ רִבִּי מִמַּלְאֲכֵי מַעְלָה
	



חתימה: שלם יצ [ישמרהו צורו]






שָׁלוֹם לְךָ רִבִּי / מִמַּלְאֲכֵי מַעְלָה



אָהְבַךְ בְּתוֹךְ לִבִּי / יָדוּעַ וְגַם נִגְלָה:



לִבִּי בְּאָהְבֶךָ / נִמְשָׁךְ וְנִתְקָרֵב



עִם אַהֲבָתֶךָ / נֶחְבָּר וְנִתְעָרַב



אַזְכִּיר שְׁלוֹמֶךָ / בֹּקֶר וְגַם עֶרֶב



אַתָּה כְמוֹ אָבִי / אַזְכִּירְךָ סֶלָה:



מַהֵר שְׁמָעֵנִי / בֵּין שִׁיר אֲשֶׁר נִכְתָּב



מָרִי וְרִבּוֹנִי / הַתָּם וְהַנֶּאְהָב



חַזֵּק לְרִפְיוֹנִי / לִי הַגְּהָה וּכְתָב



תַּקֵּן לְמִכְתָּבִי / אָבִין בְּכָל מִלָּה:



יִהְיֶה כְתָב שִׁירִי / מֻגָּהּ כְּתָב סוֹפֵר



הִתְכַּוְנָה מָרִי / מִלַּי וְגַם תִּסְפֹּר



כִּי לָךְ בְּעֵת זָכְרִי / אֶשְׁאַף כְּמוֹ צִפּוֹר



הָבֵן בְּמַחְשָׁבִי / נַחַת וְגַם צַהְלָה:



צַהְלָה וְקוֹל רִנָּה / יַשְׁמִיעֲךָ הָאֵל



יִבְנֶה לְצִיּוֹנָה / נִזְכֶּה לְבֹא גוֹאֵל



נָשִׁיר נְרַנֵּנָה / נִמְצָא לְבֵית הַרְאֵל



נִשְׁמַע דְּבַר תִּשְׁבִּי / יְבַשֵׂר בֹּרב גִּילָה:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19673