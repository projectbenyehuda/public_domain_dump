


	
	אקוה חסדך
	



חתימה: אלשבזי משתא


אֲקַוֶּה חַסְדְּךָ שׁוֹכֵן מְעוֹנִים / שְׁלַח יִשְׁעָךְ לְעַם קֹדֶשׁ נְדוּדִים:



לְהַר צִיּוֹן תְּשִׁיבֵנוּ נְכוֹנִים / בְּקוֹל שׁוֹפָר תְּקַבֵּץ הַפְּרוּדִים:



שְׁכִינָה חוֹפְפִי עַל הַגְּאוֹנִים / לְהָבִין סוֹד בְּתוֹךְ אוּזָל צְמוּדִים:



בְּלָמְדָם דּוֹבְבוֹת שִׂפְתֵי יְשֵׁנִים / בְּסֵפֶר מִלְחֲמוֹת אֵל חַי
גְּדוּדִים:



זִכְרָם יָעֳרַב לִי בֵּין הַזְּקָנִים / בְּסֵפֶר אַהֲבָה יַחַד
פְּקוּדִים:



יְדִידִים לוֹמְדֵי תּוֹרָה וְשׁוֹנִים דְּבַר תּוֹרָה בְּמַסֶּכְתּוֹת
חֲמוּדִים:



מְקוֹר חַיִּים שְׁרוּיִים בּוֹ וְחוֹנִים / בְּרֹאשׁ דֶּגֶל וְזֵבֶד טוֹב
זְבוּדִים:



שְׁמוּרִים מִבְּלִי חֵטְא וַעֲווֹנִים / בְּלֵב יָרֵא וְרַעְיוֹנִים
לְמוּדִים:



תְּעוּדָה הַזְכְּרִי לִבִּי שְׂשׂוֹנִים / וְשַׂמֵּחִי עֲנִיִּים
הַמְּרוּדִים:



אָז תָּשִׂישׂ כַּלּוֹת וַחֲתָנִים / בְּיַיִן טוֹב וְשׁוֹשַׁנַּת
וְרָדִים:







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18822