


	
	אבי יהודה יעורר
	




אֲבִי יְהוּדָה        יְעוֹרֵר צִיר תְּעוּדָה     כְּלִי חֶמְדָּה



אֲשֶׁר נִבְחָר בְּדוֹרוֹ:



בְּחֵן תּוֹרָה         הֲדָרוֹ כַּמְּנוֹרָה       יְבָאֵרָה



בְּכָל טַעַם דְּבָרוֹ:



וְזִיו פָּנָיו          כְּדוּגְמַת טוֹב וְעָנָו     וְהֶגְיוֹנָיו



יְקָרִים מִסְּחוֹרָה:



שְׁכִינָה סוֹבְבָה       עָלָיו בְּחִבָּה        וְלוֹ אַהְבָה



בְּמַעְלָתוֹ וְהֶדְרוֹ:



מְתָרֵץ הָהֲלָכוֹת       רַב בְּרָכוֹת        וּבְלִישְׁכוֹת



הַקֹּדֶשׁ יְקָרוֹ:



עֲדִי גִבּוֹר            לְבוּשׁ בַּדִּים וְחָבֵר     וְדִין סוֹבֵר



עֲטֶרֶת חֵן פְּאֵרוֹ:



וְנַפְשִׁי נָשְׁקָה        נַפְשׁוֹ בְּחָשְׁקָהּ       בְּלַיְלָה נֶעְתְּקָה



עַל זִיו מְאוֹרוֹ:



נְשָׁמָה הַיְּחִידָה       יוֹם פְּקִידָה        הֲתַפְרִידָה



לְגוּף עָפָר בְּקִבְרוֹ:



אוֹ הִיא יוֹם הַתְּחָיָה     נֶאֱחָיָה          וְתֶאְתָיָה



כְּמוֹ קֶדֶם תְּאִירוֹ:



לְבוּשֵׁיהֶם         בְּעֵת יִחְיוּן עֲלֵיהֶם     אוֹ יְחֻדָּשׁ



לְבוּשׁוֹ עַל בְּשָׂרוֹ:



שְׁמָעֵנִי          וּבִתְשׁוּבָה עֲנֵנִי       וְכוֹס יֵינִי



בְּחֵי נַפְשָׁךְ שְׁמָרוֹ:



בְּחֵן הַסּוֹד         בְּלִי חִלּוּף וְהֶפְסֵד      וְדַע הַיְּסוֹד



דְּבַר רִשְׁבִּ"י בְּסִפְרוֹ:



זְכוֹר אַהְבָה        בֵּינֵינוּ מְרֻבָּה       וְרוֹב חִבָּה



לְאִישׁ מֵשִׁיב חֲבֵרוֹ:



יְחַיֵּנוּ           בְּחַסְדּוֹ יוֹצְרֵנוּ       וְיִרְצֵנוּ



עֲבוּר יַעְקֹב בְּחִירוֹ:



וּמֵרוּחוֹ          יְלַבֵּשׁ אֶת מְשִׁיחוֹ     וְיַצְלִיחוֹ



וְיָאִירָה לְנֵרוֹ:








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7798