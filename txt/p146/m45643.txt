


	
	אֶעְרוֹךְ תְּחִנָּתִי
	



חתימה: אני שלם משתא






אֶעְרוֹךְ תְּחִנָּתִי בְּלֵיל כִּפּוּרִים

אֶקְרָא לְאֵל עֶלְיוֹן וְרָם עַל שָׂרִים

בּוֹרֵא לְכָל רוּחַ וְיוֹצֵר הָרִים

יִפְדֶּה עֲדַת קֹדֶשׁ שְׁהֵם נִפְזָרִים

יִזְכּוֹר זְכוּת אָבוֹת וְקַרְנִי יָרִים

יִרְצֶה וְיַנְחֵנוּ לְעִיר מִבְצָרִים

אֶשָּׂא עֵינַי אֶל הֶהָרִים:





נַפְשׁוֹת עֲבָדֶיךָ אֱלֹהִים שַׂמַּח

תָּקוּם בְּעֶזְרָתָם וְיִשְׁעָם תַּצְמַח

תִּרְצֶה וְתַצְמִיחַ לְדָוִד צֶמַח

תִּשְׁלַח אֲשֶׁר בֵּרַךְ לְכַד הַקֶּמַח

קִנָּא לְשֵׁם קָדְשָׁךְ וְלָקַח רוֹמַח

יָבוֹא יְבַשֵּׂר טוֹב עַל הֶהָרִים

אֶשָּׂא עֵינַי אֶל הֶהָרִים:





יַעְלוּ בְנֵי אִישׁ תָּם לְתוֹךְ אַרְצֵיהֶם

חָשְׁקָם וְחֶמְדָּתָם וְכָל חֶפְצֵיהֶם

שִׁמְךָ יְהֶא עֶזְרָם וּמָגִנֵּיהֶם

אַתָּה אֱמֶת מַלְכָּם וּמִבְטָחֵיהֶם

וּבְמַעְגְּלֵי צֶדֶק וְחֵן תַּנְחֵיהֶם

תָּחִישׁ גְּאֻלָּתָם כְּלֵיל שִׁמּוּרִים

אֶשָּׂא עֵינַי אֶל הֶהָרִים:





שַׁוְעַת סְגֻלָּתָךְ רְצֵה נֶגְדֶּךָ

זָכְרָה זְכוּת מֹשֶׁה וְחִישׁ רַחְמֶיךָ

וּכְרוֹב חֲסָדֶיךָ כְּבוֹשׁ כַּעְסֶךָ

אִם תַּעֲשֶׂה כָלָה שְׁפוֹט אוֹיְבֶיךָ

כָּל עוֹבְדֵי פֶסֶל וְכָל עוֹזְבֶיךָ

כִּי אֵשׁ קָדְחָה בְאַפֶּיךָ

וַתְּלַהֵט מוֹסְדֵי הָרִים

אֶשָּׂא עֵינַי אֶל הֶהָרִים:





לִבִּי יְעִירֵנִי לְצִיּוֹן הוֹמֶה

חֶמְדַּת צְבִי, זִיוָהּ לְחַמָּה דוֹמֶה

אֶכּוֹף לְקוֹמָתִי כְּטָרָף גּוֹמֶא

וַאְנִי בְגָלוּתִי כְּיָתוֹם סוֹמֶא

כִּי נָבְכָה נַפְשִׁי וְלִבִּי צָמֵא

יָהּ צַו חֲסָדֶיךָ כְּמַיִם קָרִים

אֶשָּׂא עֵינַי אֶל הֶהָרִים:





מַהֵר וְהָשִׁיבָה צְבִיַּת אַרְמוֹן

הַשְׁפַּע בְּטוּבֶךָ כְּמוֹ טַל חֶרְמוֹן

אֶת כָּל פְּזוּרֵינוּ לְאַרְצָךְ הַזְמֵן

תִּרְעֶה לְצֹאנֶךָ בְּמִרְעֶה שָׁמֵן

אַל תִּזְכְּרָה פֶשַׁע וְעָווֹן קַדְמוֹן

וּזְכוֹר זְכוּת קָרְבָּן וְהַבִּכּוּרִים

אֶשָּׂא עֵינַי אֶל הֶהָרִים:





מוֹחֵל וְסוֹלֵחַ לְעַמָּךְ הַמְצֵא

יֶשַׁע וְהַצָּלָה וְיַשִּׂיג חֶפְצוֹ

מִבֵּין בְּנֵי עַוְלָה לְחָפְשִׁי יֵצֵא

יַעְלֶה וְיַצְלִיחַ וְיָשׁוּב אַרְצוֹ

לִרְאוֹת מְשִׁיחֶךָ תְּקָרֵב קִצּוֹ

אָז נַעֲלֶה קָרְבָּן וְהָאֲמוּרִים

אֶשָּׂא עֵינַי אֶל הֶהָרִים:





שָׁלוֹם לְעַמֶּךָ וְטוֹב תַּשְׁפִּיעַ

שִׂמְחָה וְקוֹל צַהְלָה וְרוֹן תַּשְׁמִיעַ

זוּלָתְךָ לָנוּ אֵין מוֹשִׁיעַ

כָּל פֶּה לְךָ יוֹדֶה וְשִׁיר יַבִּיעַ

מָגֵן לְחוֹסֶיךָ בְּעֵת תּוֹפִיעַ

יִכָּלְמוּ זֵדִים וְכָל הַזָּרִים

אֶשָּׂא עֵינַי אֶל הֶהָרִים:





תָּכִין לְבָבֵנוּ לְיִרְאָתֶךָ

אַתָּה אֱמֶת מִבְטָח לְכָל קֹוֶיךָ

יוֹמָם וְגַם לַיִל תְּצַו חַסְדֶּךָ

תָּחוֹן תְּרַחֵמָה סְגֻלָּתֶךָ

וּתְנַהֲגֵם תָּמִיד בְּאַהֲבָתֶךָ

יֶהְגּוּ בְתוֹרָתָךְ דְּבַר מֵישָׁרִים

אֶשָּׂא עֵינַי אֶל הֶהָרִים:





אַתָּה בְּחַרְתָּנוּ בְחֻקִּים טוֹבִים

מִיּוֹם גְּאַלְתָּנוּ בְּנִסִּים רַבִּים

מִכּוּשׁ וּמִצְרַיִם וּבֵין מַשְׁאַבִּים

וּבְרוֹב חֲסָדֶיךָ תְּקַבֵּל שָׁבִים

עוֹרֵר דְּבַר חוֹזִים וְהַמִּתְנַבִּים

מִפַּחְדְּךָ יִפּוֹל מָגֵן גִּבּוֹרִים

אֶשָּׂא עֵינַי אֶל הֶהָרִים:











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45643