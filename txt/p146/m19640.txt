


	
	שִׁמְחָה וְרִנָּה לִבְנֵי גְבֶרֶת
	



חתימה: שלם יושף




שִׁמְחָה וְרִנָּה לִבְנֵי גְבֶרֶת



שָׁלוֹם מְבוֹא יוֹם שְׁמִינִי עֲצֶרֶת



לִרְאוֹת וְלַחְזוֹת בְּנֹעַם יְיֹיָ



יִזְכּוּ בְיוֹם זֶה בְּחוּרֵי אֱמוּנָי



אָגִיל בְּרִנָּה אֶנְשֶׁה יְגוֹנָי



בְּטוּב הָאֵל הִיא נֶעֱזֶרֶת:



מִיַּיִן טוֹב כּוֹסִי רְוָיָה



לִבִּי לְמוּלוֹ שָׂמֵח וְחָיָה



אֶשְׁאַל לְאֵל רָם אָמַר וְהָיָה



עוֹלָם, בְּחַסְדּוֹ יִרְצֶה עֲתֶרֶת:



יָהּ מִמְּרוֹמָךְ תָּחִישׁ בְּחֶמְלָה



תִּפְדֶּה לְיוֹנָה גּוֹלָה וְדַלָּה



בּוֹרֵא לְאֶרֶץ כּוֹנֵן וְתָלָה



גַּם שָׁמַיִם תִּכֵּן בְּזֶרֶת:



וַתְּרָן וְנוֹרָא הָחִישׁ גְּאֻלָּה



לִבְנֵי אֱמוּנִים זֶרַע סְגֻלָּה



נַחֵם לְצִיּוֹן, תֶּן כּוֹס מְמֻלָּא



שַׁחַר קוּמִי וְשִׂמְחִי עֲטֶרֶת:



שָׂשׂוֹן וְשִׂמְחָה נִשְׁמַע בְּעִירָךְ



תָּשׁוּב כְּקֶדֶם לִנְוֵה הֲדָרָךְ



תִּבְנֶה וְתָקִים הֵיכַל הֲדָרָךְ



אוּלָם וְחָצֵר עִם הָעֲזֶרֶת:



פְּנֵה אֶל שַׁוְעַת עַמָּךְ וְרַחֵם



חַדֵּשׁ שְׂשׂוֹנִים אוֹתָם תְּנַחֵם



יַעְלוּ בְרִנָּה בְּאַרְצָם תְּנִיחֵם



אָז תַּלְבִּישֵׁם לְבוּשׁ תּפְאֶרֶת:



שָׁלוֹם לָכֶם בְּנֵי הַגּוֹלָה



יֶעֱרַב שִׂיחֲכֶם כְּקָרְבָּן עוֹלָה



הוֹד יַשְׁפִּיעֲכֶם וְיִשְׁתַּלְשֵׁלָה



יֵרֵד מִיְּסוֹד עַד הָעֲטֶרֶת:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19640