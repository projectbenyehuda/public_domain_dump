


	
	ביעלת חן יחידתי דבוקה
	



חתימה: בן יוסף שבזי




בְּיַעְלַת חֵן יְחִידָתִי דְּבוּקָה / וְשָׁכַחְתִּי בְּגָלוּתִי
מְצוּקָה:



נְדִיבֵי עָם יְחַוּוּן לִי הֲדָרָהּ / מְשׁוּלָה הִיא כְּמוֹ חֶרֶב
מְרוּקָה:



יְשַׁר דַּעַת בְּאַהְבָתָהּ בְּלִבּוֹ / כְּרִשְׁפֵּי אֵשׁ בְּעַצְמוֹתָיו
דְּלוּקָה:



וְלָהּ אַרְמוֹן בְּגַן בֵּיתָהּ מְהֻדָּר / וְתָסִירָה לְכָל מִכְשׁוֹל
וּפוּקָה:



סְדָרִים חִלְּקָה מִגְדַּל הֲדָרָהּ / וְנַפְשִׁי לָקְחָה מֵהֶם חֲלֻקָּה:



פְּתָחִים עָשְׂתָה שִׁשִּׁים בְמִנְיָן/ וְכָל פֶּתַח הֲלָכָה בוֹ
פְסוּקָה:



שׁוֹשְׁבִינָהּ גּוּר אַרְיֵה יְהוּדָה / וְנִשְׁמָתִי בְּאַרְמוֹנָהּ
עֲשׁוּקָה:



בְּכִנּוּי נִקְרְאָה כַּלָּה כְּלוּלָה / בְּמִצְווֹת עֲשֵׂה וְלֹא
תַעְשֶׂה חֲקוּקָה:



זָכָה בָהּ אֲבִי כָל הַנְּבִיאִים / טְהַר לֵבָב וּמִכָּל חֵטְא מְנֻקָּה:



יְהוֹשֻׁעַ מְסָרָהּ לַזְּקֵנִים / וְלִנְבִיאִים מִזְּקֵנִים עֲתוּקָה:



וְגַם אַנְשֵׁי כְּנֶסֶת הַגְּדוֹלָה / בְּפִיהֶם הִיא כְצוּף וּדְבַשׁ
מְתוּקָה:



וְלָמַדְנוּ מְעַט מִתּוֹךְ כְּתָבָם / כְּמוֹ מַר מִדְּלִי מִבּוֹר
עֲמוּקָה:



וּבִזְכוּתָהּ יְקָרֵב אֶת מְשִׁיחוֹ / וְיַעְלֵם אֵל מִגָּלוּת פְּסוּקָה:



יְקַבֵּץ יָהּ בְּחֵן לִבְנוֹ בְּכוֹרוֹ / אֲשֶׁר נַפְשׁוֹ בְּאוֹר
יִשְׁעוֹ יְצוּקָה:









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18826