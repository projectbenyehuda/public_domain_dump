


	
	בּוֹאִי שְׁנַת רָצוֹן בּוֹאִי בְּמַזָּל טוֹב
	



חתימה: שלם בן יושׂף




בּוֹאִי שְׁנַת רָצוֹן בּוֹאִי בְּמַזָּל טוֹב



שִׁפְעֵךְ יְהֶא נָעִים עַל כָּל בְּנֵי יַעְקֹב:



שֶׁפַע מְקוֹר חַיִּים מִן הַמְּעוֹן יַזִּיל



לִכְלַל עֲדַת הָאֵל בָּאַהֲבָה יַקְבִּיל



חָכְמָה וְתוּשִׁיָּה לָאוֹהֲבִים יַנְחִיל



מִשַּׁעֲרֵי שָׁלוֹם חֶסֶד וְחֵן סוֹבֵב:



לִבְשִׁי סְגֻלַּת אֵל שָׁלוֹם וְגַם צֶדֶק



קוּמִי חֲצוֹת לַיְלָה גַּם חַזְּקִי בֶדֶק



מִמַּעְיְנֵי יֶשַׁע עַל לֶחֱיֵךְ הוּרַק



חַלִּי פְנֵי צוּרֵךְ שִׁירִי בְקוֹל עָרֵב:



מַה טּוֹב יְפֵה דוֹדֵךְ יוֹם יִשְׁפְּעָה הוֹדוֹ



אָז תִּשְׂמְחִי לִרְאוֹת כָּל נִפְלְאוֹת סוֹדוֹ



יִשְׂמַח בְּבַת נָדִיב מכָּל בְּנֵי חֶלְדּוֹ



נָאָה וּבַת מֶלֶךְ עַל מִשְׁפְּטוֹ יֵשֵׁב:



בֵּין הַהֲדַסִּים שָׁם הוֹלֵךְ הֲדַר פָּנָיו



מַבְהִיר פְּנֵי שַׁחַק זִיווֹ בְּמִשְׁכָּנָיו



מַבִּיט וּמַשְׁגִּיחַ עַל מַעֲשֶׂה בָנָיו



עוֹשֵׂי דְבָרוֹ הֵם מִשְׁפָּט אֲשֶׁר אָהֵב:



נוֹתֵן לְכָל בָּשָׂר לֶחֶם וְסִפּוּקִים



בּוֹ סוֹמְכִים כֻּלָּם יַחַד וְנִדְבָּקִים



וּבְמוֹשְׁבוֹתֵיהֶם נִפְנִים וְנֶחְלָקִים



נוֹתֵן לְכָל בִּרְיָה חֶפְצוֹ אֲשֶׁר תָּאֵב:



יָהּ מִמְּעוֹן קָדְשָׁךְ תִּרְצֶה וְתוֹפִיעַ



תִּשְׁמַע לְשַׁוְעֵנוּ תָּחִיש וְתוֹשִׁיעַ



מָעוֹז תְּהֶא לַדָּל רוֹפֵא לְכָל כּוֹאֵב:



וּזְכוֹר זְכוּת אַבְרָם וּבְנוֹ אֲשֶׁר נֶעְקָד



וּזְכוֹר גְּבִיר הַתָּם יַעְקֹב אֲשֶׁר נֶחְמָד



וּזְכוּת יְפֵה עַיִן מִמִּשְׁפְּחוֹת כָּלֵב:



שִֹים חֵן וְרֹב שָׁלוֹם לִכְלַל עֲדָתֶךָ



זָכְרָה זְכוּת מֹשֶׁה וְאַהְרֹן נְבִיאֶיךָ



וּזְכוֹר זְכוּת שִׁבְעִים זִקְנֵי בְחִירֶיךָ



קַבֵּץ פְּזוּרֵינוּ וּסְלַח לְחֵטְא וּלְחוֹב:



פּוֹדֶה פְּדוּת מַהֵר וּבְנֵה לְצִיּוֹנָה



נִשְׁמַע מְבַשֵֺּׁר טוֹב נִתְעוֹרְרָה שִׁינָה



קַבֵּץ עֲדַת קֹדֶשׁ דַּלָּה וְאֶבְיוֹנָה



וּבְנֵה בְחַסְדֶּךָ מִקְדָּשׁ אֲשֶׁר חָרֵב:



אֶחְתּוֹם לְשִׁירִי זֶה בִּשְׁבָח לְאֵל קוֹנִי



צוּרִי רְצֵה שִׂיחִי וּשְׁמַע לְתַחְנוּנִי



בֵּין מִקְהֲלוֹתֶיךָ חֶסֶד מְשָׁכֵנִי



תִּזְכּוֹר וְלֹא תִטּוֹשׁ עַבְדָּךְ וְלֹא תַעְזוֹב:







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19642