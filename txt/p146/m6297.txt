


	
	דברי שיר יחידה
	



דברי שיר יחידה / ר' שלום שבזי

חתימה: שלם יוסף (בן ליוסף)

  


דַּבְּרִי שִׁיר יְחִידָה דַּבְּרִי



שַׁבְּחִי אֶת אֱלֹהִים יוֹצְרִי



מִתְּשׁוּקַת זְמָן הִתְנַעֲרִי



מֵהֲבָלָיו, בְּטוֹב הִתְבַּשְּׂרִי:


  


שַׁאֲלִי נָא לְטוֹבֵי הַגְּמוּל



תֵּדְעִי סוֹד בְּגַלְגַּל הָעֲגוּל



תִּצְלְחִי תַּעֲלִי לִמְקוֹם זְבוּל



יוֹם נְעוּרֵךְ אֱלֹהַךְ תִּזְכְּרִי:


  


לָךְ יְקַוּוּ שְׂרִידֵי מַעֲלָה



גַּם יְהֶא לָךְ בְּעֵדֶן נַחֲלָה



חֵן וְטוֹבָה תְּהֶא מִשְׁתַּלְשְׁלָה



אִם בְּעֵין הַיְּדִידִים תִּיקְרִי:


  


מַעֲלָתֵךְ לְמַעְלָה תַחֲנִי



תּוֹך עֲרָבוֹת כְּקֶדֶם תִּשְׁכְּנִי



כִּי בְצֵל יוֹצְרֵךְ תִּתְלוֹנְנִי



מַהֲרִי נָא שְׁבָח אֵל סַדְּרִי:


  


יִתְּנוּ לָךְ יְקָר עִם אַהֲבָה



תַּעֲמוֹדִי בְקוֹמָה נִצְּבָה



כַּת מְטַטְרוֹן אֲשֶׁר הוּא שַׂר צְבָא



תִּמְצְאִי שָׁם וְאָז תִּתְהַדְּרִי:


  


וַעֲדִי חֵן וְחֶסֶד תִּלְבְּשִׁי



שָׁם כְּכַלָּה בְּתוֹם תִּתְקַדְּשִׁי



גַּן בְּעֵדֶן מְחִיצָה תִירְשִׁי



יֵ"שׁ בְּמִנְיָן בְּעוֹלָמוֹת שְׁרִי:


  


סַלְּדִי הַחֲשׁוּקָה יַחֲדִי



וּשְׁמְרִי עֵת בְּרַגְלֵךְ תִּצְעֲדִי



כִּי בְשֵׂכֶל שֶׁהוּא דַק תִּצְמְדִי



מַהֲרִי לָךְ וְאַל תִּתְאַחֲרִי:


  


פָּעֳלֵךְ יַשְּׁרִי יוֹם הַנְּדוֹד



וּזְכְרִי יוֹם יְהִי חֶשְׁבּוֹן וְעֵד



יוֹם פְּגִישַׁת יְפַת עַיִן וְדוֹד



לַעֲשׂוֹת טוֹב שְׁבִיסֵךְ תִּקְשְׁרִי:


  


אֶחְתְּמָה שִׁיר בְּנֶפֶשׁ בּוֹטְחָה



בָּךְ, אֱלֹהַי עֲווֹנִי תִסְלְחָה



עַבְדְּךָ בֵּן לְיוֹסֵף שַׂמְּחָה



אֵל אֱלֹהִים יְהִי נָא שׁוֹמְרִי:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6297