


	
	שְׁמוּעַת דּוֹדִי זֶה טְהוֹר הָעֵינַיִם
	



חתימה: שלם שבזי (29: ילוד יוסף)


שְׁמוּעַת דּוֹדִי זֶה / טְהוֹר הָעֵינַיִם



תְּעוֹרֵר קוֹל תּוֹדָה / יְבַשֵּׂר בִּנְתַּיִם



וּמֵי חֶסֶד יַזֶּה / לְחַזֵּק בִּרְכַּיִם



וְיַצִּיל עַם קָדְשׁוֹ / בְּשִׂמְחָה וּבְשִׁירִים:



לְצִיּוֹן יַשְׁפִּיעַ / חֲסָדָיו הָרַבִּים



בְּשִׂמְחָה תַרְגִּיעַ / לְבָנִים שׁוֹבָבִים



בְּרָצוֹן יוֹפִיעַ / יְרַחֵם הַשָּׁבִים



עֲבוּר כֹּהֵן מַקְרִיב / וּבַעְלֵי מִשְׁמָרוֹת:



מְחַכָּה לִקְרָאתִי / לְדוֹדָהּ תּוֹאֶבֶת



תְּעוֹרֵר אַהְבָתִי / לְפָנָיו נִצֶּבֶת



עֲלֵי חֻקֵּי דָתִי / לְפָנָיו סוֹבֶבֶת



לְרַצּוֹת אֶת דּוֹדָהּ / בְּקִיּוּם הַמִּצְוֹת:



שְׁבוּיָה נִכְסֶפֶת / לְהַקְבִּיל אֶת דּוֹדָהּ



בְּכָל יוֹם שׁוֹאֶפֶת / לְתִפְאֶרֶת סוֹדָהּ



וְטוּבוֹ תוֹכֶפֶת / וּפוֹשֶׁטֶת יָדָהּ



בְּעֵינָיו תִּמְצָא חֵן / בְּקִשּׁוּר הַמִּצְוֹת:



בְּחֵי נַפְשֵׁךְ תַּמָּה / תְּרַצִּי עַל גּוֹלִים



פְּזוּרִים תּוֹךְ תֵּימָא / בְּאַהְבָתֵךְ חוֹלִים



מְצַפִּים הַקְדָּמָה / בְּיִשּוּב הָעוֹלִים



לְאֶרֶץ הַקֹּדֶשׁ / שֶׁהִיא נַחְלַת אָבוֹת:



זְמָן יֶשַׁע יָחִישׁ / אֱלֹהֵי עוֹלָמִים



וְאוֹיְבֵנוּ יוֹרִישׁ / וְיֶשְׁבֹּר הַקָּמִים



וְהַר שֵׂעִיר יַעְנִישׁ / וְיַצִּיל אִישׁ תָּמִים



יְרַחֵם עַל בַּנַיו / בְּרָצוֹן וִישׁוּעוֹת:



יְחִידָתִי תִּשְׂמַח / בְּבִיאַת מָשִׁיחַ



וְתִתְעַטֵּר בִּרְמַח / בְּגַנָּהּ תָּנוּחַ



כְּהַצְמִיחַ צֶמַח / לְדוֹדָהּ תַּפְצִיחַ



תְּדַבֵּר שִׁיר חָדָשׁ / תְּזַמֵּר בִּרְנָנוֹת:



יְלוּד יוֹסֵף הִשְׁלִים / לְשִׁיר זֶה שֶׁחִבַּר



וְסוֹד רַעְיָה הֶעְלִים / וּבִרְמִיזָה דִּבַּר



אֱלֹהַי אַל תַּכְלִים / לְעֶבֶד לָךְ סִבַּר



וְשָׁלוֹם רָב לַכֹּל / וְטוֹבוֹת נִכְפָּלוֹת:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19677