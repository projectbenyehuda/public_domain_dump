


	
	שֶׁמֶץ שָׁמַעְתִּי
	



חתימה: שלם בירב יוסף משתא אלשבזי מבני פרחיה






שֶׁמֶץ שָׁמַעְתִּי בְּאָזְנַי

כִּי חָבְרוּ כָּל מַשְׂטִינַי

מֵאַיִן יָבוֹא עֶזְרִי עֶזְרִי מֵיְוֹיָ:





לוּלֵי יְדִידִי בְּרִית שָׁמַר

וְצִוָּה לִמְשִׁיחוֹ וְאָמַר

יְרֵה וַיּוֹר וַיֹּאמֶר

חֵץ תְּשׁוּעָה לַיוֹיָ:





מְחֵה יָהּ גְּזֵרַת צָר קָשֶׁה

וּזְכוּת תּוֹרָה אַל תְּנַשֶּׁה

וְזֹאת הַתּוֹרָה אֲשֶׁר שָׂם מֹשֶׁה

עֶבֶד יְוֹיָ:





בֶּן יְשׁוּרוּן יְמַלֵּא מְקוֹמוֹ

יָגִיל וְיִשְׂמַח בְּעוֹלָמוֹ

כְּמוֹ וַיַּעֲמֹד שְׁלֹמֹה

לִפְנֵי מִזְבַּח יְוֹיָ:





יוֹנָה לְבָנַיִךְ הַשְׁרִי

עֲבוּר אַבְרָהָם הָעִבְרִי

אָגִיל וְלֹא יֵבוֹשׁ שִׂבְרִי

בַּצַּר לִי אֶקְרָא יְוֹיָ:





רָשָׁע וַהֲמוֹנוֹ יֻדַּשׁ

וּמַלְכוּת דָּוִד תִּתְחַדַּשׁ

שְׂאוּ יְדֵיכֶם קֹדֶשׁ

וּבָרְכוּ אֶת יְוֹיָ:





בַּת נָדִיב לְשִׂיחֵךְ שִׁפְכִי

וְעַל בָּמוֹת אוֹיְבַי דִּרְכִי

לְחַדֵּשׁ כַּנֶּשֶׁר נְעוּרָיְכִי

עוֹשֶׂה צְדָקוֹת יְוֹיָ:





יוֹם פֶּרֶא מַבְאִישׁ גָּזַר

סִלַּק עֲטָרָה וְהַנֵּזֶר

וְאַבְנֵי אוֹהָלִי פִּזַּר

וָאֶתְחַנֵּן אֶל יְוֹיָ:





וְצוּרִי רַבִּים נִפְלְאוֹתָיו

מַזְכִּיר לְעַמּוֹ זְכוּת אֲבוֹתָיו

לִבְנֵי יִשְׂרָאֵל עֲלִילוֹתָיו

רַחוּם וְחַנּוּן יְוֹיָ:





סוֹמֵךְ נוֹפְלִים וּמְחַיֵּם

חַסְדּוֹ לְעַמּוֹ הוּא יְקַיֵּם

אַתֶּם נִצָּבִים הַיּוֹם

כֻּלְּכֶם לִפְנֵי יְוֹיָ





פּוֹדֶה עֲבָדָיו לְהַעֲלוֹתָם

לִנְוֵה אֶרֶץ נַחֲלָתָם

וְהַמַּטִּים עֲקַלְקַלּוֹתָם

יוֹלִיכֵם יְוֹיָ:





מִתֵּימָן מְאֹד נִבְלַמְנוּ

וּמֵעִיר אֶל עִיר נָדַדְנוּ

וַאֲנַחְנוּ נִמְלַטְנוּ

עָזְרֵנוּ בְּשֵׁם יְוֹיָ:





שָׁמְמוּ בָּתֵי כְּנָסִיּוֹת

וּמִקְדָּשׁ בָּנוּי לְתַלְפִּיּוֹת

עוּרִי חֶרֶב פִּיפִיּוֹת

חֶרֶב לַיוֹיָ:





תְּכַלִּי פֶּרֶא אֱוִיל עוֹיֵן

וְיִלְבַּשׁ קְלָלָה כַּשִּׁרְיוֹן

וְעָלוּ מוֹשִׁיעִים בְּהַר צִיּוֹן

הָהָר חָמַד יְוֹיָ:





אֶהֱמֶה בְּקוֹלִי וְאָשִׂיחַ

וְרוּחִי לְגוּפִי תַּקְשִׁיחַ

מְחַכֶּה לְבִיאַת מָשִׁיחַ

לִפְנֵי בּוֹא יוֹם יְוֹיָ:





אוֹיֵב הֲדַר הוֹדוֹ הָלַךְ

וְנִזְרוֹ לָאָרֶץ הוּשְׁלַךְ

וַיְגָרְשֵׁהוּ וַיֵּלַךְ

אָבָרְכָה יְוֹיָ:





לְעַמּוֹ יְקַבֵּץ הַנִּתְעָב

בְּעַמּוּד אֵשׁ וּבְעַמּוּד עָב

וּלְחַיּוֹתָם בָּרָעָב

נַפְשֵׁנוּ חִכְּתָה לַיוֹיָ:





שָׁוְא רָשָׁע גּוֹאֶה בְּחָזְקוֹ

וְתוֹבֵעַ עַם עָנִי לְעָשְׁקוֹ

כִּי בָהֵמָּה שָׁמֵן חֶלְקוֹ

קֹדֶשׁ יִשְׂרָאֵל לַיוֹיָ:





בֶּן אָמָה בְּתַרְמִית אָתָה

מַיִם זְדוֹנִים שָׁתָה

וְאֵשׁ זָרָה לְחֵילוֹ חָתָה

וַתִּבְעַר בָּם אֵשׁ יְוֹיָ:





זָהַת דַּעְתּוֹ בְּמַשְׂטֵמָה

לְהַטִּיל עָלֵינוּ אֵימָה

הַבִּיטוּ אָרְחוֹת תֵּימָא

נַפְשֵׁנוּ חִכְּתָה לַיוֹיָ:





יְשׁוּעַת אֵל שַׁדַּי תִּרְאוּ

מִמַּעֲמַקִּים בְּקוֹל קִרְאוּ

עַתָּה טַעֲמוּ וּרְאוּ

כִּי טוֹב יְוֹיָ:





מִשִּׁינָה יְדִידִי יִיקַץ

יָעִיר גְּאֻלָּה בַּאֲתַּתְקַץ

כִּי פֶּרֶא מְנָאֵץ שִׁקַץ

הַבּוֹטְחִים בַּיְוֹיָ:





בּוֹאוּ נָא אֶל נַחֲלַתְכֶם

זֶרַע יַעֲקֹב בְּהַדְרַתְכֶם

אָהַבְתִּי אֶתְכֶם

אָמַר יְוֹיָ:





נַפְשִׁי הִתְחַטְּאִי בְּאֵזוֹב

גּוֹאֲלִי חָזָק לֹא יַעֲזוֹב

כָּל הָאָדָם כּוֹזֵב

מָה אָשִׁיב לַיְוֹיָ:





יוֹצְרִי תָמִיד אֲנִי שׁוֹאֵל

יְקַבֵּץ אֶת גּוֹלַת אֲרִיאֵל

וְאָמַרְתָּ הָרֵי יִשְׂרָאֵל

שִׁמְעוּ דְּבַר יְוֹיָ:





פִּתְאוֹם יָבוֹא יְדִיד נַפְשִׁי

יַעֲלֵנִי אֶל הַר קָדְשִׁי

וְשֶׁמֶשׁ צְדָקָה שִׁמְשִׁי

אוּלַי יֶחֱנַן יְוֹיָ:





רֶגֶל מְשִׁיחִי בְּחֵן צוֹעֵד

לַאֲיֻמָּתִי הוּא מִסָּעֵד

וְגוֹיֵךְ לֹא תַכְשְׁלִי עוֹד

נְאֻם יְוֹיָ:





חֲיִי חֲבַצֶּלֶת בְּחֶסֶד אֵל

וְהַעֲלִי גֵּזַע אִיתִיאֵל

לָכֵן הָרֵי יִשְׂרָאֵל

שִׁמְעוּ דְּבַר יְוֹיָ:





יִשְׂמְחוּ כָּל בַּעֲלֵי מוּסָר

כִּי טוּב יְוֹיָ לֹא יֶחְסָר

וְרָאוּ כָּל בָּשָׂר

כִּי אֲנִי יְוֹיָ:





הַדְרַת שְׁבָטֵינוּ תְּבוֹרַךְ

נִזְכֶּה לְיוֹם יָבוֹא חַדְרַךְ

אַשְׁרֵי תְמִימֵי דָרֶךְ

הַהוֹלְכִים בְּתוֹרַת יְוֹיָ:









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46059