


	
	בַּשִּׁבְיָה
	




הִצִּיתוּ גְבִיעֵי־גָבִישׁ בְּאוֹר הַחַשְׁמַל שְׂפָתָם,

הִתְלַקַּח רֶקַח קַר, אֲמוּץ הֶעָסִיס,

כְּפַלְדוֹת שֶׁמֶן כָּתִית.



וּזְרוֹעוֹת נָשִׁים פְּסוּלוֹת, נוֹזְלוֹת שִׁכְרוֹן־בָּשָׂם,

כְּמוֹ חֲנָטוּן גְּדוֹלֵי הַחַרְטֻמִּים

בִּצְרִי־תַמְרוּקֵי קְדוּמִים;



וְהוֹלֵלוּת כִּבְדַת כָּנָף, כְּאִלּוּ זָרָה, שְׁאוּלָה,

מַפְשִׁילָה סֶרַח מָסַךְ־לִשְׁכָּה

וְתַעַל נַחֲרַת חִשְׁקָהּ.



וּשְׁרִירוּת־תַּאֲוָה, בִּמְרִי חֵךְ פָּגוּם מְהוּלָה,

שֶׁבְּדַרְכָּה דּוֹרוֹת רַבִּים פִּגְּרָה,

לְבֶן־דּוֹרֵנוּ תִקְרָא;



וּמְחוֹל־נַפְתּוּלִים סְחַרְחַר, בָּאוּלָם חִישׁ יְשָׂרֵךְ:

קְשֵׁה־עֹרֶף עוֹד יְלַבֶּה אַחֲרוֹן לַהַט,

וְסִמֵּר אַחֲרוֹן רַעַד.



וּבְתַאֲוַת נָזִיר בְּלוּמָה אֶת אֵלוֹ מִי יְבָרֵךְ,

וְיַז עַל עֶרְיַת אִשָּׁה קֶצֶף יֵינוֹ

וְתַעְתּוּעֵי אֵשׁ בְּעֵינוֹ;



וְאֶחָד יִפְנֶה פֹה וָשָׁם, לָעַמּוּדִים נִשְׁעָן,

וּבְעֵינוֹ דָעַךְ מָה וְעֻמָּם –

וְדוּמָם יִצְעַד דּוּמָם,



וּכְמוֹ לְעוֹרֵר נַפְשׁוֹ יָרֵא, כִּי הִיא תִישַׁן

בְּקִיא הַזֶּה, בְּזִמָּה זֹאת הַבְּהוּלָה,

וְתַחֲלוֹם שַׁחַר גְּאֻלָּה…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/26190