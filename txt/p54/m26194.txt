


	
	מִיכָאֵל אַנְדְזֶ'לוֹ
	




אֵרְדָה לִי בֵית־הַיּוֹצֵר. – סְפוּנִים שׁוּלֵי אַרְגָּמָן

גַּנֵּי מִקְדְּשֵׁי רוֹמָא וּפְלוֹרֶנְצְיָה, וּצְלָלִים

גְּבִיחֵי שׁוֹק, דֹּם לְמַרְגְּלוֹת אַתִּיקֵי הֵיכָלִים,

יַתְווּ דֶרֶךְ בִּכְחֹל עַרְבַּיִם לְמִשְׁכַּן הָאָמָּן.



בְּקוּרֵי יוֹבְלִים גְּאוֹן עֶרְיַת גְּלָמָיו נֶצַח שָׁם יַעַט,

נָדַם פַּטִּישׁ עֲנָק – – – עֲנֵה לִי, בּוּאָנַרָטְטִי:

מִשְּׁאוֹן הֵיכְלֵי נַנָּסִים נַסְתִּי הֵנָּה בְשָׁאטִי

פַּחֲזוּת רָהְבָּם הָרֵיק, וָאֶחְשֹׁק דְּמִי עִנְקֵי־בַהַט.



עָנְתָה נִשְׁמַת הָאָמָן: כִּי נִמְלַטְתָּ בֶּן־אָדָם

הֵנָּה אֶצְלִי לְבַקֵּשׁ פִּתְרוֹן מִקְשַׁת עֲנָקִים –

הָהּ, כִּי אָמֹר אָמַרְתָּ: גַּאֲוַת שֵׁישָׁם מוּצָקִים

יַד מִיכָאֵל עִצְּבָתַם, כָּבַשׁ מִרְיָם וּרְדָדָם.



וְאַיֵּה אֵיפֹה פִתְרוֹנִי?… אֵי גִבּוֹרִי, הַגִּידָה:

לֹא בֵין אֵלֵי אוֹלִמְפְּ – נְבוּבִים קְלָפָם פַּטִּישִׁי,

בִּמְכוֹן הַקַּפִּיטָלְיוּם שָׁוְא בִקַּשְׁתִּי אֶת אִישִׁי,

כָּל גִּבּוֹרֵי פְלוֹרֶנְצְיָה קָטְנוּ לִפְתֹּר הַחִידָה.



מַרְאֵה בְרֵאשִׁית לִי נִגְלָה אָז מֵאֶרֶץ חֶרְמוֹנִים:

אֵל הַנִּפְתָּל עִם תֹּהוּ, כּוֹבֵשׁ חשֶׁךְ וָמֶרֶד,

יוֹצֵר תֵּבֵל וָאוֹר – הִשְׁלַכְתִּי פַטִּישׁ וָחֶרֶט,

בְּמִכְחֹל מָשְׁחָה הַיָּד אַגָּדַת שְׁחָרִים רִאשׁוֹנִים.



וּכְכַלּוֹתי וָאֵדָע: חָזוּת קְדוּמִים זִיו־טְלוּלָה

עָקְבָה רֶגַע אֶת נַפְשִׁי – כִּי מִמְּרוֹמֵי הַתִּקְרָה

בְּמִקְדַּשׁ סִקְסְטוֹ שֵׁם חָדָשׁ, פִּלְאִי, בְּאָזְנִי שׁוּב נִקְרָא:

קַח הַפַּטִּישׁ, חֲצֹב הֶחָזוֹן לִנְבִיא הַגְּאֻלָּה.



עָרְגָה יָדִי לְגֹלֶם־גִּיר – עוֹד גַּרְזֶן לֹא פִצְּחוֹ –

שִׁיחוֹר, סִינַי וְהֹר־הָהָר: הַגִּבּוֹר, מְצָאתִיךָ!…

אַךְ, הָהּ! אָרוּר כֵּילַפִּי!… תַּחַת גְּאֻלָּה וּסְלִיחָה,

חָצַב מֶרֶד בְּעֵינוֹ, זַעַם אֵלִים עַל מִצְחוֹ…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/26194