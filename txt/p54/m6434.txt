


	
	אהבה
	



א: שַּׁלֶּכֶת

  


חוֹלְפִים, גָּזִים הַיָּמִים, נוֹשְׂאִים בְּשׁוּלֵי עַרְבֵיהֶם



פַּז-הַקַּיִץ וְחַכְלִיל אָסִיף מְאָדַּם-אֲמִירִים;



יָמִים יָמִים צְרוּפֵי-לַהַט וּמְסֻנְּנֵי-תְכֵלֶת,



גִּמְּאוּ יְקוֹדְכֶם שׁוֹשַׁנִּים, תְּכֶלְתְּכֶם רָווּ דְגָנִיּוֹת –



כְּצִיּוּן הוֹדְכֶם שֶׁדָּעַךְ נוֹבְלִים הַפְּרָחִים בֶּעָצִיץ,



נַעֲרַת-קֵיצִי לִי שָׁלְחָה, נָעֲצָה בִבְדֹלַח צַוָּארוֹ



חֶמְדַּת פִּקְעֵי-בִכּוּרִים, עֶדְנַת אֲבִיבָה וּקְצִירָהּ;



מֵחַלּוֹנִי לְעֶרְיַת-דְּרָכִים דֹּם יַרְחִיק לְהִשְקִיף,



מְרַכֵּז וְלוֹטֵשׁ בַּחֲרִיצָיו גּוֹנֵי-אֳפָקִים לַקַּיִץ,



וְנוֹדֵף רֵיחַ חֲרִיף-הַכְּמִישָׁה לְרוּחוֹת-שַׁלֶּכֶת…



יָרֹק יָרַק אֵל גּוֹסֵס חַלָּמוּת שַׁחַפְתּוֹ הַכְּתֻמָּה



עַל מָרְבַדֵּי-הַבָּצִיר וְנֶאֱסַף אֶל עֶרֶשׂ-סַנְסִינָּיו;



בֵּין עֲרוּגוֹת וּתְלָמִים חִנָּם אָז שׁוֹטְטוּ רוּחוֹת,



חִטְּטוּ שָׁוְא בַּעֲרֵמוֹת: קָמֵל וְנִרְקַב כָּל-פֶּרַח,



וְאַף לֹא-אֶחָד שָׁם נִשְׁאַר לַחְנֹט גְּוִיַּת אֵל-קַיִץ…



וְרָקְמוּ עַרְשׂוֹ בְמִטְוֵה-כַסְפָּם בַּדְּמִי עַכְבִישִים – –

לְאֵל הַקַּיִץ אֶת שִׁירִי אָשִׁיר וּלְבִתּוֹ הַיָּפָה,



עַל מַסְלוּלָיו פָּגַשְׁתִּי – שְׁנֵיהֶם חֲלוֹם-זָהָב טָווּ



בְּצֵל אֲלֻמּוֹת וְחֹרְשׁוֹת לְנַפְשִׁי, הַמְבַכְּרָה אַהֲבָתָהּ…



דָּעַךְ קַיִץ, הַנַּעֲרָה גָזָה – חֲלוֹמִי עוֹד דּוֹלֵק,



וּמִתְלַבְּטָה אַהֲבָתִי תוֹהָה בַעֲזוּבַת-הַגַּנִּים:



טֶרֶם בָּא חַג-אֲסִיפָה וְצָנַף הַסְּתָו כְּבָר עֲנָנָיו…


  

ב: בַּת-קָיץ

  


לֹא שָׁאַלְתִּי, מִי אַתְּ וּלְמִי שְׂדוֹת הַזָּהָב הָעוֹלִים



דֶּרֶך בֵּיתֵךְ, וַהֲיֵשׁ לָךְ אָב וְזֶה אֹסֶף-אֲסָמָיו,



אוֹ נִסְפַּחַתְּ אֶל שְׂכִירֵי-קוֹצְרִים עַל אֵלֶּה הַתְּלָמִים,



וְרַק הַחֶרְמֵשׁ הוּא לָךְ, וְזֶה דַעְתֵּךְ לָחוּג תְּנוּפוֹת-לַהַט,



וְיִבְרֹק לַהֲבוֹ בְעֵינֵךְ וְעֵינֵךְ בְּלַהֲבוֹ תִּתְלַקָּח;



רַק שִׂמְלָתֵךְ הַלְּבָנָה וְאֵלֶּה הַזְּרוֹעוֹת הַשְּׁזוּפוֹת,



הַמַּפְלִיאוֹת לְאַלֵּם, וְעוֹד זֹאת שִׁירָתֵךְ הַבּוֹקְעָה



כְּרֹן פַּעֲמוֹנֵי-עֲדָרִים וּכְהֵד מְצִילְתֵּי-הַכָּסֶף –



חָלְמָה נַפְשִׁי חֲלוֹם: לָךְ זָרוּ שְׂדוֹת-אָב אֵלֶּה סוֹמְרִים;



בֵּין הַקּוֹצְרִים נִתְעֵית וְאֶת דַּרְכֵּךְ לְבֵיתֵךְ שָׁכַחַתְּ



וְאֵי הוֹרָתֵךְ, עָזַבְתְּ, וְאֵי שְׂדוֹת-אָבִיךְ, גָּמְלוּ קֵיצָם;



וּבְאֵין מוֹדָע וָאָח, עֲזוּבָה בְאֶרֶץ נָכְרִיָּה,



שְׁזוּפַת-חֹרֶב וַעֲיֵפַת-נְדוּדִים נִקְרֵית פֹּה עַל דַּרְכִּי – –



גָּמְלוּ, פִּתְּחוּ שָׁדַיִךְ וְצָמַח שְׂעָרֵךְ עַד-בָּרֶךְ,



פְּתַלְתֹּל צָנַח כָּל-תְּלְתַּל, קִרְזְלוֹ רוּחַ-הַשָּׂדוֹת,



וְזֹהַר-בְּרֵאשִׁית עַל שָׁדֵך זֻקַּק וְקָרַן פִּי-שִׁבְעָה:



שָׂשׂוּ מַעְיְנוֹת-דְּרָכִים לִלְטֹש לְבֶן-דְּמוּתֵךְ בְּעַשְׁתָּם,



שָׂשׂוּ עִשְבֵי-ֲעָרָבֹות לַחְתֹּל שֵׁישׁ-עֶדְנַת יְצוּרָיִךְ,



שָׂשׂוּ שְׁבִילֵי-מֶרְחַקִּים לְפַתּוֹת אֶת-נַפְשֵׁךְ הַפִּרְאָה…



וְעוֹד אוֹן-גֶּבֶר לֹא שָׁבַר צִמְאוֹן רַב חִשְקֵךְ-רַחֲמַיִךְ,



וְעוֹד יַד-גֶּבֶר בָּעֹז לֹא נִתְּקָה חַרְצֻבּוֹת שְׁרִירוּתֵךְ,



בְּגָלְשָׁהּ רוֹטְטָה-יוֹצְרָה עַל-פְּנֵי חַמּוּקֵי רֹך-בָּסְרֵךְ,



וְדוֹד וָרֵע לֹא בָא בְלֵילוֹת-בַּגְרוּתֵךְ לְגָאֳלֵךְ,



וְלֹא עָלַיִךְ הַנּוֹדֵד עָבַר בְּבַקְּשׁוֹ צְמֵא-קֹדֶשׁ



פֶּלֶא חָדָש מֵאֵלוֹ, לְהַאֲמֵין בְּעֻזּוֹ וּבְנִצְחוֹ;



וְלֹא אֵלַיִך שָׁב שְׂבַע-נַפְתּוּלִים וַעֲקוּב בְּשׂוֹרַת-נְעוּרַיו,



לְבַקֵּשׁ פִּתְרוֹן כָּל-אוֹר וָאֹשֶׁר וְלַחֲסוֹת בְּיָפְיֵךְ,



וְלֹא הִרְהִיבוֹ בְרַק-רָזֵך לַחֲשֹׂף וּלְגַלּוֹת כָּל-צָפוּן…



רִאשׁוֹן בָּאתִי: חֲרֵדָה-שׂוֹחֲקָה תֵּצְאִי לִקְרָאתִי,



קוֹרְאָה לִי וְלֹא-קוֹרְאָה, רַכָֹה וְעַזָּה וּנְכוֹנָה,



אִם לְשָׁלוֹם וְאִם לַקְּרָב וְאִם לִכְבֹּש עֲתִידוֹת:

כֹּה בְּעֵדֶן-בְּרֵאשִׁית פָּגַּשׁ הָאָדָם אֶת-חַוָּה…


  

ג: קִנְאָה

  


יוֹקְדֵי תֹוַלע-קַשְׂקַשִּׂים טוֹבְלִים עֲנָנִים בַּשְּׁקִיעָה,



צֻפּוּ פָז סְנַפִּירֵיהֶם וְלַבַה יְרַקְרַק לְגַבָּם;



כִּבְנֵי-תַנִּין עַל מִרְבַּץ-שֶׁמֶשׁ בֵּין אִיֵּי-הַכָּסֶף,



גָּחִים אַט וּמִשְׁתַּעַשְׁעִים בִּזְהַב אַשׁדוֹת-הַשָּׁנִי.



דֹּם מִתְרוֹמֶמֶת עַל-עָב דְּמוּת נֶשֶׁר אֲמוּץ-הַכְּנָפַיִם,



רֹאשׁוֹ עָנָן וָאֵשׁ, חַרְטוֹמוֹ חַד-כָּפוּף וּמַכְחִיל,



בֵּין צִפָּרְנָיו הוּא אוֹחֵז כַּדּוּר-הַשֶּׁמֶש הָאָדֹם,



כְּנוֹשֵׂא שְׁלַל-זְהַב-יוֹמוֹ לְקִנּוֹ הָרָחוֹק וְטָמִיר…



עֶרֶב שׁוֹקֵט וָצח; בַּתְּכֵלֶת הַשְׁקוּפָה לַמְּרוֹמִים



סִירוֹת-שַׁיִט דֹּם שָׁטוֹת, תּוֹפְשֵׂי-הַמָשׁוֹט מַבְהִילִים



לְחוֹפֵי בְדֹלַח וָכָסֶף: לוֹהֵט מֵתְנַשֵּׂא שָׁם הֵיכָל,



בַּהַט לָבָן סֻלָּמָיו, כַּדְכֹּד וָלֶשֶׁם שְׁעָרָיו,



מִגְדַּל-שֵׁן עָלָיו פֻּסָּג – נָחוּשּׁ, יַקִּירִי, לַנָּחַל;



עַל-פְּנֵי גַלֵּי-זִיו דּוֹלְקִים לְאִטָּהּ מִתְנוֹעֲעָה סִירָד,



נַעְתִּיק, נָשׁוּט לָרוּחַ חֶרֶשׁ, בְּנֵי אָדָם וְעָבִים,



בְּחוֹף אַרְגָּמָן נִפָּגֵשׁ – – –



דּוּמָם הַסִּירָה לָהּ שָׁטָה…



לְקֶצֶב שִׁירַת-הָעֶרֶב, עוֹלָה מִדְּמִי-הַמֶּרְחַקִּים,



זִמְרָה רָזִית וּצְרוּרַת-הֵדִים, אַט הִכָּה הַמָּשׁוֹט – –



— "לֹא, לֹא אֶזְעַף, יַלְדָּתִי, עַתָּה, כִּי חִנָּם חִכִּיתִי



עַד-הָעֶרֶב אֵלָיִךְ… סִפְּרָה לִי רוֹעָה בְעָבְרָהּ



עִם צָהֳרַיִם: בִּקְצֵה הַדֶּרֶך, הַפּוֹנָה אֶל בֵּיתִי,



יוֹשְׁבָה נַעֲרָה פְּצוּעַת-רֶגֶל וְאֵין אִישׁ אֲשֶׁר יַחְבּשׁ



פֶּצַע-דָּמָהּ הַחַכְלִיל, עָלָה בוֹ קוֹץ אוֹ שְׂרָטוּהוּ



חַצְצֵי-דֶרֶך בְּלֶכְתָּהּ הֵנָּה וַתְּפַגֵּר בְּדַרְכָּהּ…"



– "שֶׁקֶר, שֶׁקֶר לִי תֶהְגֶּה, נַעֲרִי: הֲכָכָה אָז אָמְרָה,



וְלֹא יָרַדְתָּ לִרְאוֹת בַּפֶּצַע?… יָדֹעַ יָדַעְתָּ:



דַּק הַחוֹל עַל הַּדְּרָכִים, פַּעֲמֵי הַצֹאן רִכְּכוּ זְהָבוֹ,



בְּעִקְּבוֹת-דָּם שָׁם לֹא תִפְגֹּשׁ – חִנָּם, אַךְ חִנָּם תִּבָּהֵל."



–"אָכֵן רוֹעָה לֹא עָבְרָה, נִשְׁעַן רַק נוֹדֵד עַל גִּדְרִי



תַּרְמִיל-סְחָבוֹת עַל שִׁכְמוֹ, מַקֵּל מְעֻקָּל בְּיָדוֹ;



בְּגַרְגְּרֵי-חוֹל לִבְנֵי חֹרֶב מֵעַרְבוֹת-שֶׁמֶשׁ שְׁזוּפוֹת,



בְּאַבְקוֹת שְׁפֵלוֹת שְׁחֻמּוֹת, דְּשֵנוֹת הַטִּיט וְהַחֵמָר,



חָצְנֵי מְעִילוֹ הִתְאַבְּקוּ, נִכְנְפוּ לְאַרְבַּע רוּחוֹתָם;



זְקָנוֹ מָרוּט וּפָנָיו צְנוּמִים וְרֹאשׁוֹ פָרוּעַ,



וְאֵשׁ לוֹחֶשֶׁת בְּעֵינָיו וְעָרְמָה וּשְׂחוֹק רָזֵי-דְרָכִים…



לוֹ אָמַרְתִּי: הַהֵלֶךְ, אֶתֵּן לְךָ דְּגָנִי וְיֵינִי,



הַגֶּד-לִי, אִם פָּגַשְׁתָּ עַתָּה עַל דַּרְכְּךָ הֵנָּה



נַעֲרָה שְׁזוּפָה, וּבְשׂוֹרַת-חַסְדָּהּ לִי צִוְּתָה בְּפִיךָ?



– רַבּוֹת נְעָרוֹת פָּגַשְׁתִּי, מִי אֲהוּבָתְךָ כִּי-אֵדָע? –



שָׁאַל לְתֻמּוֹ הַנּוֹדֵד, וְנִרְאָה לִי, גָּדַל שְׂחוֹק-סוֹדוֹ.



– שְׁחוֹרַת-תַּלְתַּל הִיא, שַׁלְוַת-מֵצַח וְסַעַר בְּעֵינָה,



תֹּם וְרַחֲמִים עַל לֶחְיָהּ, מֶרֶד בְּרַעַד נְחִירֶיהָ… –



צָרַר דְּגָנִי בְשַׂקּוֹ, עָבַר וּמִלְמֵל בְּלֶכְתּוֹ:



– שָׁלֵו תֵּשֵׁב בְּבֵיתְךָ, טַלְלֵי-בֹקֶר בִּשְׂעָרְךָ,



וְטֶרֶם, נַעֲרִי, יָדַעְתָּ: רוּח עִם-לַיְלָה הִתְחוֹלֵל,



מוֹט הִתְמוֹטְטוּ כָתְלֵי אָהֳלָהּ, הַיְרִיעוֹת הִתְנַפְּחוּ,



רַעֲפֵי-גַגָּהּ הַדְּבוּקִים נֶחְצְצוּ, נִסְּחוּ מִמִּלְטָם…



לִבִּי, לִבִּי לַנַּעֲרָה… – "



שָׂחֲקָה חֶרֶשׁ וַתַּעַן:



"חָלֹם חָלַם הַלָּז, אוֹ אַתָּה בָדִיתָ בַּלָהוֹת:



אָהֳלִי אֵיתָן וּמֻצָּק, צִפּוּי קוֹרוֹתָיו נְחֹשֶׁת,



גֻּפַּר וְסֻיַּד מַסָּדוֹ, נִסְכַּר בַּטִּיחַ כָּל-בֶּדֶק;



מַעֲקוֹ מוֹרִיק מִפְּרָחִים, יְרִיעוֹת מַלְבִּינוֹת בְּכָל חַלּוֹן,



עֵנָב פֶּרֶא מִסְתַּבֵּךְ, יִשְׁלַח זַלְזַלָּיו בַּסְּדָקִים,



קִנְּנָה צִפּוֹר בַּכַּרְכֹּב, גֶּדֶר-חֲצֵרִי חֲדָשָׁה –



אַךְ לַשָּׁוְא נַפְשְׁךָ תַּשְׁלֶה, צָרְבָה הַקִּנְאָה אֶת-דָּמְךָ



זַעַף וְרֹגֶז וְנָקָם בְּעֵינְךָ לִי חֶרֶש יִצְפֹּנוּ…"

פִּרְפֵּר לִבִּי לְדִבְרֵי-רָהְבָּה, עֲלוּב קִנְאַת-גְּאוֹנוֹ,



רַעַל מַר וּמְרִי-גֶבֶר וְחֵשֶׁק-נִצָּחוֹן אֹכְזָרִי,



וַהֲמִית אַהֲבָה עֲדִינָה, כַּקֶּצֶף הֶעָנֹג לְגַל-סּופָה,



נָטֹף נָטְפוּ אֶל דָּמִי; שְׂפָתַי בְּלַחַשׁ מִלְמֵלוּ:



"יַלְדָּה, הַלְהַרְעִימֵנִי תַחְפְּצִי עָתָּה?…הָהּ, גּוּרִי



מִנְּקַם כּוֹבֵשׁ שֶׁעֻקַּב,נִקְמַת הַגֶּבֶר הַנֶּאֱבָק



בְּאִשָּׁה-צָרָה חוֹתֶרֶת תַּחַת מֶמְשַׁלְתּוֹ וְנִצְחוֹ…"



רָעַד קוֹלִי בְדַבְּרִי, רָעַד מֵעֹז וּמִבִּטְחָה,



וְהָיוּ מִלַּי רוֹטֵטוֹת, עוֹלוֹת כְּנַחֲשֵׁי-הַלַּהַב



מִקְּנֵי מְנוֹרַת-הַשֶּׁמֶן וְשׁוֹקְעִים בִּזְהַב-חֶבְיוֹן-פְּקָעִים:



"…כִּי אִם אוּכַל וְאֶקֹּם, וְהָיְתָה נִקְמָתִי, אֲהוּבָה,



לְנַשְּׁקֵךְ,לְנָשׁכְךֵ עַד-דָּם, לְגַמְּאוֹ בִצְמָא-פֶרֶא-קְדוּמִים;



וְהָיָה, יַלְדָּה, בִּגְבֹר בִּי צַעַר נִצָּחוֹן לַגֶּבֶר,



כִּי בְקֶרִי תִּתְהַלְּכִי עִמִּי וּבְעָרְמָה וּבְעָקְבָה,



אָז, שְׂכוּר קִנְאָה וְאוֹן-קַדְצָתִי וְעֶרְגַּת-נַפְתּוּלִים,



אוּכַל לְכָבְשֵׁךְ בָּעֹז, לְהָרְגֵךְ כְּשַׁלִּיט שֶׁקָּצַף,



אוֹ כְעֶבֶד שֶׁמָּרַד תַּחַת הָעֹל וְהַזָּדוֹן;



אֲשֵׁר עָיְפָה כְּבָר נַפְשָׁם לִמְצֹא הַסְּלִיחָה הַגְּדוֹלָה



לָךְ וּלְכָל תַּעֲלוּלַיִךְ – אַתְּ, אֲשֶׁר קִסְמֵךְ מְלֵא-רָזְים,



רַב חֲלוֹמוֹת נִשְׂגָּבִים – וְקָטָן וְחָדֵל פִּתְרוֹנֵךְ:



אֵלֶּה אַעַשׂ – כָּל-זֹאת מִדַּרְכֵי הָאַהֲבָה הַגְּדוֹלָה,



אַךְ לֹא זָעֹף וְרָגֹן – – –"

חֶרֶש מִרְיָהּ כָּבַשְׁתִּי, צָרְבָה הַנְּשִׁיקָה אֶת-שְׂפָתַי,



צָנַח רֹאשָׁה עַל כְּתֵפִי… הִכָּה הַמָּשׁוֹט בַּגַּלִּים,



מַהֵר מַהֵר הַסִּירָה חָתְרָה – הַחוֹף קָרָא לָנוּ.

כְּבָר הַלַּיְלָה אֶת-עַרְשׂוֹ רִפֵּד וְנָף בֶּשֶׂם-טְלָלָיו



עַל יְרַקְרַק מַרְבַדָּיו… נִצְּבוּ כְשׁוֹמְרֵי הַחַיִל



לִמְרַאֲשׁוֹתָיו אַלּוֹנֵי-יַעַר, אֵש-חָרוּץ קוֹבָעָם.


  

ד: סַעַר

  


עָמַד קַיִץ בַּהֲדָרוֹ: יְרֻקָּה-צְהֻבָּה הַחֹרְשָׁה,



בַּהֲרוֹת-שֶׁמֶש זְרוּעָה, רוֹטְטוֹת כַּפְּרָחִים בָּרוּחַ;



עוֹגֵב פַּרְפָּר עַל צִיץ, רְוֵה בֶשֶׂם וְאַהֲבָה וָאֹשֶׁר,



קִנְּנָה לְטָאָה בַסְבָךְ וְעוֹרָהּ מִתְפַּנֵּק בְּעֶדְיוֹ



לְנֹגַהּ תְּכֵלֶת וְזָהָב… שָׁקְטָה הַחֹרְשָׁה עַל זִיוָהּ:



דָּמְתָה לְאֹהֶל, נָטוּהוּ צְלָלִים לְחֶבְיוֹן מִשָּׁמֶשׁ,



רָבוּד בְּטַרְפֵּי-אֶשְׁתַּקֵּד, כְּתֻמִּים וּצְפוּדֵי-הַחֹרֶב,



וְקוּרֵי-כֶסֶף כִּירִיעוֹת פֹּרְשׂוּ בֵין בַּדֵּי הַסֹּבֶךְ;



שָׁרָב, שֶׁקֶט וּדְמִי – וְעֶרְגָּה לַיְקוּם פֹּה רַק-אֶחָת:



כֹּה עַד-סוֹף-הָעוֹלָמִים לוּ יִהְיֶה, טְבוּל זָהָב וּצְלָלִים.

יֵשׁ שָׁם גִבְעָה בַחֹרְשָׁה וְעֶשְׂבָּהּ מְלַבְלֵב מְסֻבָּךְ,



דָּשֵׁן וָרַךְ, לֹא יְדָעוֹ מַגַּל הַקּוֹצֵר בַּקָּיִץ,



לֹא לִחֲכַתּוּ שֶׁן-עֵדֶר; שִׂיחִים גַּמָּדִים מִתַּמְּרִים



מִסְּבַךְ-יַרְקוֹ וּמְטַפְּסִים דַּקֵּי רַגְלַיִם, עֲמוּסִים



פִּרְאֵי-גַרְגְּרֵי-שָׁנִי וְאַשְׁכְּלוֹת עֵנָב שׁחוֹר-זָגִים;



יֵשׁ וְנִמְלָט אֵלֶיהָ רוֹעֶה בִשְׁרַב-הַצָּהֳרָיִם,



דֹּם יִשְׁתַּטַּח עַל מַרְבַד-דִּשְׁאָהּ וְיִגְלֹם מְעִילוֹ



לִמְרַאֲשׁוֹתָיו עַל גִּזְעֵי שִׂיחִים, וְתַאֲפִיל הַחֹרְשָׁה



עַל עַפְעַפָּיו עֲיֵפֵי-שֶׁמֶשׁ, עַד יָנוּם שְׁקֵט-צִלָּהּ.



וְעֵדָה רַבַּת-גַּוָּנִים: רוֹמֵשׂ וּמְנַתֵּר וּמְעוֹפֵף,



זְבוּב וְיֹתּוּשׁ וְצִרְעָה, חַרְגֹל וְחִפּוּשִית לְמִינָהּ,



צוֹבְאִים עָלָיו בִּדְמִי, עַל חָזוֹ הֶחָשׂוּף שְׁזוּף-נְחֹשֶׁת,



סוֹלְלִים שְׁבִילָם בְּשַׂעֲרוֹת-הָרֹאשׁ וּמְדַגְדְּגִים קְצֵה-חָטְמו



יִרְגָּז, נִים-וְלֹא-נִים, יְגָרְשֵׁם וְשָׁחַק בַּחֲלוֹמוֹ…



אוֹ יֵש וְיַעֲבוֹר שָׁם הֵלֶךְ, יִפְרֹק אֶת-שַׂקּוֹ מִשִּׁכְמוֹ,



יֵשֵׁב וְיִשֹּׁם בִּרְוָחָה וְיִפְרֹס בְּצִלָּהּ עַל פִּתּוֹ;



יִשְׁכַּח רֶגַע עֲמָלוֹ וְנַפְשׁוֹ הַיְגֵעָה תִּתְעַדֵּן,



תִּרְחַץ בְּיֶרֶק וּטְלָלִים, וְחֶרֶשׁ תְּכַוֵּן בִּרְכָתָהּ



לְיוֹצֵר רָחוֹק, הַמְטַפֵּל בְּזֶה כָל-הַיְקָר, וְעוֹד טֶרֵם



בָּא עַל שְׂכָרוֹ מִמֶּנּוּ… פִּתְאֹם יְהַבְהֵב בְּנַפְשׁוֹ,



יְגֵעַת עָמָל וּדְכִי-הַחַיִּים וּנְדוּדִים לְלֹא-מָחוֹז,



פִּתְרוֹן-רָז רַב-נֶחָמָה, בְּשׂוֹרַת גְּאֻלָּה עֲמוּמָה –



וְהוּא לֹא יָבִין עַד-מָה וְיָנוּד הָלְאָה לְדַרְכּוֹ,



כּוֹפֵף גַּב תַּחַת שַׂקּוֹ – –



הָיָה יוֹם-תַּמּוּז רַב-זָהָב:



שַׁלְוַת-בְּרֵאשִׁית בַּחֹרְשָׁה, וְאֶחָד שָׁם לִבִּי הַהוֹלֵם,



אֶחָד לִבִּי שְׁכוּל-אשֶׁר וְזָר לַהֲוָיָה הַשׁוֹקְטָה



אַט מֵעַל-פְּנֵי הַגִּבְעָה אַבִּיט וְאַקְשִיב בַּדְּמָמָה



לְרִשְׁרוּשׁ-בַּד וּלְשִׂיג-אִוְשַׁת-פֶּרַח… מְלֵא-רֶטֶט אֲיַחֵל



לְהֵד פְּעָמַיִךְ, הַיַּלְדָּה, לְאָשְׁרִי שֶׁאֵחַר הַמּוֹעֵד…



לֹא-עוֹד בּוֹשֵׁשׁ רְסִיס-הַטַּל לָרֹס טַרְפֵּי הַחֹרְשָׁה,



וְקֶרֶן-זָהָב עַל מַסְלוּל-קֵיצָהּ לֹא פָסְחָה עִם-שְׁחָרִים –



לָמָּה בוֹשֵׁשׁ טַלִּי, זְהָבִי – יַלְדָּתִי אֵחֵרָה?…



אֵין הֵד נִשְׁמָע, אֵין קוֹל, וַיְהִי כְּמוֹ-יָשֵׁן הַבּוֹרֵא



בִּזְבוּל-תְּכֶלְתּוֹ, וּמְנַשְּׁבִים בְּכַנְפֵי-דוּמִיָּה מַלְאָכִים;



וְעִמּוֹ נָם כָּל-הַיְקוּם בְּחוֹפֵי הָאֹשֶר הָאַחֲרוֹן,



וְזָרָה כֹה הַלְמוּת הַלֵב לְכֻלָּם, כַּחַי, כַּצּוֹמֵחַ – – –



הָהּ, מִי-יִתֵּן וְהָיָה לְבָבִי כֹה מוֹרִיק בַּבַּדִּים,



כְּאֶחָד עָלֶה בַשָּׁמֶשׁ, נִשְקָף וְלוֹחֵשׁ בָּרוּחַ,



עוֹרֵק אֶחָד בַּכֹּל, מְקַבֵּל שְׂשׂוֹנוֹ וְעָצְבּוֹ,



טַלּוֹ וְאוֹרוֹ וַאֲבִיבוֹ, סְתָווֹ וְחַיָּיו וּמוֹתוֹ,



בְּשֶׁקֶט-בִּטְחָה וּבְאֵמוּן-נֵצַח בִּמְקוֹרוֹ הַפִּלְאִי…



הָהּ, מִי-יִתֵּן לְךָ, לִבִּי, רַחֲשֵׁי אֶבֶן דּוֹמֶמֶת,



שִׁירַת רוּחַ בַּסְּבָךְ, הִגָּיוֹן לֶעָנָן בַּשְּׁקִיעָה;



כִּי שֵׂרַכְתָּ דַּרְכְּךָ מְאֹד מֵחֵיק תֵּבֵל הוֹרָתְךָ,



יֶלֶד חוֹרֵג הָיִיתָ, נוֹדֵד וְזָר לְכָל-אֹהֶל,



תַּחַת שְׁמֵי-הַמּוֹלֶדֶת תִּשְׁאַל לְדֶרֶךְ אַרְצֶךָ,



וְזֶה הַשֶּׁקֶט כֹּה מֵעִיק, מַרְגִּיז אֶת-דָּמְךָ הַצּוֹעֵק



לְסַעַר גָּדוֹל, רַב מְרִי וְאַהֲבָה – – –



לוּ בָאת, הָאֲהוּבָה!



מֵאֲשֶׁר אַתְּ שָׁם בָּאת, וְהָיְתָה גַם-נַפְשִׁי כְמוֹהֶם,



וְהָיְתָה אָז כֵּאלֹהִים זֶה שְׁלֵוָה בְאֵין-סוֹף חַיֶּיהָ:



אֶדֹּם חֶרֶשׁ וְאַבִּיט אוֹתָךְ, דֹּם אֶשֹּׁם וְאַבִּיט,



כְּהַבִּיט נִבְכֵי שְׁחוֹר-אֶשֶׁד בְּקֶשֶׁת-הַפָּז עַל-פְּנֵי תְהוֹמָם,



אֶשֹּׁם חֶרֶשׁ וְאִינַק אוֹתָךְ, דֹּם אֶחְיֶה וְאִינָק,



כִּינֹק סֶלַע בַּשָּׁרָב אֶגְלֵי אֵד-תְּכֵלֶת עִם-לָיִל…



מֵאֲשֶׁר אַתְּ שָׁם, יַלְדָּה, בֹּאִי!… אִם בָּרָא אֵל-נֵצַח



הַרְרֵי-מִקְלָט לַנָּמֵר, לְבָנוֹן לַנָּשֶׁר, אוֹקְיָנוֹס



לַלִּוְיָתָן – לִי צָפַן אוֹתָךְ מִקַּדְמַת-כָּל-בְּרִיאָה – – –

פִּתְאֹם נָעוּ עֲצֵי הַחֹרְשָׁה, וּכְמוֹ שְׁמוּעָה עָבְרָה,



וּכְמוֹ צָו לָהֶם נִתָּן, הָכֵן הִתְיַצְּבוּ הָעֵצִים;



בַּד אֶל בַּד דִּבֵּר רְתֵת וְצָפוּ צַמְּרוֹתָם לַמֶּרְחָק,



רָטַט, נָהַם הֵד עָמוּם, צְנֵפַת-עֲנָנִים אֲפוּרָה



בָּאָה, נִשְּׂאָה בִיעָף – עוֹד רֶגַע מִבֵּין הָעֲנָפִים



הִבְרִיק, טָס נְחַשׁ-חַשְׁמַל בְּלֹבֶן יְרַקְרַק וּמְסַנְוֵר,



וְרַעַם רִאשׁוֹן הִתְגַּלְגֵּל… עַל שְׂדֵה-הַקָּצִיר הַמְתֻלָּם



סִיעַת-הָעוֹרְבִים בִּילֵל הִתְנַשְּׂאָה, מַסִּיעָה שְׁחוֹר-כְּנָפָהּ,



צָרְחָה, עָפָה, הִסְתּוֹבְבָה, שְׁכוּלַת פֵּרוּרֵי הַלֶּקֶט,



וַתֵּעָלֵם בַּמֶּרְחָק… פַּעַם אַחֲרוֹנָה הִבְקִיעַ



רוּחַ חָצוּף וְעַז-כְּנָפַיִם אֶל חַשְׁרַת הֶעָבִים,



שֶׁהִבְלִיטוּ כְּכֵפֵי-צוּקִים פְּרָאִים וּתְלוּלִים,



זָהָב חִוֵּר מוּפָזִים, גָּנוּב מִקַּרְנֵי-הַשֶׁמֶשׁ,



נָפַח בָּהֶם בִּמְרִי-עֹז לְשַׁסַע אֶת-כְּרֵשָׂם הַצָּבָה,



וְנִדְחַף אָחוֹר מְחוּץ-הָרֹאשׁ וּבְיִבְבַת-נְכָאִים,



שָׁרַק וְנָהַם כַּכֶּלֶב, וְעָרַק בֵּין תִּימְרוֹת הָאָבָק…



בָּרָק וְרַעַם הֶחֱזִיקוּ אַחֲרָיו, בַּסּוּף הִדְבִּיקוּהוּ,



קְרָב-אֵיתָנִים הִתְלַקַּח, גָּעַשׁ הַנָּהָר בְּקִצְפּוֹ –



וְצָעַק לִבִּי מִגִיל, וְצַר לוֹ, כֹּה צַר לֹו בְחָזוֹ – – –






נַסֵּה, נַסֵּה, הָרוּחַ, לְהָפִיץ הַסַּעַר בִּלְבָבִי,



סַעַר נְעוּרַי הַגָּדוֹל, כְּבַד הָעֲנָנִים וְהַבְּרָקִים. –



הָהּ, הַלֵב אִם לְךָ תְּרוּפָה אַיִן וְשֶׁקֶט לְדָמְךָ,



נִגְרָשׁ וּצְמֵא-פְלָאִים תַּחְתֹּר אֶל חוֹפֵי הָאַהֲבָה,



נִגְרָף עִם-כָּל-סְעָרָה וְנִפָּץ אֶל סְלָעִים וְכֵפִים;



וְעָצַם סַעַר מִסָּעַר, עַד זֶה הָאַחֲרוֹן מְאֹד הִפְלִיא –



וְאֵין עוֹד דֳּמִי לָךָ?… יָדַעְתִּי: בַּעֲרֹב שֶׁמֶשׁ קֵיְצָך,



עַל שַׁלֶּכֶת יְקוֹדְךָ תֹּאהַב אָז פַּעַם אַחֲרוֹנָה



נַעֲרָה רַכָּה וּמְתוּקָה, וְעֵינָהּ הֲרַת אֹשֶׁר סָתוּם:



הִיא עַל דַּרְכְּךָ תַּעֲבֹר קַלָּה וּגְמִישַׁת-הַנְּעוּרִים,



שְׁכוּרַת-מִקְסַם-חֲלוֹמוֹת, פּוֹעֲמָה כֻלָּה לִבְשׂוֹרָה



כְּלִילַת-רָזִים, הַמְצַלְצְלָה מִמֶּרְחַקֵּי עֲתִידָהּ;



פִּתְאֹם תַּעֲמֹד, אֲחוּזַת-פַּחַד-נְעוּרִים, כִּי נִגְלָה



מָסַךְ יָמִים רְחוֹקִים, יָמִים לְלֹא-חֵפֶץ וָחֵשֶׁק,



לְעֵינֵי-לַהֲטָם עֲגוּמָה תַבִּיט עַל שְׁקִיעַת הֲדָרְךָ,



וְדוּמָם תֵּשְׂטְ מֵעַל שְׁבִילְךָ וְלַאֲחוֹרֶיהָ לֹא תַבִּיט…



וְאַתָּה, לִבִּי, מַר תִּבְכֶּה, מַר, צְמֵא-אַהֲבָה, צְמֵא-מָוֶת – – –


  

ה: הַכְּפִיר

  


הִבְרִיק לַהַב הַמַּגָּל, פִּלֵּשׁ בִּסְבַךְ-הַשִּׁבֳּלִים;



שְׁזוּפֵי-זְרוֹעַ וַחֲשׂוּפֵי-חָזֶה נוֹפַפְנוּ עֳמָרִים



כְּדִגְלֵי-זָהָב בְּשֶׁמֶשׁ שׁוֹקְעָה בֵין שְׂדֵרוֹת אֲלֻמּוֹת;



עָלָה הֵידַד הַשִּׁירִים מִקְּצֵה הַשָּׂדוֹת, שָׁם יָשְׁבוּ



בְּמַעְגַּל-רֵעִים הַקּוֹצְרִים. – נַעֲרָה, הַגִּידִי, מַדּוּעַ



לֹא בֵין אֲלֻמּוֹתֵיהֶם יַעַל זְהַב-אֲלֻמָּתֵךְ,



לֹא שִׁירָתֵךְ שָׁם תַּעַן?… לְבַדֵּךְ פִּגַּרְתְּ בֵּין הַתְּלָמִים:



פַּחֲדֵי-עֶרֶב בְּעֵינֵךְ רָבְצוּ, בִּשְׁחוֹר-אִישׁוֹנָיִךְ,



דַּאֲגַת לֵיל וּמָחֳרָתוֹ פָרְשָׂה דֹם כָּנָף רוֹטֶטֶת



עַל צַח-מִצְחֵךְ וּבְחֶרֶט פִּתְּחָה בְמִשְׁקַע-רַקָּתֵךְ



רֶשֶׁת-כְּחֹל, וַיֵחָבֵא חֶרֶשׁ בְּזָוִיּוֹת שְׂפָתַיִךְ



רַעַד בְּכִי עֲקַר-דֶּמַע – נַעֲרָה, שַׁלָּמָה אַתְּ נוּגָה?



מָה הַפַּחַד, הַדְּאָגָה?… אוּלַי הַרְעִימֵך פֹּה חָפְצוּ



רֵעוֹתַיִךְ מִקִּנְאַת-סְתָרִים – לָהֵנָּה, הָרוֹגְנוֹת,



קַלּוֹת-דֵּעָה וְצָרוֹת-עַיִן, אַל לִבֵּךְ תָּשִׁיתִי:



רַב הָאֹשֶׁר וְלֹא תִרְאֶינָה, גֵּאֶה נָב יְבוּל-שְׂדוֹתָיו,



בְּרַק-זהָבוֹ כֹה עַז וְסִנְוֵר עֵינֵיהֶן הַמְפַחֲדוֹת;



גַּרְגְּרֵי-לִקְטוֹ תֶאֱגֹרְנָה, וְהָיָה כִּי-תִקְמֹץ הָאַחַת



אֶת-מְלֹא-חָפְנָהּ זְהָבוֹ, וְתָנִיף מַגָּלָה בַּשֶּׁמֶשּ,



רַבַּת חֶדְוָה וּנְעוּרִים, עַזַּת הָאוֹן וְהָאַהֲבָה,



וְתִרְתַּע אָחוֹר עֲדָתָן מְלֵאֲתִי פַחַד-נֶחֱשָׁלִים,



וְקִנְּאוּ דֹּם וְרִגֵּלוּ…



חֶרֶשׁ עָנְתָה נַעֲרָתִי:



אָמְנָם יֵשׁ אֲשֶׁר אֶחֱזֶה קִנְאָה בְעֵינֵי צָרוֹתַי,



אַךְ גַּם יֵשׁ כִּי-יַבִּיעוּ פְנֵיהֶן לִי רַחֲמִים וַחֲרָדָה;



חִידָה הַיוּ לִי אֵלֶּה, בְּלֵילוּת-נְדוּדִים בִּקַּשְׁתִּי



פֵּשֶׁר לְאָשְׁרִי וּפַחְדִּי, נִמְצָא לֵיל-תְּמוֹל לִי הַפִּתְרוֹן:



לָאֹהָלִים הַשְּׁמוּעָה בָאָה: מְשׁוֹרֵר הִנֶּךָ.



עָגְמָה אִמִּי לַבְּשׂוֹרָה וְגֻנַּב חֶשֶד אֶל לֵב אָבִי;



עַל מִשְׁכָּבָם עִם-לַיְלָה שְׁנֵיהֶם אֶת-בִּתָּם פָּקָדוּ:



ָּפְתְחָה רַכּוֹת הָאֵם וְסִיְּמָה בִבְכִי וּבִדְמָעוֹת,



עַד שֶׁעָמַד הָאָב וְדִבֵּר וְקוֹלוֹ קַר-מָתוּן;



הָיוּ קָשִׁים לִי דְבָרָיו, אַף כִּי הִקְשַׁבְתִּי בָהֵמָּה



דַּאֲגַת אָב וְאַהֲבָתוֹ, וְיָדוֹ הֶחֱלִיקָה שְׂעָרִי



בְּדַבְּרוֹ חֶרֶש אֵלָי, וְכֹה אָמָר: הִזָּהֲרִי, בִּתִּי;



לִבּוֹ טוֹב וּמְאֹד פַּחַז, בָּרָק כִּי-יִלְהַט וִיפַלַּח



שְׁמֵי לֵיל-אָבִיב וְגָז – תְּפַלַּח וּתְלַהֵט אַהֲבָתוֹ



לִבּוֹת נְעָרוֹת עֲגוּמוֹת,פִּתְאֹם וְיֵעָלֵם בִּדְרָכִים



רְחוֹקִים זָרִים, רַק שְׁמוֹ יֵש עוֹד וְיַגִּיעַ אֶל נָוָן



לְגָרוֹת פֶּצַע שֶׁקָּרַם, לְלַבּוֹת חֲלוֹמוֹת דָּעָכוּ…



צְאִי וּרְאִי בְּבַחוּרֵי כְפָרֵךְ וּבַחֲרִי לָךְ, בִּתִּי,



זֶה אוֹ זֶה אֲשֶׁר יִשָּׂא נַפְשׁוֹ לִשְׁלוֹם-בַּיִת נָכוֹן:



בֶּטַח יִסְפּוֹן עַל רֹאשֵׁךְ, אָהֳלוֹ לֹא יִסַּח וְנָדָד,



לַחְמוֹ נֶאֱמָן לֹא יֶחְסָר, שׂדְוֹתָיו לֹא יִטֹּש כִּי-יַחֲלֹם,



יְהִי לוֹ יָקָר מַעְיָנוֹ וְזָרוֹת עֲרָבוֹת עִם זְהָבָן,



וְלֹא תְשַׁקֵּר אַהֲבָתוֹ נֶצַח…



נָדַמָּה. שְׁתֵּי דְמָעוֹת



בְּרִיסִים שְׁחוֹרִים דֹּם נִתְלוּ וְגָלְשׁוּ עַד סִדְקֵי שְׂפָתֶיהָ…



שָׁתְקָה רֶגַע; וְחֶרֶשׁ שָׁאֲלָה, חֶרֶשׁ: הַאֻמְנָם



כָּכָה יִהְיֶה הַמְשׁוֹרֵר?… וּשְנֵי אֲגָלִים שׁוּב נִקְווּ



בְּתַחְתִּית עֵינֶיהָ, הִצְהִירוּ, רָטְטוּ רֶגָע וְנִתָּקוּ – – –

וְכֹה עָנִיתִי – לַנַּעֲרָה, לְנַפְשִי, לָעֶרֶב הַטָּלוּל,



בְּעַד כָּל-אַחַי הַמְשׁוֹרְרִים, אֵלֶּה אַבִּירֵי-הָאַהֲבָה,



קַנָּאֶיהָ-קְדוֹשֶׁיהָ, כּוֹבְשֵׁי מַצְפּוּנֵי-חִידָתָהּ:



כָּכָה תִהְיֶה הָאַהֲבָה, כְּרוּחַ-הַשִּׁירָה כֹּה תִהְיֶה,



תִּפְעַם, תִּכְבֹּש בְּעֹז וְתָגוּז רְווּיַת-נִצְחוֹנָהּ,



וְזֹאת עֶרְגָּתָהּ לַנֵּצַח וְקִדְּשָׁהּ בְנִצְחָהּ כָּל-רֶגַע;



מַה-לָּהּ יִדְמֶה וְיִשְׁוֶה, לְאַהֲבַת-הַמְשׁוֹרֵר הָעַזָּה!



בַּעַל וְטֶרֶף וְסִיפּוּן?… הֲיֵלֵךְ הַבַּעַל גְּרוּף-אוֹנִים



וּצְמֵא נִצְחוֹן-חִידָתֵךְ לְבַקֵּשׁ בַּמֶּרְחָק לוֹ אוֹיְבִים,



אִם יַתִּיק סֶלַע וָהָר מִתְּגְרַת מְצוּקַת-אַהֲבָתוֹ?…



נַעֲרָה, נַעֲרָה, הַאֻמְנָם פִּגֵּר כֹּה דָמֵךְ וְלֹא יֵדַע



עוֹד לְהַבְחִין בֵּין כְּלָבִים וְגוּרֵי-הַכְּלָבִים הָרָצִים



אַחֲרֵי נְעָרוֹת בַּסָּךְ וּבֵין כְּפִיר הַנּוֹהֵם לְפִתְחֵךְ?…

וְאִם גַּם תִּהְיֶה כָזֹאת וּבְאַחַד הַיָּמִים אֵעָלֵם –



וְהָיֹה תִהְיֶה כָזֹאת – מִמֶּרְחָק כִּי-תָבֹא הַבְּשׂוֹרָה:



בִּזְהַב עַרְבוֹת-הַשִּׁירָה רַעֲמַת לְבִיאֵךְ צִמֵּחָה,



לְקוֹלוֹ רָגְזוּ מֶרְחַקִּים, לְבִיאוֹת רְחוֹקוֹת וְעַזּוֹת,



גְּמִישׁוֹת-יָרֵך וְיוֹקְדוֹת-אִישׁון וְחוֹלוֹת-אַהֲבָתוֹ,



בְּנַהֲמַת תַּאֲנַת-בְּרֵאשִׁית אוֹרְבוֹת מִסְּבָךְ וּמִנַּהֲלוֹל



בְּלֵילוֹת סַהַר וְתַאֲוָה, חוֹמְדוֹת וְשׁוְאֲפוֹת צִלּוֹ…



וְתֵדְעִי: אַתְּ לִי הָיִית רִאשׁוֹנָה, לְבִיאָתִי הַצְנוּעָה,



אֲשֶׁר בְּיַעֲרֵי עֲלוּמַי הַאֲזֵן הֶאֱזַנְתִּי נַהֲמָתֵךְ,



הֵד נְעוּרַיִךְ הַפִּלְאִי – לְקוֹלוֹ עָזַבְתִּי אֶת-סֻבְּכִי – – –

וְסַעַר בַּגְרוּת כִּי-יָבֹא וְטִלְטֵל לַמֶּרְחָק אֶת-כְּפִירֵךְ,



וְאָמַן אוֹתוֹ הַמִּדְבָּר, נְדוּדִים וּקְרָב יְגַבְּרוּ דָמוֹ,



וְלָמַד עָרְמַת הָאִשָּׁה וְשִׁכְרוֹן הַחֵשֶׁק בָּאַהֲבָה –



אַחַת-יְחִידָה, רִאשׁוֹנָה-קְדוֹשָׁה, לוֹ תִהְיִי לָנֶצַח;



וְהָמָה דָמוֹ אֵלַיִךְ, נַעֲרָה, אֶל חַסְדֵּךְ, רַחֲמַיִךְ,



כִּי כְמוֹהֶם לֹא יֵדַע שׁוּב עוֹד, וּכְשָׁב אֶל נְעוּרָיו,



אֶל מוֹלַדְתּוֹ וּנְהָרוֹ, יָשׁוּב וְיִזְכֹּר אָז אוֹתָךְ



מִמֶּרְחַקֵּי גְאוֹנוֹ-סִבְלוֹ, שָׁם עָתַק גַּם-כָּשָׁל,



וְיָשִׁיר אַחֲרוֹן שִׁירוֹ לָךְ – – וְאִם מְעַט לָךְ כָּל-אֵלֶּה,



מַהֲרִי שׁוּבִי מִפֹּה: לַמְשׁוֹרֵר אֵין יוֹתֵר מֵהֵמָּה… –

מֵאַפִּירְיוֹן-שׁפְרִירוֹ הִשְׁקִיף הַסַּהַר וַיִּמְנֶה



צַמְּרוֹת-פְּלָדוֹת בַּיָּעַר; עָצַר הַיּוֹם בְּאֵשׁ-רִכְבּוֹ,



טֶרֶם עָבְרוֹ גְבוּל הַמַּעֲרָב וְנִפְרַד מִמַּחֲנוֹת



גְּדוּדֵי-לַהַט פָּרָשָׁיו, נוֹשְקֵי כִידוֹנֵי-הַזָּהָב;



יְרִיעוֹת-תְּכֵלֶת פֹּרָשׂוּ… שְׁקוּפִים מִתַּמְּרִים הָאֵדִים,



וְחֶרֶשׁ שָׁרָה הַדְּמָמָה לָנוּ: הַקְשִׁיבוּ, יְלָדִים,



לְמַשַּׁק-יַעַר הָעוֹלֶה, לְשִׁירַת עֲגָבִים בַּפֹּארוֹת,



לְהֵד הַבָּא מִמֶּרְחַקִּים, כְּצִיר הַמְמַהֵר לְדַרְכּוֹ,



נֶחְפָּז לְמַלֵּא שְׁלִיחוּתוֹ בְּאַרְצוֹת-הַשְּׁקִיעָה הָרְחוֹקוֹת;



שְׂאוּ עֵינֵיכֶם וְתִרְאוּ: שִׂיחַ וְשִׂיג פֹּה לַשָּׂדוֹת



עִם מֶרְחַקֵּי הַשָּׁחַק; טַלְלֵי-אֲהָבִים מַרְעִיפִים



הַכּוֹכָבִים לַפְּרָחִים; שְׁרִיקָה כִי-תַעֲבֹר בָּאָרֶץ,



הֶמְיָה דַקָּה כִי-תַחֲלוֹף וְתֵדַע אָז נַפְשְכֶם בֶּטַח:



אֵי-שָׁם עָרוּךְ הֶחָג כְּבָר, מְחַכִּים לִקְרוּאֵי-הַנֶּשֶף –



אַךְ הִיא שָׁכְחָה מָתַי וָאֵי, וּמֵאַיִן זֹאת יָדְעָה,



וּמִי הֵכִין הַמִּשְׁתֶּה: מֶלֶךְ בְּאוּלָם-בִּיתָנוֹ,



אוֹ בְגַנּוֹ הַדּוֹד אֶת נֶשֶׁף-כְּלוּלוֹתָיו שָׁם חָגָג?



נִימֵי-סֵתֶר נִרְקָמוֹת וְנֶפֶשׁ עִם-נֶפֶשׁ מִתְלַכְּדוֹת,



גַּל וְכוֹכָב וָסֶלַע, מִדְבָּר וְיָם וַעֲרָבָה,



צִיץ וְאֶבֶן וְאָדָם, מֶרְחֲבֵי מִזְרָח וּמַעֲרָב,



וְאֵל-מְשׁוֹרֵר מְנַצֵּח וְשַׁרְבִיט-הָאַהֲבָה בְיָדוֹ…



חֶרֶשׁ הֶחֱלִיקָה שְׂעָרִי, רֹאשִׁי בְחֵיקָה הִנֵּיחָה –



לְרֹאשִׁי הָיָה כְּמוֹ אִמְּצַתּוּ אֵם-תֵּבֵל אֶל חֵיקָה.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6434