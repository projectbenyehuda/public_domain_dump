


	
	פרט
	



א


בִּכֵּר בְּנַפְשִׁי שִׁיר חַכְלִיל, שִׁיר זָהָב,



לַקַּיִץ הַמְדַמְדֵּם



עַל מַרְבַד -שַׁלַּכְתּוֹ וּבְצִלְלֵי -עֳפָאָיו.



יָרַדְתִּי אֶל גַּנִּי לֶאֱסוֹף פְּרִי-בִכּוּרָי –



מִשְּׁנִי -הַצַּמָּרוֹת



אָז נָשַׁר אֶל נַפְשִׁי שִׁיר קֵיצִי וּנְעוּרָי.



שִׁיר גַּנִּי הַבָּשֵׁל, גְּמוּל טַלוֹ וְזִיווֹ,



רְוֵה יְקוֹד -בְּצִירוֹ



וּלְטוּף עֶדְנַת -רוּחוֹת בְּלֵילוֹת -אֲבִיבוֹ.



וְסָפְגָה אָז נַפְשִׁי רֵיחוֹ, עֲסִיסוֹ,



וּצְלִילָיו לָהּ הָיוּ



כְּרֹן נַחַל -אָבִיב עַל גַּלֵּי -הֲמִיתוֹ…


ב


בְּיוֹם אֶחָד בָּשֵלוּ; זֶה גַנִּי לְבוּש -תּוֹלָע,



שִׁיר אָשְׁרִי הַיּוֹקֵד,



וַתִּיף כְּלִילַת -חִשְׁקָהּ אַהֲבָתִי הַגְדוֹלָה.



אָז פָּשְׁטוּ הַבּוֹצְרִים בַּגַּן קַל -מְהֵרָה



וְשִׁירִי רֹן פָּצַח



אַךְ בּוֹשְׁשָׁה בוֹצֶרֶת -אַהֲבָתִי, אֵחֵרָה…



וּלְמִי יְקַר -בְּצִירִי, לּמִי אָמֹץ צוּף -זָגִּים



אֶל כּוֹסוֹת פָּז -בְּדָלְחִי,



לְמִי אֶמְזֹג יֵין -רִקְחִי בְּנִשְׁפֵי הַחַגִּים? – –



אַפִּרְיוֹן -סַנְסִיִנים וַעֲלֵי -שְׁנִי -פָרָכוֹת



בְּגַנִי הַטָּלוּל –



הָהּ, ­בֹּאִי, הַדּוֹדָה, הַכַּלָה, הָאָחוֹת…


ג


כְּרַחַשׁ מִזְרָח עַתִּיק, כְּרֶטֶט הֵד חֲלוֹמוֹ,



אֶל גַּנִּי בָא וַיַּזֵּל בָּשְׂמֵי נֵרְדְּ וּכְפָרִים:



בְּשִׁיר -הַשִּׁירִים אֲשֶׁר לַמֶּלֶךְ שְׁלמֹה



שָׁם קָרְאָה אֲהוּבָתִי, חוֹלַת תְּשׁוּקַת -סְתָרִים.



וַתִּלְמַד שָׁם נַפְתּוּלֵי אַהֲבַת -עֲגָבִים



מֵהַשּׁוּלַמִית, דּוֹדַת -קֶדֶם שְׁזוּפָה;



וְאֵת שֶׁעוֹלְלָה בְּבוֹא בְּלֵיל -כּוֹכָבִים



רְחוּץ -טַל אֶל דַּלְתָּהּ דּוֹדָהּ וְאַלּוּפָה.



וַתַּעַשׂ כֹּה גַם -הִיא לְהַגְדִּיל תַּעֲמוּלָה,



אַךְ יֶתֶר עַל שׁוּלַמִּית לָהּ שְׁאָר רוּחַ:



וּבְסָגְרָהּ עִם -הַלֵּיל הַדֶּלֶת עַל מַנְעוּלָהּ,



וַתַּעֲזֹב אֶת חַלּוֹנָהּ כָּל -הַלֵּיל פָּתוּחַ…


ד


תַּחַת הָאֱגוֹז עֲבֹת -הַצַּמֶּרֶת וְאֶרֶךְ -הַצְּלָלִים



עִם צָהֳרֵי -חֹם לָךְ סִפַּרְתִּי אַגָּדַת זְהָבִי וְקֵיצִי.



הָאֶגוֹז אָז הֵנֵץ פְּרִי -בָסְרוֹ, רַךְ -קְלִיפָּה וַעֲטוּף סִתְרַת עָלִים,



וְעַתָּה כְבָר בָּשַׁל וַיִשַׁל – וַאֲנִי לֹא סִפַּרְתִּי הַחֵצִי…



מָה אֶעֱשֶׂה, יַלְדָּתִּי?… יוֹם מָחָר וְיַעֲמֹד הָעֵץ עֵירֹם - עָזוּב,



וְסְרוּחַ שְׁחֹם -זְנָבוֹ הַסְּנָאִי יְפַצַּח אֱגוֹזֵי -הַפְּלֵטָה;



וְרוּחַ כִּי יַעֲבֹר בָּאָרֶץ וִיסַפֵּר עַל קֵץ קַיִץ שָׁזוּף



וַאֲנִי הֲלֹא טֶרֶם אֲכַל – אַגָּדָתִי עוֹד הוֹמָה, רוֹטֵטַה…


ה


אַט נָשַׁב בַּגַּן רוּחַ -אֱלוּל צַח -כָּחֹל –



אֶל מַעְגַּל הַבּוֹצְרִים



יָרַדְתִּי לִרְאוֹת שָׁם בְּהָחֵל הַמָּחוֹל.



וַתֵּצְאִי לִקְרָאתִי כֹה קַלָּה וּגְמִישָׁה –



מִכְּתֵפֵךְ, שֵׁן חֲטוּבָה,



רְדִיד -מִשְׁיֵךְ אַט גָּלַשׁ וּנְשָׁקָהּ בִּלְחִישָׁה.



וָאֵצֵא אָז עִמָּךְ בִּמְחוֹלוֹת -הַכְּרָמִים –



וַאֲכוּל יְגוֹן -אֶבְלִי



עַל קֵיצִי הַדוֹעֵךְ חוֹלַלְתִּי יוֹם תָּמִים.



הִסְמִיקוּ עֲנָנִים עַל גְבוּל תְּכֵלֶת צְלוּלָה,



הַגַּן פָּשַׁט לְבוּשוֹ,



וַיִרְחַץ פְּעָמֵינוּ בְּדַם בָּשְׂמוֹ הַמְתֻלָּע…


ו


לָךְ נָתְנוּ אֲחֵרִים רְדִידִים, אֲטוּנִים –



אַךְ דַּל כֹּה מַתָּנִי;



צְעִיף -מִזְרָח מֶשִׁי לְזִכְרוֹן -אֱמוּנִים.



יְרֻשָׁה עַתִּיקָה מֵאָבוֹת קַדְמוֹנִים,



שֶׁטִּפְּחוּ אַהֲבָתָם



בִּשְׂדֵרוֹת בִּיתָנִים וּבְצִלְלֵי הַרְמוֹנִים.



בִּצְעִיפִי אֲכַסֵּךְ כְּאָז בִּיְמֵי -קְדוּמִים,



רַק יַבִּיט צְמֵא -פִתְרוֹן



מֵעֵינֵךְ הַגְּלוּיָה רָז אַהֲבַת -עֲלוּמִים.



וַאֲדַמֶּה אָז: אַתְּ נְסִיכַת -מִזְרָח רְעוּלָה,



אֲנִי בֶּן -כַּלִיפִים



הַמְטַיֵל בְּגַנֵךְ בַּבִּירָה הַכְּחֻלָּה.


ז


אַלְלַי לִי! דָּלַל כְּבָר מַעְיַן -הַזָּהָב



וְנֻפַּץ דְּלִי -שַׁיִשׁ,



אֶת פַּז -אַגָּדוֹתָיו הַמְשׁוֹרֵר בּוֹ שָׁאָב



וְגָלוּ בַשִׁבְיָה אֶל שְבִילֵי הָעוֹלָמִים,



לְלֹא דוֹרֵש וּפוֹתֵר,



כָּל רָזֵי -בְרֵאשִׁית וּבַדֵּי הַקְּסָמִים…



הֱיֵה בָרוּךְ גַּנִּי!… טְבוּל טְלָלִים וּרְשָׁפִים,



רִוִּיתָ אֶת נַפְשִׁי



בַּחֲלוֹמוֹת קֵיץ -זֹהַר וּבְלֵילוֹת זִיו -כְּשָׁפִים.



וּכְתֹם חַג -הָאָסִיף וְהֵד שִׁירוֹ נָדָם –



עַל כְּחֻלְךָ וּזְהָבְךָ



לִי שַׁרְתָּ אַגָּדַת -שַׁלֶכֶת לָאָדָם.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2023