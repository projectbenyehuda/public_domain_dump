


	
	נגהות
	



שַׁחַר




בָּקַע מִקַּצְוֵי הַמִּזְרָח שִׁיר רְנָנִים,



שִׁיר נֹגָהּ וָזִיו –



נִתְּזוּ רְשָׁפִים מִכַּנְפֵי עֲנָנִים.


  


נָשְׁרוּ זַרְזִיפִים אֶל חַכְלִיל -הַשּׁוֹשָׁן,



וַיִלְהַט וַיִיף



בְּזֹהַר שֶׁל בְּרֵאשִׁית וּבְאֵשׁ רַעֲנָן -נוֹשָׁן.


 


וַיִּסַּע רְוֵה -נְגֹהוֹת הֶעָנָן הָרִאשׁוֹן



לְמֶרְחַב הַגִּיל,



וַיַצֶּת אֵשׁ -פְּלָדוֹת בְּנִבְכֵי כָל -אִישׁוֹן.


  


וּבְכָל תְּהוֹם עֲמֻקָּה וּבְכָל נֶפֶשׁ גּוֹלָה



אָז רִטֵּט הֵד -צְלִיל –



תְּפִלַת גְּאֻלָּה לַשֶּׁמֶש הַעוֹלָה.


  

בֹּקֶר




יֵשׁ אֶרֶץ רְחוֹקָה, שָׁם כַּרְמִי שָׁתַלְתִּי,



דָּרַכְתִּי יְקָבַי,



וְאַשְׁכֹּלוֹת עֲנָבַי



עִם כָּל -בֹּקֶר וָבֹקֶר לְבַדִי עוֹלַלְתִּי.


 


יֵשׁ הָרִים רְחוֹקִים בְּעַרְפִלֵי בְקָרִים,



בְּמֶרְחָב חַכְלִילִי,



שָׁם אֶחְצֹב בַּרְזִלִּי



וְאֶחְפֹּשׂ צְמֵא -אֹשֶׁר מַטְמֻנֵי -מִסְתָּרִים.


 


עִיר יֶשְׁנָהּ רְחוֹקָה עִם לֹבֶן מִגְדָּלִים



וּמִקְדַּש -אֲרָזִים



וְרַעַד שֶל רָזִים –



שָׁם אֶלְחַשׁ תְּפִלָּתִי בִשְׂדֵרוֹת -הַצְּלָלִים.


  


יֵשׁ שְדוֹת -קְרָב רְחוֹקִים, שָׁם אֵצֵא בַצּוֹבְאִים



וְיִלְהַט דַּם חִשְקִי,



וְאֶלְטֹשׁ אֶת נִשְׁקִי



בִּזְהַב זֹהַר בֹּקֶר וּדְמֵי -אֵשׁ הָאוֹיְבִים.


 

צָהֳרַיִם




עַל שָפְרִיר הַתְּכֵלֶת בָּרוֹם



שָׁט שֶׁמֶשׁ -רַהַב –



רְוֵה בֶשֶׂם וָלַהַב



עַל -פְּנֵי שָׂדוֹת לוֹ יָשֵן הַיוֹם.


 


וְחוֹלֵם חֲלוֹם שַׁחֲרֵי -עַד



בַּמִזְרָח הַלוֹהֵט –



וְלֹא יִרְאֶה, מִי צוֹעֵד



בַּמַּעֲרָב וּצְלָלִים שָׁם יַט.


 


הָּה יוֹמִי! אַל תִּירָא לֵיל -סוֹד,



עוֹד טֶרֶם נְטוֹת צְלָלִים



עַל אַרְגְּמַן -עָלִים



בַּחֲלוֹמְךָ דֹּם תִּגְוַע בִּיקוֹד.


  

עֶרֶב




עֶדְנָה עֲנֻגָּה נִתֶּכֶת בַּכֹּל



וְרֹךְ וַחֲלוֹם –



יָרְדָה לָעוֹלָם שְׁעַת קֶסֶם וּכְחוֹל.


  


נֶעְלַה הַיַּעַר בְּמֶרְחַק -הָאֵד,



שֶׁהָרָה הַחֹם –



מִכִּנּוֹר -מֶרְחַקִּים הִתְמַלֵּט צְלִיל-הֵד:


 


הֵד שִׁירָה אַדִּירָה, שֶׁגְּרָפוֹ כָל-גָּל,



הִסְתִּירוֹ כָל צֵל,



וּסְפָגוֹ בִדְמָמָה כָּל -אֵגֶל שֶׁל טָל.


 


וִיְבַשֵׂר הָרוּחַ בֵּין תַּלְמֵי הַנִּיר



דְּמִי עֶצֶב וָלֵיל –



וַתֵּכֶל אָז נַפְשִׁי לִתְפִלָּה, לְשִׁיר…




לַיְלָה

 


כְּבָר יָרַד הַלַּיְלָה. מִצִּלְלֵי הֶהָרִים



מִיַרְכְּתֵי הַסְּבָךְ



דּוּמָם לוֹ גָח…



בְּנַפְשִׁי – פְּלֵטַת זִיו -שְׁחָרִים.


  


מָה אֶעֱשֶׂה הַלַּיְלָה? – רֹן -בֹּקֶר עוֹד רוֹעֵד.



טַל -נְעוּרִים יְפַךְ



בִּפְרָחַי, בִּסְבַךְ



יְרַק -צַמְרוֹת יַעֲרִי הַלּוֹהֵט.


  


בְּזִיו -סַהַר אֶרְחַץ, בִּשְבִילָיו אֲטַיְלָה.



אָשוּטָה בַחֲלוֹם –



עַד יָבוֹא הַיוֹם,



עַד יָנוּס וְיִפְנֶה הַלַּיְלָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4444