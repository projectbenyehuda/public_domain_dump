


	
	באחרונה
	




לִי לָחַשׁ הַמָּוֶת בִּדְמָמָה:

בִּרְפוֹת נַפְשְׁךָ לַעֲרוֹב, בָּאַחֲרוֹנָה,

עֲיֵפַת סִפְקָהּ וִיגוֹנָהּ,

אַל תִּירָא –

אַנֹכִי הָאַיִן הַגָּדוֹל – אָנֹכִי

רַק שִׁירָה.

בִּבְחֹל נַפְשְׁךָ בְּנֵבֶל הַחַיִים,

כָּל מֵיתָר שָׁם כֶּבֶל,

וּבְצָמְאָהּ,

לִדְמָמָה,

לְשִירַת חִידָלוֹן וָאֶפֶס –

בְּיָדִי אָז תִּמְצָא הַנֵבֶל.

עַל נִבְלִי אָז תָּשִיר אַחֲרוֹן שִׁירֶךָ;

הֵד רָזֵי -קְדוִּמים,

הֵד פְּרִידַת -עֲלוּמִים,

וְהוּא יִשְקַע בֵּין צְלָלִים בַּנֶצַח,

סוֹד כָּמוּס –

וְתָמוּת…
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3169