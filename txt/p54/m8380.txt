


	
	בְּרָכָה
	




שְׂדוֹתַי בָּשְׁלוּ, דְּגָנִי הִזְהִיב וּמַגָּלִי שָׁחוּז,



כַּרְמִי הֵנֵץ, גַפְנִי פִּתְּחָה, וּבְכָל שָׂרִיג אָחוּז



פַּעֲמוֹן זָהָב, פַּעֲמוֹן זָהָב, אֶשְׁכֹּל אֵשׁ חַכְלִילִי,



וּבַגַּן מְרַפְּדִים פְּרָחִים, פִּרְחֵי זִיו אֶת שְׁבִילִי.


  


יָבוֹא קָצִיר, קָצִיר לוֹהֵט, וּבַשָׂדוֹת אָחֹג:



הֲיִי לִי בְרוּכָה, אַדְמַת יָהּ, מִקָּרוֹב וּמֵרָחוֹק;



יָבוֹא בָּצִיר, בָּצִיר מָתוֹק, אֶל הַגַּן אֵרֵדָה:



שִׁירַת אָסְפִּי תִּצְהַל, תִּשְׁלַח לַמֶּרְחַקִּים הֵדָהּ.


  


וּבַדְּמִי בִּקְצֵה הַגֹּרֶן עִם לֵיל כְּחֹל הַקֶּסֶם,



בֵּין אֲלֻמּוֹת אֶשְׁכַּב אִישַׁן עַל יְצוּעַ בֶּשֶׂם;



סַהַר יָהֵל, רוּחַ יִלְחַשׁ בֵּין עֲלֵי אַלּוֹנִים,



וּבַחֲלוֹמִי גְדוּדֵי זָהָב עַל פְּנֵי שְׂדוֹתַי חוֹנִים.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8380