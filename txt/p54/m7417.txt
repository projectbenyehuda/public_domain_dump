


	
	שולמית
	



א


הַס בַּכְּרָמִים! מַעֲרָבָה שֶׁמֶשׁ פּוֹנָה,



עַל שִׂיא -לְבָנוֹן מֵתָה קֶרֶן -אוֹר אַחֲרוֹנָה.



רוּחַ בָּא מִתֵּימָן, סָבַב הֵנָּה, הֵנָּה,



בִּשֵּׂר מָה לַתָּמָר, לָחַשׁ מָה לַתְּאֵנָה;



הֵעִיר נִצִּים נָמִים וְגִבְעוֹלֵי -פְּרָחִים,



עָבַר חִישׁ בַּכְּרָמִים, חָלַף אֶת הַדְּרָכִים;



מַקְשִׁיב לִבִּי, דוֹפֵק, לוֹחֵשׁ בְּדוּמִיָה:



אֵין זֹאת כִּי שָׁב אִָבִיב, עֵת הַתּוֹר הִגִּיעָה;



אֵצֵא אֶל הַכְּרָמִים, אָלוּן בֵּין עֲשָׂבִים,



אֶשְׁכַּר רוּחוֹת -שְׁחָרִים, אֶחֱלוֹם עִם כּוֹכָבִים.



וַאֲחַכֶּה דוּמָם, אַט יִתְנַשֵּׂא חָזִי,



נוּגֶה יַבִּיט סַהַר, לוֹ אַגִּידָה רָזִי:



אֶל הַמֶּלֶךְ שְׁלֹמֹה פֹּה מְחַכָּה רוֹעָה,



אֶל הַנֶשֶׁר יוֹנָה. – בֹּאָה, מַלְכִּי, בֹּאָה!


  

ב


בֹּ­אָה, מַלְכִּי!



הַכֹּל נָם וְחוֹלֵם, בְּלִבִּי הוֹלֵם סָעַר.



בְּרַח -לְךָ מְאַרְמוֹנְךָ, מַלְכִּי וְאֲהוּבִי ­­­–



דְּמֵה לִצְבִי מִיָעַר.


  


בְּרַח לְךָ, מַלְכִּי, בְּרַח!… חֶרֶשׁ רוּחוֹת עָּפִים;



אַעַל בְּסַנְסִנֵּי תָמָר, דֹּם אֲצַפֶּה,



אָשׁוּר בֵּין עֲנָפִים.


  


מֵאַפִּרְיוֹן -אֶרֶז וּמֵרְפִידַת זָהָב



מַלְכִּי קָם, שְׂבַע אַהֲבַת פִּילַגְשִׁים ­–



לְשׁוּלָמִית תָּאָב.


  


חָשַׁק כַּרְמֵי לַיִל, הֵרְרֵי נְמֵרִים פְּרָאִים,



אַהֲבַת הָעֹפֶר אֶל אַיָּלָה שְׁלוּחָה



בְּחֶבְיוֹן חַגְבֵי -סְלָעִים.


 


בֹּאָה, מַלְכִּי!



מִבִּכּוּרֵי תְאֵנַי, מֵחַכְלִילֵי -דַם עֲנָבַי



לְךָ צָפַנְתִי, מַלְכִּי, וּמִלַּהֲבוֹת



לַהֲבוֹת עֲגָבַי.


  


וּכְאֵב גַעְגוּעִים עַזִים, כְּאֵב שֶׁיָדַע שָׁתוֹק



וַיֱהִי לְמַעְיָן חַתוּם, לְגָן פּוֹרֵחַ נָעוּל,



וְצוֹרֵב הוּא וּמָתוֹק.


  


וְעֲנַב דּוֹדִים יוֹקֵד שֶל נוֹטֶרֶת -כְּרָמִים,



שֶׁכַּרְמָהּ גָּדַל פֶּרֶא וַיֵשְׁתְּ מִיקוֹד הַשָׁרָב



וְכָמַהּ לְעֹז זְרָמִים,


  


בְּלֵיל -מִזְרָח לוֹהֵט, מַלְכִּי, לְךָ אֱתֵּנָה,



עֵת הַסְּמָדַר יִפְרַח, יֶעְגַּב הַתַּפּוּחַ,



וְתַחְנֹט דֹּם הַתְּאֵנָה…


  


בֹּאָה מַלְכִּי!



אוֹמְרִים: עִם כָּל חַכְמֵי הֹדוּ, שְׁבָא וְתֵימָן



הִתְחָרֵיתָ, מַלְכִּי, וְחָכַמְתָּ יוֹתֵר



מִדַּרְדַּע, כַּלְכֹּל, הֵימָן.


 


וְאָהַבְתָּ חִידוֹת, שִׁיר וּמָשָל:



הֲתֵדַע עֵת אַהֲבָתִי חָלְתָה בְתַאֲנָתָהּ?



לֵיל בּוֹ חִשְׁקִי צָץ וּבָשֵׁל?


 


וּמַדוּעַ מֻרְדָף לַהַט לֵילוֹת -קְסָמִים,



אֲכוּל אֵשׁ שְׁבָא, מִצְרַיִם, אֵלַי בָּאתָ,



טְבוּל רְסִיסֵי כוֹכְבֵי -כְרָמִים?


  


הָהּ, הַרְבֵּה לָמַד, חָקַר שְׁלֹמֹה, עָמֹק חָתָר,



מִכֹּל הָאָדָם וְהַחַיָּה חָכַם, רַק אֶת חִידַת



הַשׁוּלַמִּית הוּא לֹא פָתָר.


  

ג


אַךְ לַשָּוְא לָבַשְׁתָּ זָקָן אָרֹךְ, שָחוֹר,



וַחֲזִיזִים שַׂמְתָּ בְּעֵינֶיךָ –



יֶלֶד אַתָּה, מַלְכִּי!



אַךְ לַשָּׁוְא עַל מַדּוֹתֶיךָ חֶרֶב חַדָּה צְמוּדָה,



דְּרוּכִים שְׁרִירֵי -אוֹנְךָ –



עֶשֶׁת חַרְבְּךָ יְרֵאָה עֶדְנַת רֹך -צַוָּארִי,



לַהַט -בְּרָקָהּ – נֹגָהּ -בְּשָׂרִי,



וּבֵין שָׁדַי תָּלִין רְפֵה -אוֹנִים, רַךְ וְחַלָּשׁ, –



רַק יֶלֶד הוּא גִבּוֹרִי.



וְגִבּוֹרָה הִיא שׁוּלָמִית קְטַנָּה.



הִיא מְצַוָּה – וְנָפַלְתָּ עַל בִּרְכֶּיךָ,



הִיא שָׁרָה: נוּמָה, יַלְדִּי, מַלְכִּי – וְיָשַׁנְתָּ.



רַק עַת תְּרַחֵם אוֹתְךָ, יֶלֶד גָּדוֹל, וְכִחֵשָׁה:



עָצוּם אַתָּה, גִּבּוֹר אַתָּה, וַאֲנִי חַלָּשָה,



יוֹנָה רַכָּה אָנִי, אַתָּה פֶּרֶס פֶּרֶא;



וְשָׂמַח יַלְדִּי וְדָמָה: עָצוּם הוּא וְחָזָק.



וְדָרַך עֹז כַּגִבּוֹר וְהִרְעִים בְּקוֹל אַדִיר –



וְשׁוֹמְעָה אָנִי: יֶלֶד רַק מִתְחַנֵּן, יֶלֶד רַק מְבַקֵּשׁ



חֲלוֹם, אַגָּדָה, חֵיק שֶׁל אֵם מְבַקֵשׁ…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7417