


	
	לְאֵל זָר...
	




מְיַבֵּב כְּאֵבִי בִּי בְמַנְגִינַת קְסָמִים



מְחֻדֶּדֶת סֵבֶל וַעֲנֻגַּת קֶצֶב –



אֵי-שָׂם עַל דַּרְכֵי עוֹלָם מְטַיְּלִים מֵעוֹלָמִים



נַנֶּסֶת-חֶדְוָה שְׂלוּבַת זְרוֹעַ עִם עֲנָק-הָעֶצֶב;


  


וּמְחַוִּים פִּתְרוֹן עוֹלָם, מִמְּרִי וּדְוַי כֹה עָמֹק:



אַשְׁרֵי מִי מְלוֹא קְמָצָיו בְּלִימַת-שֶׁקֶט חָפָן – –



אֵי-שָׁם עַל שְׂדוֹת נַפְתּוּלִים מַחֲנֶה אַחֲרוֹן נָמוֹג,



וְשַׁח עַל דֶּגֶל עָרוּף נְסִיך הַמֶּרֶד וְהַכָּפָן;



וּמְעַלַּע דַּם גִּבּוֹרָיו, יָנֹק דֹּם וְכָנֹס



בְּחֶמְדָּה צְמֵאַת תֹּהוּ כָּל מֶגֶד-אֶשׁ לָאֶרֶס –



נַגֵּן, נַגֵּן, כְּאֵבִי, עַד יֵצֵא מִן הַמָּנוֹס



הָאֵל הַגָּדוֹל שִׁיוַה, בְּאַחֲרוֹן מְחוֹל-הַהֶרֶס…








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5442