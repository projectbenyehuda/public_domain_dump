


	
	סְעֻדַּת עֶרֶב
	



א


עַל דַּרְכֵי בֹּקֶר עִקְבוֹת צִיר שֶעִרְבֵּל שְׂבִיל –

וּבְמִשְנֵה זֹהַר יוֹמִי אוֹרֵב

מִשֶּׂקֶט גִּבְעוֹת חַג לִפִתְרוֹן בְּשוֹרַת גִּיל.

אֵי-שָׂם בְּמוֹרַד צָהֳרָיִם בּוֹעֵר טֶנֶא שַׁגִיא,

מֵעַרְבוֹת אָסִיף הֵלֶך פִּלְאִי, רִאשוֹן אוֹרְחַי,

יְמַהֵר פֹּה אֵלַי, אֶל נֶשֶׂף חַגִּי.

לְדַּרְכֵי עֶרֶב יְנוֹפֵף מִצְפִּי אַחֲרוֹן דֶּגֶל,

בַּמְּזוּזוֹת רוֹטֵט הֵד לִקְרַאת הַמְּפַגֵּר –

הַא, אָשְׂרִי, קְהֵה הָרֶגֶל!…

ב

יָדַעְתִּי הַרְחֵק, הַרְחֵק, אֹרְחַת קְרוּאִים תִּסַּע

וְיוֹבְלֵי צַיִד מוֹשְכִים, אֶחָד, שֵׂנִי, שְׂלִישִי…

הוֹי, הוֹי, מַזְמִינוֹת פְּלָדוֹת חַג מֵעַל כָּל תָּרְנֵי גּדִישִי

וּשְמַע – בְּקוֹּנְכִיָתִי פַעֲמוֹנִים עִמְקֵי הֵדִים

מְצַלְצְלִים: שָׂם רָחוֹק תַּחַת סִפּוּן כָּחֹל,

עַל רִצְפַּת צְדָפִים הֵחֵל כְּבָר הַמָחוֹל;

שָׁם סִירוֹת אוֹרְחֵי חַג מְגַמְּאוֹת גַּלִּים סְמוּרִים,

עַל גְּזִיזֵי תַּלְמֵי כֶסֶף הַעְפֵּל חִיש וְגָלֹשׁ –

מְצַלְצֵל פַּעֲמוֹן קוֹנְכִיָתִי: אַחַת, שְׁתַּים, שָׁלֹשׁ…

ג



וּמְסֻנָּן כֹּה הָעֶצֶב, רְעוּל אֲטוּנֵי שִׂמְחָה,

וְעַל כָּל מִשְׁעוֹל צַעֲדֵי אִישׁ מִתְרַחֲשִׂים –

מִי שָׁם הַקָּרֵב? פַּלְמוֹנִי, מַה מַּזָּלְךָ, שִׁמְך – –

לְךָ רַסֹּתִי אַבְקוֹת-בָּשָׂם דִּשְׁאִי,

וּשְׂרָף קִטַּרְתִּי עַל יֶרֶך מַחְתּוֹת מְחָטִים,

וְאַגַּנֵי מִשְׁתִּי מָרַטְתִּי לְמִשְׁעִי.

הָהּ, צִיר מֶרְחַקַי, מָתַי תָּבוֹא וְשֻלְחָנִי תָחֹן?

כְּבָר קְלִיִּי קָרַם שָׂחוּם, בְּאֵרִי צוֹנְנָה וּצְלוּלָה

וְעַרְבִּי רְוֵה שְׂלָווֹת וְהֶמְיוֹת צְבָא נִצָחוֹן.

ד



גֻּלְגֹּלֶת אֵל רוֹעֶפֶת שַׂהֲרוֹנֵי דָם

אֶל מִזְרְקֵי הָעֶרֶב,

וַחֲמוּץ הַשְּׂרַד לִי מוֹזֵג עָסִיס תּוֹסֵס, חָם.

טְעַם אֶת רִקְחִי, אוֹרְחִי – פִּטּוּם קְדוּמִים –

גֻּלְגֹּלֶת אַחַת לִי עֲרוּפַת גַּרְדֹם-צַעַר,

הַשְּׂנִיָּה מְבַרֶכֶת עַל דָּם וּדְוַי עֲצוּמִים.

שִׂיר אֶחָד הוֹמֶה לִי: יְלֵל וְנַהַם שִׂירִי

וְחֶרְפַּת גְּרָנוֹת רֵיקוֹת –

מִמֶּרְחָק יַעַן שֵׂנִי: רֹן שְׂנֵי-שֶׂפַע בְּצִירִי.

ה



כֹּה הִתְנַכַּרְתָּ, אוֹרְחִי: נָזִיר-מוֹדָע יָשָן,

וּבְלַעַג קַנְתָּן מַר לְמִנְחַת אָשְׂרִי תָזֹם - - -

וּמָה אִם מְדוּרוֹת חַגִּי כָלוֹת כְּבָר בֶּעָשָן?…

הַאֵין-עוֹד כָּל סִפָלַי גָּבִיש, מְרֻדָּד פָּז כָּל כְּלִי,

שֻׂלְחָנִי הֶדֶר הָבְנִים, רְדִידִי תַּשְׂבֵּץ?…

כִּי מַה גָּחַנְתָּ, אִיש, וַתִּלְחַשׂ לִי בַשֶּׂלִי:





וּמָחָר, מָחֱרָתַיִם מָה?… בְּמוֹרַד הָעֲמָקִים


הֵד אַחֲרוֹן חַגְּךָ יִשְׂקָע – עִם הַנָּזִיר תִּדְפֹּק

בְּשַעֲרֵי חֶסֶד נָעוּל בְּתוֹלַע הָאֱפָקִים…

ו



הָהּ, אֵלִי, תֵּן שִׂלּוּמִים לְיוֹמִי

שֶׂחָנָה לְמַרְגְלוֹת עוֹלָמְךָ מִתְפַּלֵּש

בְּרֶמֶץ חֲלוֹמִי

כִּי לֹא קָם הֶחָג וְלֹא רוֹנֵן הַשִּׂיר

בְּמְצִלְתֵּי מַקְהַלוֹת,

לֹא שֻׂלַּח הַכֶּתֶר, לֹא הִגִּיעַ הַצִּיר.

אָפְקֵי זָהָב גָּרְפוּ אֶת חַלּוֹנִי

וָאֶרְאֶה: נִרְזִים עַל רְבָצִים כְּחֻלִים יִשְׁגּוּ

חֲלוֹמוֹתַי - צֹאנִי.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3616