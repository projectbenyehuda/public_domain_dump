


	
	כְּצֵל חָלַף יוֹם...
	



בֹּקֶר


לֹא עֵת הִכָּנֵף בְּשַׁלְוָה: תִּרְמֵל כָּל לֵב בְּשֵּל חָזוֹן,



וּמְתוּחוֹת תַּחֲרוּת הַדְּרָכִים וּמְנֻמָּר בַּגְּבוּל פֶּלֶא-מָחוֹז;



וְטֶרֶם יְיַגֶּה כָל דָּבָר: כִּרְסֵם בְּלֵב לַהַט-רָזוֹן



וְתָרְנֵי הַזָּהָב מַפְלִיגִים בַּקָּמָה הִסְתַּחֵף וּפָחוֹז.


  


נִשְׁתַּלְשְׁלָה לִי תְפִלַּת עֲמֵלִים: שַׁדַי מֵחֻקִּי אַל תִּגְרָע,



בִּדְגָּנִי וְצַמְרִי נַהֲלֵנִי, בִּטְפָחוֹת שֶׁל צַעַר וְשָׂשׂוֹן – – –



הָהּ, פִּתְאֹם נִתְבַּדְּתָה תְפִלָּתִי: שַׁנּוֹתִי בַחֲשַׁאי מַלְתְּעוֹת תִּגְרָה



לְבֹקֶר נֶצָּחוֹן וּבַז בְּהִפָּקֵד כָּל אָפִיל וְחָסֹן.


  


וָאֶרְאֶה מִבֹּקֶר עַד בֹּקֶר פֻּלַּש מֶרְחַק הַגְּאֻלָּה,



וָאַאֲזִין מִמַּחְצָב עַד מַחְצָב צֻוָּה פֶלֶא הַהֵיכָל – – –



וְלֹא אֶפְרֹשׁ לִמְלוֹן-לֵיל בְּדַרְכִּי: לִמְחוֹזִי הַגָּדוֹל יְבֻלָּע,



לֹא אֶדְפֹּק עַל שַׁעֲרֵי מִקְלָטִים: הַמִּקְדָּש הַמְחַטֵּא פֶּן יֵחַל.


  

צָהֳרָיִם


… שֶלֹּא לַעֲדֹר בֵּין אֵלֶּה הַיּוֹדְעִים כָּל תּוֹרָה עַל בֻּרְיָהּ.



וּבְכָל חָזוּת וּמַשָּׁא יְחַרְחֲרוּ גָּרוֹן –



לְהֵחָלֵץ יְחִידִי וְצָמֵא וּבְחֶמְלָה לִרְחוֹקִים וּבְלוּמִים,



וְעִמֵּק שָׁפָה לִרְבֹּץ עַל גוֹרַל כָּל חָזוֹן וְחָרוֹן.


  


לְנַסּוֹת שִׁבְעָתַיִם דְּבַר אֵל וּלְחַשְׁקוֹ בְּרַתּוֹק עַד שֶׁבֶץ,



לְבִלְתִּי יִפָּרֵט וְיִכָּזֵב בֶּהָמוֹן;



וְכִי יָבוֹא פַּלְמוֹנִי וְיִדְרֹש לְמִלַּת הַפִּתְרוֹן,



בְּרָגְזָה קְדוֹשָׁה וּבְחֶשֶׁד אוֹתָהּ הַצְנֵעַ וְטָמוֹן.


  


שֶלֹא לְסַבֵּל הָרוּחַ בְּשִׁלְטוֹן פִּתְרוֹנִים – לְסַלֵּד



מֵאַחֲרוֹן פֶּשֶׁר וּמַרְגֹעַ: לְהַמִיר כָּל עֹגֶן בְּתֹרֶן;



לְכַמֵּר חַרְצַן בְּצִירְךָ בִּבְתוּלֵי אַדְמַת כָּל סֵמֶל,



וְעַל אֲלֻמָּיו קָרְבַּן קְצִירְךָ יֵרָצֶה לְלֹא דַיִש וָגֹרֶן.


 


שֶׂלֹא תֶעֱשַׁן עֵינְךָ בָאֵלֶּה שֶׁשֻׁלַּם לָהֶם סַעֲרָם



וְשָׁרְצוּ נִבְכֵיהֶם רְכָסִים שֶׁנֻּפְּצוּ לְקֶצֶף;



וּבְאַהֲבַת אַחֲרִית יָמִים וּפְדוּת וְתִפְאֶרֶת אָדָם



תְּסַגְסֵג אֶת דָּמְךָ בְרַעַש, תְּחַטְּאוֹ בְמֶרֶד וָעֶצֶב.


 

עֶרֶב


הִפְלִיג כָּל אֶחָד לְחוֹפוֹ: רַבּוּ אֳנִיוֹת בַּנָּמֵל



לְאַרְצוֹת הַבְּרָכָה עַל שִׁמְשָׁן וְגִשְׁמָן;



שָׁם עָתַק כָּל אַדִּיר לְשִׁלְטוֹן וַיָעָז לְמִרְדּוֹ כָּל עָמֵל,



בֵּינֵיהֶם זִנְּבָה כָּל זֻלּוּת וַתִּשְׁמָן.


  


וְאֵלֶּה עִרְקְלוּ דַרְכָּם הַרְחֵק מִסּוּפָה וְצוּקִים,



וּמְרִי נַחְשוֹלִים מִתְקַשְׁרִים הֵמֲירוּ בַמּוּצָק וּמְתֻלָּם;



לֹא הָבְלוּ בְחֶדְוַת אֲשָׁדִים, הִשְׁכִּילוּ בִגְבוּלִים וְחֻקִּים:



כָּל פָּנָס לָמוֹ פִתְרוֹן וְחֵקֶר מְרוֹמִים כָּל סֻלָּם.


  


תְּמִימִים גָּשְׁשׁוּ בָאָרֶץ, שָׁקְטוּ עַל עֻלָּהּ וְקִמְחָהּ,



וְאֵלֶּה טֹרְפוֹ בַסְּעָרָה לְדַעְתָּם הִתְפָּרֵץ וְרָגוֹן –



וַאֲנִי אַחַת אֵדַע: מֵהֶם שִׁבְעָתַיִם בִּי גְדוֹלָה הַשִׁמְחָה



וְשִׂבְעֶים וְשִׁבְעָה הַיָּגוֹן – – –







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6109