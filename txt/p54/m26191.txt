


	
	מִלְחָמָה!
	




עַל דַּרְכֵי גָלוּת רְחוֹקוֹת, עוֹטוֹת אֵד שַׁלָּכֶת,

יָשַׁבְנוּ שְׂרִידֵי פְלִיטֵי מַחֲנוֹתֶיךָ,

הָאֱלֹהִים…

אֲבַק נְדוּדִים הִלְבִּין שְׁחוֹר שְׂעָרֵנוּ,

וְנֵד יְעָרִים, עִנְקֵי אֹפֶל, חָסְמוּ אֶת דַּרְכֵּנוּ,

וְאֵין שֶׁמֶשׁ וְאֵין בָּרָק וְאֵין מִנְהָרָה –

וּשְׁמַע הָאֵל:

אֵין עָיֵף וְאֵין כּוֹשֵׁל בָּנוּ,

וּצְמֵאֵי קְרָב אֲנַחְנוּ, צְמֵאֵי אוֹר וָנֶצַח; 

וּבְעַד מֶרְחַקֵּי עַרְבוֹת לֵיל תְּפַלַּח שַׁוְעָתֵנוּ,

תְּנַסֵּר תְּפִלָּה לְךָ אַחֲרוֹנָה:



אַל תֶּאֱסֹף עוֹד יָדֶיךָ…

וְאִם רַבּוּ צוֹבְאֵי מַחֲנוֹת הָאוֹיֵב,

אֲיֻמּוֹת נִדְגְּלוֹת הַשָּׂטָן,

וְאִם עָצְמוּ מוֹרְדֵי דִגְלְךָ־זָהָרְךָ –

לֹא נִירָא!

לָהֶם מְשׁוּבַת הַשִּׁכָּרוֹן, 

וּצְרִיחַת שְׁרִירוּת נְבוּבָה,

וְהֶמְיַת יָוֵן בְּלֵיל זְוָעוֹת רֻתָּח;

וְלָנוּ אֹמֶץ הָאֱמוּנָה,

וְרֹן אֲשָׁדִים גְּבֹהִים, דְּגוּרֵי שֶׁמֶשׁ,

וָאֱמוּנַת הַנִּצָּחוֹן לָנוּ.

אֲנַחְנוּ קַנָּאֶיךָ הָאַחֲרוֹנִים,

רִאשוֹנִים נָשׁוּב וְנֵחָלֵץ

לִקְרַאת הַקְּרָב הַגָּדוֹל…



יָדַעְנוּ, אֵל, יָדָעְנוּ:

עוֹד רַעַם אַדִּיר צָרוּר בְּנַהֲמָתְךָ,

הַמְטַלְטֵל הָעוֹלָמוֹת אֶל חֲלַל הַתֹּהוּ,

עוֹד בָּרָק אַחֲרוֹן גָּנוּז בְּאִישׁוֹנֶיךָ,

בּוֹ תַצִּית שַׁחֲרֵי בְרֵאשִׁית עַל אֲדָמוֹת –

רְעָם וּבְרָק!



יִתְפַּלְּצוּן רִבְבוֹת מַחֲנוֹתֵיהֶם,

וְיִכְרְעוּן עַל בֶּרֶךְ

הֲמוּמֵי רַעַמְךָ – – –

וְאוֹרֵב שַׂמְנוּ לָהֶם, אוֹרֵב פֶּלִאי,

בְּלֵב כָּל אֶחָד בָּם, אֲשֶׁר עוֹד לִבּוֹ רוֹטֵט

מִתַּחַת פִּימוֹת חֶלְבּוֹ וְנַפְשׁוֹ הוֹמָה

בַּסֵּתֶר תַּחַת מַסְוֵה לַעֲגָהּ:

כִּלְשׁוֹן לֶהָבוֹת יִגַּח מִמַּחֲבוֹאוֹ,

וִימַגֵּר, יַכְנַע אוֹתָם,

וְיִשְׂרֹף־יִצְרֹף אוֹתָם

עַד עוֹלָם – – –



נִשְׁבָּעְנוּ:

מִלְחָמָה לָנוּ עִם כָּל טָמֵא

וְעִם כָּל כֵּעוּר,

עִם כָּל כִּשָּׁלוֹן 

וְעִם כָּל גְּבוּל –

בְּעַד הַקֹדֶשׁ

וּבְעַד הַיּוֹפִי

בְּעַד הָאוֹן

וּבְעַד מֶרְחַקִּים…

מִלְחָמָה!…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/26191