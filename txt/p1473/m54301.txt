


	
	הַיָּד
	




הַיָּד הַמּוּשֶׁטֶת לְשָׁלוֹם וּפְרִידָה,

חָמֵשׁ אֶצְבָּעוֹת אֲרֻכּוֹת וְנָאוֹת,

כָּל פֶּרֶק וָפֶרֶק מַבִּיעַ תּוּגָה

שֶׁל פְּרִידָה שֶׁל צַעַר וְאוֹת…





הָרֹךְ שֶׁבַּיָּד הַמֻּנַחַת בַּכָּף,

הָרַעַד הַקַּל, הָרוֹמֵז נִסְתָּרוֹת,

מַבָּט־הָעֵינַיִם מְלֵא־אַהֲבָה;

הַאִם כְּבָר הִגִּיעָה שְׁעַת־הַתּוּגוֹת?





יָד עֲדִינָה, אֲרֻכַּת אֶצְבָּעוֹת,

יָד הַיּוֹצֶרֶת, מַפְרָה אֲדָמָה,

יָד עֲנֻגָּה הַמּוּשֶׁטֶת כָּעֵת –

שְׂאִי בִרְכָתִי מִתּוֹךְ הַדְּמָמָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54301