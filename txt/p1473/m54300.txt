


	
	יְהִי נָא הַלַּיְלָה
	



לנשמת חיים בן־דור






הַלַּיְלָה נוֹהֵם, הָרוּחַ שׁוֹרֵק,

הָעֵשֶׂב גָּדֵל וְקָמֵל!

אֶגְרוֹף מְסֻמָּר, מַבָּט־עַיִן בֹּוהֵק,

דְּמָמָה מִסָּבִיב וְתוּגָה.





גּוּפוֹ הַקָּצָר, מִצְחוֹ הַמּוּרָם,

אַפּוֹ הַסּוֹלֵד אֱלֵי עָל;

עֲלָטָה מִסָּבִיב – הָרוּחַ פֹּה רָן,

הָעֵשֶׂב רִשְׁרֵשׁ וְחָדָל.





הוֹגֶה וְקַשּׁוּב הַגּוּף הַקָּטָן,

שׁוֹרָה מְבוּכָה מִסָּבִיב;

דְּמָעוֹת וְעַצְבוּת, יְלֵל שֶׁל הַתַּן

וְאַתָּה מְהֻרְהָר וְגָדוּם.





יְהִי נָא הַלַּיְלָה כְּסוּתוֹ שֶׁל נוֹפֵל,

עֲלָטָה – מִשְׁעָנוֹ הָרָצוּץ.

חֲזוּ, כּוֹכָבִים, בְּגוּפוֹ הַנּוֹפֵל,

עַמְעֲמוּ בְּעַצְבוּת אַחֲרָיו.




יגור.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54300