


	
	לַיִל
	




הַלַּיְלָה נָטַף שְׂרָפוֹ הַמָּלוּחַ,

הָרוּחַ נָהָה בַּחוּצוּת.

בִּכָּה שָׁם הַתַּן גּוֹרָלוֹ הַדָּלוּחַ,

הַהֵד הִתְפַּשֵּׁט בַּשָּׂדוֹת.





נָשְׁרוּ הֶעָלִים לֶחָלָל הַפָּתוּחַ,

נִצַּב לוֹ הָעֵץ בְּצִּלּוֹ.

בּוֹדֵד וְעָצוּב, עֲרִירִי וְשָׁחוּחַ,

בִּכָּה הַיַּנְשׁוּף גּוֹרָלוֹ.





הַלְכוּ נְעָרִים בַּשָּׂדֶה הַזָּרוּעַ,

רוֹבֶה הִתְחַכֵּך בַּכָּתֵף.

הֵאִיר הַזַּרְקוֹר מִצְּרִיפו הָרָעוּעַ,

כִּבָּה אוֹרוֹתָיו הַמּוֹשָׁב.



**




**

יגור, 1948.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54299