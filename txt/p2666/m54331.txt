


	
	לחוף יפו
	








שְׁלוּבַת אֶזְרוֹעוֹת עִם רוּחוֹת הַמַּעֲרָב,

וְנָדָה עַל נַחְשׁוֹל בֵּין גַּלִּים סוֹעֲרִים,

חוֹתֶרֶת אֳנִי אֶל הַחוֹף הַנִּכְסָף

לְלִבּוֹת שׁוֹאֲפָיו – יְהוּדִים צְעִירִים;

גַּם אֲנִי בְּתוֹכָם, וְלִבִּי מִתְרוֹנֵן,

אַרְכִּין אֶת גֵּוִי וּכְנִקְסָם אֶתְבּוֹנֵן

לִפְאַת הַמִּזְרָח הָרוֹקֵם וּמְעוֹנֵן

לְעֵינַי חִזָּיוֹן שֶׁל חוֹף מִתְגַּלֵּעַ

מֵאֹפֶק הַיָּם הַגּוֹעֵשׁ וּמְבַעְבֵּעַ.





שָׁם יָפוֹ – אֶשְׁכּוֹל שֶׁל בָּתִּים, הַנִּקְבָּץ

מִסָּבִיב לַגִּבְעָה; גִּבְעוֹלוֹ – טוּר מִסְגָּד

שֶׁרֹאשׁוֹ בְּקַרְנֵי הַשְּׁקִיעָה מְשֻׁבָּץ,

נוֹשֵׂא חֶרְמֵשׁ סַהַר קָבוּעַ עַל חֹד

חֲנִית מִגְדָּלוֹ הַנּוֹגְחָה בַּמְּרוֹמִים;

צָפוֹנָה מְעַרְבֹּלֶת שְׁוָקִים הַהוֹמִים

בֵּינוֹת לַבָּתִּים הַקְּטַנִּים, הַדּוֹמִים

בְּלָבְנָם לִרְחֵלוֹת פְּזוּרוֹת בְּלִי סֵדֶר,

וְהַר נַפּוֹלְיוֹן – כַּלְבּוֹ שֶׁל הָעֵדֶר.





חֶשְׁכַת בֵּין עַרְבַּיִם סְפוּגַת אַפְלוּלִים

כְּמַטְלִית כְּחַלְחָלָה מְנַגֶּבֶת בַּיָּם

אֶת קֶצֶף גַּלָּיו, וּמוֹחָה הַגְּבוּלִים

בֵּין לַיְלָה וָיוֹם; עוֹד רַק שְׁבִיל אֲדַמְדָּם

רוֹטֵט וּמְפַזֵּז וּמוֹבִיל מַעֲרָבָה,

לִמְקוֹם שָׁם הַשֶּׁמֶשׁ יָרַד וְטָבַע;

אַךְ עֵינִי לַמִּזְרָח, פְּקוּחָה, רְחָבָה,

תָּתוּר בַּמֶּרְחָק, שָׁם יְשַׁחֲרוּ טֶרֶף

לַהֲקוֹת בְּנֵי־שַׁחַף לְרוּחַ הָעֶרֶב.

שָׁם רֶגַע דָּמוּ עֲנָנִים לְגָמָל,

שֶׁעָבַר מֶרְחַקִּים בַּמִּדְבָּר הַלּוֹהֵט,

וְכָעֵת, בִּרְאוֹתוֹ אֶת מֵימֵי הַנָּמָל,

הוֹשִׁיט צַוָּארוֹ הַשּׁוֹקֵק, הָרוֹעֵד,

לְהַרְווֹת בְּאֵדֵי הַיַּמִּים צִמְאוֹנוֹ;

אַךְ לְפֶתַע חֵץ שֶׁמֶשׁ נִנְעַץ בִּגְרוֹנוֹ

וְרֹאשׁוֹ הֶעָרוּף יְקַלַּח חֲרוֹנוֹ

בַּגַּלִּים. וּקְרָעָיו הַפְּזוּרִים לָרוּחוֹת

מָצְאוּ אֶת קִבְרָם עַל מֵימֵי הַמְּנוּחוֹת.





הַלַּיְלָה יָרַד. מֵי הַיָּם כִּדְיוֹתָה

הִשְׁחִירוּ מוּל גְּוִיל הָרְקִיעִים הַתָּכֹל,

וּמְצַפָּה דְּיוֹ לָעֵט שֶׁיָּבוֹא לִשְׁתּוֹתָהּ,

לִכְתֹּב בָּרְקִיעִים אֶת שִׁבְחֵי בּוֹרֵא־כֹּל.

אַךְ הִקְדִּים הַמִּזְרָח וְהִשְׁכִּים לְשַׁבֵּחַ –

בְּרֹאשׁ הֶהָרִים נִתְגַּלָּה קְצֵה־יָרֵחַ.

וּבְטוּרֵי כּוֹכָבִים הוֹלֵךְ מִתְנַסֵּחַ

הַלֵּל אֵיתָנִי עַל רַחֲבֵי הַשָּׁמַיִם.

בְּרִבֲבוֹת כּוֹכָבִים יַעֲנוּ גַּם הַמַּיִם…





נִצְּתָה גַּם נַפְשִׁי מֵחֶרְדַּת הַשִּׁירָה

הַמְּלֵאָה כָּל הַיְקוּם, הָרַנָּה בְּגִילָה,

שְׁכָּרוֹן עֲטָפַנִי, נִימָה אַדִּירָה

נִרְעֲדָה בַּלֵּבָב, נִשְׁפְּכָה בִּתְפִלָּה:

אֱלֹהִים, בְּשׁוּב יִשְׂרָאֵל לְצִיּוֹן

הָשֵׁב לְאַרְצֵנוּ, הָשֵׁב־נָא פְּרָזוֹן!



תרפ"ד









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54331