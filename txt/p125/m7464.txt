


	
	שיר ציון
	



שִׁיר צִיּוֹן / חיים יעקב אונגר



“כל ישראל ערבין זה בזה”. שבועות ל"ט




בְּפָרֵשׂ שַׁדַּי עַם סְגֻלָּתוֹ בְאַרְצוֹת נַעֲלָמִים,



מַלְאֲכֵי שָׁלוֹם מַר בָּכוּ עֲלֵי שֶׁבֶר הַגְּבָרֶת;



“נָאוֹר!” שָׁאֲלוּ,,אֵיךְ יָקוּם יְשֻׁרוּן, קְטוֹן הָעֲמָמִים?



מִי יִדְרוֹשׁ לְבַת צִיּוֹן, מִי יְבַקֵּשׁ הַנֶּעְדָּרֶת"?



“לֹא אַלְמָן יְהוּדָה”, קוֹל דְּמָמָה נִשְׁמַע בָּרָמִים,



"הֲלֹא נֶפֶשׁ הַשְּׂרִידִים בְּנֶפֶשׁ אֲחֵיהֶם נִקְשָׁרֶת



"בַּעֲבוֹת אַהֲבָה עַזָּה, לֹא יִנָּתֵק לְעוֹלָמִים,



“בְּמָסוֹרֶת הַבְּרִית, הַכְּרוּתָה בְאוּר אֵשׁ בּוֹעָרֶת.”


 


תְּבֹרַךְ עַל כֵּן בְּרִית אַחִים, עוֹמֶדֶת בַּפָּרֶץ,



הָעוֹרֶבֶת עֲרֻבָּה לִפְנֵי רִגְעֵי הָאָרֶץ,



וְכִפְלַיִם לִבְרָכָה לְיוֹעֲצֵי שָׁלוֹם בְּסוֹד יְשָׁרִים.


  


חֲזַק וְנִתְחַזֵּק בְּעַד שְׁאֲרִית הַפְּלֵיטָה, שֶׂה פְּזוּרָה,



עַד יַהֲפוֹךְ עֶלְיוֹן אֶל הָעַמִּים שָׂפָה בְרוּרָה,



וְיִשְׁפּוֹת שְׁלוֹם אֶמֶת לְבֵית יִשְׂרָאֵל מִכָּל הָעֲבָרִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7464