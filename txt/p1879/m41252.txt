


	
	צְרִי חָלְיִי
	



סימן: צאלח. מנגינה: ראשט.






צְרִי חָלְיִי / סְלַח מֶרְיִי / וּזְדוֹנִי

נִתְחָרַטְתִּי / כִּי מָרַדְתִּי / בַּאְדוֹנִי

בִּי חָזַרְתִּי / לְךָ שַׁבְתִּי / מֵרְצוֹנִי, צוּר גְּאוֹנִי.





אָנָּא הוֹשַׁע / שָׁב מִפֶּשַׁע / מְרוּדָיו

שַׂמַּח אֶבְלוֹ / נֶגֶד סִבְלוֹ / מֵרוֹדָיו

אִם הוּא בַעַר / חֲשֹׁב צַעַר / נְדוּדָיו, נָד מִדּוֹדָיו.





לָךְ מִתְגָּאֶה / כַּמָּה נָאֶה / לִסְלֹחַ

לְאִישׁ הֵלֶךְ / לְךָ הוֹלֵךְ / שְׁחוֹחַ

דָּךְ מֵעוֹדוֹ / גַּם כְּבֵדוֹ / פָּלוּחַ, מַר מָלוּחַ.





חֲשֹׁב מַעְנִי / כְּקָרְבָּנִי / וְזִבְחִי

לָצֵאת חָפְשִׁי / הַנְפֵשׁ נַפְשִׁי / וְרוּחִי

רַחְשִׁי הַקְשֵׁב / וְחִישׁ הָשֵׁב / מַדּוּחִי, צוּר מִבְטָחִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41252