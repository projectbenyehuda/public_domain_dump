


	
	דּוֹדִי לָמָּה
	



סימן: צאלח יוסף חזק






דּוֹדִי לָמָּה וְעַל מָה

תִּזְנַח עֵדָה שְׁלֵמָה.





צַדִּיק עַל מָה וְלָמָּה

תִּזְנַח בָּרָה כַּחַמָּה

בְּיַד אוֹיְבָהּ וְקָמָהּ

כְּרָחֵל נֶאֱלָמָה.





אַלּוּף מִזֶּה וְשַׁמָּה

הִלְבִּישׁוּהָ שְׁמָמָה

וְגַם שָׁפְכוּ אֶת דָּמָהּ

כַּמַּיִם בָּאֲדָמָה.





לַשְּׁכִינָה שַׁלְּמָה

שִׁבְעָתַיִם רֹב עָצְמָה

וְשִׂים שַׁמָּה שְׁמָמָה

וּמִזֶּה הַזֵּה דָמָהּ.





חַנּוּן כַּפֵּר אֲשָׁמָהּ

וּבְנֵה מִקְדַּשׁ הֲדוֹמָהּ

וְקַבֵּץ אֶת כָּל עַמָּה

בִּזְכוּת תּוֹרָה תְמִימָה.





יוֹסֵף הָאֵל יָד רָמָה

עַל נִין תִּמְנַע הָאָמָה

לֹא יַשְׁאִיר כָּל נְשָׁמָה

גַּם אָדָם גַּם בְּהֵמָה.





חַזֵּק, אֵלִי דָּר רוּמָה

יַסֵּד אוֹתָהּ בְּחָכְמָה

וְיַסֵּד חֵיל וְחוֹמָה

וְגַם מִזְבַּח אֲדָמָה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41278