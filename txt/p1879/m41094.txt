


	
	אֲשׁוֹרֵר שִׁיר
	



עוד לו שלח אותו להנשיא שי׳יצחק דוד ישועה גבאי

סימן: אני צאלח






אֲשׁוֹרֵר שִׁיר יָפֶה / לְכָל בָּשָׂר מַרְפֵּא / בְּעֶזְרַת אֵל צוֹפֶה / וּמַבִּיט מִסְתָּרִים



נְאוּם גֶּבֶר גּוֹבֵר / בְּטוּרֵי שִׁיר חִבֵּר / בְּצֶדֶק הוּא דוֹבֵר / וְלֹא גֻזְמַת שָׁרִים



יְבֻשַּׂם לָךְ שִׁירִי / פְּאֵרִי גַם נִזְרִי / כְצִפֹּרֶן וּצְרִי / בְּיוֹם הַכִּפּוּרִים



צְבִי עֹפֶר הַטּוֹב / רְדֹף אוֹיְבָךְ וַחְטֹב / תְּהִי תָמִיד רָטֹב / לְיַלְדֵי הָעִבְרִים



אֲדַמֶּה הַמּוּסָר / לְקַב אַחַד עָשָׂר / עֲשֶׂרֶת לָךְ הַשַּׂר / וְאֶחָד לִיצוּרִים



לְכָה כּוֹכַב צֶדֶק / וְהַחְזֵק כָּל צֶדֶק / לְאִישׁ דּוֹבֵר צֶדֶק / וּמַגִּיד מֵישָׁרִים



חֲנֵה תָמִיד עִמּוֹ / בְּשָׁכְבוֹ וּבְקוּמוֹ / לְמַתֵּק אֶת טַעְמוֹ / וְאֶת נִסּוֹ תָרִים



אֲנָשִׁים יַרְחִיקוּ / כְּלֵיהֶם יָרִיקוּ / בְּעֶבֶד יַסְפִּיקוּ / בְיַלְדֵי הַנָּכְרִים



שְׂפָתֶיךָ שָׁבוּ / אֲנָשִׁים נָקָבוּ / לְעָבְדָךְ יִתְאָבוּ / וְלֹא יֵצְאוּ חוֹרִים



לְבָבִי שָׁבִיתָ / בְּשֵׂכֶל שָׂרִיתָ / וְאוֹתִי קָנִיתָ / לְעֶבֶד לְדוֹרִים



לְפָאֵר וּלְהַלֵּל / בְכָל יוֹם וּבְכָל לֵיל / וּבִשְׁמָךְ אֶתְפַּלֵּל / עֲרָבִים וּשְׁחָרִים



וְאַעְתִּיר אֶל קוֹנָךְ / לְהַרְבּוֹת אֶת הוֹנָךְ / וְהוּא יִתֵּן חִנָּךְ / בְּעֵינֵי הַשָּׂרִים.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41094