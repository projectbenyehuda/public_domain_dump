


	
	צִיר אֱמוּנִים
	



סימן: צאלח. מנגינה: באייאת.






צִיר אֱמוּנִים

שְׁלַח לְעַם אֱמוּנִים

עַל מַעְדַנִּים

שָׂא חֵטְא אִם אָדֹם כַּשָּׁנִים

לְפִי רֹב שָׁנִים.





אַלּוּף שַׁמָּה

שָׂם עִיר ה׳ שָׁמָּה

מֵאָז שַׁמָּה

מָקוֹם אֲשֶׁר יִשְׁכֹּן שָׁמָּה

מָאֲסוּ הַבּוֹנִים.





לְךָ אֹמַר

יְדִיד, עַד אָן בֶּן אוֹמָר

רוּחִי הֵמַר

רְאֵה כִי כְבוֹדִי הֵמַר

עֲשֶׂרֶת מוֹנִים.





חֲמֹל עָלַי

וְשִׂים פִּרְיִי וְעָלַי

כְּעַל אוּלָי

שַׂמְּחֵנִי כְאָז, אוּלַי

אֶשְׁכַּח יְגוֹנִים.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41255