


	
	צְבִי חֶבְרַת
	



שיר ששלח בכתב להיקר שי׳ ששון שי׳ יחזקאל

סימן:צאלח






צְבִי חֶבְרַת חֲבֵרִים הַנְּבוֹנִים / דְּבָרָיו יָקְרוּ לִי מִפְּנִינִים

אֲשֶׁר חָלַק אֱלֹהַּ לוֹ בְּבִינָה / וְגִלָּה אוֹצְרוֹת בִּין הַצְּפוּנִים

לְבָבוֹת הָאֲנָשִׁים הֵם לְעֶרְכּוֹ / כְּעֵרֶךְ הָעֲבָדִים לַסְּגָנִים

חֲלִי כֶתֶם וְנֵזֶר לַחֲבֵרִים / וְתִפְאַרְתּוֹ כְפָאֵר אָב לְבָנִים

בְּנֵי עַמִּי, צְאוּ מַהֵר לְאַפָּיו / וְלָמָּה תִהְיוּ לָאַחֲרוֹנִים

לְכוּ הִשְׁתַּעַשְׁעוּ יַחַד וְשִׁכְחוּ / יְגוֹנְכֶם וְשִׂישׂוּ רֹב שְׂשׂוֹנִים

אֲשֶׁר נִכְתַּר בְּכֶתֶר בִּין וְנִקְרָא / שְׁמוֹ זָקֵן וְאִם הוּא רַךְ בְּשָׁנִים

יְפֵה עַיִן כְּעֵין יוֹנֵי אֲפִיקִים / יְפֵה מַרְאֶה כְּיוֹפִי בֶן זְקוּנִים

שְׂפָתָיו מֹר וְקִנָּמוֹן יְטוּפוּן / וְהוֹד פָּנִים אֲדֻמִּים הֵם כְּשָׁנִים

לְאֵל אֶשְׁפֹּךְ הֲמוֹנֵי תַּחֲנוּנִים / לְבֵיתוֹ יַחֲזֹר עִם רֹב רְנָנִים.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41099