


	
	צְאוּ הַדֵּרוּ
	




צְאוּ הַדֵּרוּ / גַּם זַמֵּרוּ / לָאֵל דָּר מַעְלָה

בָּרוּךְ אֵל נוֹרָא / אֲשֶׁר בָּרָא / חָתָן וְכַלָּה

מוֹשִׁיב יְחִידִים / רֵעִים דּוֹדִים / בְּהוֹד וּגְדֻלָּה.





אֶשְׁאַל בִּתְחִנָּה / בְּקוֹל רִנָּה / מִדָּר זְבוּלִי

יִתֵּן בְּמַתָּן / אֶל הֶחָתָן / גְּבִיר בִּקְהָלִי

חַיֵּי וּמְזוֹנֵי / וּבְנֵי בְנֵי / לְשֵׁם וּתְהִלָּה.





לָקַח יוֹנָתוֹ / הִיא זוּגָתוֹ / כַּלָּה כְנוּסָהּ

יָפָה בְתֵבֵל / וּבְתוֹךְ בָּבֶל / הִנּוֹ יִחוּסָהּ

זָהָב רְפִידָהּ / וַחֲסוּדָה כַּלָּה כְלוּלָה.





חֵן בֶּן זְקוּנִים / לְשׁוֹשְׁבִינִים / אֵל יִתֵּן לָהֶם

בְּנִשּׂוּאֵיהֶם / אֲבוֹתֵיהֶם / יִרְאוּ עֵינֵיהֶם

אֶת כָּל אוֹיְבֵיהֶם / וְשׂוֹנְאֵיהֶם / יַעֲשׂוּ כָלָה.





חַיִּים וְשָׁלוֹם / תֵּן אֵל עֵילוֹם / לְשַׂר יִשְׂרָאֵל

עֹז וּמֶמְשָׁלָה / בְּלִי תִכְלָה / עַד בִּיאַת גּוֹאֵל

הוּא נְשִׂיאֵנוּ / פְּאֵרֵנוּ / רֹאשׁ כָּל הַגּוֹלָה.





זֶרַע צַדִּיקִים / אֵל חַי יָקִים / לָכֶם בְּרִיתוֹ

יוֹסֵף עֲלֵיכֶם / אֶלֶף כָּכֶם / עַם סְגֻלָּתוֹ

יִשְׁלַח אֵלִיָּה / דָּר עֲלִיָּה / יִקְבֹּץ קְהִלָּה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41240