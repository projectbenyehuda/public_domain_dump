


	
	צוּר רָם
	



סימן: צאלח. מנגינה: חוסיני.






צוּר רָם עַל כָּל רָמִים

הַצֵּל עָם תָּמִים

מִיַּד אַנְשֵׁי דָמִים

הוֹמִים כַּיַּמִּים.

בֶּן דָּוִד יָבֹא יַשְׁמִיד





יַכְרִית אֶת כָּל גּוֹי גּוֹי

כָּל עוֹשֵׂה זָדוֹן

יֵדַע יֵשׁ אָדוֹן

אֶתְעַלְּסָה בְגִיל וָגִיל

תָּמִיד כָּל הַיָּמִים.





אֲחַלֶּה לְצוּרִי

יְרַפֵּא צִירִי

יִקְבֹּץ אֶת פְּזוּרִי

מִידֵי צוֹרְרִי.

בֶּן דָּוִד יָבֹא





לְךָ אָמַר לִבִּי

עַד אָנָה אוֹיְבִי

יְלַחֵךְ סְבִיבִי

יֹאכַל כָּל טוּבִי.

בֶּן דָּוִד יָבוֹא





חוּשָׁה לְעֶזְרָתִי

צוּר יְשׁוּעָתִי

הַבֵּט לְצָרָתִי

וּמְחֵה צָרָתִי.

בֶּן דָּוִד יָבוֹא.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41281