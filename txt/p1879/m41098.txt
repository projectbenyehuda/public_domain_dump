


	
	צְפִירַת הוֹד
	



זה השיר שלח להחכם רבי יונה ששון זצ״ל

סימן: צאלח






צְפִירַת הוֹד וּגְדוֹל הַתְּבוּנָה / אֲמָרָיו גָּבְהוּ לִמְאֹד בְּבִינָה

לְכוּ אַחַי לְהַקְבָּלַת יְקָרוֹ / חֲשׁוּבָה הִיא כְהַקְבָּלַת שְׁכִינָה

וְתַחְזוּ אֶת יְקַר מִדּוֹת חֲמוּדוֹת / לְשׁוֹן מַרְפֵּא וַהֲדוּר הַתְּמוּנָה

וְתִשְׁתּוּ מִמְּקוֹר שִׂכְלוֹ דְבָרִים / מְחֻדָּשִׁים וְעִקָּרֵי אֱמוּנָה

יְרַוֶּה אֶת צְמַאֲכֶם בְּתַלְמוּד / עֲדֵי תִהְיוּ כְשִׁטָּה רַעֲנַנָּה

יְשַׂבַּע רַעֲבוֹנְכֶם מִמְּתִיקוּת / אֲמִירוֹת דִבְּרוֹת קָדְשׁוֹ בְּרִנָּה

הֱיוּ מִסְתּוֹפְפִים כָּל עֵת וְעוֹנָה / בְּצֵל שַׁדַּי אֲשֶׁר מֵעַל לְיוֹנָה

נְאוּם עֶבֶד לְדָר שׁוֹכֵן מְעוֹנָה / אֲנִי הוּא הַמְּדַבֵּר בַּתְּחִנָּה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41098