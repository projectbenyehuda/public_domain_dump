


	
	[זְכֹר בְּרִית אַבְרָהָם וַעֲקֵדַת יִצְחָק]
	



סימן: א״ב כפול וחתימה: גרשם בר יהודה חזק






זְכֹר בְּרִית אַבְרָהָם וַעֲקֵדַת יִצְחָק,

וְהָשֵׁב שְׁבוּת אָהֳלֵי יַעֲקֹב,

וְהוֹשִׁיעֵנוּ לְמַעַן שְׁמֶךָ!





אָבַדְנוּ מֵאֶרֶץ טוֹבָה בְּחִפָּזוֹן / אָרְכוּ הַיָּמִים וּדְבַר כָּל חָזוֹן

בְּיִשְׂרָאֵל חָדְלוּ פְרָזוֹן, / בְּמִשְׁמַנָּיו שֻׁלַּח רָזוֹן,

וְשׁוּב בְּרַחֲמִים עַל שְׁאֵרִית יִשְׂרָאֵל,

וְהוֹשִׁיעֵנוּ לְמַעַן שְׁמֶךָ!





גּוֹלָה אַחַר גּוֹלָה / גָּלְתָה יְהוּדָה כֻלָּהּ,

דָּוָה כָּל הַיּוֹם וְכָלָה, / דּוֹרֵשׁ וּמְבַקֵּשׁ אֵין לָהּ –

וְהָשֵׁב שְׁבוּת אָהֳלֵי יַעֲקֹב,

וְהוֹשִׁיעֵנוּ לְמַעַן שְׁמֶךָ!





הָעִיר הַקֹּדֶשׁ וְהַמְּחוֹזוֹת / הָיוּ לְחֶרְפָּה וּלְבִזּוֹת,

וְכָל מַחֲמַדֶּיהָ טְבוּעוֹת וּגְנוּזוֹת / וְאֵין שִׁיּוּר רַק הַתּוֹרָה הַזֹּאת –

וְשׁוּב בְּרַחֲמִים עַל שְׁאֵרִית יִשְׂרָאֵל,

וְהוֹשִׁיעֵנוּ לְמַעַן שְׁמֶךָ!





זִקְנֵי יְהוּדָה וְיוֹשְׁבֵי יְרוּשָׁלַיִם – / זֵר גְּאוֹנָם נִרְמַס בָּרַגְלַיִם;

חָטְאוּ בְּכֶפֶל וְלָקוּ בְּכִפְלַיִם, / חָשַׂפְתָּ עַל פָּנֵימוֹ שׁוּלָיִם –

וְהָשֵׁב שְׁבוּת אָהֳלֵי יַעֲקֹב,

וְהוֹשִׁיעֵנוּ לְמַעַן שְׁמֶךָ!





טָשׂ כְּנֶשֶׁר מְבַקֵּשׁ נַפְשָׁם, / טְבֹחַ בַּחוּרֵיהֶם בְּבֵית מִקְדָּשָׁם;

יָסַפְתָּ לְיַסְּרָם וּלְעָנְשָׁם, / יְלָדִים עַל אֵם לְרַטְּשָׁם –

וְשׁוּב בְּרַחֲמִים עַל שְׁאֵרִית יִשְׂרָאֵל,

וְהוֹשִׁיעֵנוּ לְמַעַן שְׁמֶךָ!





כֻּבַּשְׁנוּ לַעֲבָדִים וְנִתְיַגַּעְנוּ, / כְּנַסְנוּ מֵהָאֲרִי וְהַדֹּב פָּגָעְנוּ,

לָחַץ נָמֵר עַד כִּי יָגַעְנוּ / לָחַם בָּנוּ וְלֹא הִרְגָּעְנוּ –

וְהָשֵׁב שְׁבוּת אָהֳלֵי יַעֲקֹב,

וְהוֹשִׁיעֵנוּ לְמַעַן שְׁמֶךָ!





מִכָּל מְשַׁעְבְּדֵי אֹם שְׁלִישִׁיָּה / מָשְׁכָה מַלְכוּת רְבִיעִיָּה,

נָתְנָה עֹל בַּרְזֶל עַל עֲנִיָּה, / נִהְיְתָה תַאֲנִיָּה וַאֲנִיָּה –

וְשׁוּב בְּרַחֲמִים עַל שְׁאֵרִית יִשְׂרָאֵל,

וְהוֹשִׁיעֵנוּ לְמַעַן שְׁמֶךָ!





שְׂרִידֵי עַם, עֹל מַלְכוּתְךָ קִבֵּל, / שׂוֹנֵא דֹחַק, מַשְׁחִית וּמְחַבֵּל,

עֻלְּךָ לִפְרֹק, הַנָּאֶה וּמִתְקַבֵּל, / עֶצֶב נִבְזֶה לֶאֱלוֹהַּ לְקַבֵּל –

וְהָשֵׁב שְׁבוּת אָהֳלֵי יַעֲקֹב,

וְהוֹשִׁיעֵנוּ לְמַעַן שְׁמֶךָ!





פֶּצַע וְחַבּוּרָה וּמַכָּה טְרִיָּה / פֻּצְּעָה עָלֶיךָ בַּת הָעִבְרִיָּה,

צַר לָהּ, מַר לָהּ בְּאֶרֶץ נָכְרִיָּה, / צְדוּדָה כַצִּפּוֹר מֵאֶרֶץ הַמּוֹרִיָּה –

וְשׁוּב בְּרַחֲמִים עַל שְׁאֵרִית יִשְׂרָאֵל,

וְהוֹשִׁיעֵנוּ לְמַעַן שְׁמֶךָ!





קֹשְׁטְ עָשִׂיתָ כִּי הִרְשַׁעְנוּ, / קָצַפְתָּ עָלֵינוּ כִּי פָשַׁעְנוּ,

רְצוֹנְךָ לַעֲשׂוֹת הִרְהַרְנוּ וְחָשַׁבְנוּ, / רֶשַׁע נַעֲזֹב וְעָדֶיךָ שַׁבְנוּ –

וְהָשֵׁב שְׁבוּת אָהֳלֵי יַעֲקֹב,

וְהוֹשִׁיעֵנוּ לְמַעַן שְׁמֶךָ!





שׁוּב מֵחֲרוֹן אַפֶּךָ, / שַׁכֵּךְ כַּעַסְךָ וְקִצְפֶּךָ,

תִּזְכֹּר רַחֵם בְּזַעְפֶּךָ, / תּוֹשִׁיעַ עַם חוֹסֶיךָ וּמְצַפֶּיךָ.

וְשׁוּב בְּרַחֲמִים עַל שְׁאֵרִית יִשְׂרָאֵל,

וְהוֹשִׁיעֵנוּ לְמַעַן שְׁמֶךָ!





גּוֹאֵל חָזָק, לְמַעַנְךָ פְּדֵנוּ! / רְאֵה כִּי אָזְלַת יָדֵנוּ;

שׁוּר כִּי אָבְדוּ חֲסִידֵינוּ, / מַפְגִּיעַ אֵין בַּעֲדֵנוּ –

וְהָשֵׁב שְׁבוּת אָהֳלֵי יַעֲקֹב,

וְהוֹשִׁיעֵנוּ לְמַעַן שְׁמֶךָ!





בְּרִית אָבוֹת וְאִמָּהוֹת וְהַשְּׁבָטִים, / רַחֲמֶיךָ וַחֲסָדֶיךָ בִּרְבוֹת עִתִּים,

יָהּ, זְכֹר לְמֻכִּים וְנִמְרָטִים / וְעָלֶיךָ כָּל הַיּוֹם נִשְׁחָטִים –

וְשׁוּב בְּרַחֲמִים עַל שְׁאֵרִית יִשְׂרָאֵל,

וְהוֹשִׁיעֵנוּ לְמַעַן שְׁמֶךָ!





דֹּרֵשׁ דָּמִים, דִּין דִּינֵנוּ, / הָשֵׁב שִׁבְעָתַיִם אֶל חֵיק-מְעַנֵּינוּ;

חִנָּם נִמְכַּרְנוּ וְלֹא בְּכֶסֶף פְּדֵנוּ, / זְקֹף בֵּית מִקְדָּשְׁךָ הַשָּׁמֵם לְעֵינֵינוּ,

וְהָשֵׁב שְׁבוּת אָהֳלֵי יַעֲקֹב,

וְהוֹשִׁיעֵנוּ לְמַעַן שְׁמֶךָ!




מקור: יונה דוד – השירה העברית בימי הבינים






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37683