


	
	מִנְחָתִי
	




הַאֶחֱזֹר,

הֶאָשׁוּב עוֹד אֵלַיִךְ דּוּמָם?

הַאֶחֱזֹר

וּבְעֵינַי שְׁבִיב־זֹהַר מוּעָם?





הַאֶסְלֹל

מְסִלָּה בַּצּוּקִים אֵלַיִךְ –

הַאֶסְלֹל

וְלֹא אַגִּיעַ עָדַיִךְ?!





וּבְבוֹאִי

הֲיִפְגּשׁ מַבָּטֵךְ מַבָּטִי?

וּבְבוֹאִי

הַתְקַבְּלִי אֶת חַיַּי – מִנְחָתִי?





קַבְּלִיהָ –

אַחֶרֶת הֵן אֵין לִי!

קַבְּלִיהָ –

נֶאֱמָנָה וְאִם גַּם דַּלָּה הִיא.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54275