


	
	חָלַמְתִּי
	




חָלַמְתִּי גַם עֵר גַּם יָשֵׁן –

יֵשׁ בְּהָמוֹן סוֹאֵן,

וְיֵשׁ שֶׁגַּם דֹּם

נִרְקַם הַחֲלוֹם.





עָצְמוּ וְרַבּוּ מְאֹד

הֲזָיוֹת וַחֲלוֹמוֹת.

חָלַמְתִּי עַל דְּרוֹר,

חָלַמְתִּי עַל אוֹר;





חָלַמְתִּי כְּיֶלֶד־עָמָל

הַשּׁוֹאֵף אֱלֵי עָל.

רָעָב בַּבַּיִת יִשְׁכֹּן –

אַךְ בְּפִי גִּיל וָרֹן.





חָלַמְתִּי. לָעַד עוֹד אֶחֱלֹם,

כִּי לִבִּי מָלֵא תֹם.

אַךְ לְעֵת הַחֲלוֹמוֹת יִתְגַּשָּׁמוּ –

וְכָלוּ כָּל חַיַּי וְיִתַּמּוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54266