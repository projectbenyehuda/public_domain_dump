


	
	לָכֶם, הַקְּטַנִּים
	




אֲהַבְתִּיכֶם, קְטַנֵּי־יְצוּרִים,

פְּרָחִים, פְּעוֹטוֹת וְגוּרִים!

בִּתְמִימוּת תְּשָׂרְכוּ דַרְכֵיכֶם,

טוֹבוֹת־זַכּוֹת מַחְשְׁבוֹתֵיכֶם.





בְּלִי דַעַת כְּלַבְלָב קָטָן

יְלַקֵּק גַּם אֶת יַד־הַשָּׂטָן;

וְעֵגֶל אֶצְבְּעוֹת־כֹּל יָמֹץ;

בַּכַּר בִּמְשׁוּבָה סְיָח יָרוּץ;

וְנָעוּ שְׁלֵוִים פִּיּוֹת פְּעוּטִים

בְּשָׁלְחָם בַּכֹּל מַבָּטִים שְׁקֵטִים,

בְּלִי דַעַת שִׂנְאָה וּדְמָעוֹת;

וּפְרָחים בַּגַּי וּבַשָּׂדֶה צוֹמְחִים,

וְלֵב כָּל בְּצִבְעֵיהֶם מְשַׂמְּחִים.





אֲהַבְתִּיכֶם, הַשְּׁלֵוִים, הַקְּטַנִּים,

כִּי לְלִבִּי מְלֵא־הַיִּסּוּרִים

תָּבִיאוּ נְחוּמִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54265