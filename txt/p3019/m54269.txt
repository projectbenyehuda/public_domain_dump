


	
	כָּמוֹךְ
	




נִבְרֵאתִי כָּמוֹךְ, הַצְּחִיחָה,

אַדְמַת־הַמּוֹלֶדֶת.

כָּמוֹךְ אֶתְפַּלֵּל לַזְּרִיעָה –

לַיָּד הַנִּרְעֶדֶת;





כָּמוֹךְ אַרְבֶּה גַם קוֹצִים

לְכַסּוֹת אֶת לִבִּי,

כָּמוֹךְ יִמְעֲטוּ הַפְּרָחִים

גַּם קִרְבִּי.





וְכָמוֹךְ גַּם נַפְשִׁי מְצַפָּה

– כָּאֵם לְיַלְדָּהּ –

לְיֶזַע וְדֶמַע – טִפָּה –

וּמַחֲרֵשָׁה מַרְעִידָה.





וְכָמוֹךְ הֵן גַּם בִּי כֹּה יִרְבּוּ

יָמִים סַגְרִירִים,

וְגַם עַל שָׁמַי יֵשׁ יִגְּהוּ

כּוֹכָבִים מַזְהִירִים.





וְיֵשׁ וּבִרְבוֹת בִּי אוֹרָה

אֹמַר לְעַצְמִי:

הֵן אַתְּ, אֲדָמָה יְקָרָה,

הֲלֹא אַתְּ אִמִּי!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54269