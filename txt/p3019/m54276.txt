


	
	זָהֹב וְכָחֹל הָעוֹלָם
	




זָהֹב וְכָחֹל הָעוֹלָם

וְאָדֹם הוּא הַדָּם.

יִשְׂאוּ עֶפְרוֹנִים אֶת קוֹלָם –

וְשׁוֹתֵק וְעָצֵב הָאָדָם.





שְׁקִיעָה הִיא וֶרֶד מַפְלִיא…

וְאָנוּ נָחוּשׁ לָעֶמְדָּה!

עָנָן מְאָדָּם– הוֹד פֶּלִאי…

בְּעֵין־נַעֲרָה יֵשׁ דִּמְעָה!





בְּלֶב־אִמָּא בְּרָכָה אֱלֵי קְרָב,

וְאַבָּא עוֹצֵר אֶת הַדֶּמַע –

מִסָּבִיב: עֲרָבוֹת שֶׁל שָׁרָב,

וּבַנֶּפֶשׁ רוֹעֵד קוֹל הַ“שֶּׁמָּא”…





דְּרָכִים אֲדֻמּוֹת נִמְתָּחוֹת

וּמָוֶת יוֹרֵק מִסְּלָעִים…

רְאֵה, רַקָּפוֹת שָׁם פּוֹרְחוֹת –

הַצּוּק יְרַקְרַק וְנָעִים.



**




**

*


בָּעוֹלָם הַשָּׂדוֹת מְלַבְלְבִים,

בָּם לַחֹפֶשׁ נִכְסָף הָאָדָם,

פּוֹרֵץ וְנִלְחָם…





חַכּוּ נָא, חַכּוּ לַשָּׁבִים,

נַעֲרָה וְגַם אֵם וְגַם אָב:

הֵם יָשׁוּבוּ כֻּלָּם מִן הַקְּרָב!…




להבות־הבשן, תש"ח.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54276