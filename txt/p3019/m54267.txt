


	
	אָהַבְתִּי
	




נָאווּ הַשָּׁמַיִם בִּתְכֶלְתָּם

וָאֶחְמְדֵם!

יָפוּ הַבְּרוֹשִׁים בַּחֻרְשָׁה –

וָאֹהֲבֵם!

יָפְתָה אֲדָמָה חֲרוּשָׁה –

וָאֶשָּקָהּ!

עָלְתָה שַׁלְהֶבֶת בַּלֵּיל –

וָאֲחַבְּקָהּ!





אֶת הַחַיִּים מְאֹד אֹהַב,

בְּכָל לִבִּי הָעֵר!

לָהֶם אַךְ אָשִׁירָה,

לָהֶם אֲזַמֵּר!

כְּקוֹל מַקְהֵלָה אַדִּירָה

קוֹלָם –

אַף אֶת קוֹלִי אֲצָרֵף

לְקוֹלָם!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54267