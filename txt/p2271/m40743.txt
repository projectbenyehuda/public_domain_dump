


	
	שׂוֹנֵא הַנָּשִׁים
	




ֹAbraham da Sarteano



[חַי בְּסַרְטֵאָנוֹ בפלך טוֹסְקָנָה בסוף המאה הט"ז]




שׂוֹנֵא הַנָּשִׁים


אוּלַי יַחְשֹׁב מְעַיֵּן בְּשִׁירִי

לְמַעַן הִנָּקֵם מִן הַנָּשִׁים

בָּעֵט עַל־חֶרְפָּתָן אַרְחִיב נִירִי.

אָשִׁיב כְּמִתְנַצֵּל אֶל־מַאֲשִׁים

כִּי הָאֱמֶת בִּלְבַד אוֹתִי הֵעִיר

זוּלַת שְׂפַת יֶתֶר וְּכְחָשִׁים.

וְאִם בַּעַר אָנֹכִי וְאִישׁ צָעִיר

אֶתְמֹךְ בַּקַּבָּלָה הַפְּלִילִית

לְיָוָן מְצוּיָה וְאִישׁ שָׂעִיר

וּמְחוֹקֲקֵי תוֹרָה יִשְׂרְאֵלִית

אָמְרוּ עַל־הָאִשָּׁה גַם־הֵם שִׂטְנָה

“אִשָּׁה לֹא תִקָּרֵא אֲבָל לִילִית”

וּבְרֹאשׁ אֵשׁ־דָּת אֶמְצָא חֵטְא תֹּאֲנָה

וַחֲמַת הַנָּחָש חֲמַת פֶּתֶן

אֲשֶׁר הִטִּיל בְּחַוָּה רִאשׁוֹנָה

וְכִי לְמַעֲנָהּ גֹּרָשׁ מֵעֵדֶן

אָדָם רֹאשׁ יְצוּרִים וּלְסִבָּתָהּ

חֶרֶב הַהֶעְדֵּר הוּצֵאת מִנָּדָן.

בְּנוּיַת צֶלַע הִיא מֵרֵאשִׁיתָהּ

וּבִגְלַל זֶה כָּל־רוֹדְפָהּ צוֹלֵעַ

רַגְלָיו עֲרֵבִים הוֹבִילוֹ לְמִיתָה.

אוֹהֵב תַּשְׁחִית וְשׂוֹנֵא תְבַלַּע

כִּי הִיא בֵּין טוֹב לְרַע לֹא תְבַקֵּר

נְטשׁ רִיבָהּ בְּטֶרֶם תִּתְגַּלָּע.

וּבְעֵת תְּכוּנָתָהּ אֱהִי חוֹקֵר

וָאֵרֶא בְנוֹת לוֹט בַּמְּעָרָה

בְּעֵצָה אַחַת אֲבִיהֶן לְשַׁכֵּר.

אִם הִפְלִיגוּ מְפָרְשֵׁי הַתּוֹרָה

בְּטָהֳרַת חֶלְאַת חֲצִיפוּתָן

צְרוֹר גְּנוּת נִמְצֵאת בַּחֶדְרָה.

אֲבוֹי לָאִישׁ נִכְוֶה בְגַחַלְתָּן

אֲבוֹי וְהוֹי וְאִי וּמַפָּלָה

לְאִישׁ לֹא יִשָּׁמֵר מִמִּרְמָתָן.

כְּבוּדָּה בַת־מֶלֶךְ וְגַם דַּלָּה

כוּשִׁית עִם לְבָנָה מִכָּל־תַּבְנִית

מִכָּל־מִין וְתִפְלוּת עָשׂוּ כָלָה

עַל־הָאִישִׁים תְּעוֹרֵרְנָה חֲנִית

וְחֶרֶב וְכִידוֹן וּכְלִי קְרָב.

הֲלֹא תִזְכֹּר דִּינָה הַיּוֹצְאָנִית

לְמַעְנָהּ מְעוֹן שְׁכֶם נֶחֱרָב

וְעַמָּם מִתְבּוֹסֵס בְּדַם מִילָה

בְּשֶׁלַח עָבְרוּ צָעִיר וָרָב.

רַבָּה חֲצִיפוּתָן לְאֵין תִּכְלָה

בִּצְעִיף מִתְנַכֶּרֶת תָּמִיד תָּמָר

תָּפֵר בְּרִית יָבָם תַּשְׁלֶה שֵׁלָה.

רְאֵה יוֹסֵף מָצָא מִמָּוֶת מָר

לְזַעֲקַת אִשָּׁה לַשָּׁוְא תָּרֵעַ

הוּשַׂם לְלֹא חָמָס בְּמוֹ מִשְׁמָר.

קָצַר מַצַּע עֵטִי מֵהִשְתָּרֵעַ

לִכְתֹּב חֶרְפַּת וְזֻלּוּת הָאִשָּׁה

זְאֵבִית רְעֵבָה אֲהוּבַת רֵעַ.

פְּקַח עַיִן חֲזֵה חָזוּת קָשָׁה

בְּנוֹת מוֹאָב תִּזְנֶינָה בְשִׁטִּים

עִם בּוֹעֲרִים בָּעָם בְּלִי בוּשָׁה

וְזִמְרִי וּבַת־צוּר עוֹשֵׂי שֵׂטִים

פִּנְחָס בְּקִנְאָתוֹ אוֹתָם דָּקָר

וּבְמַגֵּפָה הָעָם בִּשְׁאוֹל חָתִּים.

וְאִם הִפְלִיגוּ חַכְמֵי הַמֶּחְקָר

לִכְתֹּב מִן הַנָּשִׁים שְׁאוֹן מִרְיָם

אֵין רֵיק בְּדִבְרֵיהֶם אֲבָל עִקָּר

מִלַּעֲנָה וָרשׁ יֵמַר פִּרְיָם

גַּם נְבִיאוֹת תְּדַבֵּרְנָה תוֹעָה

כָּתוּב מֵעִיד “וַתְּדַבֵּר מִרְיָם”.

גַּם חֶבְרָתָן תְּגַלְגֵּל כָּל־רָעָה

דִּרְשׁוּ אִישִׁים מֵעַל־סֵפֶר הָאֵל

קִרְאוּ חֻרְבַּן פִּלֶּגֶשׁ בְּגִבְעָה

בָּהּ נִשְׁפְּכוּ דָמִים מֵאֵין גּוֹאֵל

וּבְחֶרֶב שְׁבָטִים מִדָּם זָלָה

נִפְקָד שֶׁבֶט אֶחָד מִיִּשְׂרָאֵל.

אֶשָּׂא עֵינַי וָאֵרֶא דְלִילָה

בְּתוֹךְ חָצְנָהּ תְּיַשֵּׁן אֶת־שִׁמְשׁוֹן

וּתְפַתֵּהוּ בְצוּף מֶתֶק מִלָּה

רְאֵה גִבּוֹר לַסְּכָלִים רִאשׁוֹן

נִפְתָּה אַחַר זוֹנָה וּנְצוּרַת לֵב

יְגַשֵּׁשׁ כְּעִוְרִים זוּלַת אִישׁוֹן.

רוֹדֵף אִשָּׁה לֹא יִמְצָא שָׁלֵו

רֵאשִׁיתָהּ צַעַר אַחְרִיתָהּ מָנוֹן

לוּ הָיְתָה בַת־פַּרְעֹה אוֹ בַת־כָּלֵב.

אַבִּיטָה בִמְכוֹנִי הִנֵּה אַמְנוֹן

בְּאַהֲבַת תָּמָר יְפֵה־פִיָּה

בֵּין חַלֲלֵי חֶרֶב שְׁמוֹ יִנּוֹן

וְרוֹחֶצֶת עַל־גָּג וַעֲלִיָּה

גָּרְמָה לְדָוִד לִפְרֹשׂ חֶרְמוֹ

בְּמִרְמַת אִגָּרוֹת עַל־אוּרִיָּה.

אֶשָׂא לָרוֹם עַפְעַף עַל־שְׁלֹמֹה

עִם נָשִׁים נָכְרִיּוֹת וּפִלַּגְשִׁים

בְּסוֹף יָמָיו נִטְרַד מֵעוֹלָמוֹ.

קְחוּ מוּסָר סִכְלֵי הָאִישִׁים

אִם הַנָּשִׁים הִטּוּ לְבַב אִישׁ זֶה

הֲלֹא תִרְפֶּינָה יְדֵי חַלָּשִׁים.

וְאֶלְטשׁ אִישׁוֹנִי עוֹד אֶחֱזֶה

עֲתַלְיָה תְאַבֵּד זֶרַע מַלְכוּת

וְכִסֵּא מְיֻשָּׁב נִשְׁאַר רָזֶה.

אִם לְעַבְדוּת אִשָּׁה אוֹ לִנְסִיכוּת

גְּבִירָה וְאָמָה כֻּלָּן שָׁווֹת

תְּגַלְגֵּלְנָה חוֹבָה וְלֹא זְכוּת.

הַבֵּט לְאַחְרוֹנָה בַכְּתוּבוֹת

יֶתֶר עַל־רִאשׁוֹנוֹת רָעָה תַפְלִיא

אִיזֶבֶל עוֹשְׁקָה אֶת־דַּם נָבוֹת.

בֵּין לַעֲגֵי שָׂפָה אָרִים דִּגְלִי

עַל־נָשִׁים נָכְרִיּוֹת מַשָּׂא אַעְמִיס

אַכֵּם וְאוֹרִישֵׁם בְּמוֹ מַקְלִי.

מוֹצֵא אֲנִי מַלְכָּה סֵמִרָמִיס

תִּתְחַתֵּן עִם בְּנָהּ גַּם תִּנָּשֵׂא

וּצְנִיעוּת דָּת אַוַּת נַפְשָׁה תַּחְמִיס

וַעֲטָרָה וְשֵׁבֶט וְכִסֵּא

לִבְנָהּ תִּתֵּן וְשָׂמַתְהוּ אָדוֹן

וְחֶרְפַּת זְנוּנֶיהָ תְּכַסֶּה.

יָדָהּ מְאָדָּמָה תִּזְעַק דִּידוֹן

קוֹבֶלֶת עַל־הָאִישׁ הַטְּרוֹיָנִי

אֲשֶׁר הָיָה לְטוּרְנוֹ אִישׁ מָדוֹן

אֲשֶׁר בְּצִי אַדִּיר וְעִם אֳנִי

סִיעָתוֹ בְאִיטַאלְיָאה עָבְרָה

מִמֶּנוּ נִשְׁתַּלְשֵׁל כֵּס רוֹמָנִי.

אַחֲרָיו תָּהִים קְלֵיאוֹפַּטְרָה

עִם זוֹחֲלֵי עָפָר הִיא תִסָּפֶה

בֵּין קְבָרִים מִדַּעַת נִבְעָרָה.

תּוֹךְ בְּקַר־עֵץ רָאִיתִי פָּסִיפֵי

לְמַלְּאֹת תַּאְוָתָהּ עִם־פַּר חַטָּאת

בִּקְּשָׁה חָרָשׁ חָכָם לְהִרָפֵא

הֲתִמָּצֵא כָזֹאת אִשָּׁה נָטַת

מִדֶּרֶךְ טֶבַע לְשַׁנּוֹת טַעְמָהּ

נִרְבַּעַת לִבְהֵמָה וְעוֹר עָטַת.

הוֹי סְגֻלַּת נִאוּף מְקוֹר זִמַּה

מִירָה רָעָה אֶת־אָבִיהָ תִשְׁכַּב

תִּזְנֶה בַמִּסְתָּרִים בְּמוֹ עָרְמָה

וְצָדַק מַאֲמָר רוֹצָה בְקַב

אִשָּׁה וְעִם תִּפְלוּת לַחֲבוּרָה

מֵעֲשָׂרָה קַבִּין זוּלַת מִשְׁכָּב

וַתְּמָאֵן כְּסוּתָהּ גַּם שְׁאֵרָהּ

אִם אֶת־עֹנָתָהּ לָהּ לֹא תִגְרָע

לֹא תַחִפֹּץ לְמַלְכוּת אוֹ לִשְׂרָרָה.

הוֹי פִּירָאמוֹ נִכְאֶה נוֹפֵל בָּרַע

בְּאַהֲבַת טִיסְבֵּי חֲשׁוּקָתוֹ

עַל־חֶרֶב שְׁלוּפָה נָפַל כָּרַע

וְאִילַן תּוּת לְרֹעַ מִיתָתוֹ

גַּוָּן שִׁנָּה וּפִרְיוֹ הֶאֱדִים

אִם לֹא שָׁקַר חָכָם בְּגִרְסָתוֹ.

זוֹבֶחֶת וּמְקַטֶּרֶת לְשֵׁדִים

מֵידֵיאָה מִן אָחִיהָ קַטְלָנִית

בָּאָה בֵּית־יַאסוֹן שַׂר הַגְּדוּדִים

וְרָעָה אֶל־רָעָה תּוֹסִיף שֵׁנִית

עָשְׂתָה מַטְעַמִּים בִּבְשַׂר בְּנָהּ

כְּבַשֵּׁל עֲדָשִׁים פּוֹל אוֹ קִטְנִית.

בְּכָל־חוֹרַי לְמָשָׁל לִשְׁנִינָה

אֶרְאֶה וֵירְזִילְיאוֹ תָּלוּי בַּחַלּוֹן

נִמְסַר כְּאִישׁ נִקְלֶה בְּיַד זוֹנָה.

וַתְשׁוֹטֵט מַחְשַׁבְתִּי בְּכָל־מָלוֹן

וְאֶרְאֶה הָאִשָּׁה לָאִישׁ לְפַח

לְקֹץ מַכְאִיב וּלְדַרְדַּר וְסִלוֹן

וּלְמַאֲכֹלֶת אֵשׁ שֶׁלֹּא נֻפַּח.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40743