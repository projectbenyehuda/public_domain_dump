


	
	סוֹד הֶחָכָם.
	





סוד החכם.jpg






הָיָה בָּאָרֶץ אִישׁ מְלֻמָּד וְחָכָם גָּדוֹל. יָשַׁב הֶחָכָם הַזֶּה
יוֹם וָלַיְלָה אֵצֶל סְפָרָיו הָרַבִּים, יָשַׁב וְלָמַד, יָשַׁב וְחָשַׁב
בְּכָל הַחָכְמוֹת אֲשֶׁר בָּעוֹלָם.


וְעָנִי גָדוֹל מְאֹד הָיָה הֶחָכָם. כָּל אִישׁ לֹא יָדַע וְלֹא שָׁמַע
אֶת חָכְמָתוֹ. כִּי הֲלֹא הָאֲנָשִׁים טְרוּדִים תָּמִיד בַּעֲבוֹדָה אוֹ
בְמִסְחָר, וְהֶחָכָם הַזֶּה לֹא בָא בֵין אֲנָשִׁים, רַק יָשַׁב עַל
סְפָרָיו. גַּם כַּאֲשֶׁר יָצָא פַּעַם מִן הַבַּיִת, הָלַךְ וְטִיֵּל
בַּשָּׂדֶה וּבַיַּעַר. טִיֵּל בָּהָר וּבָעֹמֶק, וְהִתְבּוֹנֵן לְכָל
צֶמַח וּלְכָל חַי וְרֶמֶשׂ עַל הָאָרֶץ. גַּם הַטִּיּוּלִים הָאֵלֶה הָיוּ
לְלִמּוּדִים לְהֶחָכָם הַזֶּה. בְּחַדְרוֹ לָמַד מִן הַסְּפָרִים
וּבַשָּׂדֶה לָמַד מֵהַטֶּבַע בְּעַצְמָהּ. הוּא יָדַע כְּבָר הֵיטֵב אֶת
טֶבַע כָּל חַי וְצוֹמֵחַ וְהָלַךְ לִרְאוֹת וְלִמְצוֹא בַּטֶּבַע
דְבָרִים, אֲשֶׁר אֵינֶנּוּ יוֹדֵעַ עוֹד אוֹתָם.



הָאֲנָשִׁים הַזָּרִים יָדְעוּ רַק כִּי עָנִי גָדוֹל הוּא הֶחָכָם.
וְכַאֲשֶׁר רָאוּ אוֹתוֹ יוֹשֵׁב וְלוֹמֵד אוֹ מְטַיֵּל בַּשָּׂדֶה
וְלוֹמֵד גַּם שָׁם הִתְפַּלְּאוּ עָלָיו וְחָשְׁבוּ אוֹתוֹ לִכְסִיל.



– לָמָה הוּא מַרְבֶּה כָּל כַּךְ לִלְמוֹד? מַה רוֹצֶה הוּא לִמְצֹא
בְּהַסְּפָרִים שֶׁלּוֹ – דִּבְּרוּ הָאֲנָשִׁים בִּלְבָבָם – הֲלֹא טוֹב
יַעֲשֶׂה אִם יַעֲבוֹד אוֹ יִסְחַר כְּמוֹ כָל הָאֲנָשִׁים אֲשֶׁר
בָּעוֹלָם. הֲלֹא עָנִי גָּדוֹל הוּא, אֵין לוֹ בֶגֶד חָדָשׁ לִלְבּוֹשׁ
וְאֵין לוֹ, פְעָמִים רַבּוֹת, אֲפִילוּ לֶחֶם לֶאֱכֹל.


כַּךְ חָשְׁבוּ הָאֲנָשִׁים הַזָּרִים, וְגַם הַמַּכִּירִים הָאֲחָדִים
שֶׁל הֶחָכָם חָשְׁבוּ כְמֹהֶם. אַף כִּי הֵם יָדְעוּ וְשָׁמְעוּ אֶת
חָכְמָתוֹ.



מִפַּעַם לְפַעַם בָּאוּ הַמַּכִּירִים אֶל בֵּית הֶחָכָם, וְכַאֲשֶׁר
רָאוּ אוֹתוֹ יוֹשֵׁב וְהוֹגֶה בַּסְּפָרִים וְעוֹד לֹא אָכַל כָּל
הַיּוֹם, הָיוּ אוֹמְרִים לוֹ:




קובץ3ב.jpg




– דַּי לְךָ לִלְמוֹד חָכְמָה! כְּבָר חָכַמְתָּ הַרְבֵּה! הֲלֹא יָכֹל
אַתָּה לִהְיוֹת לְמוֹרֶה בְּבֵית־סֵפֶר אוֹ לְרוֹפֵא, וַאֲפִילוּ לְסוֹחֵר
גָּדוֹל. הֲלֹא יוֹדֵעַ אַתָּה אֶת כָּל הַחָכְמוֹת הָאֵלֶּה! אֲנָשִׁים
כָּמֹךָ הָיוּ כְבָר לַעֲשִׁירִים גְּדוֹלִים.



– הָעֹשֶׁר שֶׁלִּי הוּא רַק הַחָכְמָה, וְאוֹתָהּ אָנֹכִי מְבַקֵּשׁ –
עָנָה הֶחָכָם וְשָׁב שׁוּב לְלִמּוּדוֹ.



וְסוֹד אֶחָד הָיָה בְלֵב הֶחָכָם, שֶׁלֹּא גִלָּה אוֹתוֹ לְאִישׁ. הַסּוֹד
הַזֶּה הָיָה – הָרָצוֹן הֶחָזָק לִגְאוֹל אֶת כָּל הָאֲנָשִׁים
שֶׁבָּעוֹלָם מֵהַמַּחֲלוֹת הָרַבּוֹת.

כִּי יֶשְׁנָן בָּעוֹלָם מַחֲלוֹת וּמַגֵּפוֹת שׁוֹנוֹת. הַמַּחֲלוֹת
מְמִיתוֹת הַרְבֵּה יְלָדִים רַכִּים וַאֲנָשִׁים צְעִירִים. הַמַּחֲלוֹת
מְבִיאוֹת הַרְבֵּה צַעַר וּכְאֵב לְהַחוֹלִים וְהַרְבֵּה אֵבֶל וּבֶכִי
לִקְרוֹבֵי הַחוֹלִים אוֹ הַמֵּתִים. אֱמֶת, יֶשְׁנָם בָּעוֹלָם גַּם
הַרְבֵּה רוֹפְאִים וְהַרְבֵּה רְפוּאוֹת לְהַמַּחֲלוֹת. אוּלָם לֹא כָל
הָרְפוּאוֹת מוֹעִילוֹת. רַבִּים הֵם הָאֲנָשִׁים הַמֵּתִים מִמַּחֲלַת
הַשַּׁחֶפֶת, רַבִּים הַנּוֹפְלִים בְּמַגֵּפַת – הָחֱלִי־רַע,
בַּמַּגֵּפָה הַשְּׁחוֹרָה וְעוֹד מַחֲלוֹת וּמַגֵּפוֹת כָּאֵלֶה. אֵין
כֹּחַ לַאֲנָשִׁים לְהָגֵן עַל חַיֵּיהֶם מִפְּנֵי הַמַּזִּיקִים הָאֵלֶה.
אֻמְלָלִים הֵם בַּחַיִּים מִפְּנֵי הַמַּחֲלוֹת הָאֵלֶה, כְּמוֹ
שֶׁאֻמְלָל הוּא הָאִישׁ אֲשֶׁר נִמְצָא בְּיַעַר בֵּין חַיּוֹת טוֹרְפוֹת
וְאֵין לוֹ בַמֶּה לְהָגֵן עַל חַיָּיו.



רִחֵם הֶחָכָם הַזֶּה עַל הָאֲנָשִׁים הָאֻמְלָלִים וְגָמַר בְּלִבּוֹ
לִגְאֹל אֶת הָעוֹלָם מֵהַמַּחֲלוֹת וְלִמְצוֹא רְפוּאָה שְׁלֵמָה וְטוֹבָה
לָהֶן. וְלָכֵן יָשַׁב וְלָמַד, לָמַד וְחָקַר, חָקַר וְנִסָּה נִסְיוֹנוֹת
שׁוֹנִים. לָמַד כְּבָר לָדַעַת אֶת כָּל הָרְפוּאוֹת, אֲשֶׁר יֶשְׁנָן
בָּעוֹלָם וּבִקֵּשׁ לִמְצוֹא אֶת הָרְפוּאָה הָאֲמִתִּית לְהַמַּחֲלוֹת.
הוּא הֶאֱמִין, כִּי גַם הָרְפוּאָה הַזֹּאת יֶשְׁנָהּ בָּעוֹלָם, רַק
הָרוֹפְאִים אֵינָם יוֹדְעִים עוֹד אוֹתָהּ.



אֶת הַסּוֹד הַזֶּה שֶׁל לִמּוּדוֹ הָרַב לֹא גִלָּה הֶחָכָם לְכָל אִישׁ.
גַּם לְמַכִּירָיו לֹא דִבֶּר מִזֶּה דָבָר. יָדַע הֶחָכָם כִּי
הָאֲנָשִׁים אֵינָם רוֹצִים לְהַאֲמִין עַד שֶׁרוֹאִים אֶת הַדָּבָר
בָּעֵינַיִם. וְאִם יֹאמַר לָהֶם, יִצְחֲקוּ לוֹ וְיֹאמְרוּ, כִּי זֶה הוּא
רַק חֲלוֹם שֶׁל כְּסִיל, כִּי רְפוּאָה כָזֹאת אֵינֶנָּה וְלֹא תִהְיֶה
בָּעוֹלָם.



יָדַע הֶחָכָם אֶת טֶבַע הָאֲנָשִׁים וְלָכֵן גָּמַר בְּלִבּוֹ לֹא
לְדַבֵּר כְּלוּם עַד שֶׁיִּמְצָא אֶת הָרְפוּאָה. אָז יֵצֵא לַמִּלְחָמָה
עַל כָּל הַמַחֲלוֹת וְהַמַּגֵּפוֹת, וְאָז יִרְאוּ הָאֲנָשִׁים, כִּי הוּא
הַגּוֹאֵל, שֶׁגָּאַל אֶת הָעוֹלָם מִכָּל כְּאֵב וְיָגוֹן.
עָבְרוּ שָׁבוּעוֹת, חֳדָשִׁים וְשָׁנִים. הֶחָכָם יָשַׁב וְלָמַד וְחָקַר,
אוֹ שֶׁהִתְבּוֹדֵד בַּשָּׂדֶה וּבַיַּעַר, לָמַד וְנִסָּה נִסְיוֹנוֹת
לָרְפוּאָה שֶׁהוּא מְבַקֵּשׁ. מִיּוֹם לְיוֹם נִתְדַּלְדֵּל הֶחָכָם.
גּוּפוֹ כָּחַשׁ, פָּנָיו חָוְרוּ וְעֵינָיו כָּבוּ, כִּי רָעֵב תָּמִיד
הָיָה לְלֶחֶם, רַק הָרָצוֹן הֶחָזָק לִגְאֹל אֶת הָעוֹלָם, נָתַן כֹּחַ
בְּגוּפוֹ לִסְבּוֹל אֶת הָרָעָב וְלָשֶׁבֶת וְלִלְמוֹד.

וְהִנֵּה, מָצָא הֶחָכָם אֶת הַדֶּרֶךְ לָרְפוּאָה וְשָׂמַח מְאֹד. אֵין
כֹּחַ כְּבָר בְּגוּפוֹ לַעֲמוֹד עַל רַגְלָיו אֲבָל הַשִּׂמְחָה נוֹתֶנֶת
תִּקְוָה בְּלִבּוֹ: עוֹד מְעַט, עוֹד מְעַט וְיִמְצָא אֶת הָרְפוּאָה.
עוֹד מְעַט וְיֵצֵא לָעוֹלָם. יִשְׂמְחוּ כָל הָאֲנָשִׁים, אָז יֹאכַל גַּם
הוּא וְיִשְׁתֶּה וְיִשְׂמַח מְאֹד, כִּי הֵבִיא גְאוּלָה לְכָל
הָאֻמְלָלִים אֲשֶׁר בָּעוֹלָם.



וּפִתְאֹם בָּא הָרֶגַע הַמְּאֻשָׁר. מָצָא הֶחָכָם אֶת מַה שֶׁבִּקֵּשׁ.
מָצָא אֶת הָרְפוּאָה. בְּשִׂמְחָה גְדוֹלָה סָגַר אֶת כָּל הַסְּפָרִים
וְקָפַץ מִמְּקוֹמוֹ. הוּא חָפֵץ לְמַהֵר לָצֵאת וּלְבַשֵּׂר לְהָאֲנָשִׁים
אֶת הַבְּשׂוּרָה הַטּוֹבָה. לִצְעוֹק בְּקוֹל, כִּי הַקֵּץ בָּא עַל כָּל
הַמַּחֲלוֹת. אוּלָם בְּטֶרֶם שֶׁנִּגַּשׁ אֶל הַדֶּלֶת נָפַל אַרְצָה
בְּלִי כֹחַ.



* * *



לְמָחֳרָת בָּאוּ הַמַּכִּירִים וּמָצְאוּ אֶת הֶחָכָם שׁוֹכֵב מֵת עַל
הָרִצְפָּה. נֶאֶסְפוּ וּבָאוּ אֲנָשִׁים רַבִּים זָרִים. כֻּלָּם סָבְבוּ
אֶת הַמֵּת וְהֵנִיעוּ אֶת רָאשֵׁיהֶם בַּאֲנָחוֹת:



– חֲבָל עַל הָאִישׁ הַזֶּה! הוּא מֵת בְּרָעָב. אִישׁ אֻמְלָל!
וְלֹא יָדְעוּ כָל הָאֲנָשִׁים, כִּי הֵם יוֹתֵר אֻמְלָלִים. כִּי כָל
אַנְשֵׁי הָעוֹלָם אֻמְלָלִים גְּדוֹלִים עָתָּה. הֵם לֹא יָדְעוּ אֶת סוֹד
הֶחָכָם, לֹא יָדְעוּ, כִּי יַחַד עִם הֶחָכָם מֵתָה גַם כֵּן הָרְפוּאָה
הַגְּדוֹלָה שֶׁתִּגְאַל אֶת כָּל הָעוֹלָם.



מִן הָעֵת הַהִיא עָבְרוּ כְבָר שָׁנִים רַבּוֹת, הַמַּחֲלוֹת
וְהַמַּגֵּפוֹת רַבּוֹת בָּעוֹלָם. הָאֲנָשִׁים מְחַכִּים לָרְפוּאָה
הַגְּדוֹלָה. אוּלָם עַד הַיּוֹם הַזֶּה לֹא קָם עוֹד חָכָם אַחֵר
שֶׁיִּמְצָא אוֹתָהּ.



וּמִי יוֹדֵעַ! אוּלַי כְּבָר קָם אַחֵר, רַק סוֹפוֹ הָיָה כְסוֹף הֶחָכָם
הָרִאשׁוֹן? מֵת בְּרָעָב? מִי יוֹדֵעַ!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22627