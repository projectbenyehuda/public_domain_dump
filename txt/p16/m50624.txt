


	
	הַמַּפְתֵּחַ
	



 מֻקְדָּש לְבֻקִּי בֶּן־יָגְלִי






אֵין תִּקְוָה… אָזְלָה יַד הַמּוֹרְדִים…

צַר קָרֵב… בָּא הַצָּר… בֵּין עִיֵּי־חֳרָבוֹת,

עַל תִּלֵּי הַקְּדֻשָׁה שֶׁל קִבְרֵי־האבות

מַחֲנוֹתָיו צוֹעֲדִים

וּנְתִיבָם –

אֵשׁ וָדָם!

הַמִּבְצָר הָאַחֲרוֹן לִפְנֵי צַר כְּבָר נָפַל,

הָאַחֲרוֹן בַּדְּגָלִים הוּא שָׁלַל,

וּבְעָשָׁן וּבְעֵרָה,

הָהּ אֵלִי! עַל מִזְבַּח־הַהֵיכָל

חֶרְפָּה יַעֲטֶה וּמְאֵרָה!…




––––––––






וּבִרְאוֹתוֹ בְּפַחַד־מָוֶת

הַדְּבִיר בָּאֵשׁ, צִיּוֹן נֶחֱרָבֶת

וְהַמִּזְבֵּחַ מַפֵּלָה,

כֹּהֵן־צִיּוֹן תָּשׁוּשׁ, יָגֵעַ,

הָאַחֲרוֹן בְּכֹהֲנֶיהָ

עַל גַּג מִגְדָּל נָצוֹר עָלָה.

מַפְתֵּחַ בְּיָדוֹ חִוֶּרֶת,

בּוֹ דֶלֶת הַמִּקְדָּשׁ נִסְגֶּרֶת.

בְּרֶגַע מַר, עִם בּוֹא אַחֲרִית,

נָעַל הַדֶּלֶת בַּמַּפְתֵּחַ,

וּבְקוֹל שַׁוְעָה מְזַעֲזֵעַ

חֲלַל בֵּית־הַמִּקְדָּשׁ הֶחְרִיד:





– "אֵלִי! בְּמִקְדָּשְׁךָ הָיִיתי

כְּעֶבֶד נֶאֱמָן, קִוִּיִתי

וְהֶאֶמַנְתִּי: יַעֲבֹר

יוֹם־עֶבְרָתְךָ כְּהֵד־הָרַעַם;

שָׁלַחְתָּ בָּנוּ מַטֵּה־זַעַם,

אַךְ לֹא הַכֹּל, הַכֹּל יִשְׁבֹּר…

אוּלָם אֲהָהּ! אָפְסָה תוֹחֶלֶת:

הָעָם הָגְלָה, הַדְּבִיר – מַפֶּלֶת,

יָשִׂישׂ, יָגִיל צַר־מְנַצֵּח,

כֹּחוֹ אַדִּיר, עֻזּוֹ מַפְלִיא…

קַח בַּחֲזָרָה, אֵפוֹא, אֵלִי,

כִּכְלִי אֵין־חֵפֶץ־בּוֹ – אֶת הַמַּפְתֵּחַ!…"




– – – – – – –






וּבְזָרְקוֹ לַמָּרוֹם בְּעַזּוּת־תְּנוּפָה

הַמַּפְתֵּחַ, נִצַּל מֵאוֹיֵב,

הִשְׁפִּיל רֹאשׁ־שֵׂיבָה מַכְסִיפָה

וּבְלִי דֶמַע, בְּלִי כְאֵב,


בֵּין מֵאוֹת קְבָרִים,
סְבִיבוֹ פְעוּרִים,
דֹּם נִרְדַּם וְנֶאֱלַם
עַד־עוֹלָם.







אַךְ לַשָׁוְא הַזָּקֵן
לֶאלֹהִים הִתְחַנֵּן,
קוֹל לִבּוֹ הַנִּשְׁבָּר –
קוֹל קוֹרֵא בַמִּדְבָּר.






הַמַּפְתֵּח שֶׁל בֵּית־אֱלֹהִים

לֹא הִגִּיעַ לִמְרוֹם־הָרְקִיעִים,


וְדוֹר אַחַר דוֹר
חָלַף וַיַּעֲבֹר,
וְהַרְחֵק בָּרָמָה,
עַל־פְּנֵי אֲדָמָה,


הַרְחֵק, מְקוֹם סוֹד שָׁם, סוֹד־נֵצַח יִדֹּם –

הַמַּפְתֵּחַ תָּלוּי עַד הַיּוֹם…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50624