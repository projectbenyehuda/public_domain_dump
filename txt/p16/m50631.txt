


	
	הַחֲלֻקָּה הָאַחֲרוֹנָה
	



 (מִגֶּרְמָנִית)






"בּוֹאִי, חֶמְדָּתִי, גְשִׁי הֵנָּה,

בּוֹאִי, כִּי קָרוֹב יוֹמִי…

בִּרְצוֹנִי, כִּי נְחַלֵּקָה

שְׂרִיד הַהוֹן אֲשֶׁר עִמִּי.





כִּי תָמִיד לָקַחַתְּ חֶבֶל

בִּיגוּנִי וּבִשְׂשׂוֹנִי,

אֲחַלֵּק עִמָּךְ גַּם עָתָּה

בַּד בְּבַד שְׁאֵרִית הוֹנִי"…





כָּכָה סָח זָקֵן גוֵֹעַ,

וּמַבָּט שֶׁל אַהֲבָה

בְּבַת־צְחוֹק נוּגָה שָׁלַח הוּא

אֶל אִשְׁתּוֹ הָעֲצוּבָה.





וְשַׂקִּיק קָטֹן הוֹצִיא אָז,

– בְּבִגְדּוֹ מֻצְנָע הָיָה –

“פֹּה הוּא…” וְשָׁפַךְ מִמֶּנּוּ

בִזְהִירוּת, בְּיָד כֵּהָה





וְחִוֶּרֶת… חֶרֶשׁ־חֶרֶשׁ

מֵעֵינָיו דִּמְעָה נִגְּרָה…

פֹּה… הִנֵּה… אוֹצָר, נֶחְמֶדֶת,

מִנִּי אֶרֶץ־הַמְּכוֹרָה.





בִּנְעוּרַי עֵת אֲכָלוּנִי

גַּעְגּוּעִים כְּלֶהָבוֹת,

בָּאתִי לְבַקֵּר הָאָרֶץ

בָּהּ יָנוּחוּ הָאָבוֹת.





אָז בִּקַּרְתִּי עִיר־הַקֹּדֶשׁ,

בָּה דָּוִד כִּסְאוֹ כּוֹנֵן,

בָּהּ הֵיכַל שְׁלֹמֹה בְּזֹהַר

תִּפְאַרְתּוֹ הָיָה קוֹרֵן.





אַף אֶת הַר־צִיּוֹן רָאִיתִי,

תֵּל־שְׁמָמָה וּמַפֵּלָה

וְשָׁלְטוּ בוֹ מִכָּל־עֵבֶר

הֶרֶס, מָוֶת, אֲפֵלָה.





הִתְיַפַּחְתִּי וְנָפַלְתִּי

עַל קִבְרוֹת הַקַּדְמוֹנִים

רֵיחַ־אֲבָקָם שָׁאַפְתִּי

כְּנִיחוֹחַ־שׁוֹשַׁנִּים.





גַּם שְׂפַת־יַרְדֵּן רָאִיתִי,

מִצָּרַעַת שָׁם אָסַף

אֱלִישָׁע נְבִיא־אֱלֹהַּ

אֶת נַעֲמָן גְּבַהּ־הַלֵּבָב.





שָׁם רָאִיתִי אֶת הַקֶּבֶר,

בּוֹ תִשְׁכֹּן הָאֵם רָחֵל…

שָׁם רִכְסֵי־חֶרְמוֹן רָאִיתִי,

גַּם רָאִיתִי אַרְזֵי־אֵל…





אַךְ עֵת הַפְּרֵדָה הִגִּיעָה,

הִתְכַּוֵּץ מֵעִנּוּיִים

לְבָבִי!… נַפְשִׁי כָּלְתָה בִי

בְּמַכְאוֹב וּבְגַעְגּוּעִים.





"פֹּה בְּנֵי־בֵיתִי חִכּוּ לִי…

כִּי אֲסִיר שְׁבוּעָה קְדוֹשָׁה

נֶאֱלַצְתִּי שׁוּב הַבַּיְתָה

לַמּוֹלֶדֶת הַקָּשָׁה.





הָה, רַבּוֹת־רַבּוֹת סָבַלְתִּי…

אַךְ הִגִּיעַ יוֹם אַחֲרוֹן –

אָז לְזִכָּרוֹן לָקַחְתִּי

קֹמֶץ מֵעֲפַר־צִיּוֹן…





כֹּחַ־קְסָמִים צָפוּן בּוֹ:

תּוֹרִידִיהוּ אֶל קִבְרֵך,

תַּחַת אֶבֶן־הַמַּצֶּבֶת

יֶעֱרַב לָךְ עֲפָרֵך.





נְחַלֵּק אֵפוֹא לִשְׁנַיִם

בַּד בְּבַד שְׁאֵרִית הוֹנִי…

הֵן תָּמִיד לָקַחַתְּ חֵלֶק

בִּיגוֹנִי וּבִשְׂשׂוֹנִי.





קְחִי… פֹּה בִשְׁבִילֵך הַחֵצִי…

זֹאת אֲנִי עִמִּי אֶקְחָה…"

וְיָדוֹ עֲפַר־הַקֹּדֶשׁ

חָצְתָה בִשְׂרִיד־כֹּחָהּ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50631