


	
	הַשְּׂמָמִית
	




"תֵּבֵל רַבָּה וְכָל־דָּרֶיהָ


בְּרָאָם אֱלֹהַּ בְּחָכְמָה,


לְחֵפֶץ הָאָדָם נִבְרָאוּ


וּלְתוֹעַלְתּוֹ עַל־אֲדָמָה."






יָשִׁישׁ־חָכָם בִּימֵי־הַקֶּדֶם


כֹּה סָח לָעֶלֶם, לְדָוִד.


“וְגַם שְׂמָמִית?” – שָׁאַל הַנַּעַר


בִּצְחוֹק קַלִּיל – "גַּם הַשְּׂמָמִית?






מוֹעִיל הַסּוּס קַל־הָרַגְלַיִם


מוֹעִיל הָרְאֵם וְהַחֲמוֹר,


הַשֶּׂה בְרוּכָה בְּרֹךְ־הַצֶּמֶר


וּבְקַשְיוּת עָרְפּו – הַשּׁוֹר.






יוֹנָה, אַוָּז, טָלֶה יֻגָּשׁוּ


עֲלֵי שֻלְחַן־מַעֲדַנִּים,


שִׁירַת זָמִיר תַּנְעִים אָזְנֵנוּ


בַּלֵּיל, בִּזְלֹף רֵיחוֹת־גַּנִּים.






יֵשׁ הוֹד לַנֶּשֶׁר, עֵת בְּעֹצֶם


כְּנָפַיִם רְחָבוֹת יַמְרִיא


אֶל רוּם־שָׁמַיִם, שָׁם צוּר־סֶלע


בֵּין עֲנָנִים קוֹפֵא פִּרְאִי.






לָאַיָּלָה יֵשׁ הוֹד וָיֹפִי,


מֵהַקַּשָּׁת עֵת תִּנָּצֵל
וְנָסָה בְּמִדְרוֹן הַסֶּלַע


אֶל חֵיק הַיַּעַר הָאָפֵל.





אַךְ מַה־תּוֹעֶלֶת וּמָה־עֹנֶג


אָדָם מֵהַשְּׂמָמִית יְקַו?…"


וּבָא הַיּוֹם וַיֵּרְא הַמֶּלֶךְ,


כִּי נְכוֹחָה בְּפִי הַשָּׂב.





II






דָּוִד רְדוּף שָׁאוּל הַמֶּלֶךְ,


נֶחְבָּא בְּתוֹךְ מְעָרָה. צִבְאוֹת


הַמֶּלֶךְ עִקְּבוֹתָיו שָׁמָרוּ


עַל־פְּנֵי הָרִים וּבִבְקָעוֹת.






בְּמַחֲבוֹאוֹ נְעִים־הַזֶּמֶר


יוֹשֵב, הָאֹזֶן קַשּׁוּבָה:


קָרֵב אֵלָיו צִלְצוּל־הַנֶּשֶׁק


וּמִתְגַּבֵּר קוֹל־הַצָּבָא.






אֶל הַמְּעָרָה הוֹלְכִים… "אֱלֹהַּ! –


קָרָא – מַלְּטֵנִי מִכַּף צָר!"


הוֹלְכִים… נְעִים־זְמִירוֹת שׁוֹמֵעַ,

מִפַּחַד נְשִׁימָתוֹ עָצָר:





בְּפֶתַח הַמְּעָרָה עָמָדוּ.


“הַאִם לֹא פֹה הוּא”? סָח אֶחָד.


– לֹא, אֵיךְ יָכֹל לְהֵחָבֵא פֹה? –


וְעַל דְּבַר־מָה הוֹרָה בַּיָּד.






עֵת הַצָּבָא עָבָר, לַפֶּתַח


קָרַב לָגֶשֶׁת הַנֶּחְבָּא.


וּמָה לְתִמְהוֹנוֹ יִרְאֶה שָׁם?


חָכְמַת־אֱלֹהַּ מָה רַבָּה!






עֲדֵי עַבְדֵי שָׁאוּל הִגִּיעוּ,


פִּי הַמְּעָרָה הָאֲפֵלָה


כִּסְּתָה שְׂמָמִית רַבַּת־הַחֶסֶד


בְּרֶשֶׁת שֶׁל קוּרִים גְּדוֹלָה…






הִצִּיל אֶת הַמְשׁוֹרֵר מִמָּוֶת


לֹא שׁוֹר שָׁמֵן, לֹא סוּס זָרִיז,


וְלֹא בֶּן־נֶשֶׁר קַל־כְּנָפַיִם


שׂוֹחֵק לְסַעַר וְלַחֲזִיז.






שְׂמָמִית נִדַּחַת וְנִמְאֶסֶת


שׁוֹכֶנֶת חֳרָבוֹת, קְבָרִים,


עֹל מְשׁוֹרֵר־גִּבּוֹר הֵגֵנָּה


בְּרֶשֶׁת שֶׁל בְּלוֹיֵי־קוּרִים.






וְכַגַּלִים בִּגְאוֹת הַמָּיִם,


לֵב הַמְשׁוֹרֵר מָלֵא תְרוּעָה,


כֻּלּוֹ הִתְפָּעֲלוּת נִשְׂגֶּבֶת,


כֻּלּוֹ הִתְעוֹרְרוּת פְּלִיאָה.






הוּא הִתְנַעֵר גֵּאֶה, זַךְ־נֶפֶשׁ,


בְּחֶרְדַּת קֹדֶשׁ עֲמֻקָּה,


וּבַמְּעָרָה, בְּתוֹךְ הָאּפֶל,


שִׁיר־תְּהִלָּה לוֹהֵט בָּקָע…










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50623