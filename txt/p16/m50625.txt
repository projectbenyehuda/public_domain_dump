


	
	הַכִּנוֹר
	



תהלים קל"ז






עַל פְּרָת הַנָּהָר זַךְ־הַמַּיִם

עוֹמְדָה עֲרָבָה עַתִּיקָה;

עַל בַּד הַשָּׁבוּר מִנִּי־סַעַר

תָּלוּי שָׁם כִּנּוֹר מְבֻקָּע.





בְּקִיעִים כִּנְחָשִׁים יִתְפַּתֵּלוּ

עָלָיו מִקָּצֶה אֶל קָצֶה,

וְרֶשֶׁת־קוּרִים מְרַטֶּטֶת

נִימָיו הַיְשָׁנוֹת תְּכַסֶּה.





נִימָיו הַיְשָׁנוֹת תַּחֲרֵשְנָה.

אַדְוַת הַגַּלִּים לֹא תְעִירֵן,

לֹא רֹךְ לְטִיפוֹת הַיָּרֵחַ

וְלֹא נְשְׁימַת לֵיל צוֹנֵן,





אַף לֹא אוֹר וָרֹד לָרָקִיעַ

בִּשְׁעַת דִּמְדּוּמֵי־הַחַמָּה –

אָבָק אַפְרוּרִי יְכֻסּוּ אָז

וּקְרוּם חֲלוּדָה כְּתֻמָּה.





אוּלָם בְּהַגִּיעַ עֶת־סַעַר

וְעַל־פְּנֵי אֲדָמָה זוֹעֲמָה

רְעָמִים אַדִּירִים יִתְגַּלְגֵּלוּ,

עָבִים יִנָּשְׂאוּ בְּרָמָה,





עֵצִים יֵאָנְחוּ וְיִשַּׁחוּ,

וְנָסִים עֲדָרִים נִדְהָמִים –

דְּבַר־פֶּלֶא גָּדוֹל יִתְרַחֵש אָז

לַכִּנּוֹר מְשֻׁתַּק־הַנִּימִים.





שֵׁנִית לַחַיִּים תִּתְעוֹרֵרְנָה

נִימָיו תַּחַת יָד נִסְתָּרָה…

וְעַל־פְּנֵי הַנָּהָר רַב־הַגַּעַש

בּוֹקַעַת שִׁירָה אַדִּירָה.





וְעוֹלָה הַשִּׁירָה וְגוֹבֶרֶת,

חָדְלוּ נְאָקָה וּשְׁבָרִים,

וְאֶל הַכִּנּוֹר מִכָּל עֵבֶר

עָטִים צְלָלִים מוּזָרִים





וּלְמַעְלָה עָלָיו יְרַחֵפוּ,

כַּעֲדַת־צִפָּרִים לְבָנָה,

וּכְהֵד חֲרִישִׁי יַעֲנוּ לוּ

בְּשִׁיר־נְכָאִים וְקִינָה…





הַסַּעַר יָשֹׁךְ, יֵרָגֵעַ

וְהַשִׁיר יַעֲלֶה וְיִגְבַּר

בַּשִּׁיר אַגָּדָה מְסַפֶּרֶת

קוֹרוֹת אַבִּיר עַז, מְפֹאָר,





אַבִּיר בַּגּוֹלָה הַמַּמְאֶרֶת,

בְּרֶכֶב־בַּרְזֶל נֶאֱסַר,

אַךְ אֹמֶץ וְעֹז־אֲרָיוֹת לוֹ,

אֶשׁ־זַעַם בָּעַיִן תִבְעָר.





וּבָעֲלָטָה הַמַּחְנֶקֶת

בְּלִי נֶשֶׁק־בַּרְזֶל הוּא תוֹעֶה –

וְתַו־נִצָּחוֹן הַמְיֻעָד לוֹ

עַל מֵצַח בָּהִיר וְגֵאֶה.





יַחְוִירוּ צְלָלִים… אַף יַרְחִיקוּ

לִנְטוֹת… אֶת קוֹלָם מַשְׁפִּילִים…

הַשִּׁיר בָּא עַד־תֹּם וְגוֹוֵעַ, –

בְּרַעַד וָרֹךְ, הַצְּלִילִים,





צְלִילֵי הַכִּנּוֹר, יִפָּרֵדוּ…

הִנֵה גַם עָלָה וְנִשְׁמַע

אַחֲרוֹן הָאַקּוֹרְדִים בְּרֶטֶט

וָמֵת… מִסָּבִיב דְּמָמָה.





שָׂדוֹת וּבְקָעוֹת יֵרָדֵמוּ…

שׁוֹלְטָה בַּשְּׁמָמָה דּוּמִיָּה, –

אַנְחַת מִישֶׁהוּ רַק נִשְׁמַעַת

וְקוֹל מְמָרֵר בִּבְכִיָּה…











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50625