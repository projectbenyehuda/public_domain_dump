


	
	מוֹת־יְשָׁרִים
	



(אַגָּדָה מִזְרָחִית)





Ι


כֹּחַ־פֶּלֶא וְהוֹד קֶסֶם,

אֵין עַל אֲדָמוֹת כָּמוֹהוּ,

מִדַּפֵּי־חָכְמָה הַלָּלוּ

עַל נִשְׁמַת־אֱנוֹשׁ יִרְעָפוּ.






הוֹ מְנוֹרָתִי, הָאִירִי
אוֹר רַב־נֹעַם וְצִנְעָה,
בּוֹא אֶל־לֵב מָלֵא גִיל־זֹהַר
וֶעֱזוּז!…







מֵאָה שָׁנָה,


שְׁנֵי יוֹבְלוֹת שֶׁל אֹשֶׁר חַי הוּא,

זֶה הָרַב, חִוֵּר, דַּל־כֹּחַ,

וּכְקֶדֶם כֵּן גַּם עָתָּה

בְּאוֹתוֹ מִשְׁכַּן־הָעֹנִי,






וְיֶהְגֶּה בְּאוֹתוֹ הַסֵּפֶר
הָעַתִּיק בְּהַתְמָדָה
וְאוֹתָהּ מְנוֹרָה עוֹמֶמֶת
עוֹד עַל שֻׁלְחָנוֹ עוֹמְדָה.






עֵת תַּחְדֹּר עֵינוֹ בּוֹחֶנֶת

סוֹד־הָאוֹתִיּוֹת בַּסֵּפֶר,

סוֹד כָּל תָּג וְקוֹץ תָּמוּהַּ,

יַעֲמִיק הָרַב מַחְשֶבֶת,






זֶה הַשָּׂב רְפֵה־הַכֹּח.
הוֹ, אוֹרָה מָה־עֲדִינָה
סֵפֶר זֶה קוֹדֵר שׁוֹפֵעַ
עַל הַלֵּב!…







מֵאָה שָׁנָה


שְׁנֵי יוֹבְלוֹת שֶׁל נַחַת חַי הוּא.

וְנִשְׁמַת הָרַב הַשָּׂב

כְּיוֹנָה לִבְנַת־גַּפַּיִם

בָּאָבִיב, בִּזְהַב אוֹר־שַׁחַר,






דֹּם פּוֹרֶשֶׂת אֶת כְּנָפֶיהָ
שֶׁמָּלְאוּ רְסִיסֵי־טָל,
לְהַגְבִּיהַּ עוּף מוּכֶנֶת
לְאוֹר תְּכֵלֶת בִּשְׁמֵי־עָל.






וּמַלְאָךְ תָּמִים, צָנוּעַ,

צִיר הַשֶּׁקֶט וְהַמַּרְגּוֹעַ,

הַמַּלְאָךְ, אֲשֶׁר בְּפִינוּ

יִקָּרֵא מַלְאַךְ־הַמָּוֶת,






אֶל בֵּיתוֹ, מִשְׁכַּן־הָעֹנִי,
אָז יֵרֵד בִּנְתִיב־פְּלָאִים,
נִשְׁמָתוֹ, יוֹנַת־הַטֹּהַר
לְהָשִׁיב לָאֱלֹהִים.





ΙΙ


יֹום־פְּקֻדָּה בָּא, אַךְ לַתֹּהוּ.

הַמַּלְאָךְ רַב־עֹז וִיכֹלֶת,

לֹא יוּכַל אֵלָיו לָגֶשֶׁת;

עֵת אָדָם טְהוֹר־מַחְשֶׁבֶת






בְּנִבְכֵי־תוֹרָה שׁוֹקֵעַ,
לֹא תִשְׁלַט עָלָיו כָּל יָד –
פַּחַד, חֹשֶׁךְ לֹא יוּכְלוּ לוֹ,
גַּם מִמָּוֶת לֹא יֵחָת.






וּלְהָסֵב מֵעַל הַסֵּפֶר

לֵב הָרַב נְבוֹן־הַדַּעַת,

לְפָנָיו מַרְאוֹת אֵין־קֵצֶה

מַעֲבִיר מַלְאַךְ־הַמָּוֶת.




בִּדְמָמָה עוֹלֶה צְלִיל־נֵבֶל,
מְצִלְתַּיִם וְקַתְרוֹס:
עַל סוּסוֹ, בְּהוֹד עֲטֶרֶת,
מֶלֶךְ בָּא גֵּאֶה, רַב־עוֹז




וַעֲדוּי אַבְנֵי־תִפְאֶרֶת…

מִסְּבִיבוֹ עֵדָה נִכְבֶּדֶת

שֶׁל שָׂרִים חוֹזִים… שַׁרְשֶׁרֶת

עֲלָמִים וַעֲלָמוֹת,




סוֹבְבִים בִּמְחוֹל־מַחֲנָיִם,
הַלְוִיִּים מְשׁוֹרְרִים,
תֹּף וָנֵבֶל, לָמוֹ יַעַן
מִמֶּרְחָק הֵד־הֶהָרִים.




אַךְ הָרַב הַשָּׂב, בְּרוּחַ

הַמָּסֹרֶת, אֶל שָׁמַיִם

דֹּם נָשָׂא מַבָּט צָנוּעַ

בְּבַת־צְחוֹק בְּהִירָה וַיֹאמֶר:




"בָּרוּךְ אַתָּה אֱלֹהֵינוּ,
מֶלֶךְ הָעוֹלָם,
שֶׁחָלַקְתָּ מִכְּבוֹדְךָ
לְבָשָׂר וָדָם!"…






חֲצוֹצְרוֹת, תֻּפִּים יָרִיעוּ,

רַעַשׁ אוֹפַנֵּי כְלֵי־רֶכֶב,

וְהֵדֵי צִלְצוּל הַנֶּשֶׁק

עַל רָאשֵׁי אַנְשֵׁי־הֶחַיִל…






שׁוּר, פִּילִים בְּרִשְׁתוֹת־נֹגַהּ,
בִּשְׁטִיחִים מְנֻמָּרִים,
מַזְהִירִים צְרִיחֵי־יוֹרִים עַל
גַבֵּיהֶם הָאַדִּירִים…






שׁוּר, אֵילֵי־בַרְזֶל יִרְעָשׁוּ…

קוֹל־שָׁאוֹן בָּהָר וָגֶבַע…

אַךְ הָרַב בִּצְחוֹק צָנוּעַ

הִסְתַּכֵּל וְסָח בְּלַחַש:






"בָּרוּךְ אַתָּה אֱלֹהֵינוּ,
מֶלֶךְ הָעוֹלָם,
שֶׁמִּגְּבוּרָתְךָ חָלַקְתָּ
לְבָשָׂר וָדָם!"…






וְהִנֵּה עָבַר לְפֶתַע

שֶׁטֶף שֶׁל רֵיחוֹת־נִיחוֹחַ…

רֹךְ וַעֲדָנִים שׁוֹפַעַת

וּמְגָרָה בַלֵּב הַיֵּצֶר,






בְּחֶשְׁכַת מִשְׁכַּן־הָעֹנִי,
כְּכוֹכָב כַּבִּיר־אוֹרָה,
הִתְלַקְּחָה פִּתְאוֹם וַתּוֹפַע
דְּמוּת בַּת־חֶמֶד צְעִירָה.






תַּלְתַּלֵּי־הַשְּׁחוֹר פֻּזָּרוּ…

רֶטֶט קַל חוֹלֵף עַל־פִּיהָ,

עַל־שִׂפְתֵי חַכְלִיל וָנֹעַם…

מֶשִׁי צִבְעוֹנִי צוֹנֵחַ






מֵעַל שֶׁכֶם־חֲבַצֶּלֶת…
זִיו כָּזֶה עוֹד עֵין אָדָם
לֹא חָזְתָה וְלֹא תֶחֱזֶנּוּ
מֵעוֹלָם וְעַד־עוֹלָם.






אַךְ הָרַב, אֲשֶׁר שָׁלַח לָהּ

בְּרָכָה צְנוּעָה וּבְנֹעַם

בַּת־צְחוֹקוֹ הֵעִיף גַּם עַיִן

אֶל הַדְּמוּת רַבַּת־הַקֶּסֶם,






סָח בַּלָּט בְּהַדְרַת־קֹדֶשׁ:
"הָבוּ גֹדֶל לְאֵל רָם,
שֶׁחָלַק מזִּיו הַיֹּפִי
לְבָשָׂר וָדָם!"






שוּב מַטֶּה הוּא עַל הַסֵּפֶר

אֶת רֹאשׁוֹ הַשָּב. וְרֶגַע

אַחַר רֶגַע יַעֲבֹר, אַךְ

מֵעֵינָיו תְּנוּמָה נוֹדֶדֶת.






בִּינָתוֹ זוֹ הַחוֹדֶרֶת,
לֹא יִשְׁלַט הַזֹּקֶן בָּהּ,
מִתְעַמֶּקֶת עִם כָּל רֶגַע
בַּחֲלוֹם וּבְמַחֲשָׁבָה.






הוּא רוֹאֶה… הָהּ, מַה דַּלָּה הִיא

שְׂפַת־אֱנוֹשׁ וּמַה קְּלוֹקֶלֶת!

מִי אָדָם יֵדַע לַבִּיעַ

וּלְתָאֵר מַרְאוֹת־הַפֶּלֶא






וְהִתְלַהֲבוּת נִשְׂגֶבֶת
לְהָפִיחַ בַּלְּבָבוֹת?
לֹא, בְּלֵב־אָדָם אֵין רֶגֶשׁ
שֶׁל הִתְלַהֲבוּת כָּזֹאת!…





ΙΙΙ


וְהַמַּחֲשָׁבָה חוֹתֶרֶת

עַד הַיְסוֹד… הַשָּׂב לֹא יֵרֶא,

לֹא יִשְׁמַע בְּהִפָּתֵחַ

בַּחֲשַׁאי אֶשְׁנַב־הַחֶדֶר






וּבְדִמְדּוֹמֵי הָעֶרֶב
זְמוֹרָה שֶׁל חֶלֶף־יָם
עֲטוּיָה צִיצִים, פּוֹרַחַת,
נִמְשְׁכָה אֵלָיו דּוּמָם.






עִם כָּל רֶגַע הִיא פוֹרַחַת,

וּמְלַבְלֶבֶת לְתִפְאֶרֶת

וּפוֹרֶשֶׂת שְׁלוּחוֹתֶיהָ

אֶל כָּל־צַד וְאֶל כָּל־עֵבֶר…






הַשְּׁלוּחוֹת סָבִיב תִּפְרֹשְׂנָה
רֶשֶׁת רֵיחָנִית, צְלוּלָה,
וְעַל שֻׁלְחָנוֹ תִּרְעַדְנָה
כְּחֻפָּה וְרֻדָּה, קַלָּה…






הָרִצְפָּה, כָּתְלֵי הַבַּיִת

עֲטוּפִים פִּרְחֵי־נִיחוֹח,

וְזוֹלְפִים רֵיחוֹת־הַבֹּשֶׂם,

וּקְרִירוּת רַכָּה נוֹשֶׁבֶת…






מִשֶׁהוּ בָהִיר, צָנוּעַ
וְרַב־אוֹר עָלָיו יַעֲמֹד,
וְיַשְׁרֶה נוּמַת רָךְ־וֶרֶד
וְהוֹד־זִיו לֹא־אֲדָמוֹת






עַל עֵינָיו וְעַל חָזֵהוּ…

כִּצְלִילֵי אַבּוּב בְּרַחַק

כְּגַלִּים רוֹדְמִים יָשֹׁקּוּ

בְּעִמְקֵי נְקִיק־הַסֶּלַע –






יַעֲלֶה וְיִשָּׁמֵעַ
צְלִיל שִׁיר־עֶרֶשׂ בִּדְמָמָה,
וְיַרְדִּים הַלֵּב בְּמֶתֶק
תְּנוּמָה לֹא־תְנוּמָה…






וְכַהֵד לִצְלִיל־הַקֶּסֶם,

סִלְסוּלֵי פָזֵר, שַׁלְשֶׁלֶת

שֶׁל פַּעֲמוֹנֵי־הַבְּדֹלַח –

יִשְׁתַּפְּכוּ שָׁם וְיִמּוֹגוּ






בְּאוֹר־שַׁחַר רַךְ, אוֹר־וֶרֶד
דְּמִי חֲצוֹת. יָשֵׁן הַכֹּל.
כּוֹכָבִים, עֵינֵי־אֱלֹהַּ
נוֹצְצִים בִּשְׁמֵי־הַכְּחוֹל.






וּמַלְאָךְ תָּמִים, צָנוּעַ,

צִיר־הַשֶּׁקֶט וְהַמַּרְגּוֹעַ,

הַמַּלְאָךְ, אֲשֶׁר בְּפִינוּ

יִקָּרֵא מַלְאַךְ־הַמָּוֶת,






יַעֲלֶה בְּאֹרַח־פֶּלֶא
אֱלֵי תְכֵלֶת בָּרָמָה,
וְיִשָּׂא אֶל גַּן־הָעֵדֶן
נְשָׁמָה – יוֹנָה תַמָּה…










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50630