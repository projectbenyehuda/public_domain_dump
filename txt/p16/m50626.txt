


	
	"הַיְהוּדִי הַנִּצְחִי"
	



(פַנְטַסְיָה)






בִּגְוִילִם בַּלִים, בִּדְמִי־הַלַּיִל,

לְלַהֶבֶת נֵר מְהַבְהֲבָה

אַגָּדָה קָרָאתִי מִנִּי־קֶדֶם:

"…בְּאַרְצוֹת תֵּבֵל, מִגּוֹי אֶל גּוֹי

מִנִּי אָז קוֹדֵר, זוֹעֵם יָנוּעַ,

אַף לְרֶגַע לֹא יִמְצָא מָנוֹחַ

לְנַפְשׁוֹ, שְׂבֵעַת־הַיִּסּוּרִים.

לְחַיֵּי־עוֹלָם נִדּוֹן, לַשָּׁוְא הוּא

אֶת נַפְשׁוֹ יִשְׁאַל לָמוּת. שַׁלְהֶבֶת

אֶת בַּדֵּי גֵווֹ עָיֵף לוֹפֶתֶת,

אַךְ לֹא יִכָּוֶה, לֹא יִצָּרֵב בָּהּ.

מִשְׁבְּרֵי־הַיָּם, שֶׁלִּרְסִיסִים

יְנַפְּצוּ עַנְקֵי־סְפִינוֹת, בִּן־רֶגַע

יִבְלְעוּ אַלְפֵי־אָדָם לָנֶצַח,

לְפָנָיו זְרוֹעוֹתֵיהֶם יִסְגֹּרוּ,

אֶת דַּרְכּוֹ לָאֲבַדוֹן יַחְסֹמוּ,

וּבְרִטּוּן וּבִשְׁרִיקָה סְתוּמָה

שׁוּב עַל שְׂפַת־הַיָּם הָקֵא יָקִיאוּ

הַקַּרְבָּן, שֶׁלֹּא קִבְּלַתּוּ תְהוֹם.

לַהַב זוֹ הָעֶשֶׁת הַמְחֻשֶּׁלֶת,

שֶׁבִּמְחִי אֶחָד יָבִיא הַמָּוֶת,

מֵחָזוֹ צָנוּם, תָּשׁוּש מִזֹּקֶן,

כְּמוֹ מֵעַל רִקּוּעַ־הַבַּרְזֶל

יִשָּׁמֵט וְלֹא יַשְׁאִיר כָּל־זֵכֶר….

– מָוֶת! מָוֶת! יִתְחַנֵּן לַתֹּהוּ.

מָוֶת אָיִן! הָהּ, לֹא הִתְפַּלֵּל עוֹד

לְחַיִּים וּלְרַחֲמִים אַף פַּעַם

אִישׁ מִתַּחַת לְגַרְזֶן תַּלְיָן,

כְּהִתְפַּלֵּל זֶה אֲחַשְׁוֵר לְמָוֶת…

אַךְ לַשָּׁוְא.. הַכֹּל לַשָּׁוְא…"


בַּלַּיְלָה


לְלַהַב מְהַבְהֵב שֶׁל נֵר עָמוּם

תּוֹךְ־כְּדֵי־קְרִיאָה נֶגְדִּי לְפֶתַע

צֵל אָדָם נִצָּב: חִוֵּר, יָגֵעַ

וְכֻלּוֹ פְּצָעִים וְצַלָּקוֹת,

דֹּם נִגַּש אֵלַי זָקֵן גָבֹהַּ,

חֲרָדָה בְּמֶבָּטוֹ נִסְתֶּרֶת

וּבַת־צְחוֹק נוֹקֶבֶת עַל שְׂפָתָיו:

– “לֹא”! – קָרָא בְּמֹעַל יָד נִמְהֶרֶת –

וְיָדוֹ הָרוֹעֲדָה הִנִּיחַ

עַל דַּפָּהּ שֶׁל אַגָּדָה מִקֶּדֶם:

“לֹא! זֶה לֹא נָכוֹן! הַקְשֵׁב!” וּבְפַחַד

הַמַּקְפִּיא לֵבָב, מִפִּי הַשָּׂב

אָז שָׁמַעְתִּי הַדְּבָרִים הָאֵלֶּה:





“לֹא וָלֹא! אַל תַּאֲמִינָה!”

עַל רֹאשִׁי נִשְׁמַע פִּתְאֹם

קוֹל הַשָּׂב הַמְזַעֲזֵעַ,

שְׂרוּף־תּוּגָה, פִּרְאִי, אָיֹם:

"לֹא, לֹא מָוֶת וְלֹא קֶבֶר,

בַּחַיִים רוֹצֶה אֲנִי!

לְאוֹרָה וָגִיל צָמֵאתִי,

דְּרוֹר, שָׁלוֹם – זֶה רְצוֹנִי!

וַאֲנִי…לֹא, לֹא אָנֹכִי,

אֲחֵרִים בִּקְשׁוּ לַצְמִית

אֶת נַפְשִׁי בְּאֵשׁ וָמַיִם,

רַעַל, כֶּבֶל וַחֲנִית.

לֹא אֶל־מָוֶת, לֹא מִמָּוֶת

רַצְתִּי בְּכָל קְצוֹת־עוֹלָם;

לֹא תָפְתֶּה – פָּרַח גַּן־עֵדֶן

בְּלִבִּי שׁוֹתֵת־הַדָּם.

בַּחֲלוֹם־אָשְֹרִי רָאִיתִי

גַּן מַחֲשֶׁבֶת וְעָמָל

בְּנַפְשִׁי רַבַּת־הַצַּעַר

הוּא פָרַח, שִׂגְשֵׂג, גָּדָל…

לֹא צְלָלִים, לֹא שֵׁדֵי־שַׁחַת –

בְּנֵי־אָדָם רָעִים, פְּרָאִים

נִשְׁמָתִי חוֹלָה רָדָפוּ,

כַּעֲדַת מְשֻׁגָּעִים…

רְאֵה נָא: בִּפְצָעַי הַלָלוּ

בְּרוּרוֹת קָרֹא תִקְרָא

מְגִלַּת יָגוֹן וָפֶגַע,

מְגִלַּת־חַיַּי מָרָה.

וְשָנִים, דּוֹרוֹת חָלָפוּ…

כַּמָּה? מַה יּוֹעִיל מִסְפָּר?

יִסּוּרִים, מַדְוִים כָּאֵלֶּה

אֶשָּׂאֵם מִכְּבָר, מִכְּבָר –

וּלְשֵׂאתָם לָעַד אוֹסִיפָה,

וְכָל עוֹד שֶׁלֹּא אֶמְצָא

בֵּין הָאֲנָשִׁים מַרְגּוֹעַ,

צֳרִי לַנֶּפֶשׁ הָרְצוּצָה

מִכַּבְלֵי עַבְדוּת מַמְאֶרֶת

וּמֵעֹל־בַּרְזֶל מַחְנִיק –

“תְּנוּ חַיִּים” אֶזְעַק בְּלִי־הֶרֶף

וְלָרֶגַע לֹא אַפְסִיק."









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50626