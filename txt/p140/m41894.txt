


	
	[אֶלְבַּשׁ שְׂמָחוֹת וְגִילִים]
	




ں – – ں – ­­– ں – –



אֶלְבַּשׁ שְׂמָחוֹת וְגִילִים / אַף יֹאחֲזוּנִי חֲבָלִים

יִבְעַר כְּמוֹ־אֵשׁ לְבָבִי / יִסְעַר כְּשֶׁטֶף נְחָלִים

יַחַד בְּנוֹשֵׂא מְיֻחָד / אֶרְאֶה הֲפָכִים כְּלוּלִים

כָּזְבוּ בְזֹאת הַיְוָנִים / שָׁעוּ בְּדִבְרֵי הֲבָלִים

עֵת בֵּאֲרוּ כִּי כְאֶחָד / לֹא יִשְׂאוּם הַשְּׂכָלִים

אֵיךְ מִמְּךָ דּוֹד כְּהַיּוֹם / בִּי גִיל וְעֶצֶב אֲצוּלִים

אֶשְׂמַח לְגֹדֶל כְּבוֹדְךָ / אַךְ לִי כְאֵבִים וְחִילִים

כִּי תֵט אֲשׁוּרִים וְתַרְחִיק / מִמִּשְׁכְּנוֹתַי גְּבוּלִים

אֵין לִי אֲמָרִים חֲמוּדִים / אוֹ אֵי נְעִימוּת מְשָׁלִים

מִי מַעֲקַשִּׁים כְּמוֹתְךָ / יָסִיר וְיַיְשִׁיר שְׁבִילִים

מַה־טּוֹב שְׁכָן־לָךְ בְּרוֹמֵי / תֵבֵל מְצֻוֶּה גְדוֹלִים

מִהְיוֹת אֲדוֹן בַּשְּׁפֵלָה / כּוֹתֵשׁ בְּמַכְתֵּשׁ אֱוִילִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41894