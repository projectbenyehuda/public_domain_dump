


	
	[אִם אֶכְתְּבָה שִׁירָה וְאָעִירָה]
	




– – ں – – – ں – – ­­–



אִם אֶכְתְּבָה שִׁירָה וְאָעִירָה / עַל־מַעֲשֵׂה הַטּוֹב וְהַנָּאוֹת

יֹאמַר בְּלִיַּעַל הֲכִי הוּא עַל־ / חֶסְרוֹן יְדִיעָתִי לְעֵד וּלְאוֹת

אִם אֶפְתְּחָה שִׁירוֹת בְּטִיב עָפְרוֹת / נִרְאוֹת כְּתַרְשִׁישׁ הוֹד מְמֻלָּאוֹת

אַף לַחֲכַם לֵבָב וְלַשּׁוֹבָב / כִּכְתָב אֱלֹהִים הֵם וְכִנְבוּאוֹת

יוֹם אֶמְכְּרֵם אֶל־עַם לְטוּב שִׁמְעָם / הִנָּם בְּכָל־הוֹנָם מְסֻלָּאוֹת

אַךְ הֵן זְמִירֵי־בִין בְּאָזְנֵיהֶם / קִינוֹת כְּקוֹל יַעְנוֹת וְקוֹל דָּאוֹת

בִּכְלַל אֱנוֹשׁ קָרֵב לְכָל־עָרֵב / חַפֵּשׂ וְתִמְצָא כֵן בְּכָל־פֵּאוֹת

אַךְ מַחְשְׁבוֹת לִבּוֹת הֲמוֹנֵי עַם / מִבּוֹא עֲדֵי הַמַּעֲלָה לָאוֹת

הַמְנַצְּחִים בַּתַּעֲנוּגוֹת הֵם / מִפּוֹעֲלֵי רָמוֹת וְנוֹרָאוֹת

עַל־כֵּן עֲלֵי עָשׂוֹר אֲנִי בוֹנֶה / בָתִּים לְאַיְלוֹת עִיר וְלִצְבָאוֹת

הַתַּעֲנוּג נֹעַם רְאֵה הָעָם / אֶל־קִרְקְסָאוֹת יֵט וְטֵטְרָאוֹת

וּמְרַקְּדִים דּוֹדִים בְּכָל־גִּבְעָה / עַל־מַעֲלוֹת רָמוֹת וְנִשָׂאוֹת

כָּלוֹת בְּנוֹת שָׂשִׂים לְקוֹל סִכְלוּת / מִתְפָּֽֽרְצוֹת רָצוֹת וּמִתְלָאוֹת

עָפְרוֹת לְקוֹל תּוֹפֵשׂ בְּכִנּוֹרוֹת / יוֹצְאוֹת לְרִבּוֹאוֹת וְלַמֵּאוֹת

אִישׁ מִמְּתֵי הַמַּעֲלָה אֵיךְ לֹא / שִׂכְלוֹ וְלִבּוֹ יַעֲצֹם מֵרְאוֹת

יוֹם יֶחֱזֶה שׁוּק וַחֲזֵה יַעְלוֹת / עוֹשִׂים לְרֹב נִסִּים וְנִפְלָאוֹת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41896