


	
	[צְבִיָּה מִבְּנוֹת דּוֹרִי אֲנוּסָה]
	




ں – – – ں – – ­­– ں – –



צְבִיָּה מִבְּנוֹת דּוֹרִי אֲנוּסָה / אֲשֶׁר שַׂמְתְּ כָּל־יְפַת־תֹּאַר מְכֻסָּה

וְצָחַקְתְּ אֶל־צְבָא מָרוֹם בְּיָפְיֵךְ / וְהַשֶּׁמֶשׁ בְּכַף רַגְלֵךְ דְּרוּסָה

תְּמוֹל לָכְדָה מְצוּדָתֵךְ זְמָמַי / וְרִשְׁתֵּךְ עַל מְזִמּוֹתַי פְּרוּסָה

וְנַפְשִׁי גָרְסָה אֶל־תַּאֲוָתֵךְ / בְּמַשָּׂא מַחְשְׁבוֹת חִשְׁקֵךְ עֲמוּסָה

פְּנֵי חַסְדֵּךְ מְשׂוֹשׂ לִבִּי אֲפַלֵּל / וְאֹמְרָה נָא חֲמֹל עָלַי וְחוּסָה

וְהַטֵּה לֵב גְּבִרְתֵּךְ אֶל־צְלוֹתִי / לְחֹן נֶפֶשׁ בְּטִיט נַעְלָהּ רְמוּסָה

יְדִידָה אִם שְׁלוֹמֵךְ לִי, אֲבַזֶה / חֲמַת שַׁחַק וְגַם אֶרֶץ כְּעוּסָה

וְלֹא אָחוּשׁ בְּבָחְרֵךְ בִּי הֲתִהְיֶה / גְּוִיָּתִי לְכָל־יוֹדְעַי מְאוּסָה

לְהֶבֶל כָּל־רְכוּשׁ תֵּבֵל אֲדַמֶּה / לְבַד תִּהְיִי בְאוֹצְרוֹתַי כְּמוּסָה

וְלֹא אִירָא לְנַפְשִׁי תּוֹךְ לְבָאִים / בְּמָצְאִי בֵין זְרֹעַיִךְ מְנוּסָה

בְּיָפְיֵךְ אַחֲלִיף תָּמָר וְאָמִיר / בְּחִין עֶרְכֵּךְ פְּאֵר כַּנֵּי הֲדַסָּה

הֲדַר בִּלְתֵּךְ לְעֻמָּתֵךְ נְמִבְזֶה / וְכָל־חֶמְדָּה לְפָנַיִךְ נְתוּסָה

וּמִי יִתֵּן וְאֶגְוַע מָחֳרַת יוֹם / וְלֹא אֶטְעַם בְּתֵבֵל עוֹד פְּרוּסָה

וְתֶהִי יַעֲלַת־חֵן לִי כְּהַיּוֹם / מְפֻתָּה אוֹ כְנוּסָה אוֹ אֲנוּסָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41891