


	
	[יַלְדָּה מְתֹאֶרֶת בְּאֶצְבַּע יָהּ]
	




– – ں – – – ں – – ­­–



יַלְדָּה מְתֹאֶרֶת בְּאֶצְבַּע יָהּ / אַתְּ מַעֲשֵׂה מָרָן דְּבִשְׁמַיָּא

אַתְּ מַעֲשֵׂה יָדָיו לְהִתְפָּאֵר / חֶמְדַּת בְּנוֹת אִמָּה יְהוּדִיָּה

חֶמְדַּת בְּנוֹת תֵּבֵל וְטוּבָם אַתְּ / אַתְּ מַחֲזֶה כִרְאִי לְכָל־בִּרְיָה

הוֹד וַהֲדַר אִמֵּךְ בְּפָנַיִךְ / יָפְיָהּ עֲלֵי מִצְחֵךְ כְּצִיץ הָיָה

אַךְ בַּת־בְּלִיַּעַל וְרָשָׁע אַתְּ / זָרָה פְּעֻלָּתוֹ וְנָכְרִיָּה

נוֹדַע לְכָל־עוֹבֵר כְּאִישׁ עוֹבֵר / עַל־דָּת וְעַל־תּוֹרָה פְלִילִיָּה

זֶה מַחֲשִׁיךְ נֵרֵךְ וְזֶה הוֹפֵךְ / נֹגַהּ בְּאוֹר שִׁמְשֵׁךְ לְמַאְפֵּלְיָה

בּוֹזֵךְ וּמַשְׁפִּילֵךְ וְאִם־גָּבַהְתְּ / לִהְיוֹת גְּרוּעַת כֹּל וְתַחְתִּיָּה

מִי יַהֲרֹג הוֹרֵךְ וְאֶת־זִכְרוֹ / יִמְחֶה וְיִשָּׁכַח לְעָלְמַיָּא

אָז יִקְרְאֵךְ רוֹאֵךְ מְשׂוֹשׂ־אֶרֶץ / עֶגְלָה כְּלִילַת חֵן יְפֵיפִיָּה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41890