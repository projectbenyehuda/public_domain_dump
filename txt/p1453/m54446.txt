


	
	בְּמַלְכוּת־הֶהָרִים
	




– – – הַבֹּקֶר עָמַדְתִּי כַּמָּה שָׁעוֹת בַּמָּקוֹם



הַנִּשָּׂא בַּמִּצְפֶה וְהַנּוֹף עַל כָּל רְכָסָיו, פִּסְגוֹתָיו



וּשְׁבִילָיו פָּרַשׂ סוֹדוֹתָיו בְּפָנַי, סוֹד סוֹד וְיָפְיוֹ,



וְנִימָה עַזָּה לוֹחֶשֶׁת לַלֵּב וּמְפַתָּה לְדַלֵּג כְּאַיָּל



בַּשְּׁבִילִים, עִמָּךְ, עִמָּךְ…

הִנֵּה פֹה, לְמַטָּה, מִמַּעֲרָב, חוֹרֵת הַכְּבִישׁ &gt; דְּמוּת שֶׁל S אֲפַרְפַּר, בֵּינוֹת לַזֵּיתִים;
וּפֶתַע יָגִיחַ מִמַּעֲבֵה הַיַּעַר עִם שִׁפּוּלֵי הַגִּבְעָה וְאַחַר



הוּא נֶעֱלָם מֵעֵבֶר לַגִּבְעָה הַשְּׁנִיָּה וּמִדֵּי הִפָּגֶשׁ־בּוֹ



הָעַיִן נִשְׁאֶלֶת שֵׁנִית הַשְּׁאֵלָה: מַה לּוֹ בָזֶה,



בְּמַמְלֶכֶת־גְּבָעוֹת־וִיעָרִים? לֹא פָחוֹת מוּזָר הוּא הַמִּנְזָר,
עִם פֶּסֶל־הַקְּדוֹשִׁים בְּרֹאשׁוֹ, הַמִּזְדַּקֵּר פֹּה.

אַךְ שָׁם, מִמַּעֲרָב, וּמֵעֵבֶר לָזֶה צָפוֹנָה



וָנֶגְבָּה, שׁוֹלֶטֶת צִיַּת־הֶהָרִים שִׁלְטוֹן אֵין מְצָרִים; שָׁם



תִּזְדַּקֵּר גִּבְעָה וְאַחֲרֶיהָ שְׁנִיָּה וּשְׁלִישִׁית,



וּבְרֹאשָׁהּ, נִשָּׂא וְגָבֹהַּ, יוֹשֵׁב לוֹ כְּפָר קָט עֲרָבִי



בְּבִטְחָה, מֵעַל לְמַלְכוּת־הֶהָרִים. וְאַף בַּמַּעֲרָב



מִזְדַּקְּרוֹת גְּבָעוֹת שְׁתַּיִם־שָׁלשׁ, נִשָּׂאוֹת אֶל עָל, וּפֶתַע



אַחֲרֵיהֶן מִשְׁתַּלְּבוֹת אֲחֵרוֹת, הַחוֹבְקוֹת זוֹ לְזוֹ בְּשַׁלְוָה



וּבְרֹךְ עוֹלוֹת וְיוֹרְדוֹת וְחוֹזְרוֹת וְיוֹרְדוֹת,



כְּגַלֵּי־הַיָּם.

כְּמוֹתָן הָאֳרָנִים שָׁם, בְּמֶרְחַקֵּי־הַגְּבָעוֹת, &gt; מוֹפִיעִים וְכָלִים וְשֵׁנִית מוֹפִיעִים כְּיַעַר עָבֹת.

וְכֵן עִם רַכּוּת גַּלֵּי הַגְּבָעוֹת וְהַיַּעַר &gt; לוֹחֲשׁוֹת שְׂפָתַי פֶּתַע אֶת שְׁמֵךְ…

וְאַחַר, מִשֶׁהָפְתַּעְתִּי גַם אֲנִי, נִשָּׂאוֹת



הָעֵינַיִם לַנּוֹף שֶׁמֵּעֵבֶר לָהֶן, אוֹתוֹ נוֹף עַרְפִלִּי, אֲשֶׁר



מֵמַּעֲרָב גּוֹבְלֵהוּ הַיָּם.

בַּבֹּקֶר יֵשׁ שֶׁהַנּוֹף מִתְגַּלֶּה בָּהִיר פֶּתַע,



כְּאִלּוּ הֵצִיץ, הִתְעַרְטֵל, וְחָשַׂף מִכְמַנָּיו לְפָנֶיךָ



בִּדְמוּת שְׁטִיחֵי־חוֹל עֲצוּמִים־נִרְחָבִים מָכְתְּמֵי יֶרֶק שֶׁל
פַּרְדֵּסִים וַאֲדָמָה שְׁחוֹרָה.

בַּמִשְׁקֶפֶת מִתְגַּלִּים פְּרָטִים עַל פְּרָטִים,



לַעֲשָׂרוֹת כִּתְמֵי גוּשֵׁי בַיִת וּנְקֻדָּה, וּלְרֶגַע נִדְמֶה



כְּאִלּוּ מִמַּאְדִּים צוֹפִים אָנוּ עַל יוֹשְׁבֵי־הַשְּׁפֵלָה.

וְשָׁם מֵרָחוֹק, מֵעֵבֶר לְכָל הַרְרֵי־הֶהָרִים,



שׁוֹכְנִים יִשּׁוּבִים לְשָׁלוֹם, יִשּׁוּב וְיִשּוּב וְעוֹלָם



מִשֶּׁלּוֹ, וְאָז נִרְאוֹת הַגְּבָעוֹת כֹּה עַזּוֹת, תּוֹבְעָנִיּוֹת,



וְהֶהָרִים מִדָּרוֹם – זוֹעֲפִים, רְכָסִים־רְכָסִים הַמַּגְבִּיהִים



וְהוֹלְכִים לַדָּרוֹם; זוֹעֲמִים הֶהָרִים, כִּבְמַלְתְּעוֹת־אֶבֶן,



מַדְרֵגוֹת מַדְרֵגוֹת מִתְנַשְּׂאִים הֵם אֶל הָאֳפָקִים.

אַךְ לֹא פָחוֹת מִכָּל אֵלֶּה יֵשׁ גַּם בַּשְׁקִיעָה &gt; יֹפִי שֶׁלָּהּ הַכּוֹבֵשׁ אֶת הַלֵּב.

לְפֶתַע, אַט אַט מִשְׁתַּנֶּה פֹּה הַכֹּל: הַיַּעַר



הוֹפֵךְ אֲדַמְדָּם וּבְנוֹת־הַחֵן רֹאשׁ רוֹכְנוֹת; צִלְלֵי הַגְּזָעִים



נִפְרָשִׂים, וְרַעַד חוֹלֵף בְּכָל אֵבֶר. מַאְדֶּמֶת הַשֶּׁמֶשׁ



כַּדָּם, וְרָקִיעַ עוֹטֵר לָהּ זָהָב, וַעֲרָפֶל דַּק שֶׁבְּדַק



פּוֹשֵׁט וְעוֹבֵר לְאַחֲרוֹנֵי־הַמִּפְלָשִׁים וּמֵצִיף אֶת כָּל



הַשְּׁפֵלָה. וְהַשֶּׁמֶשׁ נִשֵּׂאת עוֹד כִּשְׁתַּיִם אַמּוֹת מֵעַל



לַנִּשָּׂא־בָּרְכָסִים, אֲשֶׁר בְּרֹאשׁוֹ מִזְדַּקְּרִים



אַדִּירֵי־הָאֳרָנִים לְבֵית מַחְסִיר. וְעוֹד כְּמַחֲצִית־הַשָּׁעָה
נִשְׁאֲרָה, דַּקוֹת רַק שְׁלשִׁים בָּהּ, וּבְכָל אַחַת – חֹפֶן



קַרְנֵי־אַרְגָּמָן, – וְעִמָּן מַתְּנַת־חֹם זְעִירָה, חֹם הַנִּשְׁמָט
וּמְרַפְרֵף עִם קִצּוֹ שֶׁל הַיּוֹם.

וְאָז, עֵת הַשֶּׁמֶשׁ מַמָּשׁ אַמָּתַיִם מֵעַל



הֶהָרִים, וּלְמַטָּה מִכֵּן, בַּגֵּיאָיוֹת הַנִּפְרָצִים מִיָּמִין



וּמִשְּׂמֹאל, נִרְאֵית שְׂפַת־הַיָּם מְטֻשְׁטֶשֶׁת – מַמָּשׁ



בְּמַפְתִּיעַ, וּבְדַקּוֹת־מִסְפָּר, פּוֹרַחַת הַשֶּׁמֶשׁ וְחִישׁ



נֶעֱלֶמֶת מֵעֵבֶר לַיָּם וּבָרוּר אָז מְאֹד, כִּי גָבֹהַּ מִכֺּל הוּא



הַיָּם וְאָפְקוֹ מִתְנַשֵּׂא וְעוֹבֵר אַף מֵעַל לָרָמוֹת הַגְּבֹהוֹת



בֶּהָרִים וְאַף מִצַּמְּרוֹת־הָעֵצִים…

וְאָז, לְאַחַר שְׁקִיעָה, עֵת כָּל אוֹתָם הַצְּלָלִים,



אֲשֶׁר הִתְמַתְּחוּ־הִתְמַתְּחוּ, מִתְמַזְּגִים לִהְיוֹת צֵל אֶחָד –



אָז מִתְכַּוֵּץ הַלֵּב פֶּתַע – – –






מתוך מכתב (ב' בשבט, תש"ח).






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54446