


	
	בִּבְדִידוּתִי
	




הַיּוֹם, לְדַאֲבוֹן־לִבִּי, שִׂחֵק לוֹ הָאָבִיב בֶּהָרִים, וְרֵיחוֹת וְאוֹרוֹת רִפְרְפוּ בֵּין עֲצֵי־הַיָּעַר.

וְלִבִּי כֹּה רָחַק מִכָּל זֶה, מָה רָחָק!

מְיֻתָּם הַיּוֹם הָיִיתִי בָעוֹלָם, יוֹתֵר מִתָּמִיד.

אַחַר־הַצָּהֳרַיִם יָצָאתִי לַחֻרְשָׁה וְנָטִיתִי

בַּמִּדְרוֹן הַמַּעֲרָבִי, הוּא הַקּוֹלֵט בְּיוֹתֵר אֶת

קַרְנֵי־הַשֶּׁמֶשׁ. הִשְׁתַּטַּחְתִּי עַל מַרְבַד־הַטַּחַב, נָתוּן

בְּתוּגַת־הִרְהוּרִים.

וְזָר־זָר, וְכֹה מְיֻתָּר הָיִיתִי בָעוֹלָם.

קְפַזְנָבִים נִתְּרוּ וּבְקִיעֵי חַרְגּוֹלוֹנִים

זְעִירִים, יְרֻקִּים, אַךְ זֶה מִבֵּיצָתָם יָצְאוּ, נִמְנְמוּ אוֹ

כִרְסְמוּ בִּזְעִירֵי־דְשָׁאִים. וְכָל אֵלֶּה לֹא הָיָה בָּהֶם לִי

שֶׁמֶץ נֶחָמָה. וְנַהֲפוֹךְ הוּא, כִּי יֻתַּמְתִּי אַף מֵאֵלֶּה.

הֵם כְּמִיָּמִים יָמִימָה, וַאֲנִי – אַחֵר הִנֵּנִי.

וַעֲלֵי דְבוֹרָנִיּוֹת וְשַׁחְלָבִים בּוֹהֲקֵי־טַל – אַף

הֵמָּה לֹא לְלִבִּי דוֹבְבוּ עַתָּה. וְהַשֶּׁמֶשׁ רַד וְרַד, וּצְלָלִים

הֵחֵלּוּ מְרַצְּדִים מִפְּאַת מַעֲרָב, בְּנוֹת־הַחֵן סָגְרוּ אֶת

כִּתְרֵיהֶן וְרֹאשָׁן מָט. יוֹם־חַיִּים חָלַף־עָבָר.

עַתָּה, עֵת הִתְעוֹרַרְתִּי, נָטָה הַשֶּׁמֶשׁ יָמָּה

וְהַיּוֹם עָרָב. שִׁפְלַת־הַיָּם, הַפְּרוּשָׂה וּבְרוּרָה כָּל כָּךְ

בְּשַׁחֲרוֹ שֶׁל יוֹם, עַרְפִלִּים הִיא מְכֻסָּה עַתָּה,

וְאָפְקֵי־הֶהָרִים כֻּסּוּ אַף הֵם זָהָב. גְּבוּל־הַיָּם אֲשֶׁר קָלַט

אֶת חֲצִי גַּלְגַּל־הַשֶּׁמֶשׁ, נִרְאֶה עַתָּה גָבֹהַּ, מִתְנַשֵּׂא אֶל

הָרְקִיעִים, גָּבֹהַּ אַף מִן הָרָמוֹת שֶׁבְּפִסְגוֹת־הֶהָרִים. וּבָהּ

בַּשָּׁעָה שֶׁבַּיַּעַר הַצְּלָלִים נָטוּ, וְנִדְמֶה הָיָה, כִּי הִנֵּה

הִנֵּה יַעֲטוּ הַנִּימִים הַדּוֹבְבוֹת, אוֹתוֹ רֶגַע, יַלְדָּתִי,

הָדְלְקוּ בַּדָּרוֹם הֶהָרִים, אֵלֶּה הֶהָרִים הַמְפֻסָּגִים

וְהַמְבֻתָּרִים נְחָלִים וְגֵיאָיוֹת, הוּאֲרוּ פִּתְאֹם בִּבְהִירוּת

פּוֹלַחַת וְחָרְתוּ אֶת זַעֲקַת מַהוּתָם בָּעַיִן וּבַלֵּב, כְּאִלּוּ

חָקְקוּ מְצִיאוּתָם בְּאִזְמֵלִים. קַוִּים־קַוִּים, גִּידִים־גִּידִים,

עוֹרְקֵי־אֶבֶן־וָגִיר נִמְתְּחוּ וְהִצְטַיְּרוּ בְּפִסְגוֹת־הֶהָרִים,
זָהֲרוּ בְּקַרְנֵי הַיּוֹם אֲשֶׁר חָלַף, כְּתַבְנִית מֻפְלָאָה,

יוֹקָדֶת.

רַק אָז, יַלְדָּתִי, רַק אָז חַשְׁתִּי בְּכָל כְּאֵבָהּ

אֶת עָצְמַת בְּדִידוּתִי, וְיָדַעְתִּי כִּי שְׁמִי נִשָּׂא בְּאוֹתוֹ

רֶגַע עַל שְׂפָתַיִךְ, כִּשְׁמֵךְ, לְכָל גְּוָנָיו וְנִגּוּנָיו, נִשָּׂא

וְשׁוּב נִשָּׂא עֲלֵי שְׂפָתָי. וְאָז נִרְאֵיתִי בְּעֵינַי קָטָן, קָטָן

לְאֵין עֲרֹךְ, מִקְּפַזְנָב זָעִיר אֶחָד, אֲשֶׁר קִפֵּץ־קִפֵּץ – –




מתוך מכתב (מעלה־החמשה, כ“ו בטבת, תש”ח).






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54445