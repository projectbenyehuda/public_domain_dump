


	
	עַל מִצְפֵּה־הַלֵּילוֹת
	




עוֹד מִתְלַבֵּט בִּי הַדִּמְיוֹן,

נִתְעֶה בְּבֹהוּ עַרְפִלִּים,

זוֹרֶה בַלַּיְלָה לְטִמְיוֹן

יַלְדֵי־רוּחִי הָאֻמְלָלִים.





כֹּה עֲנֻגִּים הֵם וְנוּגִים –

אֶרְאֵם כִּי יַעַבְרוּ בַסָּךְ.

קוֹבְלִים נוּגִים וּנְמוֹגִים

לְאוֹר־יָרֵחַ, בָּם נִמְסָךְ.





אַךְ בֵּין צְלָלִים חִוְּרִים יֵשׁ דְּמוּת

נִגְלֵית – חוּשַׁי אָז נִדְהָמִים:

עַל צְלָב מוּקַעַת, מִקַּדְמוּת

עוֹלָה מִפְלֶצֶת־הַדָּמִים.





זֶה אִישׁ־נַצֶּרֶת, הִתְעַרְטֵל

מִמַּחְלְצוֹת־דָּת־וּפִיּוּט.

עַל כֶּלֶב־דּוֹר, הָרָץ שׁוֹטֶה,

יוֹפִיעַ בְּעֵירֹם סִיּוּט;





וַיִּסְתָּעֵף בְּדִמְיוֹנוֹת

עַל עֲשֵׁנֵי הַכִּבְשָׁנִים

בְּרֶסֶק שֶׁל צוּרוֹת: תְּמוּנוֹת

מְטֻשְׁטָשׁוֹת, נַעֲווֹת־פָּנִים.





טָבְלוּ בְדָמוֹ אֶת מִכְחוֹלָם

הָאֳמָנִים הָאַחֲרוֹנִים,

וְעַל בַּדִים נָסְכוּ שְׁכוֹלָם

בִּקְטֹרֶת שֶׁל גְּוָנִים רָנִים.





עַל מִשְׁמַרְתִּי אֶעֱמֹד גַּלְמוּד

לֵילוֹת רַבִּים וְעַד עַתָּה,

רוֹאֶה חָזוֹן, תִּפְלֶצֶת־דְּמוּת:

נִשְׁמַת־עוֹלָם מְעֻוָּתָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54606