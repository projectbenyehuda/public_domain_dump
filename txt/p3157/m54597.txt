


	
	אֲנַחְנוּ
	




נוֹלַדְנוּ לִכְמֹהַּ, לִתְמֹהַּ, לִדְמֹעַ

וְאשֶׁר לִגְמֹעַ.

הַלֵּב, מִדַּרְכּוֹ שֶׁל שְׁנוֹת אֶלֶף יְגִיעַ,

לָאָרֶץ יַגִּיעַ.

טְרוּף נְדוּדִים וַעֲטוּף הַיָּגוֹן

בַּפֶּלֶא יַעֲגֹן.

בְּרִית חֲדָשָׁה כְּרוּתָה עִם הַמְּתוֹם

אָדָם פֹּה יַחְתֹּם.

הַיְצוּר וְהַיֵּצֶר צְמוּדִים תְּאוֹמִים:

מְרוֹמִים־תְּהוֹמִים.

אַךְ מִיהוּ נוֹעֵץ בְּגַבֵּנוּ דָרְבָּן,

תּוֹבֵעַ קָרְבָּן?

גּוֹאֵל דַּם־עַמֵּנוּ! מַהֵרָה וּקְרַב

לַיֶשַׁע, לַקְּרָב!


שבט, תש"ו,






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54597