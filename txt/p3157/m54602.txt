


	
	עַל הָרָמָה
	




הָיְתָה רָמָה מְחֹרָלָה,

שִׁמְמַת־דּוֹרוֹת מְקֻלָּלָה,

וְשָׁם כָּל לֵיל שִׁירַת קִינִים

תִּנּוּ שֵׁדִים רָזִים – תַּנִים,

וּסְנֶה אֶת הַיְשִׁימוֹן נָטַר –

קָרְחוֹת גִּבְעוֹת־הַחוֹל עָטַר.

עַתָּה תָּרוּם שָׁם יַד־בְּרָכָה,

אֶל עָל מוּשֶׁטֶת – הַבְּרֵכָה,

וּמִתְנַחְשֵׁל נִיר־יֶרֶק, גַּן –

שִׁקּוּי מַרְפֵּא לְלֵב נִרְגָן;

נֵרוֹת נְשָׁמָה לְעַם נְדוֹנִים

תַּדְלִיק חֻרְשַׁת הָאֳרָנִים,

“לְחַיִּים” גְּבִיעֵי־זָהָב תְּפוּחִים

מֵנִיף חֲקַל הַתַּפּוּחִים.





סְפִינָה יְרֻקָּה תַּפְלִיג – תֵּבֵל,

וְכָל אָדָם בָּה רַב־חוֹבֵל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54602