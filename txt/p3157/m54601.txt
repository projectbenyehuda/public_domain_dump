


	
	הַבְּרִית
	




שָׁמְטָה קוֹרָה מִגַּג־מָרוֹם דּוֹלֵף, רָעוּעַ,

מָחֲצָה הָרֹאשׁ: עָנָן עַל אֶרֶץ רַד.

שֻׁפְּכוּ קַרְנֵי הַשַּׁחַק הָרָטוּשׁ־פָּרוּעַ,

וְהִשְׂתָּרְגוּ דְלוּחִים עַל כֺּל: מָטָר טָרַד.





נִסְתַּחֲפוּ שְׁבִילִים עַל הַלֵּילוֹת פִּלַּסְנוּ

פֹּה בֵּין בִּתְרֵי הַחוֹף – מָבוֹךְ זֶה מְבֻלָּק;

אַיֶּלֶת הַשְּׁחָרִים – עַל פִּי תְהוֹמוֹת קִלַּסְנוּ,

כָּל בֹּקֶר מוּל סְנֵה־אֵל עַל רֶכֶס חוֹל נִדְלַק





שָׁם שֶׁלֶד שֶׁל סְפִינָה " עַמִּי " – כֹּה כִנִּיתִיהָ, –

תְּרָנִים אֻגְּדוּ יַחְדָּו, מִתְנוֹדְדִים בַּיָּם.

מָנוֹף אֶל עָל שָׁם מִזְדַּקֵּר, אִיּוּם מֵטִיחַ –

אֶגְרוֹף אַחֲרוֹן מוּנָף מוּל שְׁמֵי גוֹרָל נִזְעָם.





פּהֹ עַל מִצְפֵּה־הַחוֹף מַלְבִּין נֵס־אָהֳלֵנוּ.

מוּל פְּנֵי הָאֲבַדּוֹן חִזַּקְנוּ מֵיתָרָיו.

כָּל יְתוֹמֵי הָעָם! הַבְּרִית גּוֹשְׁרָה בֵינֵינוּ,

בֵּין כָּל חוֹפֵי עוֹלָם – הַבְּרִית בֵּין בְּתָרָיו.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54601