


	
	שְׁמוֹנָה
	




שְׁבִיל צַר מְעֻלָּף בְּדֶמַע

לְפָנֵינוּ נָע;

בְּרֹאשׁ הַלְּוָיָה יִסְעוּ דֹם

אֲרוֹנוֹת שְׁמוֹנָה.





תְּהוֹם־גּוֹרָל הִנֵּה נִפְעֶרֶת

תַּנְחוּמִים מוֹנְעָה;

לֹא אֶחָד אֲרוֹן־הַקֹּדֶשׁ –

אֲרוֹנוֹת שְׁמוֹנָה.





גּוּרִי לָךְ, תֵּבֵל! הַנֵּפֶץ

בָּךְ יִקֹּב עַד תְּהוֹם;

יְחַלְחֵל בָּךְ אֲסוֹנֵנוּ

וִינֻפַּץ עַד תֹּם.





וְלָנוּ – שְׁבִיל עֲלוּף עַצֶּבֶת

לְפָנֵינוּ נָע;

עַד תֹּם־יוֹמֵנוּ יְלַוּוּנוּ

אֲרוֹנוֹת שְׁמוֹנָה…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54605