


	
	חַיָּה פְרוֹינְד
	




פֹּה, חֲבֵרִים, נַחֲרִישָׁה יַחַד,

אַל דֶּמַע, אַל יְלֵל!

הַדָּם הוּא זַךְ כְּנֹגַהּ־שַׁחַר,

כַּעֲנַן־סוּפָה אָפֵל.





לֹא תִּתְדַּפֵּק עוֹד קֶרֶן־שֶׁמֶשׁ

בְּמַקּוֹר זָהָב קַלִּיל

עַל חַלּוֹנֵךְ – הָעֵר נִרְדֶּמֶת

בְּזִיו וְצִיץ וּצְלִיל.





הִכְאִיב כֹּה לְנַפְשֵׁךְ כָּל לֶבֶט

בְּיוֹם עָמָל אָרֹךְ,

עַל סַף־הַלֵּיל נִצַּבְתְּ דּוֹאֶבֶת

וּמַבָּטֵךְ נָבוֹךְ.





וְהִנֵּה נָשְׁרָה שַׁלֶּכֶת־עֶצֶב,

רָחַק הַיּוֹם, עָמַם;

אָחוֹת קְטַנָּה! בְּרֹךְ אֵין־קֵצֶה

חִיַּכְתְּ, זָהַרְתְּ דּוּמָם.





שַׁאֲגַת־פְּצָצוֹת הַלֵּיל טוֹרֶפֶת,

נָבְחוּ בְקוֹל רוֹבִים;

עַל מִשְׁמַרְתָּה נִצַּבְתְּ נִשְׁקֶפֶת

לְאֹפֶל מֶרְחָבִים.





וּבְעוֹד חֹד־מַבָּטֵךְ תָּקוּעַ

בְּאֹפֶק רַע, עָרוּם,

וַיִּנָתֵּק לִבֵּךְ שָׁסוּעַ

בְּצִפָּרְנֵי־דוּמְדּוּם.





פֹּה, חֲבֵרִים, נַחֲרִישָׁה יַחַד,

נַעֲמֹד קָהָל אָבֵל;

דָּמָהּ הוּא זַךְ כְּנֹגַהּ־שַׁחַר,

כַּעֲנַן־סוּפָה אָפֵל.


אב, תרצ"ח.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54604