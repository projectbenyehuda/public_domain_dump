


	
	תַּחַת הָרֹתֶם
	




וַיֵּשֶׁב תַּחַת רֹתֶם אֶחָת



מלכים א', יט, ד





אֲסִיר שִׁמָּמוֹן, בַּצְּחִיחַ, בָּאֹטֶם,

אֶשְׁאַף צֵל. בַּנֶּקַע פּוֹרֵחַ הָרֹתֶם.

אָבִי הַקַּדְמוֹן שָׁם, עוֹטֵה הַבְּלוֹאִים,

הֶאֱזִין גְּלוּי־יֵצֶר לְקוֹל אֱלֹהִים.

כַּיּוֹם תַּחַת רֹתֶם פָּנָיו יָלִיט

הַבֵּן הַנָּטוּשׁ לְלֹא אֵל – הַפָּלִיט.

אוּד מִמִּשְׂרֶפֶת לֹא יֵבְךְּ, לֹא יָרִיד.

הָיִיתִי עַם רָב וְעַתָּה אַךְ שָׂרִיד.

הָיִיתִי בַחֶלֶד נִצֵּחַ וָחַי,

מְתַקֵּן עוֹלָמוֹת בְּהָגוּת מְשִׁיחָי;

כִּיַּלְתִּי תִפְאֶרֶת הַיְקוּם, גֵּר, נָקוֹט,

גּוֹלֶה בָּעַמִּים וְגוֹלֶה עֲמֻקּוֹת.

בְּלֵיל־אֱלִילִים מְדֻמְדָּם וְהוֹזֶה

הִדְלַקְתִּי שְׁבִיב אֱלֹהוּת־הַמַּעֲשֶׂה;

הֵפַרְתִּי הַנְּיָר1 הַקָּדוּם, הַסָּתוּם,

נָהַגְתִּי עוֹלָם אֶל יִחוּד־שֵׁם רָתוּם.

אַךְ קָם לִתְחִיָּה הָאֱלִיל, בִּי יִקֹּם,

בְּיָד הַטֶבְטוֹן הִבְרִיק הַּקַּרְדֹּם.

חָמַס חִיּוּתִי. דַּם יוֹנְקַי הַמְפַרְכְּסִים

הֶעֱרָה הַפָּגָן אֶל עוֹרְקָיו נִרְפָּשִׂים.

דָּלַח מַעְיָנִי, מְקוֹרִי הוּא סָתַם,

סֵאֵב וְעִקֵּר בְּנוֹתַי, אִמּוֹת־עָם.

אֲנִי עֲרִירִי. לִי שָׁאַר צֵל הָרֹתֶם,

מוֹרֶשֶׁת אָבוֹת יְחִידָה לִי בָאֹטֶם.

נָדַם גַּם הַכְּאֵב, בְּחֻבִּי שִׁמָּמוֹן,

שָׁאוֹן בְּאָזְנַי מְהַדְהֵד – קוֹל הָמוֹן.

זֶה קוֹל אוֹהֲבַי, מַסְגִּירַי לַמְרַצְּחִים,

עָלַי בְּאַנְחַת רְמִיָּה נֶאֱנָחִים.

עֵינִי, אַתְּ קַדְמַת הַבְּרִיאָה, הַ“יְּהִי”,

עֵין־נֵצַח לֵאָה, אַתְּ נָשִׁית גַּם נְהִי!

עֲלִי מִקְּבָרִים, מַהֲמוֹרוֹת, מַבּוּעִים,

הַשְׁבִּיתִי סָבִיב אֶת יְלֵל הַצְּבוֹעִים.

עַם סֵּפֶר, עַם אֵפֶר, מִבְּלִי וְעָפָר,

יִקֹּם בְּרִית חוֹזֵה־הַחַיִּים שֶׁהוּפַר!







הטקסט לא ברור במקור – הערת פב"י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54596