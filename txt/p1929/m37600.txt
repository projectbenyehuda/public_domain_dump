


	
	הָאֱמוֹרִי
	







א


מִמִּדְבַּר־פָּארָן קָם שֵׁבֶט

לֹא יֵדַע תַּחֲלוּאֵי־מִצְרַיִם,

שׁוּמִים וּבְצָלִים לֹא תָאָב

וּבְצָמְאוֹ לֹא קִלֵּל מְחוֹקְקָיו;

בָּקַע בַּסְּלָעִים וְחָפַר

בַּחוֹלוֹת עַד מָצְאוֹ מַעְיָנוֹת.

גְּבוּרוֹת לוֹ הוֹסִיף הָרָעָב



וְחֹסֶר־בֶּטֶן — עֹז־מִשְׁנֶה.



לָטַשׁ חַרְבוֹתָיו בַּצּוּרִים

וּרְמָחָיו בְּאַבְנֵי־חַלָּמִישׁ;

צָלַח בְּיַם־סוּף וְעָבָר,

בְּהֹר־הָהָר הֶעֱמִיד הָאוֹרֵב,

שָׁם נִסָּה אֶת כֹּחוֹ רִאשׁוֹנָה,

הִתְגָּרָה אֶת מַלְכֵי־הַנֶּגֶב.

הִכָּה הַכְּנַעֲנִי בַּעֲרָד,

הֶחֱרִים אֶת עָרָיו וַיַּעֲבֹר;

סָבַב אֶת אֱדוֹם וּגְבוּלוֹ

וַיְזַנֵּק מִכֶּתֶף הַר־שֵׂעִיר.








ב


עוּרוּ, מִדְיָנִים, הִנָּצְלוּ!

עַם בַּעַל־פְּעוֹר, קְרָא עֲצָרָה











אִסְפוּ בְּנוֹתֵיכֶם הַיָּפוֹת,

לַמְּדוּן לְהַרְבּוֹת כִּשְׁפֵיהֶן!

תֶּאֱרַכְנָה בָּבוֹתֵיהֶן בַּשָּׁשַׁר,

תִּהְיֶינָה כִּקְשָׁתוֹת עַל מִצְחָן.

תִּקְרַעְנָה עֵינֵיהֶן בַּפּוּךְ,

לְלַהֲטָן וּלְצוֹדֵד נְפָשׁוֹת.

תַּצְבַּעְנָה שְׁדֵיהֶן אַרְגָּמָן

וְצִפָּרְנֵיהֶן — בְּזָהָב שָׁחוּט;

אוּלַי יִפְּלוּ בְּחֶרְמָן גִּבּוֹרִים,



עַבְדֵי־יְהֹוָה קְשֵׁי־עֹרֶף —



לֹא יֹאבוּ הִתְחַתֵּן עִמָּכֶם

וְלֶאֱכֹל מִזִּבְחֵי אֱלֹהֵיכֶם.

תַּקְטֵרְנָה בְּנוֹתֵיכֶם לְבוֹנָה,

תְּמַלֶּאנָה הַקֻּבּוֹת אֵד־שָׁכְרָה,

אוּלַי תִּצְלַחְנָה־תְּרַפֶּינָה

לִבּוֹת לְבָאִים בְּזַנְּקָם.








ג


חִרְדוּ לָכֶם, בְּנֵי־לוֹט,

אַלּוּפֵי־מוֹאָב הַבְּרִיאִים!

הָאוֹכְלִים מְרִיאִים מִמַּרְבֵּק

וְשׁוֹתִים חֶמְאָה נְמַסָּה,

לֹא יוֹעִיל לָכֶם זֶבַח פָּרִים

וְלֶחֶם־אַבִּירִים לֹא יוֹעִיל.

זָנוּ בְּנֵי־יַעֲקֹב בַּשִּׁטִּים,

אֶל חֵיק בְּנוֹתֵיכֶם נָפָלוּ —









קָמוּ הָאָבוֹת, בְּקַנְּאָם,

עוֹרְרוּ כִּידֹונִים לְטוּשִׁים;

דָּקְרוּ בְּנוֹתֵיכֶם הַקּוֹסְמוֹת,

עַל בְּנֵיהֶם הַזּוֹנִים דְּקָרוּן.

קִרְאוּ לְעֶזְרָה צִידוֹנִים,

הַשּׁוֹלְחִים אֳנִיּוֹת בַּיַּמִּים

נוֹשְׂאוֹת טוּב־אִיִּים מֵרָחוֹק

וְיֵין־מְלָכִים מִכְּרֵתִים;

הַמּוֹשְׁחִים רֹאשָׁם בַּשֶּׁמֶן

וְאַצִּילֵי יְדֵיהֶם בַּבֹּשֶׂם.

הָאוֹכְלִים תְּאֵנִים בִּדְבָשׁ

וְשׁוֹתִים מִגְּבִיעִים שְׁקוּפִים, —

קַלִּים כְּקֶצֶף עַל מַיִם

וּצְבוּעִים כַּעֲלֵי־הַשַּׁלֶּכֶת —;

הוֹשִׁיעוּ, הָעִבְרִים בָּאוּנוּ!

לֹא יִשְׂאוּ פְּנֵי אֵלִים וְאֵלוֹת;

כְּלֵי־זְכוּכִית יְשַׁבְּרוּ וְיִסְחֲבוּ

בָּנוֹת אֶל אָהֳלֵי־שֵׂעָר,

לַעֲשׂוֹתָן אִמּוֹת עִבְרִיּוֹת

וּלְהוֹלִיד בָּנִים גִּבּוֹרִים, —

לִמּוּדֵי־מִדְבָּר כְּמוֹהֶם

יְשֵׁנִים וַאֲזֵנָם בְּיָדָם.








ד


שָׁמַע הָאֱמוֹרִי וַיִּרְגָּז,

הִתְחַלְחֲלָה רַבַּת בְּנֵי־עַמּוֹן,









סָגְרָה חֶשְׁבּוֹן בְּרִיחֶיהָ,

עַל אַרְנוֹן הָתְפָּקְדוּ הַגְּבָרִים.

עָבַר קוֹל־פְּחָדִים בְּיַהַץ,

מָגוֹר בֵּין קְצוּצֵי־פֵאָה;

קָם עַם־יְהֹוָה כַּלָּבִיא,

שׁוֹטֵף מִגּשֶׁן וְיַם־סוּף,

כְּשִׁיחוֹר בְּצֵאתוֹ מִגְּדוֹתָיו

וּכְקִישׁוֹן בְּיוֹם גֶּשֶׁם גָּדוֹל;

מֵהֹר־הָהָר יִשְׁטֹף עַד שֵׂעִיר

וּמִשֵּׁעִיר — בּוֹאֲכָה חֶרְמוֹן.

עַם צָעִיר מֵרוֹעִים יָצָא,

בְּקַרְנֵי־עַתּוּדִים יְחַצְצֵר,

עוֹרוֹת מְאָדָּמִים לְבוּשׁוֹ, —

לֹא יִבֹּל בַּשֶּׁמֶשׁ וָרוּחַ.

שָׁחַט אֶת צֹאנוֹ וּבְקָרוֹ

לְבַל יִהְיוּ לְמַשָּׂא בַּדֶּרֶךְ,

כִּי הָיָה עַם אֶחָד, עָם־לֶחֶם,

וְיֹאכַל תְּבוּאוֹת אוֹיְבָיו.

הֶחֱלִיף מַרְגֵּמוֹת בָּרְחָמִים

וְצִקְלוֹנָיו בִּנְחשֶׁת לְטוּשָׁה,

לֹא יְחַיּוּ כָּל זָכָר בְּעָבְרָם,

בֶּצַע־כֶּסֶף לֹא יִקָּחוּ.

יִקְנוּ לֵב־נָשִׁים בִּנְזָמִים —

זוֹנוֹת הַיּוֹשְׁבוֹת בַּחוֹמוֹת,

יְשַׁחֲדוּן בִּזְהַב־מִצְרַיִם

לִפְתֹּחַ שְׁעָרִים סֻגָּרוּ.








ה


מַשּׂוּאוֹת בְּהָרֵי־הַגִּלְעָד!..

יוֹמָם בֶּעָשָׁן תִּזְעַקְנָה,

חשֶׁךְ תְּלַחֵכְנָה בַּלֵּילוֹת;

מִבְצָר עִם מִבְצָר יְדַבֵּר.

עֶזְרָה יְבַקְשׁוּ מֵרָחוֹק,

יִשְׁפְּכוּ דְמָעוֹת — רְשָׁפִים;

כִּי אָפֵס כִּידוֹן לְהָטִיל

וְלֶחֶם לְשׁוֹמְרֵי הַחוֹמוֹת.

לַשָּׁוְא תַּגְדִּילוּ הַמְּדוּרוֹת,

תַּעֲלוּ עָשָׁן כַּדָּגֶל,

לְהַבְהִיל חֲנִיתוֹת מִכְּנַעַן

וְשֶׁבֶר מֵעִיר־הַתְּמָרִים!

כִּתְּרוּ בְּנֵי־יַעֲקֹב הַחוֹמוֹת,

נַפְשָׁם יְחָרְפוּ וְיַעֲלוּ,

אֱלִילִים עִם כֹּהֲנִים יִשְׂרְפוּן

וְעֶגְלֵי־עֵץ עִם נוֹשְׁקֵיהֶם.

לֹא יַעֲמְדוּ בִּפְנֵי עַם־מִדְבָּר

הַבָּלִים בִּזְנוּנֵי־עַשְׁתֹּרֶת,

הַמַּעֲלִים בְּכוֹרֵיהֶם לְמִלְכֹּם

וְקוֹבְרִים צְעִירֵיהֶם חַיִּים

בַּבָּתִּים, מִתַּחַת לַסִּפִּים,

בְּיָסְדָם דְּלָתַיִם וּבְרִיחַ.

לַשָּׁוְא יְקַלְלוּ עוֹנְנֵיכֶם

בַּבָּמוֹת, מֵרָאשֵׁי הַגְּבָעוֹת. —

יַשְׁקִיעוּ יְדֵיהֶם בַּכָּבֵד

וְאֶצְבְּעוֹתֵיהֶם בִּמְעֵי־קָרְבָּנוֹת,









יַעֲלוּ בְּנֵי־רוֹזְנִים לְעוֹלָה

עַל מַעֲבֵה חוֹמוֹת נִרְעָשׁוֹת;

וּכְמָרִים יָדוּשׁוּ אֶת בְּשָׂרָם,

יִתְגּוֹדְדוּ לְעֵינֵי לוֹחֲמֵיכֶם.

עוֹלִים הָעִבְרִים וּפוֹרְצִים, —

אֲרוֹן־בְּרִית יְהֹוָה לִפְנֵיהֶם,

אֵל אַדִּיר וְקַנָּא בְּתוֹכוֹ

עִם לוּחוֹת לוּטִים בָּאֵפוֹד —

חֻצְּבוּ מִשְּׁחוֹר הַחַלָּמִישׁ,

מִסַּלְעֵי־סִינַי נֶחֱצָבוּ;

וּבְמִכְתָּב לָבָן חֲרוּתִים —

פִּקּוּדֵי־חַיִּים עֲשָׂרָה.








ו


לֹא יִשְׁווּ לוֹ מִלְכֹּם וּכְמוֹשׁ

וְעַשְׁתֹּרֶת — שִׁקּוּץ צִידוֹנִים;

אֵל יוֹשֵׁב אֹהָלִים כְּרוֹעֶה,

שְׁבָטִים חֲמוּשִׁים — עֲדָרָיו,

יָחִיד כְּשֶׁמֶשׁ בַּמִּדְבָּר

וּכְיָרֵחַ בְּלֵיל־הָעֲרָבָה;

אֵל נוֹדֵד כְּעַמּוֹ בִּרְעָבוֹ

וּבְנוּחוֹ יָנוּחַ גַּם אוֹרוֹ.

לֹא יֶאֱהַב קָרְבְּנוֹת אָדָם

וְעוֹלוֹת בְּכוֹרִים יְתָעֵב,

יִקַּח מְחִירָם פָּרִים

וְאֵיפַת־סֹלֶת מֵעָנִי.









לֹא יְחַלֵּק מַלְכוּתוֹ עִם שֵׁדִים

וְזָהֳרוֹ עִם מַזְּרוֹת־לָיְלָה;

עִם עִקֵּשׁ יִתַּפָּל, וְעִם צַדִּיק

יְחַלֵּק הוֹדוֹ בָּאָרֶץ.








ז


דְּגָלִים יִתְנַשְּׂאוּ בְּקוּמוֹ

וּצְבָאוֹת בְּתָקְעוֹ בְּשׁוֹפָר.

וְעַבְדּוֹ אִישׁ עָז, רַב־פְּעָלִים,

קוֹרֵן עוֹר־פָּנָיו מִנֶּגְדּוֹ,

עָנָיו וּמְפַקֵּד כְּאֶחָד,

שִׁלְטוֹן וָחֶסֶד בִּדְבָרוֹ;

אֱלֹהִים יְצַוֵּהוּ בָּאֵשׁ

וְהוּא — בְּקוֹל־אָדָם לְעַמּוֹ.

זְקָנוֹ יוֹרֶדֶת עַל מַדָּיו,

סוֹעֶרֶת כְּדֶגֶל בָּרוּחַ;

נָשָׁיו — לְבָנָה וּשְׁחוֹרָה —

כְּלַיְלָה וָיוֹם יְלַוּוּהוּ,

בֵּית־מִדְיָן עִם כּוּשִׁית צְעִירָה

וְהוּא מֵאִיר כַּסַּהַר בֵּין שְׁתֵּיהֶן.

עֵינָיו כְּעֵינֵי חַרְטֻמִּים,

פְּתָנִים יָמִית מֶבָּטוֹ,

אֶפְעֶה יִרְאֵהוּ יִתְחַלְחָל,

יֶאֱסֹף אַרְסוֹ, לֹא יִלְחָשׁ,

יִרְבַּץ לְרַגְלָיו כְּמַטֶּה —

מִיַּד רוֹעֶה־צֹאן כִי יִשָּׁמֵט.









יָרִים אֶת יָדוֹ וְהָיְתָה

חֶרֶב יִשְׂרָאֵל בְּאוֹיְבָיו;

יִכְבְּדוּ יָדָיו — יַשְׁפִּילַן,

אַלְפֵי מְנַשֶּׁה יִיעָפוּ.

יֵשֵׁב עַל אֶבֶן וּמְשָׁרְתָיו

זְרוֹעוֹתָיו הַכְּבֵדוֹת יִתְמָכוּן —

יִתְנוֹפְפוּ דְגָלִים הָשְׁפָּלוּ,

חֲרָבוֹת קֵהוֹת תִּצְלַחְנָה.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37600