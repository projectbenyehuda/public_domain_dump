


	
	נֵס גּוּטֶנְבֶּרְג
	



א


אַךְ רַבִּים פִּי אֶלֶף הַדְּבָרִים

הִתְפָּרְצוּ, כְּנַחֲלֵי־אָבִיב,

מִתַּחַת לַמַּכְבֵּשׁ הָרִאשׁוֹן

שֶׁל גּוּטֶנְבֶּרְג רַב־הָאַשָּׁפִים,

בְּתָקְעוֹ אֶת בֵּית־אוֹתִיּוֹתָיו

בִּסְטְרַסְבּוּרְג… אָז יָחֵל הַפֶּלֶא.

אַנְחַת רְוָחָה וְחֵרוּת

הִתְמַלְּטָה, מִלִּבּוֹת חֲכָמִים

וּמֵחָזוֹת כָּל חוֹמְדֵי־הַסֵּפֶר,

בָּעוֹלָם — מִסְגָּדִים כְּבָשׁוּהוּ.

בַּעֲלֶטֶת יְמֵי־הַבֵּינַיִם

נָפַל קוֹל־בְּשׂוֹרָה: “בַּרְקַאי!”

הִתְחַלְחֲלוּ נְזִירִים בַּתָּאִים,

לָבְשׁוּ חֲרָדוֹת חַשְׁמַנִּים

וְכָל בַּעֲלֵי־הָעֵט, הַמַּעְתִּיקִים

כְּתוּבִים מִגֶּנֶז אֶל גָּנֶז.

הֻדַּח הַקְּלָף מִן הַנְּשִׂיאוּת,

שֻׁלַּח אֶל בָּתֵּי־הָאֹסֶף, —

מַזְכֶּרֶת לְיַלְדוּת הַסֵּפֶר

בְּעוֹדוֹ בְּחִתּוּלָיו צוֹוֵחַ.

אָז יִפְּלוּ הַקִּירוֹת, הָעוֹמְדִים

בֵּין דּוֹרְשֵׁי־נוֹשָׁנוֹת — קַנָּאִים

חוֹרְקִים בְּעֵט־אַוָּז עַל גְּוִילִים —

וּבֵין כָּל הַצְּמֵאִים לַדָּבָר;

מִתְעַלְּפִים בְּמִדְבַּר־הַבַּעֲרוּת

וַעֲיָנוֹת בִּתְחוּמָם מְפַכִּים.

שְׁטָפוּם, עֲבָרוּם, כְּגַלִּים,

זִרְמֵי אוֹתִיּוֹת מַחְכִּימוֹת;

זִרְזְפוּ אֶל פִּיהֶם הַשּׁוֹקֵק

בְּכָל טַעֲמֵי רְוָיָה וָדָעַת.




ב


וְהָאוֹתִיּוֹת מִצְטָרְפוֹת לִסְפָרִים,

מִתְפַּזְרוֹת וְחוֹזְרוֹת מִתְלַכְּדוֹת

לַחֲרוּזֵי מַחֲשָׁבָה וְשִׁירָה,

יוֹם יוֹם וַחֲדָשִׁים לַבְּקָרִים.

נֶהֱרָסוֹת עַל מְנָת לְהִבָּנוֹת

וְנִבְנוֹת לְמַעַן הֵהָרֵס.

וּמְדֻבְלָל, מְרַשְׁרֵשׁ וּמְנַפְנֵף

קָם פֶּלֶא שֵׁנִי לְעֶזְרָן;

רַעֲנַנִּים, עֲלִּיזִים, קַלִּילִים

צִבְאוֹת נְיָר־בְּתוּלָה הֵגִיחוּ,

כִּנְשָׁמוֹת לְבָנוֹת, הַמְבַקְשׁוֹת

תִּקּוּנָן, הִקִּיפוּ הַדְּפוּסִים;

הִתְרַפְּסוּ בַּמְּכוֹנוֹת הַגְּלוּמוֹת, —

יְצוּרֵי־אוֹתִיּוֹת בְּעָלוּם.

הִזְרִיעוּ אֶת זְרַע־הָאַלְמָוֶת —

אֶלֶף וּרְבָבָה בַּכֶּרֶס;

הִתְעוֹפְפוּ, הִרְחִיקוּ בִּמְעוּפָם, —

רוּחוֹת חֲדָשׁוֹת נְשָׂאוּם;

וַיְבַשְּׂרוּ אֶת בְּשׂוֹרַת־הַתְּחִיָּה

אֶל מַרְתְּפֵי מִזְרָח וּמַעֲרָב.




ג


לְקוֹלָם הִתְעוֹרֵר כָּל גָּנוּז

מִיּוֹם פָּנָה זִיו פְּטוֹלוֹמֵיאִים,

חֲנוּטִים בְּתָאֵי נְזִירִים

וּכְלוּאִים בְּאַרְמְנוֹת כַּלִיפִים;

מָחוּ אֶת קוּרֵי הָעַכָּבִישׁ

מִפִּיהֶם, הִתְרוֹנְנוּ בַּקָּבֶר.

פָּרְחוּ לְאוֹר גָּדוֹל נְדוֹנִים

לְאֹפֶל בְּמַשְׂכִּיּוֹת כַּשָּׁפִים.

רוֹמָא הָעַתִּיקָה הֵקִיצָה,

הִתְנַעֲרָה שִׁירַת אַתּוּנָה,

וְכָל חָכְמַת גְּדוֹלֶיהָ, הָאוֹבְדָה

בְּגָלוּת־עֲרָב הָאֲרֻכָּה.

שָׁבוּ בְּרִנָּה לִמְקוֹרָן,

חִדְּשׁוּ יְמֵיהֶן כְּקֶדֶם.

וְכָל דִּבְרֵי מְחוֹקְקִים פְּגוּמִים

יָרְדוּ לַמַּצְרֵף הֶחָדָשׁ

תֻּקְּנוּ בָּאֵשׁ, הִטֶּהָרוּ,

הֵקִימוּ דּוֹר שֵׁנִי וּשְׁלִישִׁי,

בָּנִים צֶאֱצָאִים וּצְפִיעוֹת —

דּוֹרוֹת־מַהֲדוּרוֹת בְּלִי מִסְפָּר.




ד


אָז נִדְבְּרוּ מְשׁוֹרְרִים רְחוֹקִים, —

הוֹשִׁיטוּ, מֵעַל לְרֹאשׁ הָרִים,

יְדֵי־שָׁלוֹם לְבָנוֹת וּשְׁזוּפוֹת —

וּמֵעַל רַחֲבֵי־יַמִּים הוֹשִׁיטוּן.

כָּרְתוּ בְּרִית־עוֹלָם נְבִיאִים,

כָּל אֶחָד כִּכְתָבוֹ וּלְשׁוֹנוֹ;

זְכֻיּוֹת יְחִידִים נִטָּלוּ,

חֻלְּקוּ בְּיָד פְּתוּחָה בַּגּוֹיִים;

וְאֵין דּוֹחֵף בְּאַמַּת־הַבִּנְיָן"

“זָר אֶל הַקֹּדֶשׁ לֹא יִקְרָב!”

הָיְתָה לְקִנְיַן הָרַבִּים

שִׁירַת הוֹמֵירוּס הַדְּגוּלָה;

לִי־טַי־פֵה עִם פִּירְדוּסִי נִפְגָּשׁוּ,

וְדַנְטֵי הַקּוֹדֵר עִם לוֹנְגוּס.

סַגוֹת מִסַּלְעֵי נוֹרְמָנִים —

עִם מִסְתְּרֵי שִׁיוָה וְקַלִּי;

הוּאִיצְטְלוּפּוֹצְלִי וְתַעְתּוּעָיו

עִם שִׁירַת הַכּוּשִׁים הַתְּמִימָה,

אַגָּדוֹת, שֶׁנּוֹלְדוּ וְטֻפְּחוּ

בְּיַעֲרוֹת גַּלְיָה הָרְטֻבִּים,

הִשְׁלִימוּ עִם חַגֵּי הַבַּעַל, —

בְּצוֹר וּבְצִידוֹן הַקְּדוּמוֹת.

פֻּלְחַן מוּלִיטָה הַבַּבְלִית

מְתַחֲרֶה וּמוֹשֵׁךְ לְבָבוֹת,

כְּגֵיתֶה — מְשׁוֹרֵר גֶּרְמַנְיָה,

כַּמַּשָּׂא עַל אִיגוֹר הַמַּצְבִּיא1;

וּכְ“פִּרְחֵי הָרַע”2, הַמְפֻלְפָּלִים

בְּכָל חִשְׁקֵי הָעֵת הַחֲדָשָׁה.

וּכְמוֹ בַּעֲדֶשֶׁת־הַבְּדֹלַח

נִצְטַמְצְמוּ כֻּלָּם לַקּוֹרֵא;

וּמֵיטִיב הוּא לִרְאוֹת וּלְהַשְׂכִּיל

מֵהֵימָן וְדַרְדַּע בְּשַׁעְתָּם.




ה


עַזָּה סַקְרָנוּת הָאָדָם,

כְּבָמָה אַדִּירָה תִּתְנַשֵּא

בְּטַבּוּר־הָעוֹלָם, וְעָלֶיהָ

מִדַּפְדְּפִים יוֹמָם וָלַיְלָה

סְפָרִים מְשֻׁנִּים וְשׁוֹנִים,

נִקְרָאִים בְּאָזְנַיִם תְּאֵבוֹת.

אֶסְכִילֵס, שֶׁקְסְפִּיר עִם צֵל אוּאַלְדְּ

מַקְרִיאִים, בְּלִי קוֹל, מַחֲזוֹתֵיהָם;

וְחוֹזֵי־הַמִּזְרָח מַנְעִימִים

לְסַפֵּר אַגָּדוֹת לֵיל־אָלֶף.

זֶה עוֹלֶה בַּבָּמָה וְזֶה יוֹרֵד

כִּשְׂרָפִים בְּסֻלָּמוֹ שֶׁל יַעֲקֹב…

גָּדְלָה הַבָּמָה, גָּדֵלָה

מִימֵי נֵס־הַדְּפוּס וְעַד עָתָּה;

לְאֻמִּים עָלֶיהָ יִסַּבּוּ

בַּמַּעְגָּל הַכַּבִּיר כָּעוֹלָם.

אֵין אֹמֶר, אֵין זִיז וְאֵין לַחַשׁ,

רַק נְשִׁימוֹת עֲצוּרוֹת וָקֶשֶׁב;

רַק הוֹלְמִים לְבָבוֹת תְּאֵבִים

וּבוֹעֲרוֹת וְדוֹמְעוֹת עֵינָיִם.

רְבָבוֹת וְאַלְפֵי רְבָבוֹת

מַאֲזִינִים בְּכָל עֵת וּבְכָל שָׂפָה

וּבוֹלְעִים אֶת דְּבַר הַגִּבּוֹרִים

בְּעוֹדוֹ מְרַחֵף בָּרוּחַ.




ו


אִישׁ עִבְרִי כִּי יֵצֵא לְטַיֵּל

בְּצִלְלֵי הַיְצִירוֹת הַלָּלוּ, —

וְהָיָה כְּתוֹעֶה בִּשְׂדֵרָה

אֲרֻכָּה כְּתוֹלְדוֹת הָעַמִּים,

לוֹהֶטֶת בְּכָל פִּרְחֵי הַשִּׁירָה

אֲשֶׁר לֹא יִבְּלוּ לָנֶצַח;

וּפִרְיָהּ הַבָּשֵׁל — מַחֲשָׁבוֹת

מַכְרִיעוֹת, בְּכָבְדָּן, עֲנָפִים.

כָּל נִשְׁמוֹת חוֹזֶיהָ מְרַחֲפוֹת,

כְּפַרְפְּרֵי־רִקְמָה, בְּצִלָּהּ;

וְאוֹר־תּוֹרָה, נְבִיאִים וּכְתוּבִים

זוֹרֵחַ וּמַזְהִיב כּוֹתַרְתָּהּ, —

אוֹר־מִזְרָח לֹא נֶאֱסַף עַד עָתָּה,

כְּהֶמְיַת הַיָּם הַתִּיכוֹנִי.

סְאוֹן־שְׁוָקִים עִם צִלְצוּל מַטְבֵּעוֹת

וּצְרִיחַת הַבַּרְזֶל עַז־מֵצַח

הֲלֹם לֹא יַגִּיעַ. הָרוּחַ

פֹּה נוֹשְׁמָה בְּטָהֳרַת־בְּרֵאשִׁית,

וּטְלוּלִים חֲלוֹמוֹת וְאַגָּדוֹת

כִּהְיוֹתָם בְּבֹקֶר הָעַמִּים,

עֵת בִּקְשׁוּ אֱלֹהִים בָּעֲרָפֶל, —

וְהוּא נִגְלֶה, מִסְתַּתֵּר, מוֹפִיעַ

בְּצוּרוֹת וּגְוָנִים אֵין מִסְפָּר;

אַכְזָרִי וְרַחֲמָן וְתָמִים,

רַב־רָזִים וּכְגִבּוֹר, כְּקָדוֹשׁ,

בְּמִצְרַיִם, בְּהֹדּוּ, בְּהַר־סִינַי…

לָעִבְרִים — בִּסְעָרָה, בְּצֵאתָם

לַמִּדְבָּר, מֵעַבְדוּת לְחֵרוּת;

בִּדְמוּת טוֹב וָרָע אֶל בְּנֵי־פָרַס —

תְּאֹומִים וְאוֹיְבִים כְּאֶחָד;

בְּרַחֲמֵי־יֵשׁוּעַ — לְעוֹלָם

הֶעָיֵף מֵחֶרֶב רוֹמָאִים;

וּבְסֵיף־הַנָּבִיא הֶעָקֹם

לְעַמֵּי־עֲרָב הַמְפֻזָּרִים, —

לְקָשְׁרָם וּלְנַגְּדָם, כִּפְלָדָה,

עַל הָאֶבֶן הַשְּׁחוֹרָה בְּמֶכָּה.




ז


כָּל זֶה פֹּה רוֹגֵעַ, מְסֻנָּן,

כִּהְיוֹתוֹ בָּעֵדֶן הַקָּדוּם;

פֹּה עוֹלַם־יְלָדִים לִגְדוֹלִים —

נַעֲלֶה וּמְהֻפַּךְ הַסֵּדֶר;

פֹּה רַבִּים הַסְּהָרִים בַּלֵּילוֹת

וּבְיוֹמְךָ — שְׁתֵּי שְׁמָשׁוֹת מְאִירוֹת,

עוֹלוֹת, בְּעַנְנֵי־כָבוֹד,

בַּמַּעֲרָב וְשׁוֹקְעוֹת בַּמִּזְרָח.

בִּרְצוֹנְךָ יִתְחוֹלְלוּ סְעָרוֹת

וּמְצוּלוֹת, בִּרְצוֹנְךָ תִּיבַשְׁנָה.

בְּחֶפְצְךָ בְּנֵי־אָדָם וְאֵלִים

נִלְחָמִים עַל שִׁלְטוֹן בָּאָרֶץ;

וְהִתְפָּרְקוּ מְדִינוֹת, וּמְלָכִים

מִכִּסְאוֹת נִשְׁבָּרִים יִפֹּלוּ.

וְכָל שָׁרְשֵׁי לְאֻמִּים עֲבֵשִׁים,

שֶׁעָמְדוּ מִלֶּדֶת, מוֹרִיקִים;

וְנוֹשְׂאִים פְּרִי־הָדָר מֵחָדָשׁ —

דֻּגְמָה לִמְשׁוֹרְרִים בָּאִים.









אֶפּוס רוּסִי.  ↩



לבּוֹדלֵיר.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37330