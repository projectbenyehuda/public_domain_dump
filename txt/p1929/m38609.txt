


	
	קִינָה לְבֵית־שָׁאוּל
	



א


בְּנוֹת־יִשְׂרָאֵל, אֶל שָׁאוּל בְּכֶינָה,

  הַמַּלְבִּישְׁכֶן שָׁנִי עִם עֲדָנִים!

שְׁלַל־אוֹיֵב רִקְמָה לֹא חָמָד. —

  יְחַלְּקֵהוּ בֵּין מְחוֹלְלוֹת־יַעֲקֹב;

לֹא יִבְחַר פִּילַגְשִׁים בְּחָזְקָה

  וַחֲמוֹר עָנִי לֹא לָקָח.

בְּלָעוּהוּ מְשַׂנְאָיו כַּתַּנִּין

  וּמְקַנְאָיו אָכְלוּ נַחֲלָתוֹ,

אִבְּדוּ זַרְעוֹ וְזִכְרוֹ

 נָבִיא מֵרָמָה וְאִישׁ־דָּמִים;

הָרִאשׁוֹן שְׁמוּאֵל הָרוֹאֶה

 וְאַחֲרָיו — נִין מוֹאָבִים.

לֹא הֶאֱמִין יִשְׂרָאֵל בָּאָרוֹן

  מִיּוֹם נָפְלוֹ בִּידֵי הָעֲרֵלִים,

כִּי נִטְמָא בְּהֵיכַל־דָּגוֹן

 וְנִסְאַב בְּעַכְבְּרֵי־זָהָב.

בָּחַל הָעָם בַּקָּרְבָּנוֹת

 וּבְעוֹלוֹת הָרוֹאֶה לֹא בָטָח, —

זָקֵן, שְׂבַע יָמִים וְרַגָּז

  קִנֵּא לְמַמְלֶכֶת כֹּהֲנִים;





חָרַד לְקֶרַע בָּאֵפוֹד,

 מָכַר בַּחשֶׁן כְּבוֹד־עַמּוֹ.

סָבַב בֶּעָרִים וַיְבָרְכֵן

 וְהַקְּלָלָה רָבְצָה בְּיַעֲקֹב;

חָסְלוּ הַפְּלִשְׁתִּים יְגִיעוֹ,

  חֶרֶב וַחֲנִית לֹא הִנִּיחוּ.

חֶרֶשׁ אִם יֵרָאֶה וּפַטִּישׁ

 בְּמֵאָה אֶלֶף בְּיִשְׂרָאֵל!

לֹא נָפַח יִשָּׂשׂכָר בִּרְצָפִים,

  לֹא עָשָׂה זְבוּלוּן בַּבַּרְזֶל.

יָרְדוּ אֶל פְּלֶשֶׁת לְלַטֵּשׁ

  קַרְדֻּמָּם וְאִתָּם כִּי קָהוּ,

פָּצְרוּ בַּפִּים אֲדוֹנֵיהֶם

 וַיִּשְׂבְּעוּ בּוּז וְקִיקָלוֹן.

נֶעֶשְׂתָה רְמִיָּה הַמְּלָאכָה,

 פֶּן יִהְיוּ הָאֵת וְהַכֵּילָף,

כְּלֵי־לֶחֶם לָעִבְרִי, בַּצַּר לוֹ,

 לַהֲנִיפָם אֶל קָדְקֹד מְנַצְּחָיו.

צָעַק הָעָם אֶל הָרוֹאֶה:

 "תְּנָה לָנוּ מֶלֶךְ וַחֲרָבוֹת!

אַתָּה תְּכַהֵן בָּרָמָה

 וְהַמֶּלֶךְ בַּגִּלְגָּל יְפַקֵּד…"






ב


נִחֵר הַזָּקֵן, לֹא נַעֲנָה,

 נִקֵּם נְקַם־כְּבוֹדוֹ בַּסֵּתֶר

לֹא הִבִּיט אֶל אַלְפֵי אֶפְרַיִם,

 שָׁכַח בַּחוּרֵי מְנַשֶּׁה,

בָּחַר מִקְּטֹן שִׁבְטֵי־יַעֲקֹב

 אֶת שָׁאוּל בֶּן־קִישׁ, בֶּן יְמִינִי, —

נַעַר גְּבַהּ־קוֹמָה, שְׁפַל־רוּחַ,

 בָּחוּר מְבַקֵּשׁ אֲתוֹנוֹת.

בָּרָמָה בּוֹ אָחַז, לֹא הִרְפָּה,

 בְּחָזְקָה הִמְלִיכוֹ בַּמִּצְפָּה;

לְבַזּוֹת הַמְּלוּכָה בְּחָרָהוּ…

 תָּמַהּ כִּי רָאָהוּ מַצְלִיחַ,

מַכֶּה בַּפְּלִשְׁתִּים בְּמִכְמָשׁ,

  פּוֹרֵץ קִיר מוֹאָב וֶאֱדוֹם;

עוֹשֶׂה חַיִל בְּצוֹבָה,

 מַצִּיל הָעָם מִידֵי שׁוֹסָיו.

רָאָה הָרוֹאֶה כִּי שָׁגָה —

 יָחִיד לְאִמּוֹ כָּל יָמָיו,

אַחֲרֶיהָ יָחִיד לְעַמּוֹ —

 לֹא יִהְיֶה עוֹד נָגִיד וּמְצַוֶּה.

הִרְעִים פָּנִים לַמֶּלֶךְ,

 בִּקֵּשׁ תּוֹאֲנָה, לֹא מָצָא.

נָטַר לוֹ אֵיבָה בְּלִבּוֹ.

 צִפָּה לְמַפַּלְתּוֹ, לֹא חָדָל.

סָלַח לָרַבִּים פִּשְׁעֵיהֶם, —

 מְחִיר פָּרִים וְעַתּוּדִים בַּבָּמוֹת,

וּלְשָׁאוּל לֹא חָפֵץ סְלוֹחַ.

 עֹז נַפְשׁוֹ, בֹּר לִבּוֹ לֹא סָלָח.







כִי הוֹחִיל יָמִים רַק שִׁבְעָה

  לְקַבֵּל בִּרְכָתוֹ וְלֹא יָסָף,

וְהָעָם הוֹלֵךְ נָפוֹץ מֵעָלָיו

 מִפַּחַד פְּלִשְׁתִּים וְרִכְבָּם;

הֶעֱלָה עוֹלָתוֹ הַמֶּלֶךְ,

 הֶאֱכִיל נְעָרָיו הָרְעֵבִים…

עוֹד עָווֹן פְּלִילִי בּוֹ מָצָא,

 בְּהַכּוֹתוֹ אֶת עֲמָלֵק חֵרֶם,

יַחֲמֹל עַל אֲגָג מַלְכָּם,

 יְבִיאֶנּוּ חַי הַכַּרְמֶלָה…

קֳבָל־עָם הוֹבִישׁוֹ פַּעֲמַיִם

 הָרוֹאֶה הַקַּנָּא מֵרָמָה,

בְּקֶרַע כְּנַף־בִּגְדוֹ קִלְלָהוּ:

 “כָּכָה תִּקָּרַע מַלְכוּתְךָ!”

הֻכָּה בְּשִׁמָּמוֹן הַמֶּלֶךְ,

 אָז נָפַל לִבּוֹ רִאשׁוֹנָה,

רָאָה זָרוֹת בְּהָקִיץ

 וַיֵּבְךְּ וַיִּתְנַבֵּא כִּמְשֻׁגָּע.






ג


אַחֲרָיו — דָּוִד הָרוֹעֶה,

 נַעַר פְּתַלְתֹּל וְחָרוּץ,

אֲשֶׁר שֹׁרֶשׁ עָווֹן שָׁרְשׁוֹ

 וְגֶפֶן מוֹאָבִים גַּפְנוֹ;

תָּמָר בְּחֵטְא הוֹלִידַתְהוּ,

 רוּת יִחֲמַתְהוּ בַּגֹּרֶן…



אֲשֶׁר לֹא יָבוֹא בַּקָּהָל

  עַד עוֹלָם — בָּא בְּדוֹר שְׁלִישִׁי.

גָּנַב לֵב־מֵלֶךְ בְּנַגְּנוֹ,

 קָנָה אֶת מִיכַל בְּדָמִים.

פַּעַם עִם פְּלִשְׁתִּים יִתְחַבָּר

 וּפַעַם יִכְרוֹת עָרְלוֹתָם;

בַּאֲשֶׁר שָׂכָר שָׁם הוּא

 וְלִנְחוֹל כָּבוֹד יִתְנַכֵּל.

הִבִּיט הַמֶּלֶךְ אֶל לִבּוֹ,

 הִכִּיר אֶת אוֹיְבוֹ מֵרָחוֹק,

זֶה הָאַדְמוֹנִי, יְפֵה־עָיִן —

 מַרְדוּת וּמְזִמָּה בּוֹ יָצוּק.

יָטִיל בּוֹ כִּידוֹן וְיַחֲטִיא,

 יִרְדְּפֵהוּ בְּמִדְבָּר וּמְעָרוֹת,

וּבֶן־יִשַׁי יִתְחַמֵּק וְיָשׁוּב,

 יַעֲשֶׁה מַעֲשֵׂהוּ בַּמַּחְשָׁךְ.

בְּבוֹא אֵיד־פִּתְאֹם יִתַּמָּם,

 יְשַׁנֶּה טַעְמוֹ, יִתְרַפֵּס;

כְּצִפּוֹר מִפַּח כֵּן יִתְמַלֵּט,

 יִשָּׁמֵט כְּדָג מֵרֶשֶׁת.

יְרַמֶּה אֶת כֹּהֲנֵי־נֹב —

 חֶרֶב לוֹ יִתְּנוּ וָלֶחֶם

וְשָׁאֹל לוֹ בְּאוּרִים וְתֻמִּים

 וְעָשׁה אֶת כֻּלָּם בְּנֵי־מָוֶת.

בֵּית אוֹיֵב בְּגַת יִשְׁאַל מַחֲסֶה,

 אֶל מוֹאָב יָנוּס לְעֶזְרָה,







יִהְיֶה לְשׁוֹסֶה בַּמִּדְבָּר

  וְכָל בְּנֵי־בְלִיַּעַל — מֵרֵעָיו.

מִגּוֹזְזֵי־צֹאן יִדְרשׁ חֵלֶק,

 לֹא יִתְּנוּ — אָז יָרֶק חֲנִיכָיו;

יַעֲלֶה לְהַכְרִית אֶת נָבָל,

 כִּי הִקְשָׁה אֶת לִבּוֹ וְלֹא נָתָן.

אִשָּׁה תְכַפֵּר אֶת פָּנָיו

 בְּצִמּוּקִים וּדְבֵלִים וְיֶחְדָּל;

תַּחֲנִיף לְרֹאשׁ גְּדוּד־מְרֵעִים,

 תְּחָרֵף אֶת בַּעְלָהּ לְרַגְלָיו.

יִתֵּן בָּהּ עֵינָיו — תִּכָּנַע,

 רוֹשׁ תִּתֵּן לְנָבָל וַיָּמֹת;

בָּא דָּוִד וַיִּירַשׁ רְכוּשׁוֹ,

 אָסַף אַלְמָנָתוֹ אֶל בֵּיתוֹ.

יִשְׁמַן וְיֶעֱשַׁר וְיֶחֱזַק,

 בָּזַז כָּל שִׁבְטֵי הַמִּדְבָּר;

יִשְׁלַח מַתָּנוֹת לַקֵּינִי,

 יְשַׁחֵד הַיְרַחְמְאֵלִי מִשֻּׁדּוֹ;

יִקְנֶה אֶת לִבָּם בָּאֶשְׁכָּר,

 פֶּן יְגַלּוּ מַחֲבוֹאָיו לַמֶּלֶךְ.






ד


עַל מוֹת שָׁאוּל בְּקוֹל יִתְאַבֵּל,

  בִּפְנֵי קָהָל וָעָם יִשְׁפֹּךְ דִּמְעָה

וּלְבָנָיו כִּזְאֵב יֶאֱרֹב,

 יִטְרֹף זַרְעוֹ וְיִבְכֶּה.



לֹא זָכַר חַסְדֵי יוֹנָתָן,

  הַנֶּאֱהָב בְּחַיָּיו וּבְמוֹתוֹ,

וְאֶת שְׁבוּעַת שָׁאוּל הִשְׁבִּיעוֹ:

 בַּל יַשְׁמִיד זַרְעוֹ אַחֲרָיו.

אֶחָד אֶחָד יִשְׁחָטֵם,

 מְרַצְּחֵי־סֵתֶר יִדְקָרוּם,

וּמִיכַל אֲסוּרָה בְּבֵיתֹו,

 יִקְרָעֶנָּה מִזְּרוֹעוֹת בֶּן־לַיִשׁ

פֶּן יִתְלוּ בָּהּ תִּקְווֹת בֵּית־שָׁאוּל

 תֵּשֵׁב שׁוֹמֵמָה בַּמְּצוּדָה,

רוֹאָה בְּאָבְדַן אַחֶיהָ,

 בּוֹכָה וְהוֹשֵׁעַ לֹא תוּכָל;

יוֹנָה סוֹעֲרָה, לֹא־נֻחָמָה,

 אֲבוּדָה בֵּין נָשָׁיו, פִּילַגְשָׁיו.

תִּרְאֶנּוּ בַּחַלּוֹן בְּרַקְּדוֹ, —

 הַגִּבּוֹר מֵעֵמֶק־רְפָאִים,

אֵפוֹד־בַּד חָגוּר בְּמָתְנָיו,

 יְכַרְכֵּר כְּאַחַד הָרֵיקִים,

בַּעֲבוּר מְשֹׁךְ לֵב הָאֲסַפְסוּף,

 תְּהִלּוֹת אִמָּהוֹת לִשְׁמוֹעַ.

גְּאוֹן בַּת־מֶלֶךְ בָּהּ הֻצַּת,

 הוֹכִיחַתְהוּ וְהוּא יָשִׁיב חֲרָפוֹת;

"אֲדֹנָי בָּחַר בִּי מֵאָבִיךְ

 וַאֲנִי לֹא אֲצַחֵק לְפָנָיו?

שְׁבִי בַיִת וּמָלְכִי לְבַדֵּךְ!"…

 וְלֹא יָסַף לְדַעְתָּהּ עַד מוֹתָהּ.






ה


אַבְנֵר כִּי הוּמַת יִתְחַפֵּשׂ,

  יִתְאוֹנֵן בְּאָזְנֵי צִבְאוֹתָיו;

כִּי רַךְ הוּא, מָשׁוּחַ בְּעַמּוֹ

 וּבְנֵי־צְרוּיָה חַטָּאִים וְקָשִׁים.

כְּאַחַת הַמְקוֹנְנוֹת יַעֲשֶׂה,

 כַּבּוֹכוֹת בְּשַׁעֲלֵי־שְׂעוֹרִים,

חֶרֶב הוּחַדָּה בֵּין מַדָּיו

 וּפִיו מְקוֹר הֶגֶה וְחֻמְלָה;

אוֹרְבוֹת עֵינָיו בְּדָמְעָן,

 מָוֶת יְצַוֶּה בְּאָבְלוֹ.

עֲמָשָׂא יִדָּקֵר — לֹא חָטָא,

 בֶּן־נֵר כִּי יֵהָרֵג — לֹא יִרְשָׁע.

שְׂכִירָיו הַכְּרֵתִי וְהַפְּלֵתִי,

 עֲרֵלִים יַזְעִיק לְעָזְרוֹ;

בְּכֶסֶף־גְּזֵלָה יִשְׂכְּרֵם,

 יַמְשִׁילֵם עַל מוּלֵי־עָרְלָה.

וְהוּא נְעִים זְמִירוֹת־יִשְׂרָאֵל,

 יִשְׁפֹּךְ דָּם, יָעִיר כִּנּוֹר.






ו


אַךְ עָצְמוּ עַד שָׁמַיִם תְּכָכָיו

  וְעַד שְׁאוֹל תּוֹעֲבוֹתָיו הִגִּיעוּ;

בְּשָׁכְבוֹ אֶת אֵשֶׁת אוּרִיָּה,

 לְקָחָהּ וְהִיא מִתְקַדֶּשֶׁת.



בְּעַד מַלְכּוֹ נִלְחַם הַחִתִּי,

  בְּעַד עַם־אֱלֹהִים חֵרֵף נַפְשׁוֹ,

וְזֶה שָׁחַט כִּבְשָׂתוֹ, לֹא חָמָל,

 שָׂם בְּרֹאשׁ עַבְדּוֹ אֶת דָּמָהּ.

יִשְׁלָחֵהוּ לְכַסּוֹת נַאֲפוּפָיו,

 יַכֵּהוּ וַיָּמֹת כִּי מֵאֵן.

אֶל חוֹמַת בְּנֵי־עַמּוֹן יַקְרִיבוֹ,

 יַשְׁחִיתוֹ עִם רֵעָיו בְּנֵי־חָיִל;

זֶה מְחִיר מִשְׁכַּב־דּוֹדִים אֶחָד

 יִשְׂרָאֵל יְשַׁלֵּם לְדָוִד.



אָז יִשְׁטֹף הַדָּם, יַכְתִּים אָרֶץ

 וְעַד נָתָן הָרוֹאֶה הִגִּיעַ,

הַמְכַסֶּה כָּל פְּשָׁעָיו תָּמִיד —

 הַפַּעַם לֹא אָבָה סָלוֹחַ;

יְנַסֵּהוּ בְּמָשָׁל, יְיַסְּרוֹ.

 וְזֶה יֵבְךְּ תַּמְרוּרִים וְיֹאכַל

אֶת כִּבְשַׂת הָרָשׁ הָעֲשׂוּיָה,

 עַד שָׂבְעוֹ וְהוֹלִיד בֶּן־זְנוּנִים.

יֵרָגֵן הָעָם לְמִשְׁפְּחוֹתָיו,

 וְהַקּוֹל מִבֵּית־דָּוִד מְבַשֵּׂר;

כִּי נִגַּף הַיֶּלֶד וַיָּמֹת,

 כִּי הֶעֱבִיר הַמֶּלֶךְ אֶת שַׂקּוֹ,

כִּי בָא בֵּית־אֲדֹנָי וַיִּשְׁתָּחוּ,

 כִּי רָצָה אֱלֹהִים אֶת עֲווֹנוֹ.

אַךְ שֵׁנִית, בְּעוֹד מוֹעֵד, יִוָּלֵד

 הַיֶּלֶד הַנִּגָּף וַיֶּחִי,



יְדִידְיָה לוֹ קֹרָא וּשְׁלֹמֹה…

  לֹא הֶאֱמִין הָעָם וְלֹא הִשְׁלִים

כִּי יִבְגֹּד הַמֶּלֶךְ בְּחַגִּית

 וּלְבֶן־שֵׁגָל יְצֻוֶּה הַכֶּתֶר —

לִילִיד גְּזוּלָה מֵאִישָׁהּ.

 וְלֹא נַעֲשָׂה כָּזֹאת בְּיִשְׂרָאֵל

לְמִן יְמֵי סְדוֹם וַעֲמוֹרָה

 וּמִימֵי פִּילֶגֶשׁ בְּגִבְעָה.






ז


הָשְׁמַד וַיִּדַּל בֵּית־שָׁאוּל, —

  אָז יַשְׁאִיר לְחֶסֶד שֻׁלְחָנוֹ

אֶת מְפִיבשֶׁת — אִישׁ בָּזוּי,

 פִּסֵּחַ שְׁתֵּי רַגְלָיו וְחָנֵף,

לִהְיוֹתוֹ תָּמִיד לְפָנָיו

 וְלֹא יִפְסַח אָנֶה וְאָנָה,

לִזְרֹעַ מְבוּכוֹת בִּיהוּדָה

 וּלְהַזְכִּיר אֶת גֶּזֶל הַמְּלוּכָה.

הֵקִים אֶת צִיבָה הָעֶבֶד

 לִשְׁמֹר אֶת צַעֲדֵי אֲדוֹנוֹ,

לְחַלֵּק הַשָּׂדֶה וּלְהָבִיא

 דִּבָּתוֹ אֶל אָזְנֵי הַמֶּלֶךְ…

אַךְ כְּבָר יָצָא הַקֶּצֶף בָּאָרֶץ,

 אָחֲזָה אֵשׁ־רֶשַׁע בַּכִּסֵּא,

לָמְדוּ בָנִים מֵאֲבִיהֶם

 וְכֵן עָשׂוּ. הִגְדִּילוּ לַעֲשׂוֹת.



עִנָּה אַמְנוֹן אֲחוֹתוֹ

  וְאָחִיו אַבְשָׁלוֹם הִכָּהוּ,

בָּחַל בִּסְלִיחַת אָבִיהוּ,

 בְּמַעֲלָלָיו וּנְגִינוֹת כִּנּוֹרוֹ.

רָאָה כִּי הִרְחִיק אֶת בָּנָיו,

 כִּי נִשְׁבַּע לְאֵשֶׁת־אוּרִיָּה

לְטַמֵּא אֶת כִּסְאוֹ אַחֲרָיו,

 לְהוֹשִׁיב בֶּן־זָרָה בִּמְקוֹמָם,

נִעֵר תַּלְתַּלָּיו אַבְשָׁלוֹם,

 כְּאַרְיֵה בְּזַנְּקוֹ לַטָּרֶף;

שָׁכַב אֶת פִּילַגְשֵׁי אָבִיו

 לְעֵינֵי כָל אַנְשֵׁי יְהוּדָה.

יוֹם אֶחָד נִבְאַשׁ בֶּן־יִשַׁי,

 תְּשׁוּעוֹת וּגְבוּרוֹת נִשְׁכָּחוּ,

גֵּרְשׁוּהוּ מִגְּבוּלוֹת צִיּוֹן

 וַיֵּלֶךְ הָלֹךְ וּבָכֹה,

שְׁאֵרֵי־בְשַׂר שָׁאוּל יָעֵזוּ,

 עָפָר יְעַפְּרוּ בְּפָנָיו.






ח


אַךְ הוּמַת הַבֵּן הַמִּתְקוֹמֵם —

  אֶל עִירוֹ שָׁב אָבִיו כְּגַנָּב,

בְּהַבְטָחוֹת שָׁוְא וּבְמִרְמָה,

 בְּלִי חֵפֶץ אִתּוֹ יַשְׁלִימוּ.

מְשֻׁקָּץ בִּשְׁכֶם וּבְחֶבְרוֹן

 וּבְרִבֲבוֹת אַלְפֵי אֶפְרַיִם, —

יִפְנוּ לוֹ עֹרֶף, יִבְזוּהוּ,

  יִלְעֲגוּ: “רְאֵה בֵּיתְךָ, דָּוִד!”

שֶׁבַע בֶּן־בִּכְרִי יִתְנַשֵּׂא,

 יִתְמוֹטֵט הַכִּסֵּא עוֹד פָּעַם;

תָּחֹג הַמְּלוּכָה, תָּנוּעַ

 כְּסִירָה בֵּין מִשְׁבְּרֵי־זָעַם.

יָרֵא בֶּן־יִשַׁי לְנַפְשׁוֹ,

 לֹא יִבְטַח בַּמְּצוּדָה, לֹא יִשְׁקֹט,

עַד תִּתּוֹ בִּידֵי הַגִּבְעוֹנִים

 אֶת פְּלֵיטַת בֵּית שָׁאוּל וְזַרְעוֹ.

הוּמְתוּ, בִּידֵי עַבְדֵי־עֲבָדִים,

 בְּנֵי רִצְפָּה וּמִיכַל הָרַכִּים,

הוּקְעוּ וַיִּהְיוּ מוּקָעִים

 עַד שְׁפָךּ עֲלֵיהֶם מֵי־גֶשֶׁם.

עוֹף הַשָּׁמַיִם צוֹרֵחַ

 וְרִצְפָּה צוֹרַחַת לְגָרְשׁוֹ,

שָׂמָה לֵילוֹת כַּיָּמִים,

 כִּזְאֵבָה תְּיַלֵּל מוּל זְאֵבִים.

וְלֹא נֶעֶשְׂתָה כַּנְּבָלָה הַזֹּאת!..

 לְמַעַן יִרְאֶה יִשְׂרָאֵל וְיִזְכֹּר,

כִּי אֵין עוֹד יוֹרֵשׁ לְשָׁאוּל

 וּלְבֶן־קִישׁ לֹא נִשְׁאַר זֵכֶר.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38609