


	
	סֻכּוֹת־בְּנוֹת
	



א


לְעוֹלֵי־רֶגֶל שִׁיר־מִזְמוֹר,

  לְעוֹלֵי בֵית־אֵל בְּרִנָּה;

לְנַשֵּׁק רַגְלֵי עֲגָלִים,

  חֵיק הַקְּדֵשׁוֹת לְחַבֵּק;

נֶעֶרְמָה חִטָּה בַּגְּרָנוֹת,

  בְּכַרְמֵי אֶפְרַיִם יְרֻנָּן.

קָפָא אוֹר־יוֹם בָּאֲלֻמּוֹת,

  דָּם וָאֵשׁ — בָּעֲנָבִים;

דּוֹרְכִים יִרְחֲצוּן בֶּעָסִיס,

  הֵידָד, הֵידָד יִצְהָלוּן;

תִּשְׁעִים שְׁעָרִים לָעָם

  וַעֲשָׂרָה עֲשָׂרָה לַכֹּהֵן,

בְּסַלִּים רַעֲנַנִּים יוּבָאוּ,

  בְּמִקְלְעוֹת אַגְמוֹן וָגֹמֶא.

עֶגְלָה תְּמִימָה, שְׁלִישִׁיָּה

  תּוֹרֶה דֶרֶךְ לָעוֹלִים;

טְלָפֶיהָ מְצֻפּוֹת חָרוּץ,

  עֲנָק־שִׁבֳּלִים לְגַרְגְּרוֹתֶיהָ.

עֶגְלָה אֲדֻמָּה לְעוֹלָה,

  לְעֵגֶל־הַזָּהָב בְּבֵית־אֵל;



הַנּוֹגֵעַ בְּאֶפְרָהּ יֵרָפֵא,

  מְצֹרָע יִטְהָר כַּיֶּלֶד.






ב


בְּבֵית־אֵל — פְּאֵר בֵּית־יָרָבְעָם



  הֵיכָל חָדָשׁ מִתְרוֹמֵם;

חָרָשֵׁי צִידוֹנִים בָּנוּהוּ,

  מִמִּקְדַּשׁ־שְׁלֹמֹה נַעֲלֶה.

אַבְנֵי־מַשְׂכִּית רִצְפָּתוֹ,

  כִּפָּתוֹ — לוּחוֹת בְּדֹלַח;

שֶׁמֶשׁ יַהֲלֻמִּים בּוֹ יַזְהִיר, —

  סַהַר־בָּרֶקֶת לֹא יִשְׁקָע.

עֲבוֹדַת־אֱלֹהִים בּוֹ חֻדָּשָׁה, —

  כֹּהֲנֵי־שְׁלֹמֹה שְׁכֵחוּהָ;

לֹא סֻכּוֹת יוֹצְאֵי־מִצְרָיִם —

  סֻכּוֹת־בְּנוֹת שָׁם תִּפְרַחְנָה;

תַּאְדֵּמְנָה כְּשׁוֹשַׁנֵּי יִזְרְעֶאל,

  כַּחֲבַצְּלוֹת שָׁרוֹן תַּלְבֵּנָּה.

תּוֹכָן רָצוּף אַהֲבָה,

  מַרְבַדֵּי־אֶפְרַיִם — רִקְמָה;

בַּחֲרַכִּים — פְּרִי עֵץ הָדָר,

  בְּצַמַּת בָּנוֹת — דּוּדָאִים.






ג


כֹּהֵן, תְּכֵלֶת אֲפוֹדוֹ,

  בֵּית־אֵל יְקַדְּמֶנּוּ בִּבְרָכָה.



כַּפַּת־תְּמָרִים בִּשְׂמֹאלוֹ,

  בִּימִינוֹ מַאֲכֶלֶת אָבוֹת;

מַאֲכֶלֶת־צֹר לְאַבְרָהָם —

  עַל בְּנוֹ־יְחִידוֹ הוּנָפָה.

כְּעֵינֵי עוֹלֵי־הָרֶגֶל

  אַבְנֵי־חָשְׁנוֹ תַּזְהֵרְנָה, —

עוֹלֵי שְׁבָטִים עֲשָׂרָה,

  צִירֵי שִׁבְטֵי אֶפְרָיִם.

מִימִין הַכֹּהֵן וִמִשְּׂמֹאלוֹ

  קְדֵשׁוֹת בֵּית־אֵל תְּרַקֵּדְנָה,

גְּלוּיוֹת־שׁוֹק, כְּהִוָּלְדָן,

  מְגֻלְּחוֹת עֶרְוָה וּבָבוֹת.

אֶל עוֹלֵי־רֶגֶל תִּגַּשְׁנָה,

  בְּצַמּוֹתֵיהֶן יִמְחוּ יֶזַע; —

צַמּוֹת קָרוֹת כָּרוּחַ

  וּכְצֵל עָבִים בַּקָּצִיר.

עַד לָאֳהָלִים רְבוּדִים

  עוֹלֵי־הָרֶגֶל יוּבָלוּ;

סֻכּוֹת־בְּנוֹת בְּכָל חֹרְשָׁה.

  צֶאֱלֵי בְרוֹשִׁים מַחֲבוֹאָן.

קְדֵשָׁה לְקוֹצֵר כְּבַד־רֶגֶל,

  לְכוֹרֵם עַלִּיז וּלְרוֹעֶה;

רֵיחַ יְצוּעָם כַּדֶּשֶׁא;

  כְּשָׂדֶה — בֵּרֵךְ הַבַּעַל.

מִשְׁכַּב־דּוֹדִים לָעוֹלֶה

  וְסַל מָלֵא לַכֹּהֵן;

אֵיפַת שְׂעוֹרִים לַקְּדֵשָׁה

  וּמָשׂוֹשׂ לְאִישׁ־הָאֲדָמָה.




ד


תֻפִּים יַכּוּ וַחֲלִילִים,

  סֻכּוֹת־בְּנוֹת תֵּאָנַחְנָה;

כִּתְאֵנִים יִמַּצּוּ שְׂפָתַיִם,

  בְּשָׂרִים יִדָּרְכוּ כָּאַשְׁכּוֹלוֹת.

כּוֹרְמִים מְסַלְּדִים בְּחִילָה,

  יוֹגְבִים בּוֹכִים מֵעֶרְגָּה;

חוֹרְקִים שֵׁן, בְּחֶמְדָּתָם,

  רוֹעֵי־בָשָׁן הַבְּרִיאִים.

נוֹשְׂאִים עַיִן לְבַעֲלִית,

  צָקִים לַחֲשָׁם בִּרְעָדָה:

"שְׁתִי, אִמֵּנוּ עַשְׁתֹּרֶת,

  עֹז דָּמֵנוּ הַהוֹמֶה!

אוֹן־הַגְּבָרִים בַּסֻּכּוֹת —

  כְּטַל־אֵשׁ אוֹתָךְ יַפְרֶה.

כְּדָבְקֵנוּ בַּקְּדֵשׁוֹת

  כֵּן הַבַּעַל בָּךְ יִדְבָּק;

עֵינָיו בְּרָקִים יְהַלֵּכוּן,

  קוֹלוֹ יַרְעֵם נִפְלָאוֹת.

מֵרֹב חֶמְדָּה יְקַלְלֵךְ,

  יָשׁוּב, יֶחֱשַׁק וִיבָרְכֵךְ;

יִמְרֹט שְׂעָרֵךְ, כַּסּוּפָה —

  תִּמְרֹט כַּפּוֹת מִדֶּקֶל.



יַחֲרשׁ בְּשָׂרֵךְ הַנִּקְשֶׁה —

  חָצַב כֹּהֵן מֵאָבֶן;

כַּחֲרשׁ אִכָּר בַּמּוֹרָד,

  כַּעֲסוֹת אוֹפִים בְּצֵקָם.

עַד כִּי תִהְיִי נִיר חָרוּשׁ, —

  כָּכָה יַעֲשֶׂה הַבַּעַל.

יִזְרֹם זַרְעוֹ כַּמָּטָר,

  יִשְׁבֹּר צִמְאוֹן שְׂדוֹתֵינוּ;

יֵז אֲשָׁדוֹת מֵהָרִים,

  יְמַלֵּא בּוֹרוֹת רְוָיָה.

עַד יִמַּקּוּ תַּנּוּרִים,

  כִּירוֹת־סְתָו מְבֹעָרוֹת.

תִּיעַף נִשְׁמַת הַבַּעַל, —

  תִּשְׁקֹט רוּחַ־זִלְעָפוֹת;

יִפֹּל רֹאשוֹ אֶל חֵיקֵךְ.

  שְׂבַע־תַּעֲנוּגוֹת יֵרָגַע.

יִדְרֹךְ קַשְׁתּוֹ בֶּעָנָן —

  אוֹת לִזְוָעוֹת כִּי כָלוּ;

יֵאוֹרוּ עַנְנֵי־זַעַם,

  הָרֵי שֹׁמְרוֹן יִצְהָלוּ.

כֵּן תִּצְהַלְנָה בַּסֻּכּוֹת

  פְּנֵי הַקְּדֵשׁוֹת בְּשָׂבְעָן;

כֵּן תָּגֵלְנָה מִדֶּשֶׁן

  עַצְמוֹת אַנְשֵׁי־אֶפְרָיִם…"

אַנְשֵׁי עָרֵי־יְהוּדָה

  דּוֹדֵי בֵית־אֵל לֹא יֵדְעוּ;



יֵין־רֶקַח עִם מֵי־גֶשֶׁם

  לֹא יְתַחֲרוּ לְעוֹלָם.

אַשְׁרֵי עָם יוֹדְעֵי סֻכּוֹת

  בְּצֵל בְּרוֹשִׁים בַּמּוֹעֵד;

אַשְׁרֵי שׁוֹתֵי יֵין בֵּית־אֵל

  רֶגֶל אַחַת בַּשָּׁנָה!

עָיְפוּ בָּנוֹת בַּכְּהֻנָּה,

  עָיְפוּ דּוֹרְכִים בַּסֻּכּוֹת;

הָאֲשֵׁרָה הַגְּדוּעָה

  חִדְּשָׁה יְרַק נְעוּרֶיהָ.

שָׁלְחָה פֹּארוֹת וְעָלִים,

  לֹא עוֹד תִּבּוֹל לְעוֹלָם;

וְכָמוֹהָ רַעֲנַנִּים

  כָּל הַדְּבֵקִים בַּבָּעַל.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38616