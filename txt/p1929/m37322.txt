


	
	פִּקְדוֹנוֹת: פְּתִיחָה
	



א


אָנָה בָּאוּ סִפְרֵי־קְדוּמָי?

אֶרֶץ, אֵי תַסְתִּירִי אוֹתָם?

שִׁירֵי שִׁמְעוֹן וְלֵוִי, אַחִים

עוֹקְרֵי שְׁכֶם בְּעַד כְּבוֹד אֲחוֹתָם.





שִׁירֵי בְנֵיהֶם, בְּהוֹרִישָׁם

אֶת הָאֵימִים וְאֶת הַזּוּזִים:

לְאוֹר אֵשׁ־דָּת, בְּצֵל גְמַלֵּיהֶם,

חוֹרְתִים חֻקִּים בַּחֲרוּזִים.





תְּפִלּוֹת רוֹעִים כּוֹבְשֵׁי־כְנַעַן

בַּחֲלִילִים וּבַקֶּשֶׁת; —

קַלְעֵי־אֶבֶן מוּל פָּרָשִׁים,

מַלְמַד־בְּעִיר מוּל רָמְחֵי־עֶשֶׁת.





וְתַחַת מַשָּׂא לוּחוֹת־קֹדֶשׁ

עוֹבְרִים כֹּהֲנִים יְחֵפִים;

אָרוֹן מַבְרִיק מְצֻפֵּה־זָהָב,

מְפַנֶּה דֶרֶךְ לָעֲיֵפִים.





מַלְהִיב, לֵב עַם צָעִיר נִלְחָם,

בַּחֲצוֹצְרוֹת וּבַקְּטֹרֶת…

בַּעַל־פְּעוֹר לְפָנָיו יִכְרַע,

לוֹחֲכָה עָפָר בַּת־עַשְׁתֹּרֶת.





יַרְדֵּן יְבַקַּע, יִכְבּשׁ עֵמֶק,

יַעֲלֶה מְצוּדוֹת הָרֵי־בָתֶר;

עַד כִּי יָבוֹא מִשְׁכַּן־שִׁילֹה,

שָׁם לְדָוִד יִמְסֹר כֶּתֶר.




ב


אֶל הָרְכָסִים אֶשָּׂא קִינָה,

אֶל הַבְּקָעוֹת — יָרְשׁוּ אוֹיְבָי;

דְּעִי, יְהוּדָה, עָקַת נַפְשִׁי,

חָרְבוֹת שֹׁמְרוֹן — אֶת מַכְאוֹבָי!





הֵן תַּגִּידִי לִי, מוֹלֶדֶת,

מְקוֹם לוּחוֹתַי הָאֲבוּדִים!

לֹא נוֹאַשְׁתִּי מְצוֹא מַחֲבוֹאָם

בִּמְשֹׁךְ אַלְפֵי שְׁנוֹת־נְדוּדִים.





פִּקְדוֹנוֹתַי לִי הָשִׁיבִי

אֲשֶׁר בָּלְעוּ מְעָרוֹתַיִךְ!

אֶרֶץ זְקֵנָה, אֶרֶץ קְמוּטָה,

לָמָּה תַּעְדִּי עֲדָיַיִךְ, —





חֲבַצָּלוֹת אַחֲרֵי מַלְקוֹשׁ

וּדְמוּמִיּוֹת כִּכְלוֹת קָיִץ —?

פַּרְגּוֹד־רִקְמָה הֵֵם לִגְנָזַי,

לְעַתִּיקֵי־גְוִילַי — חָיִץ.





מַה יְפַטְפְּטוּ הֲדָרַיִךְ

דִּבְרֵי־מְלִיצָה וַהֲבָאי?

וּבְכַפּוֹת־דְּקָלִים פְּרוּשׂוֹת

לְפוֹשְׂקֵי־שָׂפָה כַּף תִּמְחָאִי.





אֶת הַטָּפֵל הֵם מְנַשְּׂאִים,

אֶת הַקְּלִפּוֹת הַנּוֹשָׁנוֹת;

לֹא הָעִקָּר, אֲשֶׁר אָבַד

בְּתוֹךְ מְהוּמַת הַחָרְבָּנוֹת.




ג


אֶרֶץ, אֶרֶץ, מַה תַּזִּילִי

דִּמְעוֹת טַל וְדִמְעוֹת יוֹרֶה?

לֹא תִתְפַּיְּסִי לִי בִּגְפָנִים

וְלֹא בְּפַרְעוֹת צַבָּר פּוֹרֶה.





אֶת סְלָעַיִךְ הַקַּדְמוֹנִים,

פַּרְדֵּסַיִךְ הַחֲדָשִׁים

לְלֹא־רַחֲמִים אֲפַלֵּחַ

בִּכְלֵי־זֵינִי הַמְלֻטָּשִׁים.





הֵן כְּשׁוֹדֵד בַּצָּהֳרַיִם

וּכְמוֹ גַנָּב בַּמַּחְתֶּרֶת,

בְּחוֹל־הַמִּדְבָּר צְבוּר חַמְסִינִים,

בְּנִקְרוֹת־הָר וּבְלֵב הַקֶּרֶת —





אֶחְתֹּר, אֶהֱלֹם עַד הַגִּיעִי

אֶל לוּחוֹתַי הָעַתִּיקִים…

וְאִם יָעַפְתִּי — עוֹד לִי רַבִּים

חוֹרְשֵׁי־מַעֲנִית מַעֲמִיקִים.





אָז אֲצַוֶּה הַמַּחֲרֵשׁוֹת

כִּי יַעֲמִיקוּ תַּלְמֵי שָׂדוֹת,

וְזִיַּנְתִּי יְדֵי־חֲלוּצִים

וְחִשְׁמַלְתִּי הָאֲשָׁדוֹת.





גַּם בַּמִּקְשׁוֹת וּבַכְּרָמִים

וּבִשְׁדֵמוֹת שְׁטוּפוֹת תְּנוּבָה

אֶשְׁלַח צִירַי לָתוּר תּוֹכֵךְ,

אֶרֶץ קָשָׁה וַאֲהוּבָה!





יוֹם וָלַיְלָה יוּנְפוּ זְרוֹעוֹת,

יוֹם וָלֵיל יִנָּתְנוּ צָוִים…

אָבִיב יַעֲבֹר, יִכְלֶה קַיִץ,

בָּר יִתְמַלְּאוּ כָּל הַמְּזָוִים.





וְנָשִׁים זְקוּפוֹת יִשְׂאוּ בְצִירָן

עַל רָאשֵׁיהֶן הַגְּאֵיוֹנִים;

שְׂפַת־עֲגָלוֹת תַּעֲבֹר שִׁפְעַת

פְּרִי עֵץ־הָדָר עִם רִמּוֹנִים.





מִנִּי שְׁכֶם הַשֶּׁמֶן יָבוֹא,

מִירִיחוֹ — דְּבַשׁ וּדְבֵלוֹת;

מִכִּנֶּרֶת — קְרוֹנוֹת דָּגִים

קוֹפְאִים בְּתוֹךְ קֹר הַלֵּילוֹת.




ד


שְׁלִיחֵי רָצוֹן אֶחָד הֵמָּה:

תּוּר וְחַפֵּשׂ אֶת הַמְּגִלּוֹת…

אַחַת קְבוּעָה הַמַּטָּרָה,

וְאִם שׁוֹנוֹת הָעֲלִילוֹת.





אַנְחוֹת לוּחוֹת־קֶדֶם קְבוּרִים

אֶל תּוֹךְ אָזְנֵי שְׁלִיחֵי עוֹלוֹת;

בְּהַר־הַבַּיִת, בְּהָרֵי־אֶפְרַיִם,

בְּעֵמֶק־יִזְרְעֶאל, בַּחוֹלוֹת…





וְחָתְרוּ כֻּלָּם עַד יַגִּיעוּ, —

בְּיָמֵינוּ, בְּסוֹף הָעִתִּים —

לַאֲשֶׁר דָּשׁוּ עֲמָלֵקִים,

מִצְרִים, בַּבְלִיִּים וּסְקִתִּים.





לַאֲשֶׁר קִלְקְלוּ צַלְבָּנִים —

הַעֲרֵם הֶרֶס עֲלֵי הֶרֶס;

לַאֲשֶׁר בִּזְבְּזוּ עֲרָבִים:

לְבֵנִים כְּתוּבוֹת, כִּתְבֵי־חֶרֶס.





וְאַחֲרֵי יוֹם עֲבוֹדַת־פֶּרֶךְ,

לְאוֹר יָרֵחַ, נְשַׁנֵּן זְמִירוֹת;

נְרַפֵּא, נִצְרֹף אַף נְסַנֵּן

הֵד הַכְּתָבוֹת הַכַּבִּירוֹת.





יִשְׁמְעוּ בָּנִים — תִּלְהַט עֵינָם,

לֵב הַבָּנוֹת יֹאחַז מוֹרָא, —

כִּי לֹא נִשְׁמְעוּ כָּהֵנָּה

גַּם בִּפְסוּקֵי שִׁירַת־דְּבוֹרָה.





סַהַר יָהֵל. יֵצְאוּ אָבוֹת —

מַדִּים צְחוֹרִים, רוֹמְמוּת קְפוּאָה…

מֵרֹאשׁ מִגְדַּל חֶבְרוֹן יִרְאוּ:

כָּל הָאָרֶץ גִּנָּה זְרוּעָה.





מְלֵאֵי גָאוֹן אָז יְסַלְסְלוּ

אֶת זִקְנֵיהֶם הָאֲרֻכּוֹת —;

לָבְשׁוּ בָּשָׂר שִׁבְרֵי־לוּחוֹת,

מָלְאוּ אֵשׁ אוֹתִיּוֹת מְחוּקוֹת.





וְזֶרַע רַב עִם תִּקְווֹת פָּרְחוּ

בֵּין נִצְחוֹנוֹת וּמַכְשֵׁלָה…

וְהָאִמָּהוֹת מוֹחוֹת דִּמְעָה

פֶּתַח מְעָרַת־הַמַּכְפֵּלָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37322