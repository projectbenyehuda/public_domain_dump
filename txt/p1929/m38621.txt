


	
	נִמְצָאוּ! (חֲתִימָה)
	



א


בְּשֹׁמְרוֹן, בְּלָכִישׁ וּבְגֶזֶר

  יַךְ מַעְדֵּר חֲכָמִים וְחוֹקְרִים,

הוּא חוֹתֵר בְּהַר־הַמּוֹרִיָּה,

  מִתְדַּפֵּק עַל קִבְרֵי שְׁנוֹת־אָלֶף;

רֹבֶד מֵעַל רֹבֶד יִשָּׁמֵט

  וּזְמַנִּים נְגֹלִּים כַּסֵּפֶר.

תַּלְמִידֵי מַקְלִיסְטֵר וּפֶּטְרִי

  מְגַשְׁשִׁים בְּמַחְשַׁךְ־הַדּוֹרוֹת,

לִקְרֹעַ תַּכְרִיכִים וּלְעוֹרֵר

  נִרְדָּמִים מִשְּׁנַת הָאַשְׁמַנִּים.

וְכָל אֲשֶׁר יַעֲמִיק הַקִּרְקָר —

  כֵּן יַקְשׁוּ אֶת עָרְפָּן הַתְּקוּפוֹת.

כֵּן תִּכְבַּד לְשׁוֹנָן הַנִּקְשָׁה, —

  יְגַמְגְּמוּ עַמִּים נִכְחָדוּ.




ב


אַךְ בּוֹכִים הַלּוּחוֹת הַגְּנוּזִים

  וּלְקוֹלָם הַנֶּחֱנָק עֹז יִדְרֹךְ

הַמַּעְדֵּר, יִתְעֶה וְיָשׁוּב,

  עַד מָצְאוּ הַמְּסִלָּה הַנְּכוֹנָה



אֶל מְעָרַת צִדְקִיָּהוּ בְּבָרְחוֹ,

  אֶל אוֹצַר הַכֹּהֵן הַבָּלוּם,

הֶחָתוּם סִיד־עַתִּיק וָזֶפֶת

  וְנִקְשֶׁה עַל אַבְנוֹ וּבְדִילוֹ.

וּבְאַחַד הַיָּמִים הַבָּאִים

  וְהִקִּיפָה הַבְּשׂוֹרָה מְדִינוֹת,

וּתְרוּעַת־הַשִּׂמְחָה תַּעֲבֹר

  בָּתֵי־מִדְרָשׁ וְחַכְמֵי־לְאֻמִּים;

וְחָדְרָה לַעֲלִיּוֹת מְשׁוֹרְרִים

  בַּת־קוֹל הַבְּשׂוֹרָה: “נִמְצָאוּ!..”

עַכְבְּרֵי־סֵפֶר מִתְנַעֲרִים

  מֵאָבָק: נִמְצְאוּ, נִמְצְאוּ!

סוֹפְרִים וְכֹהֲנִים נִבְהָלִים:

  “נְבִיאִים חֲדָשִׁים!.. נִמְצָאוּ!”

חַלְחָלָה, תְּאַב־דַּעַת וְצָהֳלָה

  מִתְעָרְבִים: “נִמְצָאוּ, נִמְצָאוּ!”






ג


וּכְיַעֲקֹב אָבִינוּ בְּהִתְבַּשְּׂרוֹ:

  “עוֹד חַי בִּנְךָ יוֹסֵף, עוֹד חַי הוּא!”

כֵּן יֵבְךְּ יִשְׂרָאֵל־סָבָא וְיִצְחַק:

  "לֹא טֹרְפוּ לוּחוֹתַי הָאוֹבְדִים!

אֵלֵךְ וְאֶרְאֵם, בְּטֶרֶם

  יָמוּתוּ כָּל סִפְרֵי־הָעוֹלָם…"

וְקָרָא וְצָחַק וּבָכָה:

  “כְּרֵיחַ הַשָּׂדֶה זֶה רֵיחָם!”





וְהַכֵּר לֹא יַכִּיר אֶת פְּנֵיהֶם

  הַנִּקְשִׁים בִּמְשֹׁךְ דּוֹרוֹת רַבִּים.

גַּם תּוֹרָה וּנְבִיאִים, גַּם כְּתוּבִים

  יִזְדַּעַזְעוּ, בְּכָל אֶלֶף דַּפֵּיהֶם,

לִקְרַאת אֲחֵי־קֶדֶם, שֶׁאָבְדוּ

  וְחָזְרוּ מִמַּחְשַׁךְ הָעִתִּים.

גַּם אַהֲבָה גַּם קִנְאָה תְּעוֹרְרֵם

  לִנְפֹּל עַל צַוְּארֵי אֲחֵיהֶם,

לִשְׂמֹחַ כִּי נִמְצְאוּ אוֹבְדִים

  וְלִפְחֹד, פֶּן יִגְזְלוּ אֵלֶּה

הָאוֹרְחִים אֶת כֶּתֶר הַבְּכוֹרָה,

  שֶׁנָּשְׂאוּ שְׁנוֹת־אֶלֶף עַל רֹאשָׁם.






ד


מֵרָחוֹק כְּבָר אֶשְׁמַע אֶת תְּשׁוּאוֹת

  כָּל גּוֹיֵי־הָאָרֶץ, בְּצֵאתָם

לְקַדֵּם פְּנֵי אוֹרְחֵי־הָאָבֶן:

  יְהוּדִים, מֻשְׂלָמִים עִם נוֹצְרִים,

בְּתָגוֹת חֲכָמִים וּמוֹרִים, —

  לִקְרַאת אֲבוֹת תּוֹרוֹת־הָעוֹלָם.

מֵרָחוֹק כְּבָר אֶרְאֶה מַרְאֵיהֶם;

  שֵׁשׁ קוֹדֵר, לְבֵנִים עֲבֵשׁוֹת;

מִתַּחַת לָעֹבֶשׁ — דְּיוֹ נִקְשָה

  תּוֹךְ אוֹתִיּוֹת כְּנַעַן חֲרוּתוֹת…

אֲבַק־יוֹבְלִים וְעֹבֶשׁ מוּסָרִים

  בִּרְתֵת, כְּתַכְרִיכֵי־חֲנוּטִים,



וּכְקוּרֵי־עַכָּבִישׁ — מִכְּתָרִים.

  יַהֲלֻמִּים נִצָּתִים וְהוֹלְכִים,

וּפְסוּקִים מִתְגַּלִּים, נִקְרָאִים

  בַּחֲצִי אוֹתִיּוֹתֵיהֶם הַמְּחוּקוֹת, —

מְתוּקִים כְּשִׂפְתֵי הַבָּנִים

  הַנּוֹשְׁקִים אֶת אִמָּם הַסּוֹעֲרָה,

בְּשׁוּבָם מִדֶּרֶךְ רְחוֹקָה

  וּמְחַבְּקִים צַוָּארָהּ הַקָּמוּט.

הַחוּטִים מִצְטָרְפִים לְרִקְמָה,

  מִדַּבְּקִים הַשְּׁבָרִים וְהֹוִים

לִפְסִפַּס־הַמִּזְרָח הַמְגֻוָּן,

  הַמַּרְהִיב בַּחֲלִיפוֹת תִּשְׁבַּצְתּוֹ.

כֹּה תִשְׁלַם הַשִּׁירָה הָעִבְרִית,

  הַשֵּׁמִית, הַקְּדוּמָה, הַלּוֹהֲטָה, —

מֵאֲרַם־נַהֲרַיִם מוֹצָאָהּ

  וַאֲפִיקָהּ — בִּכְתוּבִים אַחֲרוֹנִים;

בְּלִי דָרְבוֹנוֹת בַּעֲלֵי־אֲסֻפּוֹת.

  בְּלִי מוּסַף מְתַקְּנִים אֲדוּקִים; —

כְּחַיְּטֵי־הַכְּפָר כָּכָה הֶעֱלוּ

  נִימֵיהֶם בִּלְבוּשׁ כֹּהֵן גָּדוֹל.




ה


אָז יִבָּקְעוּ מַעְיָנוֹת חֲדָשִׁים,

  כַּיַּמִּים יִזָּרְקוּ שָׁמָיְמָה;

עֲלֵיהֶם תַּעֲרֹג הַנֶּפֶשׁ

  הַחוֹלְמָה, כְּאַיָּל בִּצְמָאוֹ



וּבָא אָז כָּל חוֹזֶה וְאָמָּן

  לִשְׁתּוֹת מִמַּעְיְנֵי־הַיְשׁוּעָה,

וְהָיוּ לְנֶחָמָה וּרְוָיָה

  לְכָל עָיֵף בְּמִדְבְּרִיּוֹת סֵפֶר;

לִנְשָׁמָה סוֹעֶרֶת — מַרְגּוֹעַ,

  לַנִּרְפִּים — כְּסוּפָה־עַרְבֹּלֶת.

וְאַחֲרֵי הָרְוָיָה הַגְּדוֹלָה

  הַתִּעוּב אָז יָבוֹא וְהַגֹּעַל

לְכָל נִכְתָּב וְנִדְפָּס וְנָפוֹץ

  יוֹם־יוֹם עַל נְיָר וְעַל גְּוִילִים.

וְעָנוּ הָרָוִים וְאָמְרוּ:

  הִקָּבְצוּ וּרְאוּ־נָא, חֵלְכָּאִים!

שְׁנוֹת־אֶלֶף לֹא נִגְלָה כֶּחָדָשׁ

  הַזֶּה וְכִגְבוּרַת שְׂפַת־אֱנוֹשׁ.

רְאוּ, נַחַל־רֶגֶשׁ לָאָדָם!

  עַם עַתִּיק מְזַמֵּר, לְתֻמּוֹ,

עַל נָפְלוֹ וְעַל עֲלִיָּתוֹ,

  עַל פְּשָׁעָיו כְּמוֹ עַל צִדְקוֹתָיו;

וְעֹז לוֹ וּמְשַׁקְשֵׁק חֲרוּזוֹ

  כַּיַּרְדֵּן הַסָּגוּר בֵּין הָרִים.

וְעָנוּ וְאָמְרוּ בַּגּוֹיִים:

  "הִגְדִּילוּ אֵלֶּה לַעֲשׂוֹת!

קוּמוּ וְנִכְרַע וְנוֹדֶה

  עוֹד פַּעַם לִשְׁכִינַת־יִשְׂרָאֵל!

כִּי הָיְתָה לָהּ עֶדְנָה בִּבְלוֹתָהּ,

  שִׁירָה חֲדָשָׁה יָלָדָה;



בְּכוֹר רִאשׁוֹן וְיוֹרֵשׁ בֶּן־זְקוּנִים

  לַאֲדוֹנָהּ, לְסֵפֶר־הַסְּפָרִים".




ו


אָז יִתְּנוּ לְמִשְׁמֶרֶת בָּאָרוֹן

  אֶת מִסְתְּרֵי בּוּדָה, עִם סַגּוֹת

אִיסְלַנְדִּיָּה — אִיֵּי־הַקֶּרַח;

  וְאֶת כָּל מִשְׁלֵי־סִין הַקַּדְמוֹנִים.

וְשֵׁנִית, כְּבִימֵי־הַבֵּינַיִם,

  יִשָּׁכְחוּ שִׁירֵי אֵיסְכִילֶס;

וְחֶזְיוֹנוֹת אֵיבְרִיפִידֶס, סוֹפוֹקְלֶס

  יָבוֹאוּ בַּצֵּל, לֹא יֵרָאוּ,

כְּשִׂיחֵי־הַשָּׁרָךְ הַנְּמוֹכִים,

  בִּנְפֹל בָּהֶם קַדְרוּת הַיָּעַר.

הוֹמֵירוּס הַזָּקֵן, הַנּוֹהֵר

  כְּנַחַל אֲפַרְסְמוֹן, יְלַפְלֵף

בְּעֵינָיו הָעִוְרוֹת, עֵת יָסִיר

  מִמִּצְחוֹ אֶת זֵר־הַהַרְדַּפְנָה:

"בְּלִי מִשְׁפָּט נָחַלְנוּ, עַד עַתָּה.

  כְּבוֹד סוֹפְרִים וּמְשׁוֹרְרֵי־קֶדֶם;

נִצְּחָנוּ הַגּוֹי מֵחוֹף פְּלִשְׁתִּים,

  נִצְּחָנוּ עַם אֶרֶץ־יִשְׂרָאֵל!.."

וּמִילְטוֹן יְגַשֵּׁשׁ בְּמַקְלוֹ,

  יַאֲזִין וְיִקְרָא קוֹל גָּדוֹל:

"הָפִיצוּ דִּמְיוֹנוֹת עִוְּרוּנִי!

  אוֹר גָּנוּז, אוֹר־רָז אֲנִי רוֹאֶה,



זִיו שִׁבְעַת־הַיָּמִים בַּיְצִירָה, —

הֵד נָגְהוֹ פִּקְּחַנִי זֶה עָתָּה!.."

יִשְׁתַּחֲוֶה בַּיְרוֹן בְּיִרְאָה,

בְּצָלְעוֹ אֶל מְקוֹר כָּל הַמְּקוֹרוֹת.

וְגֵיתָּה יִתְחַבֵּא בְּתָאוֹ

שֶׁל פוֹיסְט, עַד יִתְפּוֹצֵץ בָּעַמִּים

זֶה חֹמֶר־הַשְּׂרֵפָה הֶחָדָשׁ,

שֶׁעָלָה מִקִּבְרוֹת יִשְׂרָאֵל.

וְשֶׁקְסְפִּיר, הַנַּעֲרָץ בַּחוֹזִים,

יֶאֱסֹף גִּבּוֹרֵי־מַחֲזוֹתָיו,

כֶּאֱסֹף עֵדֶר נִבְהָל, עַד תִּשְׁקֹט

זוֹ סַעֲרַת הָעִבְרִים בָּעוֹלָם.




פריז, תש"א


תַּם











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38621