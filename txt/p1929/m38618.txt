


	
	הַמֹּלֶךְ
	



א


לִנְבִיאֵי־שֹׁמְרוֹן שִׁיר־כִּפּוּרִים,

  בְּיוֹם צָרָה וְתוֹכֵחָה רַבָּה; —

חֶרֶב וְרָעָב בּוֹ הָכְפְּלוּ

  לְהַכְרִית אֵם עַל עוֹלָלָהּ.

יוֹם בּוֹ אֵילֵי־הַבַּרְזֶל

  חוֹמַת הָעִיר יְנַגֵּחוּ;

יוֹם־חשֶׁךְ — כָּל עֲצֵי־מַאֲכָל,

  לִשְׁפֹּךְ סוֹלְלוֹת, בּוֹ יִכָּרֵתוּן —;

לוֹהֵט הַמֹּלֶךְ כַּתַּנּוּר,

  יָדָיו — נְבוּב־בַּרְזֶל — פְּרוּשׂוֹת

לְקַבֵּל עוֹלוֹת בְּנֵי־אָדָם,

  בְּכוֹרֵי־אֶפְרַיִם הָרַכִּים.

בְּטַסִּים מְשֻׁקָּדִים יֻגָּשׁוּ,

  יוּנְפוּ מוּל פְּנֵי אֵל בּוֹעֵר;

נְדִיבִים — בְּטַסֵּי־כֶסֶף,

  וּבְקַעֲרוֹת־אֶבֶן — אֶבְיוֹנִים.

הַבְּכוֹר — לַמֹּלֶךְ לְאָכְלָה

  וְקַעֲרַת־הַמִּנְחָה — לַכֹּהֵן;

בְּנֵי אִמּוֹת־נְשׂוּאוֹת כֻּלָּהַם,

  מַמְזֵר לֹא יֻגַּשׁ לַמֹּלֶךְ.



מַצַּע הַקְּעָרוֹת — לְבוֹנָה,

  קָרְבָּנוֹת בַּעֲרוּגוֹת בְּשָׂמִים;

לְהַעֲרִיב מַאֲכַל אֵל זוֹעֵם

  וּלְהַשְׁכִּיר אָבוֹת נְבוּכִים.






ב


נְחִירֵי אֵל־עֵגֶל עֲשֵׁנוֹת,

  קַרְנָיו כָּאֵשׁ מַאְדִּימוֹת;

גּוֹלְשִׁים הַיְלָדִים אֶל קְרָבָיו

  וּבְעֵינָיו הַנְּבוּבוֹת לֶהָבָה.

עֲשַׁן בָּשָׂר וּלְבוֹנָה מִתְאַבֵּךְ

  וְהוּא יִנְחַר אָף, כִּי חָרָה לוֹ;

הֵמִיט עַל אֶפְרַיִם רָעָה,

  כִּי שְׁכֵחוּהוּ בְּפִנַּת־מִקְדָּשׁ;

קִטְּרוּ לַבַּעַל וּלְבַעֲלִית,

  פִּטְּמוּם וְאוֹתוֹ הִזְנִיחוּ.

עַתָּה מֶה עָצוּם רַעֲבוֹנוֹ!

  בִּטְנוֹ רוֹתַחַת בְּאָכְלוֹ;

וְצוֹרְחוֹת הַנָּשִׁים מֵחֶדְוָה

  לְהַקְרִיב לַאֲדוֹנָן פְּרִי־בָטֶן.

יַיִן וּדְאָבָה הִשְׁכִּירוּן,

  וְהֵן צוֹעֲקוֹת, פּוֹרְשׂוֹת יָדַיִם;

וְצוֹרְחִים הַבְּכוֹרִים, מֵעֹנֶג

  לְהַאֲכִיל בִּבְשָׂרָם הַמֹּלֶךְ.

וּמַכִּים מְצִלְתַּיִם וְתֻפִּים

  לָהֹם קוֹל אִמּוֹת וִילָדִים;



וּנְמֵסִים קָרְבָּנוֹת וְהָיוּ

  כִּדְבַשׁ, בְּפִי מֹלֶךְ, לְמָתוֹק.

פָּנָיו הָאֲדֻמִּים יֵאוֹרוּ,

  יָשִׂישׂוּ מְעֵי־נְחָשְׁתּוֹ.






ג


יוֹקֵד הַחֵלֶב הֶעָנֹג

  וְשׁוֹרֵק הֶחָלִיל כִּמְשֻׁגָּע;

וּמַכּוֹת הַמְּצִלּוֹת, לְסַכְסֵךְ

  כָּל רֹאשׁ לֹא עֲבָרוֹ שִׁכָּרוֹן.

עַל בִּרְכֵּיהֶם יִכְרְעוּ אָבוֹת,

  אִמּוֹת עַל שַׁד תְּטַפַּחְנָה,

בְּשָׂרָן הָעֵרֹם יְגוֹדְדוּן,

  יְקַעְקְעוּן בְּמַזְלְגֵי־כְּהֻֻנָּה.

כְּכַלְבוֹת־הַקֹּדֶשׁ יְנַבְּחוּן,

  יְנַהֲמוּן כִּלְבִיאוֹת שַׁכּוּלוֹת.

וְקוֹל־אִשָּׁה, מִתְנַבְּאָה בִּכְאֵבָהּ,

  פּוֹלֵח וְעוֹלֶה עַל כֻּלָּם:

בָּשָׂר מִלִּבִּי הַמְפַרְפֵּר.

  מֵרַחְמִי, בְּלִי רַחֲמִים, קָרַעְתִּי,

לְהַקְרִיב לְךָ, אֵל אַכְזָר,

  לְשַׁכֵּךְ חֲרוֹנְךָ בָּאָרֶץ.

מִשָּׁדַי הֶעְתַּקְתִּיו בְּחָזְקָה, —

  חֲלָבִי עוֹד יִרְתַּח עַל שְׂפָתָיו…

וְאַתָּה תִּרְגַּז, לֹא תָחוּס,

  עֵינֶיךָ יַאְדִּימוּ אֵימָה!



אִם מְעַט לְךָ קַח־נָא גַּם אוֹתִי, —

  הִשָּׂרֵף עִם בְּכוֹרִי מָה אֶתְאָו!

פַּלָּצוּת וְשִׂמְחָה בִּלְבָבִי

  לְחַלֵּק מוֹתִי עִם מוֹתוֹ.

קָחֵנִי־נָא! אֶזְעַק, כְּזָעֲקִי

  בִּזְרוֹעוֹת בַּעְלִי בְּאָהֲבוֹ;

יְהִי יְצוּעִי שַׁלְהַבְתֵּךְ

  וְקִצִּי — נְשִׁיקוֹת פִּיךָ.

אַךְ אַתָּה, הַמֹּלֶךְ הַנּוֹרָא,

  דַּם מַמְזֵר וְאִשָּׁה תְּתַעֵב;

תְּגָרְשֵׁנִי אֶל יְצוּעֵי־בַעְלִי

  לָשׁוּב, הַזְרִיעַ וְהוֹלִיד;

כִּשְׁדֵמָה נֶחֱרֶכֶת בָּאָסִיף

  לְהַפְרוֹת בְּאֶפְרָהּ זְרַע־אָבִיב.

הֱיֵה לְעֵד־אֵשׁ, אֵל אַכְזָרִי,

  כִּי מָאַסְתָּ בִּבְשָׂרִי הַנִּקְלֶה!

וַתִּבְחַר בִּבְכוֹרִי לְאָכְלוֹ,

  לְרַצּוֹת עֲווֹנוֹת יוֹלַדְתּוֹ;

וְלִהְיוֹת מָגֵן וָיֶשַׁע

  לְעַמִּי הַנָּתוּן בַּצָּרָה.






ד


וּמְלֻבָּשׁ הַכֹּהֵן הַגָּדוֹל

  אֵפוֹד־הַשָּׁנִי הַמְרֻקָּם;

כִּלְשׁוֹנוֹת לֶהָבָה כַּנְפוֹתָיו

  וּמַזְלֵג הַזָּהָב בְּיָדוֹ.



בּוֹ יִדְחֶה הַקָּרְבָּן הַפּוֹעֶה,

  כִּי יִזַּח וְנִשְׁמַט הַצִּדָּה, —

בַּעֲבוּר יֹאכַל הַמֹּלֶךְ, לֹא יִיעָף

  וּבִלְעוֹ אֶל קְרָבָיו יֵרֵד.

מְרַפְרֵף הַמַּזְלֵג בֶּעָשָׁן

  וּמְפַלְלוֹת שִׂפְתֵי הַכֹּהֵן:

אֱכֹל, אֲדוֹנֵנוּ, לָשׂבַע

  בְּכוֹרֵי־אָדָם, שְׁגַר אֱנוֹשׁ!

מַעְשַׂר־שָׂדֶה — לַבַּעַל

  וּמַעְשַׂר־אָדָם — לַמֹּלֶךְ.

בַּעֲבוּרָם תְּבָרֵךְ פְּרִי־בֶטֶן, —

  מֵאָה בְּעַד הָעֲשָׂרָה;

לְהַרְבּוֹת אֶת שִׁבְטֵי אֶפְרַיִם

  כִּי יִדְגּוּ עַד אַלְפֵי־רְבָבָה;

כְּחוֹל עַל שְׂפַת־יָם וְכוֹכָבִים,

  כְּבִרְכַּת אֱלֹהִים אֶת אָבִינוּ.

בַּעַל אֶת בַּעֲלִית יְמַלֵּא

  וְשֶׁמֶשׁ אֶת מַחְסוֹר הַלְּבָנָה;

יָסִיר כָּל פֶּגַע מֵאָדָם

  וְגָרָב מִפְּנֵי עַשְׁתֹּרֶת,

כֵּהֶה כְּכִתְמֵי הַלְּבָנָה

  בְּקֵץ כָּל חֹדֶשׁ וָחֹדֶשׁ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38618