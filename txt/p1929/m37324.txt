


	
	רִאשׁוֹנִים
	



א


הָרִאשׁוֹן לַסּוֹפְרִים — אֶרְאֶנּוּ

מְגֻיָּד וְעֵירֹם לְמֶחֱצָה,

עוֹר־שֵׂעָר עַל כְּתֵפָיו הַחֲסִינוֹת;

בִּמְאוּרַת סִיד־נִקְשָׁה הוּא יוֹשֵׁב

כְּמֶלֶךְ בְּהֵיכָל, שֶׁבָּנְתָה

הַבְּרִיאָה לַנַּעֲלֶה בַּפְּרָאִים.

נָטַף הַסִּיד אַלְפֵי־שָׁנָה

טִיף־טִיף… סְטַלַגְמִיטוֹת נֶעֱרָמוּ,

כְּעַמּוּדֵי־נְחָשִׁים מָכְתָּרִים

הַמְּעָרָה הַלְּבָנָה יִתְמֹכוּ.

הַקַּדְמוֹן בֵּין אֵלֶּה עַמּוּדִים,

לְאוֹר מְדוּרָה לוֹחֶשֶׁת לְרַגְלָיו, —

חוֹרֵת עַל קֶרֶן־הַקַּרְנַף

הַשְּׂעִירָה — מְלֻטֶּשֶׁת לְהַפְלִיא —

וְעַל עֶשֶׁת־הַשֵּׁן לַמַּמּוּתָה.

וְהָיָה הַצִּיּוּר לִזְעָקָה —

צַעֲקַת־נִצָּחוֹן לַבִּטּוּי

בְּבָרְחוֹ מִמַּאֲסַר־הַנְּשָׁמָה.

אָכַל אֶת יוֹצֵר־הַחַרְטִית

דֹּב־מְאוּרוֹת וַיְגָרֵם עֲצָמָיו,

הִתְגּוֹלְלָה הַיְצִירָה שְׁנוֹת־אָלֶף

עַד בּוֹא תּוֹר־הַחוֹפְרִים לְפָקְדָהּ;

נִמְצָא הַכְּתָב וְהוּא שָׁלֵם,

טַל־בְּרֵאשִׁית עוֹד יַרְטִיב שִׂרְטוּטָיו

וְאֶת צְבָעָיו הַתְּמִימִים וְדֵהִים,

לְהַרְעִיד לֵב־סוֹפֵר עַד עָתָּה.




ב


אַחֲרָיו יַעַבְרוּ בַּסָּךְ

כָּל יוֹרְשֵׁי הַקַּדְמוֹן וְנִצְחוֹנוֹ,

מַבִּיעִים אֶת הֶמְיַת־לְבָבָם

בְּמַחְלְפוֹת רְצוּעוֹת וּקְשָׁרִים,

כְּצִיצִיּוֹת־הָעוֹר לָאַצְטֵיקִים —

אֳמָנֵי־הַכְּתָב בַּמִּקְלָעוֹת.

אַחֲרֵיהֶם הַכּוֹבְשִׁים בְּחַרְבוֹת־

הַנְּחשֶׁת, הַחוֹרְתִים נִצְחוֹנָם

עַל מֵצַח הַסְּלָעִים הַקֵּרְחִים, —

כְּכִתְבֵי־הָרָז בְּהַר־סִינָי.

אַחֲרֵיהֶם חַרְטֻמִים וּמָגִים,

מִימֵי חֵיאוֹפְּס וּפַרְעֹה־נְכֹה,

עַד יְמֵי קְלֵיאוֹפַּטְרָה הַגְּבֶרֶת —

כְּתָב מַרְאוֹת וּסְמָלִים, עֲדִינִים

כְּפִתּוּחֵי־חוֹתָם בָּאַכְטִיס

וּכְצִלְלֵי־סִלְסֹלֶת בַּחַמָּה.

כְּאַרְבֶּה רַב־גֶּוֶן יְכַסּוּ

חֳרָבוֹת, אֲרוֹנוֹת וְכוּכִים

וִימַלְאוּ מְגִלּוֹת פַּפִּירוּס —

אֲרֻכּוֹת וּסְתוּמוֹת וּבָלוֹת,

מְקֻפָּלוֹת כְּעֻבְּרֵי־מַחֲשָׁבָה, —

אוֹצָרוֹת שֶׁאָבַד מַפְתֵּחָם.

שֶׁכֻּלָּם יְדַבְּרוּ בִּרְמָזִים

וּתְנוּעוֹת נְטוּעוֹת לְעוֹלָם,

מִצְטָרְפִים לִסְפָרִים עֲצוּמִים —

תַּכְרִיכֵי תַרְבֻּיּוֹת שֶׁנִּסְפּוּ.




ג


לְעֻמָּתָם — כָּל כִּתְבֵי הַיְתֵדוֹת

מְלֻבָּנִים לִלְבֵנִים לְשָׁמְרָם;

כְּמַצֵּבוֹת סְגַלְגַּלּוֹת, וּסְלִילֵי־

הַכְּתָב בָּהֶן מְטַפְּסִים וְעוֹלִים.

גִּלְגָּמֵשׁ בָּהֶם יָשִׁיר גְּבוּרוֹתָיו,

חַמוּרַבִּי פִּקּוּדָיו יְחוֹקֵק.

הַכְּנַעֲנִים מִזְדָּרְזִים וּמְפָרְכִים

הַ“יְתֵדוֹת” לְאוֹתִיּוֹת אוֹתִיּוֹת;

שָׂמִים בִּכְלֵי־אֱלֹהֵיהֶם

וּמְפַזְּרִים בְּאִיִּים רְחוֹקִים,

כְּפַזֵּר זוֹרֵעַ פְּרוּדוֹתָיו, —

וּמֵאָה שְׁעָרִים יִקְצֹרוּ…

כִּי הוּסְרוּ מַסֵּכוֹת כָּל לָשׁוֹן,

נְחֻשְׁתֶּיהָ הַפְּרוּקִים נָמוֹגוּ;

וְעָלָה הֲמוֹן שְׂפַת־הַגּוֹיִים —

מַקְהֵלוֹת בְּנֵי־שֵׁם וּבְנֵי־יָפֶת.

הָעִבְרִים נְעוֹרִים וְחוֹרְתִים

תּוֹרָתָם עַל שַׁיִשׁ וּנְחשֶׁת,

וְאוֹסְפִים הַיְּוָנִים רִאשׁוֹנָה

בִּכּוּרֵי חָכְמָתָם וְשִׁירָם.

אַךְ עוֹד גַּס זֶה הַסֵּפֶר מִטַּלְטְלוֹ,

לְשׁוֹן־אַבְנוֹ מִתְהַפְּכָה בִּכְבֵדוּת;

וּכְנֵטֶל־הַחוֹל כָּכָה יָעִיק

עַל כִּתְפֵי חֲכָמִים וּנְבִיאִים.

עַד בּוֹא תּוֹר־הַקְּלָף…מִבֵּין הַרְרֵי

לוּחוֹת חֲדָשִׁים וּשְׁבוּרִים



קַו־זֹהַר הִפְצִיעַ — עוֹר־צְבִי



מְקֻלָּף וּמְצֻחְצָח. מִמֶּנּוּ

אוֹתִיּוֹת שְׁחַרְחֹרוֹת, עַלִּיזוֹת,

כְּעֵינַיִם נְבוֹנוֹת, הִבְהִיקוּ.

וְאַלְפֵי מְגִלּוֹת מְקַשְׁקְשׁוֹת

נִגְלְלוּ לְעֵינֵי כָל־בָּשָׂר;

פָּשְׁטוּ לִמְדִינוֹת אֲפֵלוֹת,

עַרְפְּלֵי־קְדוּמִים הֶאְדִּימוּ.

נִפְעֲמוּ פְּרָאִים מִזִּיוָן,

פָּעֲרוּ פֶּה, הִתְנַבָּאוּ;

וּבְתוֹךְ הַגֻּלְגָּלוֹת הַקָּשׁוֹת

הִתְרֹונְנוּ עִנְבְּלֵי־הִגָּיוֹן.

כֹּה פָּרַץ הַקְּלָף וְכֹה נֶאְדָּר,

רָמָה בִּשְׁמוֹ קֶרֶן־סוֹפְרִים.

נָפַל קוֹל גְּבוּרָה וַחֲלוּשָׁה —

סַיִף וָסֵפֶר נִפְגָּשׁוּ.

גִּבּוֹרֵי הָרוּחַ הִתְנַשְּׂאוּ

לְמַגֵּר גִּבּוֹרֵי־הַבָּשָׂר.

וַיֶּחֱרַד הַבַּרְזֶל. אֶת אוֹיְבוֹ

הַנֶּאֱצָל הִכִּיר מִקָּרוֹב…

אָז יִצְרַח הוֹרַצְיוּס הַנַּעֲרָץ,

כַּנֶּשֶׁר, מִפִּסְגַּת־שִׁירָתוֹ

וּמֵעַל לְכָל רָאשֵׁי בְנֵי־דוֹרוֹ

הַכּוֹבְשִׁים אֶת גַּלְיָה וִיהוּדָה:

“אֵיגֵיסֵיגִי מוֹנוּמֶנְטוּם…”

אֶת כֻּלְּכֶם תְּבַלֶּה מַצַּבְתִּי!









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37324