


	
	בְּאֶרֶץ כְּנַעַן
	








בַּעֲבוֹר יִשְׂרָאֵל הַיַּרְדֵּן,

בֵּית־יַעֲקֹב אֶל נוֹף יְרֵחוֹ,

עָלָה בְּהַרְרֵי־תְנוּבָה,

יָרַד לָעֲמָקִים, נֶאֱחָז.

וַיַּרְא מְנוּחָה כִּי טוֹבָה,

צֵל זַיִת וְשִׁקְמָה כִּי נָעִים —

וַיִּטּשׁ חֶרֶב וְצִנָּה,

מֵהָרָיו לֹא חָצַב נְחשֶׁת!

הֶחֱלִיף הַקֶּשֶׁת בַּמַּלְמֵד.

מָכַר גְּמַלָּיו לְקֵדָר,

רָתַם בְּמַחֲרַשְׁתּוֹ שׁוֹר־מַקְרִין,

סוּסֵי־מִצְרַיִם לֹא דָרָשׁ;

כִּי פָלַח וַיְשַׂדֵּד אֲדָמָה

וַיְזַמֵּר גֶּפֶן וּתְאֵנָה.

בָּאוּ הַשּׁוֹסִים שָׁסוּהוּ,

אָכְלוּ גָּרְנוֹ וְכַרְמוֹ,

עָלוּ מִדְיָנִים מִנֶּגֶב

וְעַמּוֹן לְחָצָהוּ בַּגִּלְעָד.

וַיֵּצֵא הָעִבְרִי בַּיָּעֶה,

פּוֹלֵחַ אֲדָמָה — בַּמּוֹרַג.

אָז נִפְגְּשׁוּ מַרְגֵּמָה וָחֶרֶב

וּמָגֵן עִם מְנוֹר־הָאוֹרְגִים;









לְחִי־הַחֲמוֹר עִם בְּנֵי־קֶשֶׁת

וְקֶרֶן־הַשּׁוֹר עִם סוֹחֵרָה.

נֶאֱחַז הַכּוֹרֵם הָעִבְרִי

בְּאוֹיְבָיו בְּשֵׁן וּבְצִפֹּרֶן.

לֹא יַרְפֶּה עַד הַפֵּל הַשּׁוֹדֵד,

בְּנֵטֶל גֵּווֹ הִכְרִיעוֹ.

הִרְוָה בְּדָמוֹ אַדְמָתוֹ,

הִשְׁתָּרֵשׁ, לֹא אָבָה הִפָּרֵד,

יִתֵּן אֶת בְּשָׂרוֹ לָדוּשׁ

וְאֶת פַּרְעוֹת־רֹאשׁוֹ לְמִרְמָס.

רִכְבֵי־כְנַעַן יִדְבְּקוּהוּ,

בְּנֵי־עַמּוֹן יַבְעִירוּ קָמָתוֹ,

וְהוּא אַרְצוֹ לֹא יַעֲזֹב

לֹא יִטּשׁ נַחֲלַת־אֲבוֹתָיו;

יֵעָקֵר וְשָׁב וְהִתְעָרָה, —

עַם קְשֵׁה־עֹרֶף, עַם־עֵבֶר.

הַכְּנַעֲנִי כִּי לְכָדוֹ בָּעֵמֶק —

עָקַר וְעָלָה בֶּהָרִים,

יַבִּיט אֶל בִּקְעַת מְגִדּוֹ —

תְּנוּבָה מְלֵאָה וָמָיִם;

יַבִּיט, יִתְפַּלֵּל וְיִבְכֶּה,

יַקְטִיר לֵאלֹהֵי־יִשְׂרָאֵל.

עַד קוּם אֵשֶׁת־לַפִּידוֹת

וּבָרָק אִישׁ־חַיִל לְעָזְרוֹ,

כִּתְּתוּ מַחֲרֵשׁוֹת לַחֲרָבוֹת,

קָשְׁרוּ הַחֶרְמֵשׁ לַדָּרְבָן, —









לְהָסִיר רֹאשׁ צָר כַּשִּׁבֳּלִים

וְלִמְחֹץ כָּעֲנָבִים בְּשַׂר־אֹויֵב.

מָחֲצוּ הַכְּנָעֲנִי וּצְבָאָיו,

יָרְדוּ לָעֵמֶק, כְּבָשׁוּהוּ.

וַאֲרוֹן־הַבְּרִית חוֹתֵר לִפְנֵיהֶם,

מֵפִיץ מְשַׂנְּאִים וּמְזַנֵּב

וּמְבַשֵּׂר בַּחֲצוֹצְרוֹת־כֶּסֶף

שָׁלוֹם לְשִׁבְטֵי־יִשְׂרָאֵל.















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37601