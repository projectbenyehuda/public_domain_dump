


	
	בִּשְׂעִפֵּי לָיְלָה
	







א


בְּלֵילוֹת נְדוּדִים אֲרֻכִּים,

בְּיַלֵּל מְצוּלַת־הַדְּמָמָה, —

יָבוֹאוּ הַגְּנוּזִים, יִתְרַפְּקוּ

עַל אֹזֶן הַחוֹזֶה חֶזְיוֹנוֹת:

"יַד גּוֹי וֵאלֹהִים הָיְתָה בָּנוּ

לְקַבְּרֵנוּ… אַךְ חַיִּים אֲנָחְנוּ.

קוּם אַתָּה, בֶּן־אָדָם, חַלְּצֵנוּ

מִמַּשָּׂא־הַיּוֹבְלִים הַמֵּעִיק!.."





לוֹחֲשׁוֹת… וְאוֹתִיּוֹת פּוֹרְחוֹת

מִצְטָרְפוֹת לִפְסוּקִים חֲרוּזִים;

נִשְׁמוֹת הַלּוּחוֹת הַקְּבוּרִים

הוֹמִיּוֹת כְּיוֹנִים בִּכְלוּבָן.

כִּפְנִינִים אֶל מַחְתּוֹת־הַזָּהָב

מִדַּרְדֵּר הַקֶּצֶב הָעַתִּיק;

הַנֶּפֶשׁ לֹא תִמְלָא, וְהָאֹזֶן

לֹא תָכִיל הַפְתָּעוֹת צֵרוּפָן.

קוֹל לְקוֹל… מִתְגַּבֶּרֶת הַנְּגִינָה,

מִשְׁתַּבֵּר הַקֶּצֶב, וְנֶהְפָּךְ

לִשְׁאוֹן דִּגְלֵי־חֵרוּת מִתְלַבְּטִים

בְּרוּחַ־זִלְעָפוֹת בַּמִּדְבָּר.









וְגָבְרָה כְּסוּפוֹת בַּנֶּגֶב

וּכְמִשְׁבְּרֵי־יָם בְּחוֹף יָפוֹ.

וְנֶהְפַּךְ לְרֹן בְּנֵי־אֶפְרַיִם

בְּעָרְקָם לַמִּדְבָּר בְּלִי גוֹאֵל, —

עַל אַף אֱלֹהֵיהֶם הַמָּתוּן,

הַמַּטִּיף לְאֹרֶךְ־אַפַּיִם.

פְּרוּעָה הָרִנָּה וְנִשְׂגָּבָה,

בְּהִירָה וּנְסוּכַת־עֲרָפֶל.

כֵּן יְדַבֵּר אֱלֹהִים, בִּשְׂפַת־אָדָם,

מַפְרִיחַ הֲבָרוֹת־לֶהָבוֹת;

וּמְכַבָּן, בְּעוֹדָן בִּמְעוּפָן,

פֶּן יִשְׂרְפוּ אֶת אֹזֶן הַבָּשָׂר.




ב


וְהַמַּרְאוֹת כְּמַצְּבוֹת־הַגּוֹלָן

וּסְפוֹגֵי־הָאֶבֶן הַנְּפוּחִים

עַל חוֹף יָם הַמֶּלַח… הַשְּׂרִידִים

מִמַּהְפֵּכַת סְדוֹם וַעֲמוֹרָה;

כְּאֶבֶן־שְׁתִיָּה — אֶלְגָּבִישׁ

שֶׁשָּׁקַע בְּהַר־הַמּוֹרִיָּה;

כִּסְלָעִים־גֻּלְגָּלוֹת נֶעֱרָמִים

בַּדֶּרֶךְ מֵרַמְלָה אֶל צִיּוֹן…

מִנְּשִׁיָּה הַמַּרְאוֹת יָבוֹאוּ

וְחוֹזְרִים אֶל נְשִׁיָּה עוֹלָמִית.

רַק רֶגַע מְצַלְצֵל חֲרוּזָם

וּבַשֵּׁנִי — נְמוֹגִים וְהוֹלְכִים,









רִשְׁתוֹת־בַּדִּים וְחָזוֹן צָדוּךָ,

קָרַעְתָּ רִיסֶיךָ — וְאֵינָם.

רַק קוּרִים מְרַחֲפִים עַל סָבִיב,

תְּגַשֵּׁשׁ — וְרֵיקוֹת יָדֶיךָ.

תִּתְנַעֵר וְרֹאשְׁךָ פָּרוּעַ

וּבוֹכֶה לְבָבְךָ הַמְרֻמֶּה.

כְּאִלּוּ לְךָ הִקְרָה גוֹרָלְךָ

כּוּךְ נֶעְלָם בְּקִבְרוֹת־הַלַּיְלָה;

יַהֲלוֹמִים לֹא לֻטְּשׁוּ, עִם שִׁבְרֵי

זֵר עַתִּיק לְמַלְכֵי הַקֶּדֶם…

וּבְצֵאתְךָ לְאוֹר־יוֹם וְהִנֵּה נָמוֹג

הָאוֹצָר בֵּין כַּפּוֹת יָדֶיךָ.

חֲלוֹם נוֹזְלִים חָלַמְתָּ בַּצָּמָא,

הֲקִיצֹותָ — וְרֵיקָה נַפְשֶׁךָ.

וְאוֹר־בֹּקֶר מְהַבְהֵב בְּלַעַג

עַל קִבְרוֹת תַּאֲוָתְךָ לֹא־בָאָה.








ג


אָז תְּמַהֵר אֶל בָּתֵי־הָעֵקֶד,

תִּתְהַלֵּךְ בַּלָּאט, תִּכְרֶה אֹזֶן:

אוּלַי נִתְעוּ פֹּה פְּסוּקִים, בְּנוֹת־קוֹלוֹת,

חֲרוּזִים מִלּוּחוֹת אֲבוּדִים.

אוּלַי נוֹתַר פֹּה שֶׁמֶץ, בְּעָבְרָם

אֶלֶף גִּלְגּוּלִים וְאֶחָד;

נִשְׁתַּבְּשׁוּ עַד בּוֹאָם לַצָּפוֹן

וְנֶחְבְּאוּ בְּסִפְרֵי עַם־לוֹעֵז.









פֹּה חִפְּשׂוּם הַחוֹקְרִים, לֹא מְצָאוּם

וַיְמַלְּאוּ קָדִים כְּתָבֵיהֶם,

בְּדָיוֹת לֹא נִבְרְאוּ וְלֹא הָיוּ…

וְרַק אַתָּה, הַחוֹזֶה, תְּגַלֵּם

אָז תְּדַפְדֵּף בִּגְוִילִים נוֹשָׁנִים,

מֵאָה לְיוֹם, עַד כִּי תִּיעָף;

הַקּוֹלוֹת — חָלַמְתָּ מִתְרַחֲקִים,

וְאַתָּה עָצוּב וָרֵיק מִבַּתְּחִלָּה.








ד


רַק מְעַט מִזְעָר נִשְׁאָר עַל מִפְתַּן

זִכְרוֹנְךָ כְּגַרְגְּרֵי־זָהָב,

מִשַּׂק מָלֵא סְגֻלּוֹת, שֶׁנִּשְׁמַט

לַתְּהוֹם מִכַּף־יָדְךָ הָרָפָה.

יָגֵעַ וָדַל תַּעְתִּיקֶנּוּ

לִלְשׁוֹן אַנְשֵׁי דוֹרְךָ הַיְבֵשָׁה,

בִּמְשָׁלִים וַחֲרוּזִים עֲלוּבִים —

שְׂפַת נָשִׁים הַמּוֹזְרוֹת בַּלְּבָנָה.

כַּפֵּאָה־הַנָּכְרִית כֵּן תְּסַדֵּר

סִלְסוּלִים, תִּרְבְּכֵם בַּשָּׁמֶן.

נִיב רַךְ לָהֶם תִּתֵּן, תְּקַשֵּׁר

פַּעֲמוֹנִים לְצַוְּארֵי אֲרָיוֹת.

כֵּן יַגִּיעוּ הַהֵדִים הָאוֹבְדִים

לְאָזְנֵי הַדּוֹר הַמְפֻנָּקוֹת.

הַסְּלָעִים הוֹלִידוּ חַלּוּקִים,

לְזָרְקָם לַאֲגַם־שַׁעֲשׁוּעִים.









וּמַלְאַךְ־הַיְצִירָה זֶה יוֹשֵׁב

וּבוֹכֶה עַל גַּל הַנְּמוּשׁוֹת;

כְּשָׁבֵי שְׁבִי־צִיּוֹן, שֶׁרָאוּ

אֶת מִקְדַּשׁ שְׁלֹמֹה בַּהֲדָרוֹ;

וְחָזְרוּ וְרָאוּ הַבַּיִת

הַנָּמוֹךְ וָדַל בִּימֵי עֶזְרָא.








ה


אַךְ הָאָרֶץ כְּשָׂרָה זְקֶנְתֵּנוּ —

הָיְתָה לָהּ עֶדְנָה בִּבְלוֹתָהּ;

בָּאוּ חֲלוּצִים, בְּעָלוּהָ,

חָרְשׁוּ בִּבְשָׂרָהּ הַנִּקְשֶׁה.

נִבְקְעוּ פִּיּוֹת בַּמְּלֵחָה,

בִּבְאֵרוֹת חֲפוּרוֹת וּבְתֶלֶם,

הַנֶּעְדָּר בַּמַּעְדֵּר וּמֻרְבָּךּ

בְּיֶזַע דּוֹר חָדָשׁ, קְשֵׁה־עֹרֶף.

הִתְעוֹרְרוּ גְּנוּזִים אַף הֵמָּה.

מִמְּעָרוֹת הִבְקִיעַ הֵד־קוֹלָם

לְכָל תְּפוּצוֹת־יִשְׂרָאֵל בַּגּוֹלָה,

לְעוֹדְדָם וּלְחַדֵּשׁ אֶת כֹּחָם.

אַף לְאָזְנֵי הַחוֹזִים הִגִּיעַ —

לָפַחַת בָּם שִׁירָה חֲדָשָׁה.















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37596