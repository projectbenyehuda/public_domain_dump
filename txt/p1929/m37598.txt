


	
	אַחַד הַחוֹזִים אוֹמֵר...
	








רָחַשׁ לִבִּי דָבָר טוֹב:

לְמַלֵּא הֶחָסֵר בַּלּוּחוֹת,

לְגוֹלֵל מְגִלּוֹת־הָאֶבֶן —

סְעָרוֹת וּזְוָעוֹת אֲכָלוּן;

לְחַדֵּשׁ אוֹתִיּוֹת מְחוּקוֹת,

צְבָעִים כִּי דָהוּ — לְרַעֲנֵן.

פְּסוּקֵי מִלְחֲמוֹת־יְהֹוָה,

שְׁבָרִים מִסֵּפֶר־הַיָּשָׁר;

מִכְתְּבֵי־צִפֹּרֶן כֻּלָּהַם,

חֶרֶט בִּלְבֵנִים שְׂרוּפוֹת.

מִלָּה מִצְטָרְפָה לְמִלָּה —

וְהַקּוֹל קוֹל־יַעֲקֹב מִתְרוֹנֵן;

רֵאשִׁיתוֹ כְּקוֹרֵא בַּמִּדְבָּר

וְהֶמְיַת יָם־יָפוֹ אַחֲרִיתוֹ.

סוּפַת־הַנֶּגֶב שׁוֹרֶקֶת,

לְשׁוֹן־אָבָק לוֹקֶקֶת שָׁמָיִם;

עַרְבֹּלֶת סוֹבֶבֶת בָּאָרֶץ, —

בֶּעָבִים תָּקוּעַ מַשְׁפֵּכָהּ.

חַרְבוֹת־נְחשֶׁת מַבְרִיקוֹת,

אֵימָה מְזָרוֹת עֵינַיִם;

אוֹרְבוֹת לְכֹהֲנֵי־בָמוֹת,

עוֹבְדֵי־אֱלִילִים תְּתוּרֶינָה; —









עֵינֵי עָם בּוֹעֵט בְּרַעַמְסֵס,

בְּמַלְכֵי־שִׁיחוֹר שָׂם תָּהֳלָה.

עָזַב שְׂדוֹת־בָּר וְסִיר־בָּשָׂר

וְעָרֹק לַמִּדְבָּר אֶל פְּרָאִים,

לִיצֹר מְלוּכָה לְבָנָיו

וּמִקְדָּש עַל גְּבוּל עֲמָלֵקִים.

חֻקָּיו חֲקוּקִים עַל שָׁמִיר,

נִשָּׂאִים בָּאָרוֹן לְפָנָיו.

לַפִּיד בֵּין קַרְנֵי שׁוֹר־אַבִּיר —

עַמּוּד הָאֵשׁ לוֹ בַּלַּיְלָה,

וַעֲשַׁן־קְטֹרֶת — יוֹמָם, לַנְחוֹתוֹ

אֶל אֶרֶץ־הַצְּבִי, אֶרֶץ־אָבוֹת.

אֵין דְּמוּת לֵאלֹהָיו — כַּעֲנַן־בֹּקֶר,

אַךְ נֹגַהּ מִסָּבִיב לוֹ יוֹצֵא.

הוֹפִיעַ מִפָּארָן וְזָרַח

מִשֵּׂעִיר, וְאֵשׁ־דָּת לוֹ בְּסִינָי.

בִּשְׁכֶם, בֵּין הָרִים הִשְׁבִּיעוֹ,

עֵיבָל וּגְרִזִּים — שְׁנֵי עֵדָיו;

הַבְּרָכָה שָׁם יָרְדָה וְהַקְּלָלָה, —

בְּלוּלִים כַּעֲרָפֶל וָשֶׁמֶשׁ.

נָדַד עַד שִׁילֹה בָּאֹהֶל

וּבְבֵית־אֵל נָח עַל הָאֶבֶן —

מְרַאֲשׁוֹתֵי יַעֲקֹב אָבִינוּ, —

בְּשֶׁמֶן קִדְּשָׁהּ עַד עוֹלָם;

וּבְמִצְפָּה, בַּגִּלְגָּל, בָּרָמָה —

עוֹבֵר־אֹרַח וּשְׁמוּאֵל נְבִיאוֹ.









עַד בּוֹאוֹ אֶל הַר־הַמּוֹרִיָּה

יִצְחָק שָׁם נֶעֱקַד לְעוֹלָה.

זָכַר לְאַבְרָהָם אֶת בְּרִיתוֹ,

דְּבִיר אֵיתָן לוֹ אִוָּה לָשֶׁבֶת.

מִשָּׁם יָצָא כְּבוֹדוֹ וְזָהֳרוֹ

עַל שִׁבְטֵי־יְשֻׁרוּן הַפְּזוּרִים;

רָאשֵׁי הָעָם לוֹ כָּרָעוּ,

וְלוֹ יִקְהַת אַלּוּפִים וְשׁוֹפְטִים.

שָׁם תָּלָה אֶת חַרְבּוֹ בֵּין כְּרוּבִים,

בְּצֵל כַּנְפֵי־זְהָבָם הֶחְבִּיאָהּ;

וַיְהִי אֵל גָּדוֹל לְעַמּוֹ —

זֹהַר וָעֹז בּוֹ נָשָׁקוּ.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37598