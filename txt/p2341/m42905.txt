


	
	שִׂמְחַת גִּילִי
	



סימן: שׂלימאן. מנגינה: צבא.






שִׂמְחַת גִּילִי וְרִנָּתִי

וּמָגִנִּי וְתִקְוָתִי

נֶאֱמָן, נֶאֱמָן.





לִישׁוּעָתְךָ יָהּ שִׁוַּעְתִּי

חִישׁ קָרֵב קֵץ יְשׁוּעָתִי

נֶאֱמָן, נֶאֱמָן.





יְחִיד עוֹלָם לְבַדֶּךָ

נִשְׁעַנְתִּי עַל רֹב חַסְדֶּךָ

נֶאֱמָן, נֶאֱמָן.





מַלֵּט דַּל צוֹעֵק נֶגְדֶּךָ

פְּנֵה לִתְפִלַּת עַבְדֶּךָ

נֶאֱמָן, נֶאֱמָן.





אֵלֶיךָ עֵינַי נָשָׂאתִי

הַט אָזְנְךָ לִתְפִלָּתִי

נֶאֱמָן, נֶאֱמָן.





נָא חִישׁ אֱמֹר לַעֲדָתִי

קוּמִי, אוֹרִי, הִנֵּה בָאתִי

נֶאֱמָן, נֶאֱמָן

אֵל חַי עֲנֵנִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42905