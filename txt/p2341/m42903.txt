


	
	שׁוּבָה לְעִירְךָ
	



סימן: שׂלימאן ח׳זק ב׳ן-דוד. מנגינה: נאוה.






שׁוּבָה לְעִירְךָ שׁוּבָה

וּשְׁבוּת עַמְּךָ הָשִׁיבָה

נָא קָרֵב קֵץ הַזְּמָן

וְלִמְעוֹנְךָ נָשׁוּבָה.





סוֹד כָּל יְסוֹד, וְרִאשׁוֹן

כָּל רִאשׁוֹן, אוֹר כָּל אִישׁוֹן

לְדַל תֵּן מַעְנֵה לָשׁוֹן

לָשִׁיר לָךְ שִׁירָה הוּא בָא.





יוֹצֵר הַכֹּל אֵל עֶלְיוֹן

בְּנֵה לָנוּ אַפִּרְיוֹן

מְהֵרָה לְעִיר צִיּוֹן

נָגִיל נִשְׂמַח בְּטוּבָהּ.





אֵל, שׁוֹשַׁנַּת הַשָּׁרוֹן

הָקֵם וְעִמָּהּ נָרֹן

נָא חִישׁ לִקְרֹא בְּגָרוֹן

יְשׁוּעָתְךָ קְרוֹבָה.





חַזֵּק נַפְשִׁי דָר חֶבְיוֹן

וּשְׁלַח בֶּן דָּוִד יִנּוֹן

נָשִׁיר לְךָ בְהֶגְיוֹן

תָּגֵל נֶפֶשׁ עֲצוּבָה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42903