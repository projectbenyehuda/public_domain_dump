


	
	סְבָבוּנִי גוֹיִם
	



סימן: סלימאן. מנגינה: חוסיני.






סְבָבוּנִי גוֹיִם רַבִּים

קָמוּ עָלַי עֲדַת אוֹיְבִים

עַד אָן יוֹשֵׁב הַכְּרוּבִים

אֶזְעַק וְאֵין מִי עוֹנֶה לִי.

אָנָה פָנָה דוֹדִי

אָנָה? אַיּוֹ אַיּוֹ?

חִפַּשְׂתִּיהוּ קְרָא-

תִיהוּ, לֹא עָנָנִי.





לָמָּה דוֹדִי לֹא תַּעֲנֶה

לְדַל דָּךְ מֻכֶּה וּמְעֻנֶּה

נִמְכַּר וְאֵין לוֹ מִי קוֹנֶה

עָנָה דוֹדִי וְאָמַר לִי.

דַּי לְעֶבֶד לִהְיוֹת

כְּרַב, דַּיּוֹ דַיּוֹ

כִּי בְכָל צָרָתְךָ

צַר לִי גַם אָנִי.





יוֹצֵר הַכֹּל מֶלֶךְ שָׁלֵם

קוּם פְּתַח פִּיךָ לְאִלֵּם

מִמִּי תֶחְדַּל וְתִתְעַלֵּם

אִם תִּסְלַח אֶת רֹב מַעֲלִי.

כִּי בִדְבָרְךָ הַכֹּל

נִהְיָה הָיוֹ הָיוֹ

לְמַעַנְךָ עֲשֵׂה

אִם לֹא לְמַעֲנִי.





מִי יֹאמַר לָךְ מַה תַּעֲשֶׂה

אִם פֶּשַׁע עַמְּךָ תְכַסֶּה

אֵל בָּרוּךְ אוֹמֵר וְעוֹשֶׂה

עַל יַד נְבִיאָךְ נַמְתָּ לִי.

אָשׁוּב אֶפְקֹד עֶדְרִי

אַצִּיל שֵׂיוֹ שֵיוֹ

אָשִׁיב שְׁבוּת עַמִּי

וְאָקִים מִשְׁכָּנִי.





אָנָּא חוּשָׁה נָא מְהֵרָה

לִפְדּוֹת אֶת גּוֹלָה וְסוּרָה

קַבֵּץ אֶת עֵדָה פְזוּרָה

הָקֵם יְרִיעוֹת אָהֳלִי.

הַרְאֵנִי הֲדָרוֹ

וְהוֹד נֵיוֹ נֵיוֹ

שָׁם אַקְטִיר קְטֹרֶת

וְאַקְרִיב קָרְבָּנִי.





נוֹצֵר וְנַקֵּה אֵל נוֹרָא

לָךְ זְרוֹעַ עִם גְּבוּרָה

קוּמָה נָא לִקְרָאתִי עוּרָה

אֱמֹר לְנַפְשִׁי צַהֲלִי.

רָנִּי זֶה אֵלִי, מֶלֶךְ

בְּיָפְיוֹ בְיָפְיוֹ

אֲרוֹמִמְךָ אֵלִי

כִּי דִלִּיתָנִי.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42902