


	
	מִתְאַוֶּה וָאַיִן
	




מִי יִתֵּן יָכֹלְתִּי אֵת לֹא אוּכָלָה!

מִי יִתֵּן הָיִיתִי אֲשֶׁר אֵינֶנִּי;

לּוּ מַאֲוַיֵּי לִבִּי לִי נִתְּנוּ כָלָה,

וּזְמָמִי לוּ אָפִיק עוֹד חַי הִנֵּנִי, –

בִּלְבָבִי אוּלַי שַׁכּוֹתִי הַסַּעַר,

אוּלַי לֹא רֻטַּשׁ כֹּה אָנוּשׁ מִצַּעַר.





לוּ אוּכַל אֲדַלֵּג עַל חוּג שָׁמַיִם,

לַמְּזָרִים, לַכְּסִילִים, שֶׁמֶשׁ, יָרֵחַ,

הָמֵשׁ גּוּשֵׁיהֶם, לִשְׁקֹל עַל כַּפַּיִם;

צִדְקַת הוֹבְרֵיהֶם אָז אוּכַל הוֹכֵחַ,

אִם לֹא הִשְׁגֻּנוּ, אִם קֹשֶׁט שָׁעָרוּ,

אִם לֹא מִבְּלִי דַעַת מָנוּ, סָפָרוּ. –





לוּ אֶפְשֹׁט בַּמְּרוֹמִים – קֵץ כָּל אַפְסָיִם,

לוּ סֻכַּת חֹשֶׁךְ יָכֹלְתִּי לִקְרֹעַ…

אֶגַּשׁ אֶל הָעֲרָפֶל… אֶלְטֹשׁ עֵינָיִם,

מָה הַּכֹּל, מָה הָאֶחָד חַוֹּת דֵּעַ!

אֶל כֵּס אֶבֶן סַפִּיר הָלְאָה אַבְקִיעַ,

וּדְמוּת אָדָם בָּאֵשׁ מַה זֶה, אוֹדִיעַ!





אֵיךְ יַחַד יִתְלַכָּדוּ יֵשׁ וָאָיִן?

וּבְלִי חֹמֶר בַּמָּה יִזְרֹם הַכֹּחַ?

לוּ עַד תַּכְלִית אֵלֶּה אֶפְקַח הֶעָיִן,

חֵקֶר אָז אֶמְצָא וּלְקִצּוֹ אָפֵחַ,

וַחֲלֹמוֹת פָּתַרְתִּי, הוֹדַעְתִּי אֹמֶן,

אֶת בּוֹנֵי הַמִּגְדָּל אֶזְרֶה כַדֹּמֶן.





מִי יִתֵּן לִי עַיִן בַכֹּל חֹדֶרֶת,

לַחֲשׂף כָּל צָפוּן, הֶעָתִיד אָשֹוּרָה,

וּלְרַעַת גַם אַחֲרִית אֶחְתּוֹר מַחְתֶּרֶת,

וּשְׁאוֹל אַצִּיעַ בַּנֵּצַח אָתוּרָה,

גַלּוֹת הַמָּסָךְ לִמְצֹא הַמַּפְתֵּחַ,

מַסְגֵּר פִּתְחֵי עוֹלָם אַסַּע בַּכֹּחַ!…




* * *






מִי יִתֵּן יָכֹלְתִּי מַסְוֶה לִקְרֹעַ,

מִמִּתְחַפְּשִׂים רַבִּים שָׁוְא יִתַּמָּמוּ,

הַלּוֹט מִפְּנֵיהֶם לוּ אוּכַל בַּלֵּעַ,

וּלְגַלּוֹת נַבְלוּתָם עַד כִּי יֶאְדָּמוּ,

אַחְמֹס עִקְבֵיהֶם, אֲגַלֶּה שׁוּלַיִם,

מַעְרָם וּקְלוֹנָם אַרְאֶה לָעֵינַיִם!





אֶקְרַע לִבּוֹת וּכְלָיוֹת אֲבַקֵּעַ,

אֶקְרָא כָל חָתוּם, אוֹדַע כָּל תַּעְתֻּעַ,

וּלְנָבָל אָז לֹא יֵאָמֵר עוֹד: שֹׁעַ,

לֹא יוֹנָה תַמָּה – אֶל עַיִט צָבוּעַ,

לֹא עָנָו אִישׁ תָּם – אֶל נָחָשׁ בָּרִיחַ,

וִיהוּדִי טוֹב – אֶל מַשְׁחִית מַדִּיחַ.





לוּ רַעַשׁ הָיִיתִי, חֲזִיז וָסָעַר,

אוֹ רַעַם בַּגַּלְגַּל הַמְּפָרֵק אֶרֶץ, –

אֶתְחוֹלֵל, אַצְרִיחַ, אֶגְעַשׁ, אֶשְׂתָּעַר

עַל תֵּבֵל חֲנֵפָה, עָוֶל וָפֶרֶץ,

עַל שֶׁקֶר וּתְכָכִים וּרְמִיוֹת אֶלֶף

עַל חֶסְרֹן וּמְעֻוָּת, מַעַל וָסֶלֶף!





אַבְנֵי אֶלְגָּבִישׁ וּרְשָׁפִים וָלַהַב,

לוּ תַהַר בִּטְנִי עִם גָּפְרִית וָכֹפֶר,

אֶתְפּוֹצֵץ בִּזְוָעָה, אָרֹב בָּרַהַב,

וּפַחִים אַמְטִיר עַד אֶכּוֹת לָאֵפֶר,

נוֹכְלִים וּמְהוֹתְתִים וּבְנֵי הַבְּלִיַּעַל,

וּצְבוּעִים וּפְרוּעִים אַשְׁכִּיר בָּרַעַל!





מִי יִתֵּן וֶאֱנוֹשׁ אֶל רֹאשׁ לֹא אַרְכִּיבָה,

בַּל אָגוּר כַּעַס אוֹיֵב פֶּן יַכְרִיעַ,

אָז רֶסֶן מִפִּי שַׁלֵּחַ אַרְהִיבָה,

בַּהֲגִיגִי תִבְעַר אֵשׁ, אִי־חָת אָרִיעַ,

בִּפְנֵי זֶה יָרַקְתִּי וּקְרָאתִיו: בָּעַר!

לַגְּבִיר אֹמַר: בְּעִיר! לְאָדוֹן גָדוֹל: נַעַר!





מִי יִתֵּן יָכֹלְתִּי אֹזֶן לִנְטֹעַ,

לַהֲמוֹן אָדָם רַבָּה – וּתְהִי שֹׁמַעַת,

מֵאַרְבַּע רוּחוֹת קוֹל אַדִּיר בֹּקֵעַ,

קוֹרֵא: הָלְאָה! קָדִימָה! לִמְרוֹם דָּעַת!

אָז סָגֵי אָחוֹר הֵן בּוֹשׁוּ חָדֵלוּ

וּבְעַד הָעֵת לַעֲצוֹר לֹא עוֹד יַעֲמֹלוּ.





מֵרוּץ הָעֵת לוּ אֶעֱבוֹר – וּלְעֵינַיִם

אַחֲרִית הַיָּמִים הַרְאוֹת אוּכָלָה

אֵיךְ דַּעַת אֱמֶת תִּפְרֹשׂ הַכְּנָפַיִם

אֵיךְ תַּחֲרִים חֲדָשָׁה כָּל יָשָׁן כָּלָה, –

בִּמְעַקֵּב אָז אֶגְעַר: שָׁוְא כָּל תַּחְבֻּלָּה!

נֶחֱשָׁלִים אַרְהִיב: יֵשׁ שָׂכָר לִפְעֻלָּה!




* * *






עוֹד רַבּוֹת יֶשְׁנָן בַּטֵּא בִשְׂפָתָיִם

אֶכְסֹף כִּי כֹה יֶהִי… אוֹ לוּ אוּכָלָה

אַךְ הַפְּתָנִים שֹׁרְקִים חֹרְקִים שִׁנָּיִם

מֵחֲמַת תַּנִּין אָדָם רוּחִ נִבְהָלָה,

וּכְבָר רֹגְנִים עוֹכְרִים קָשָׁה יַרְאוּנִי

וּמָה אוֹסִיפָה עוֹד? הֲלֹא יִסְקְלוּנִי!




* * *






מִי יִתֵּן לֹא יָדַעְתִּי אֵת אֵדָעָה!

אוֹ לוּ יָכֹלְתִּי לִכְלוֹא אֶת הָרוּחַ!

אָז שָׁלַוְתִּי, בִּי רָעָה לֹא נָגָעָה

מֵעֹצֶר צָרוֹת לֹא נַפְשִׁי תָשׁוּחַ. –

לוּ יָכֹלְתִּי הִתְאַפֵּק אָז אַחֲרִישָׁה; –

אוֹ מַקְשִׁיב מִי יִתֵּן, אָז עוֹד אַרְעִישָׁה!


תרל"א.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51526