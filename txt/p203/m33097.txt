


	
	פזמון [אֵדֶר יְקָרָיו]
	



סימן: אל“ף בי”ת

כג


         אֵדֶר יְקָרָיו. וּפְאֵר הֲדָּרָיו. נִצָּב לְעוֹלָם

         בְּחַדְרֵי חֲדָרָיו. חֶבְיוֹן סְתָרָיו. נִסְתָּר וְנֶעְלָם

         גּוֹזֵר גְּזֵרָיו. וְגֵזֶר אַמָרָיו. נִצָּב לְעוֹלָם

         דָּר בֵּין טְהוֹרָיו. וּמֵעֵין יְצוּרָיו. נִסְתָּר וְנֶעְלָם

5          הֵיכָל דְּבִירָיו. וְשֵׁשֶׁת עַבָרָיו. נִצָּב לְעוֹלָם

         וּמִדְּמוּת כְּפִירָיו. וְצוּרַת נְשָׁרָיו. נִסְתָּר וְנֶעְלָם

         זִכְרוֹ פְאֵרָיו. וּשְׁמוֹ כְתָרָיו. נִצָּב לְעוֹלָם

         חָכְָמָה אֵזוֹרָיו. וְצֶדֶק חֲגוּרָיו. נִסְתָּר וְנֶעְלָם

         טֶרֶם יְצִירָיו. וְעוֹלָם וְגָרָיו. נִצָּב לְעוֹלָם

10       יוֹרֶה לְזָרָיו. מֵהֶם שְׁעָרָיו. נִסְתָּר וְנֶעְלָם

         כּוֹכְבֵי סְתָרָיו. וְהֵילֵל שְׁחָרָיו. נִצָּב לְעוֹלָם

         לָרוֹן בְּשִׁירָיו. תָּמִיד שְׁחָרָיו. נִסְתָּר וְנֶעְלָם

         מוּסַד הֲרָרָיו. וְתוֹכֵן עֲפָרָיו. נִצָּב לְעוֹלָם

         נִבְכֵי נְהָרָיו. עוֹנִים זְמִירָיו. נִסְתָּר וְנֶעְלָם

15       סְתוּמֵי מִסְתּוֹרָיו. וְסוֹדֵי חֲקָרָיו. נִצָּב לְעוֹלָם

         עָמְדוּ סוֹפְרָיו. מִמְּצֹא סְפָרָיו. נִסְתָּר וְנֶעְלָם

         פֶּתַח חֲצֵרָיו. לִמְבוֹא נְבָרָיו. נִצָּב לְעוֹלָם

         צָרַר מְטָרָיו. וְעָבָיו צְרוּרָיו. נִסְתָּר וְנֶעְלָם

         קַרוֹב לְבָרָיו. וְרֵעַ כְּשֵׁרָיו. נִצָּב לְעוֹלָם

20       רָחוֹק לְצָרָיו. וְנִגַּשׁ לְצִירָיו. נִסְתָּר וְנֶעְלָם

         שְׁלוּחָיו וְצִירָיו. רוּחָיו וְאוּרָיו. נִצָּב לְעוֹלָם

         תַּכְלִית אֲמָרָיו. בְּרֵאשִׁית דְּבָרָיו. נִסְתָּר וְנֶעְלָם











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33097