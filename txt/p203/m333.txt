


	
	מאורה
	




יִגָּלוּ זְמַנִּים / זֶה כַמָּה סְתַמְתָּם,



יֵאָמְנוּ חֲזוֹנִים / עַד עֵת קֵץ חֲתַמְתָּם.



עַל יַד אִישׁ לְפָנִים / תַּתָּם אוֹת, וְשַׂמְתָּם



לַעֲזֹר / לִי מִצַּר, וְלִשְׁמֹר / הָאֱמוּנָה.


 


צָבְאוּ עַל הֲמוֹנַי / מִסָּבִיב תְּלָאוֹת,



וּלְיֵשַׁע אֱמוּנַי / לֹא אֶרְאֶה פְלָאוֹת.



תָּמִיד אֶל מְעוֹנַי / עֵינֵיהֶם נְשׂוּאוֹת



בֶּן בְּכוֹר / לִנְטֹעַ, וְלַעְקֹר / בַּת עֲדִינָה.





חַי, אַיֵּה גְבוּרוֹת / עוֹלָמִים קְדוּמִים?



הִכִּיתָ בְכוֹרוֹת / לוּדִים וַעֲנָמִים.



הִנָּשֵׂא בְעַבְרוֹת / אַכְזָרִים וְקָמִים,



שׁוּב נְצֹר / עִיר נוֹתְרָה בְמָצוֹר / כַּמְּלוּנָה!





קִוִּיתִי בְצִלָּךְ / לָשֶׁבֶת שְׁלִישִׁית



עִיר שָׁלֵם זְבוּלָךְ / לִבְנוֹתָהּ, וְלָשִׁית



בָּהּ כִּסֵּא, וּמָלַךְ / שָׁמָּה כַּבְּרֵאשִׁית –



אָז כְּאוֹר / הַחַמָּה יְהִי אוֹר / הַלְּבָנָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/333