


	
	גאולה [אסבלה נדודי]
	




אֶסְבְּלָה נְדוּדִי – / אָגִילָה בְגָלוּתִי,

אֶעֱבֹד מַעְבִידִי – / אוֹחִילָה בְמַחְלָתִי.





יֶעֱרַב לִי שִׁבְיִי, / לֹא אָקוּץ בְּמוּסָרִי,

אֶשְּׂאָה אֶת חָלְיִי, / לֹא אֶמְאַס בְּמוּסָרִי,

[5] אֶתְּנָה עַל לֶחְיִי / עֹל צָרִי וּמוֹסֵרִי –

אֶעֱלֹז בְּאֵידִי, / אָשִׂישָׂה בְדַלּוּתִי,

מַחֲלִי וּמְרוּדִי – / הֵמָּה לִי תְהִלָּתִי!





צוֹרֲרַי עַל דָּתְךָ/ שִׂנְאַת שָׁוְא שְׂנֵאוּנִי,

שִׁקְּרוּ בִּבְרִיתְךָ / וּבְלֹא אֵל קִנְאוּנִי,

[10] לַעֲבֹד זוּלָתְךָ / כִּמְעַט הֶחֱטִיאוּנִי.

וַאֲנִי בְעוֹדִי – / שַׂמְתִּיךָ אֱיָלוּתִי,

אֶעֱמֹד עַל עָמְדִי, / לֹא אַט מִמְּסִלָּתִי.





חָדְלוּ רַעְיוֹנַי / לַחְקֹר קֵץ מְצוּקָתִי,

נִסְתְּמוּ חֶזְיוֹנַי / אֵין גּוֹלֶה נְבוּאָתִי,

[15] נֶעְלְמוּ מֵעֵינַי / עִתּוֹתֵי יְשׁוּעָתִי.

אוֹיְבַי לְנֶגְדִּי / בִּגְבוּלִי וְנַחְלָתִי,

הֵם לְשִׂכִּים צִדִּי / עֵת שִׁבְרִי וְנַחְלָתִי.





"קוֹל מְבַשֵּׂר פִּדְיוֹן / אַשְׁמִיעַ וְאוֹשִׁיעַ

אוֹהֲבִי, וּלְצִיּוֹן / אָשׁוּבָה וְאוֹפִיעַ.

[20] אֶתְּנֵהוּ עֶלְיוֹן / עַל כָּל עָם וְיַרְגִּיעַ

יֶחֱזֶה בְהוֹדִי / וִיקָר בֵּית תְּפִלָּתִי,

אֶזְכְּרָה לוֹ חַסְדִּי, / אֶגְאַל אֶת גְּאֻלָּתִי!"







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32441