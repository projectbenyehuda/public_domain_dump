


	
	זולת: סימן: א"ב, יצחק, יצחק
	



עח


     אֲבָאֵר מִצְוַת סֻכָּה וּבְהִלְכוֹתֶיה יְשֵׁנִים אֲנַדֵּד

     בִּין יָבִינוּ בַעֲלֵי מִשְׁנָה וְאִישׁ אֶת רֵעֵהוּ בָם יְחַדֵּד

     גֹּבַהּ הִלְכוֹת לוּלָב בְּעָמְדִּי אֲעוֹדֵד

     וְעֹמֶק סֻכּוֹת אֲמַדֵּּד.





5     דַּעַת חֻקּוֹתֶיהָ הֲלֹא לְיִשְׂרָאֵל לִתְעוּדָה

     הַנָּשִׁים וְהַקְּטַנִים וְהָעֲבָדִים פְּטוּרִים מִזֹּאת הָעֲבוֹדָה

     וְחֹק מִצְוָה זוֹ הַבְּחוּרָה וְהַחֲמוּדָה

     מִצְוַת אֲנָשִׁים מְלֻמָּדָה.





     זִקּוּק דָּתוֹתֶיהָ מִתּוֹרַת כְּתָב הוּא מְכֻסָּה

10    חָקוּק הוּא בַּתּוֹרָה שֶׁבְּעַל־פֶּה מִפִּי רָם וּמִתְנַשֵׂא

     טָעָה כָּל מִין בְּמַאֲמָרוֹ עֲשׂוֹת לֹא אֲנַסֶּה

     כִּי לֹא פֹרַשׁ מַה יֵּעָשֶׂה.





     יִשְׁרָאֵל הַסּוֹמֵךְ עַל דִּבְרֵי חֲכָמִים סֻכָּה בַעֲשׂוֹתוֹ

     כַּאֲשֶׁר הִגְבִּיהָהּ מֵעֶשְׂרִים אַמָּה פְּסוּלָה הִיא לִישִׁיבָתוֹ

15    לְהַפְחִיתָהּ מֵעֲשָׂרַה טְפָחִים בִּרְצוֹתוֹ

     נָכְרִיָּה עֲבֹדָתוֹ.





     מַעֲשֵׂה סֻכָּה מִגִּדּוּלֵי אֶרֶץ נִקְצָרוֹת וְנִזְמָרוֹת

     נְקִיִּים מִקַּבֵּל טֻמְּאָה לַחֲזוֹר וְלִבְרוֹת

     סוֹף סוֹף צְרִיכָה כְהֹגֶן וּכְשׁוּרוֹת

20    שְׁתֵּי כְתֵפוֹת חֹבְרוֹת.





     עַשִׂיַּת בַּשְּׁלִישִׁית פֶּתַח בְּכָבוֹד לָבֹא אֵלֶיהָ

     פְּרֹשׂ מִדַּת רָחְבָּהּ שִׁבְעָה טְפָחִים לְכָל גְּבוּלֶיהָ

     צִוּוּ נְבוֹנִים לְהַנְאוֹתָהּ בְמִינֵי מְגָדִים הֱיוֹת הוֹד עָלֶיהָ

     כֶּחָתָן יְכַהֵן פְּאֵר וְכַכַּלָּה תַעְדֶּה כֵלֶיהָ.





25    קוֹל אִם לֹא הִשְׁמִיעַ וְהִתְנָה לֶאֱכֹל מִן הַפֵּירוֹת בִּתְלוֹתוֹ

     רְשׁוּת אֵין לוֹ לֶאֱכֹל עַד עֲבֹר מִצְוָתוֹ

     שִׁית בָּהּ כְלֵי שָׁרֵת אֵינוֹ רַשַׁאִי אֲבָל זֹאת תִּהְיֶה עֲבוֹדָתוֹ

     עָרֹךְ הַשֻּׁלְחָן צָפֹה הַצָּפִית אָכֹל שָׁתֹה.





     תּוֹרַת סִכּוּכָהּ לִהְיוֹת סָמוּךְ לְאַרְבַּעַת גְּבוּלֶיהָ

30    יִהְיוּ מְרֻבִּים מֵחַמָּתָהּ צְלָלֶיהָ

     צֵל אִילָן לֹא תַעֲשֶׂה תַחְתָּיו כִּי אִם נֶחְבְּטוּ חֲבִילֶיהָ

     וְנִכְרַת הַמַּשָּׁא אֲשֶׁר עָלֶיהָ.



     חַיָּב הַנֶּהֱנֶה מֵעֲצֵי סֻכָּה וּצְרָכֶיהָ כָל שִׁבְעָה יָמִים רְצוּפִים

     קֶבַע תִּהְיֶה יְשִׁיבָתָהּ וּלְבָרֵךְ עָלֶיהָ בְּכָל עֵת חוֹלְפִים

35   וְרַשַׁאִי לָצֵאת מִמֶּנָּה בִהְיוֹת גְּשָׁמִים מַטִיפִים

     כְּזֶרֶם מַיִם כַּבִּירִים שֹׁטְפִים.





     יְלִידֵי אֵיתָנִי מֵאֲרַם נַהֲרַיִם

     צִלִּי אֶפְרֹשׂ עֲלֵיכֶם וְצָרֵיכֶם אָשִׁיב אֲחוֹרַיִם

     חֹק גָּלוּתְכֶם אִם נִשְׁלָם אֶלֶף וּמֵאָה וּשְׁמוֹנִים וּשְׁיָרַיִם

40   לְשָׁנָה הַבָּאה בִירוּשָׁלָיִם.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/47012