


	
	רהיט [וּבְכֵן יְיָ יְיָ אָבִי־עַד בְּאֵין נוֹלַד ]
	



סימן: א"ב כפול

יט


         וּבְכֵן יְיָ יְיָ אָבִי־עַד בְּאֵין נוֹלַד וּמוֹלִיד בְּאָבִי קְרָאתִיךָ

         יְיָ אָמַר אֵלַי בְּנִי אַתָּה אֲנִי הַיּוֹם יְלִדְתִּיךָ

         יְיָ בְּכָל מָקוֹם נִמְצָא וְאֵין מְכִילוֹ וְנוֹשְׂאוֹ

         יְיָ בַּשָּׁמַיִם הֵכִין כִּסְאוֹ

5          יְיָ גְּאוֹנְךָ שִׁמְךָ וְעֻזְךָ מְקוֹמְךָ

         יְיָ גָּדוֹל אַתָּה וְגָדוֹל שִׁמְךָ

         יְיָ דּוֹבֵר בְּאֵין פֶּה וּבְלִי שְׂפָתַיִם

         יְיָ דְּבָרְךָ נִצָּב בַּשָּׁמַיִם

         יְיָ הַשֵׁם מְיֻוחָד כִּי מְקֹרָאוֹ יְחִידִי

10          יְיָ הוּא שְׁמִי וּכְבוֹדִי

         יְיָ וּלְפִי עַנְוְתָנוּתוֹ שָׁעָה

         יְיָ וַיְהִי לִי לִישׁוּעָה

         יְיָ זֶה שְׁמִי לְעוֹלָם חֲקַקְתּוֹ וַתִּסְדֹּר

         יְיָ זִכְרְךָ לְדוֹר וָדוֹר

15       יְיָ חַי הָעוֹלָם וּמְחַיֶּה יְצוּרָיו כֻּלָּם

         יְיָ חַסְדְּךָ לְעוֹלָם

         יְיָ טָהֹר מֵטִיב לַכֹּל כַּיָּרֵא כַּנֶּאֱלַח

         יְיָ טוֹב וְסַלָּח

         יְיָ יוֹשֵׁב סְתָרִים וְחוֹקֵר צְפוּנִים וְסוֹדָם

20       יְיָ יוֹדֵעַ מַחְשְׁבוֹת אָדָם

         יְיָ כּוֹסֶה מַעֲרוּמֵי עַמּוֹ וְחַיִל יַאַזְרֶנּוּ

         יְיָ כַּצִּנָּה רָצוֹן תַּעְטְרֶנּוּ

         יְיָ לָעַד כִּסְאוֹ נָכוֹן וְעוֹמֵד בְּאֵין מַעֲמִיד

         יְיָ לְנֶגְדִּי תָמִיד

25       יְיָ מְנוּסִי מִפָּנָיו אֵלָיו בְּיוֹם חֶרְדִּי

         יְיָ מָגֵן בַּעֲדִי

         יְיָ נַפְשִׁי תִכְלֶה לָצֵאת מִבֵּית אַנְחָתִי לְבֵית הֲנָחָתִי

         יְיָ נֶגְדְּךָ כָּל תַּאֲוָתִי

         יְיָ סוֹבֵב יְרֵאָיו וְנוֹצְרָם יוֹמָם וְלֵילָם

30       יְיָ סָבִיב לְעַמּוֹ מֵעַתָּה וְעַד עוֹלָם

          יְיָ עוֹזֵר מְיַחֲדָיו וְתוֹמֵךְ הוֹלְכֵי נְכוֹחוֹ

         יְיָ עֹז לָמוֹ וּמָעוֹז יְשׁוּעוֹת מְשִׁיחוֹ

         יְיָ פִּקְחֵי עַיִן מוֹרֶה עֵת עֵינֵי שִׂכְלָם סְגוּרִים

         יְיָ פּוֹקֵחַ עִוְרִים

35       יְיָ צוֹפֶה עֲתִידוֹת וְעֵצוֹת מֵרָחוֹק מְסַפֵּר

         יְיָ צְבָאוֹת יָעַץ וּמִי יָפֵר

         יְיָ קְרוֹבִים רְחֵקֵי תַנְחוּמָיו וּבְהִמָּשֵׁךְ תּוֹחַלְתִּי

         יְיָ קִוְּתָה נַפְשִׁי וְלִדְבָרוֹ הוֹחַלְתִּי

         יְיָ רִבְצִי מְכוֹנֵן וְטִרְפִּי בְּיָדוֹ לֹא בְיַד בָּשָׁר

40       יְיָ רוֹעִי לֹא אֶחְסָר

         יְיָ שְׁבוּר־לֵב חָפֵץ וּמְרַחֵב לֵב בּוֹדֵד

         יְיָ שׁוֹמֵר אֶת גֵּרִים יָתוֹם וְאַלְמָנָה יְעוֹדֵד

         יְיָ תָּמִים בְּלִי חָסֵר וְאִם אֵין לְפָנָיו מַשָּׂא וּמִקַּח

         יְיָ תְּפִלָּתִי יִקַּח.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33093