


	
	פזמון
	



סימן: יצחק גיאת

ו






יוֹם צָרוּ צְעָדַי וְנָטְתָה לַמּוֹט רַגְלִי

חֻקֵּי חֶטְאִי פָרְשׁוּ רֶשֶׁת לְיַד־מַעְגָּלִי

לוּלֵי אֱלֹהֵי אָבִי הָיָה שַׁחַת חֶבְלִי

אֱלֹהֵי אַבְרָהָם וּפַחַד יִצְחָק הָיָה לִי:





5                יוֹם גָּאוּ מֵי צָרוֹת וְהָמוּ גַּלֵּי תְלָאוֹת

וְהִקִּיפוּנִי תְשֻׁאוֹת מֵאַרְבַּע הַפֵּאוֹת

וְיוֹם בּוֹ עֵינַי רֹאוֹת מְצוּקוֹת חָשׁוֹת וּבָאוֹת

וְכִמְעַט נְפָשׁוֹת דָּאוֹת לוּלֵי אֲדֹנָי צְבָאוֹת

מוֹשִׁיעִי וְגֹאֲלִי מִשְׂגַּבִּי וּמַצִּילִי:

10                יוֹם יָעַץ לְהַדִּיחַ צַר חִילוֹ חִלָּנוּ

יוֹם בּוֹ חָשַׂף מִסְתּוֹר צֵל סִתְרוֹ וְגִלָּנוּ

יוֹם בּוֹ אֵימוֹת מָוֶת עָדַי שָׁכְנוּ וְלָנוּ

לוּלֵי אֲדֹנָי שֶׁהָיָה לָנוּ

מְנָת כּוֹסִי וְחֶבְלִי נְעִים חֶלְקִי וְגוֹרָלִי:

15                יוֹם אָחַז פְּעָמֵי מוֹט וּמָעַד קַרְסֻלִּי

יוֹם עָנָה בִי כַחְשִׁי וַיֵּשֶׁב מִמֻּלִי

יוֹם בִּקַּשְׁתִּי עֵזֶר וְאָפַס עֶזְרִי וְחֵילִי

לוּלֵי אֲדֹנָי עֶזְרָתָה לִי

רֹעִי וּמְנַהֲלִי מָגִנִּי וּמוֹעִילִי:

20                יוֹם תָּאַבְתִּי יְשׁוּעָה בּוֹ רָחֲקוּ פִדְיוֹנָי

וְחָשַׁבְתִּי בוֹ רְפוּאָה וַיִּטְעוּ חֶשְׁבּוֹנָי

וְכִמְעַט כָּלְתָה נַפְשִׁי וְנִשְׁתַּנּוּ רַעְיוֹנָי

לוּלֵא הֶאֱמַנְתִּי לִרְאוֹת בְּטוּב־אֲדֹנָי

אֵל חַיִּים מַנְחִילִי וְהוּא חֵילִי בְּיוֹם חִילִי:

25                אוּלָם חַסְדֵּי אֲדֹנָי וְחַסְדֵּי אָבוֹת שַׂמְנוּ

תַּנְחוּמֵי שַׁעֲשֻׁעֵי נֶפֶשׁ כִּי לֹא־תַמְנוּ

בָּם עוֹלָם נוֹשַׁעְנוּ וְהִתְעוֹדַדְנוּ וְקַמְנוּ

הֵמָּה יִתְדוֹת אָהֳלִי וְהֵם מֵיתָרַי וְחַבְלִי:













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32457