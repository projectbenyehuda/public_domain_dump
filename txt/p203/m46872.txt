


	
	רהיט: סימן אלף־בית
	



נה






מַעֲשֶׂיךָ    אַמִּיץ דִּגְלֵי אוֹתוֹתָיו פְּלָאָיו נוֹסְסוּ וְכוֹנְנוּ

         שְׁחָקָיו וַאֲרָקָיו דְּבַר גְּבוּרָתוֹ שִׁנְּנוּ

380    בַּהֲכִינוֹ בָהֶם אֱמוּנָתוֹ וְהִתְבּוֹנְנוּ

      חַסְדֵּי יְיָ

      מַה גָּדְלוּ מַעֲשֶׂיךָ יְיָ.

מַעֲשֶׂיךָ    בִּנְיַן גְּבוּלוֹת עוֹלָם בְּחֶסֶד הִצַּבְתָּ וְכוֹנַנְתָּ

         וּכְנֶגְדָּם אָדָם בְּעוֹלָם קָטָן כִּנִּיתָ וְהִבְדַּלְתָּ וְהִקְדַּשְׁתָּ

385       הִשְׁוֵיתָ מִדּוֹתָם וְתִכַּנְתָּ

         וְאַתָּה מָרוֹם לְעוֹלָם יְיָ

         מַה גָּדְלוּ מַעֲשֶׂיךָ יְיָ.

         מַעֲשֶׂיךָ גּוֹמְלֵי יְצוּרָיו בְּמַטְבֵּעַ אֶחָד חִתֵּם

         תַּבְנִיתָם וְקוֹלָם שִׁנָּה וּמוֹצָאָם סִתֵּם

390       וּמִי יַעֲרֹךְ לִי וְאַתֶּם

         עֵדַי נְאֻם יְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    דַּרְכֵי נֶפֶשׁ וְשָׁנָה וְעוֹלָם אִשֵּׁר

         בִּשְׁלשָׁה וְשִבְעָה וּשְׁנֵים עָשָׂר שָׁת בְּישֶׁר

395       הֵכִינָם וְגַם חֲקָרָם לַעֲשׁוֹת כָּל אֲשֶׁר

         חָפֵץ יְיָ

         מַה גָּדְלוּ מַעֲשֶׂיךָ יְיָ.

         מַעֲשֶׂיךָ הַמְּפַלֵּג גְּוִיָּה לִשְׁלשָׁה חֲלָקִים

         הַבּוֹנֶה בַגֻּלְגֹּלֶת שְׁלשָׁה בָתִּים רְצוּפִים דְּבֵקִים

400       בָּהֶם שְׁמִירָה וּזְכִירָה וּבִינָה וְהַשְׂכֵּל מוּצָקִים

         וְיָדֹעַ אוֹתִי נְאֻם יְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    וְנוֹרָאִים בִּמְשֹׁל אַרְבָּעָה מוֹשְׁלִים בּוֹ יוֹם וְלַיְלָה לֹא יִשְׁבֹּתוּ

         גִּזְרָתָם מֵאַרְבָּעָה יְסוֹדוֹת וּכְנֶגְדָּם אַרְבָּעָה זְמַנִּים יְשָׁרְתוּ

405       בְּהִתְגַּבְרָם וְהֶחְלֵשָׁם מִיַּד אַנְשֵׁיהֶם יָמוּתוּ

         בַּמַּגֵּפָה לִפְנֵי יְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    זֹהַר הַגּוּף הִפְאַרְתָּ בְּחָמֵשׁ הֶרְגֵּשׁוֹת

         בְּעַיִן וְאֹזֶן וְאַף וְחֵך וְיָד מְמַשְּׁשׁוֹת

410       חֲפָצָיו עִתִּים מַשְׁלִימוֹת וְרָצוֹת וְחָשׁוֹת

         עֵת לַעֲשׁוֹת לַיְיָ

         מַה גָּדְלוּ מַעֲשֶׂיךָ יְיָ.

         מַעֲשֶׂיךָ חֲצֹב נְשָׁמָה מִגִּזְרַת חַיִּים פְנִינִיָּה

         בְּחָמֵשׁ מִדּוֹת חֲמוּדוֹת קִדַּשְׁתָּהּ לִהְיוֹת טְהוֹרָה וּנְקִיָּה

415       בִּכְלוּא הַגּוּף עֲצַרְתָּהּ וּלְאֶרֶץ חַיִּים צוֹפִיָּה

         לִרְאוֹת בְּטוּב יְיָ

   מַה גָּדְלוּ מַעֲשֶׂיךָ יְיָ.

מַעֲשֶׂיךָ    טוּבְךָ נֶפֶשׁ פּוֹרִיָּה כְמִתְנַדְנֵד וְשִׁכֵּן וְתִכֵּן

      אַךְ נֶפֶשׁ מִתְאַוָּה בְּלֵב חַי בִּלְבַד שִׁכֵּן

420       מָחָר שָׁבָה אֶל הָאֲדָמָה מִמֶּנָּה לֻקָּחָה כִּי כן

         צִוָּה יְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    יוֹצֵר עַיִן עָגוּל מַעֲשֶׂה כַן בִּפְלָאִים נִפְלָאוּ

         וּבְלֹבֶן וְשָׁחֹר וְסִירָה אוֹרָם מֵאוֹר נֶפֶשׁ יִשָּׂאוּ

425       וְאִישׁוֹן וּבַת עַיִן הֵמָּה רָאוּ

         מַעֲשֵׂה יְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    כּוֹנֵן עַיִן וְאֹזֶן וּמְשָׁרְתֵי לֵב נוֹדָעוּ

            כּוֹרֶה נְתִיב עֲקַלְקוֹל לְאָזְנַיִם לְבַל קוֹלוֹת רֶגַע בְּפֶתַע בַּל יִפְגָּעוּ

430       בִּרְיָתָם לְהַאֲזִין וְהֵמָּה שָׁמְעוּ

      כִּי אַתָּה יְיָ

      מַה גָּדְלוּ מַעֲשֶׂיךָ יְיָ.

מַעֲשֶׂיךָ    לַדִּבּוּר תַּתָּה שְׁלשָׁה מְשָׁרְתִים לְהִסְתּוֹלֵל

         קָנֶה לְהוֹצִיא וּפֶה גוֹמֵר וְלָשׁוֹן מְחַתֵּךְ וּמְמַלֵּל

435       לְחַוּוֹת גְּבוּרוֹתֶיךָ יְצִירָתָם וּמִי יְמַלֵּל

         גְּבוּרוֹת יְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    מַפְלִיא סוֹד לְעֶשְׂרִים וּשְׁתַּיִם אוֹתִיּוֹת רְשׁוּמוֹת

         חֲקוּקוֹת בְּקוֹל חֲצוּבוֹת בְּרוּחַ קְבוּעוֹת בַּחֲמִשָּׁה מְקוֹמוֹת

440       בְּמָאתַיִם וְאֶחָד וּשְׁלשִׁים רְשׁוּמוֹת

         זֶה הַשַּׁעַר לַיְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    נוֹתֵן עֹז לָאֶצְבָּעוֹת יַד לֶאֱחֹז וְחֹפֶן לֶאֱסֹף וּלְדַבֵּק

         וְכֶתֶף לִישָּׂא וְחֹצֶן לְקַבֵּל וּמַרְפֵּק לְרַפֵּק וּזְרוֹעַ לְחַבֵּק

445       בָּהֶם הֻודְבָּקוּ וּבְחֻקֵּי צוּר דָּבֵק

         וְאַתֶּם הַדְּבֵקִים בַּיְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    סוֹפֵר מִצְעֲדֵי יֶרֶךְ וְאַרְכּוּבָה וְשׁוֹקַיִם

         וְכוֹנֵן מַהַלְכֵי קַרְסֻולַּיִם וְכַפּוֹת רַגְלַיִם

450       תִּקַּנְתָּם מֵאֵין שִׁפְלוּת וַעֲצֲלְתָּיִם

      לְהִתְהַלֵּךְ לִפְנֵי יְיָ

      מַה גָּדְלוּ מַעֲשֶׂיךָ יְיָ.

מַעֲשֶׂיךָ    עֲצָמוֹת שַׁתָּה לְהָגֵן וְגִיד וּצְלָעִים

      כְּמִנְיַן יְמוֹת הַשָּׁנָה נִקְבָּעִים

455       בִּרְאוֹתְכֶם אֵבָרִים מָאתַיִם וּשְׁמוֹנָה וְאַרְבָּעִים

      וּזְכַרְתֶּם אֶת כָּל מִצְוֹת יְיָ

      מַה גָּדְלוּ מַעֲשֶׂיךָ יְיָ.

מַעֲשֶׂיךָ    פִּתְחֵי מַעַיְנֵי דָם תִּכַּנְתָּ בַּטְּחוֹל וּבַכָּבֵד מָרָה אֲדֻמָּה וּשְׁחוֹרָה

      וְרֵאָה לִשְׁאֹב כָּל מִינֵי מַשְׁקִין וּמָרָה יְרֻקָּה בַּמָּרָה

460       וְחַמָּה פְנִינִיָּה בְּלֵב קְשׁוּרָה

         וְתוֹכֵן לִבּוֹת יְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    צוּמַת גִּידִים לִשְׁנֵי חֲלָקִים חִלַּקְתָּם

         מוֹשְׁכֵי דָם מִכָּבֵד מַטַּעְתָּם

465       וְשׁוֹאֲפֵי רוּחַ לֵבָב מַצַּבְתָּם

         מִי תִכֵּן אֶת רוּחַ יְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    קָשַׁרְתָּ מָסָךְ לְהַבְדִּיל וּמִבַּיְתָה בְּנֵי מֵעַיִם וּכְסָלִים קְבוּעוֹת

         וְסָבִיב לַבַּיְתָה מוּסַבּוֹת הַצְּלָעוֹת

         עֶשְׂרִים וְאַרְבַּע מִסְפַּר וְחֻלְיוֹת

470       שְׁמוֹנָה עָשָׂר בַּשִׁדְרָה נְטוּעוֹת

         שְׁתוּלִים בְּבֵית יְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    רָם נָתַתָּ בַּלֵּב בִּינָה וְעֵצָה בַּכְּלָיוֹת לְהִסְתּוֹפֵף

         וְכַנְפֵי רֵאָה תָמִיד עַל לֵב לְחוֹפֵף לְרַחֵף

475       תָּמִיד וּלְנוֹפֵף

         וְרוּחַ נָסַע מֵאֵת יְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    שַׁלִּיט וְגֵאֶה מִפָּנָיו רָחֲפוּ צַלְעוֹתָי

         וְכַיּוֹם חַשְׁתִּי לְנַסֵּךְ לְפָנָיו מֵי דִמְעוֹתַי

480       וּלְהַקְרִיב קָרְבַּן אִשֶּׁה נְתָחַי וְעַצְמוֹתַי

         רֵיחַ נִיחֹוחַ לַיְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    תָּם סִדַּרְתִּי לְפָנָיו וְהִזְכַּרְתִּי

         תֹּכֶן יְצִירָתִי סִדְרֵי נְתָחַי עָרַכְתִּי

485       וּפָרֵי שְׂפָתַי אֵלָיו הֶעֱלֵיתִי

         אוּלַי לִקְרָאתִי יִקָּרֶה יְיָ

         מַה גָּדְלוּ מַעֲשֶׂיךָ יְיָ.

מַעֲשֶׂיךָ    תְּבַשְּׂרֵנִי הַיּוֹם עָלְתָה לְרָצוֹן מִנְחָה הִקְרַבְתָּ

         וְכַשֶּׁלֶג כִּתְמֵי עֲוֹנוֹתַי הִלְבַּנְתָּ

490       שָׁלוֹם לְךָ שָׁלוֹם אַל תִּירָא אַתָּה

         עַתָּה בְּרוּךְ יְיָ

         מַה גָּדְלוּ מַעֲשֶׂיךָ יְיָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46872