


	
	קינה לתשעה באב [גרושים מבית תענוגיהם]
	




גְּרוּשִׁים מִבֵּית תַּעֲנוּגֵיהֶם – / עָיְפָה נַפְשִׁי מוּל הוֹרְגֵיהֶם,

לִבִּי לִבִּי עַל חַלְלֵיהֶם, / מֵעַי מֵעַי עַל הֲרוּגֵיהֶם!





יוֹם צֵאת בְּתוּלוֹת מֵהֵיכְלֵיהֶן / וְאִמּוֹת שְׁכוּלוֹת מֵעוֹלֲלֵיהֶן

עֲרֻמּוֹת שְׁלוּלוֹת בְּיַד שׁוֹלֲלֵיהֶן, / יוֹם הַצְּוָחָה רַבָּה עֲלֵיהֶן,

[5] יוֹם עֹל נָשְׂאוּ בִמְקוֹם חֲלִיהֶן / שְׁבוּיוֹת חֶרֶב בְּיַד נוֹהֲגֵיהֶן.





אֹזֶן תִּצַּל לְנַאֲקַת חָלָל / וְצַעֲקַת יוֹנֵק וּבִכְיַת עוֹלָל,

יוֹם אֲשֶׁר שֻׁפַּךְ דָּמָם כַּגָּלָל / וּבֵית הַתְּפִלָּה לָאָרֶץ חֻלַּל

וְסֵפֶר תּוֹרָה בְּדָם הִתְגּוֹלָל / וְהָיוּ לְשַׁמָּה פְּנֵי לוֹעֲגֵיהֶן.





יוֹם עוֹלָלַי לַסֶּלַע נֻפְּצוּ / וְנִפְזְרוּ שְׂרִידַי וְלֹא נִתְקַבְּצוּ,

[10] וְעַם אֲשֶׁר שֵׁם אֱלֹהַי נִאֲצוּ – / הֲרָרַי חִלְלוּ וְקָדָשַׁי שִׁקְּצוּ,

יוֹם אֲשֶׁר כְּפִירִים אַחֲרַי רוֹצֲצוּ / וְנָמֵס לִבִּי לְקוֹל שׁוֹאֲגֵיהֶם.





יְלָדִים אֲשֶׁר עַל תּוֹלָע אֱמוּנִים / לְבוּשֵׁי שָׁנִים עִם כָּל עֲדָנִים –

אֵיךְ נִדְחֲפוּ בֵין מוֹכְרִים וְקוֹנִים, / בֵּין אֲדוֹנִים לֹא רַחֲמָנִים,

יוֹם בּוֹא עֲלֵיהֶם הֲמוֹנִים הֲמוֹנִים / וְקַלּוּ כַנֶּשֶׁר מַשִּׂיגֵיהֶם!





[15] קָהָל הוּבַר כְּכוֹכְבֵי שָׁמַיְמָה – / אֵיכָה נִפְזַר כְּחַרְשֵׂי אֲדָמָה!

יָצְאוּ בַגּוֹלָה קֵדְמָה וְיָמָּה – / אֵיכָה עָבְרָה בָם חֶרֶב נְקָמָה,

אֵיךְ הוּשָׂמָה גַפְנָם לְשַמָּה / וְהִלְבִּינוּ שָׂרִיגֵיהֶם!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32442