


	
	סילוק (קטע) סימן: א"ב
	



לז


   סְבִיבָיו אֶרְאֶלֵּי אֵשׁ וּמְהַלְּכִי רוּחַ,

   בְּהִירֵי מַרְאֶה, פְּלִיאֵי צוּרָה, בְּרוּרֵי רוּחַ,

   גִּשְׁמֵי טֹהַר דַּכְּאֵי רוּחַ,

   הֲלֹא מְכַוְּנֵי רוּחַ – יַעֲבֹר עֲלֵיהֶם רוּחַ,

5    וּמְרוֹצֲצִים אֶל מָקוֹם אֲשֶׁר יִהְיֶה שָׁמָּה הָרוּחַ.

   זָעִים וְגוֹעֲשִׁים – אָז חָלַף רוּחַ,

   טוֹפְפִים בְּלִי צָעַד, יְטוּסוּן בְּלִי רוּחַ.

   כֻּלָּם מְקַבְּלִים רְצוֹנוֹ בְּנַחַת רוּחַ,

   לְרוּחוֹ שׁוֹאֲפִים וַתָּנַח עֲלֵיהֶם הָרוּחַ.

10    מוֹסָד לְכֻלָּם אֵשׁ וָרוּחַ

   נֵצֶר מַטָּעָם לֹא כְמַטַּע בָּשָׂר וְרוּחַ.

   שְׂכִיּוֹת עֵין מַרְאֵיהֶם, בֵּין בְּמַרְאֶה בֵּין בְּרוּחַ,

   פְּנִינִיַּת צַלְמֵיהֶם – צֶלֶם נְשָׁמָה וָרוּחַ,

   קְדֻשָּׁתָם בְּלִי טֶנֶף, כִּי הַגּוּף הוּא הָרוּחַ.

15    רָצִים וְשָׁבִים תָּמִיד לְהַשִּׂיג כְּבוֹד בּוֹרֵא רוּחַ,

   הַשָּׂם עָבִים רְכוּבוֹ, הַמְהַלֵּךְ עַל כַּנְפֵי רוּחַ.

   רוּחַ לֹא נוֹשֵׂאתוֹ אַךְ הוּא נוֹשְׂאָהּ,

   כִּי הוּא בְּרוּחוֹ בְרָאָהּ וּבִדְבָרוֹ קְרָאָהּ.

   לֹא כְאָדָם נוֹשֵׂא מַשָּׂאָיו,

20    אַךְ הוּא נוֹשֵׂא נוֹשְׂאָיו.

   הָאָדָם מִתַּחַת לְמַשָּׂאוֹ

   וְהוּא לְמַעְלָה וְתַחַת מַשָּׂאוֹ

   הָאָדָם נוֹשֵׂא וְסוֹבֵל בְּאוֹן וָכֹחַ –

   וְהוּא נוֹשֵׂא לֹא בְחַיִל וְלֹא בְכֹחַ כִּי אִם בָּרוּחַ.

25    הָאָדָם מִסִּבְלוֹ יִיעַף וְיִיגַע –

   וְהוּא לֹא יִיעַף וְלֹא יִיגַע.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46846