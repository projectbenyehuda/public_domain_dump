


	
	פיוט לליל ליוה"כ
	



סימן: יצחק

פ


     אָבוֹת עִם בְּנֵיהֶם / בָּאִים בְּלֵיל קָדְשָׁם

     וּרְצוֹן קוֹנֵיהֶם / שׁוֹאֲלִים בְּיוֹם נָפְשָׁם

     אוּלַי שׂטְנֵיהֶם / יֶחֱזוּ עֵת חָפְשָׁם

     מַלְכָּם לִפְנֵיהֶם / וַיְיָ בְרֹאשָׁם.





5    יוֹשֵׁב בַּשְׁחָקִים / וְרָם עַל כָּל נַעֲלָה

     פְּדֵה עֲנִיּים עֲשׁוּקִים / בְּחוּנִים בַּגּוֹלָה

     וְאִם בְמִרְיָם נְמַקִּים / וְחַטָאתָם גְּדוֹלָה

     וְאוֹיְבִים הַמְּצִיקִים / עֲשֵׂה בָם פְּלִילָה

     וּמֵאֶרֶץ גִּזְעָם גְּזֹר גִּזְעָם וְשָׁרְשָׁם.





10    צִדְקָתְךָ תְּגַלֶּה / וּמֵרוּם הוֹפִיעָה

     וְעַם עָנִי וְנִקְלֶה / בְּטוּבְךָ הַשְׂבִּיעָה

     וְיָמָיו בְּטוּב תְּבַלֶּה / וּמֵעֲמַל הָרְגִיעָה

     וּמִשְׁאָלוֹ תְּמַלֵּא / וְאוֹתוֹ הוֹשִׁיעָה

     סְלַח לְעַם אֵלֶּה אֲשֶׁר חָטָא וְאָשָׁם.





15    חַנּוּן אֲשֶׁר גֵּאֶה עַל כָּל מַמְלָכָה / לְדַלָּה נַהֲלָאָה

     פְּתַח דַּרְכֵי אֲרוּכָה / שַמְתָּהּ כְּלוּאָה

     בְּבוֹר גָּלוּת נְמוּכָה / וְשָׁנָה הַבָּאָה

     תְּהֵא שְׁנַת בְּרָכָה / וְעַם יוֹדְעֵי תְרוּעָה

     מְחֵה מִרְיָם וְכַחֲשָׁם.





20    קְרָא דְרוֹר לַשְּׁבוּיִים / וְיִשְׁעֶךָ הַרְאֵמוֹ

     וְקָרֵב קֵץ פְּדוּיִים / וְרָצוֹן תְּעַטְּרֵמוֹ

     וְחִישׁ מִשְּׁמֵי נְטוּיִים / לְהָסֵךְ עָלֵימוֹ

     וּבְסֵפֵר חַיִּים / בְּרַחֲמִים כְּתָבֵמוֹ

     וְהַחֲיֵימוֹ וְשִׂמְחַת עוֹלָם עַל רֹאשָׁם.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/47014