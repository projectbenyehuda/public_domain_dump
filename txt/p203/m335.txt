


	
	תוכחה
	



תוכחה / יצחק אבן גיאת


מַה יִּתְרוֹן לָאָדָם? / כָּעוֹף יִתְעוֹפֵף כְּבוֹדָם



וְאֵיךְ יִתְגָּאוּ בְעוֹדָם? / וּפִתְאֹם יָבוֹא אֵידָם!

יָבִין אִישׁ לֵב וְנָבוֹן / כִּי סוֹף כֹּל לְרִקָּבוֹן



וּמֵעָפָר חֻצַּבְנוּ / וְעָדָיו עַתָּה שַׁבְנוּ:

צְפֵה – רוּחַ בְּקִרְבֵּנוּ / לְפִקָּדוֹן גַּבֵּינוּ,



וְכִמְעַט עַיִן תִּפְקַח – / וְאֵל עֲרֻבָּתוֹ יִקַּח!

חֶבְלֵי אָדָם בְּתֵבֵל / חַבְלֵי רוֹעֵי הֶבֶל,



וְאִם נָפְלוּ בַנְּעִימִים – / לֹא מָלְאוּ הַיָּמִים!

קוּם וּרְאֵה בְעֵינֶיךָ / כִּי לֹא לְךָ הוֹנֶךָ,



וְהָאָדָם וְקִנְיָנוֹ / לְמָחָר יְבֻקַּשׁ – וְאֵינוֹ.

בִּרְבוֹת טוֹבָתֶךָ / הֲתֵרֶב חֶדְוָתֶךָ?



הֲתֵדַע כִּי לְפִי רֻבָּה / הַוּוֹת וְעָמָל בְּקִרְבָּהּ?

רוּחַ גַּאֲוָה יִבְצֹר / בְּחַיֵּי עוֹלָם יַעְצֹר –



בְּשׂוּמוֹ מַלְכּוֹ שִׂכְלוֹ / הַמּוֹשֵׁל בְּכָל אֲשֶׁר לוֹ.

יַעְרָה בְּתֵבֵל הוֹלְכָה / בְּסַמֵּי מָוֶת מְסוּכָה,



וְאִם מָתְקָה רִאשׁוֹנָה – / מָרָה תִהְיֶה בָאַחֲרוֹנָה.

הוֹעַל אֵין לַגֶּבֶר / בְּזָהָב וְכֶסֶף צוֹבֵר



וְלֹא יִשָׂא יוֹם מְהוּמָה / מִכָּל אֲשֶׁר לוֹ מְאוּמָה.

וּלְאָן אַתָּה הוֹלֵךְ? / וּסְבִיבֶךָ פֶלֶךְ!



וּפַעַם לְאַט תְּהַלֵּךְ / וְעַל שְׂבָכָה תִתְהַלֵּךְ.

דִּינֵי יָמִים בִּינוּ: / בְּבָתִּים שׁוֹכְנִים לָנוּ –



וּבֹקֶר בִּמְקוֹם שִׁבְתָּם / יֵשְׁבוּ אֲחֵרִים תַּחְתָּם!

הִתְקוֹשְׁשׁוּ וָקוֹשׁוּ / וּמֵאֱלֹהֵיכֶם בּוֹשׁוּ



וְרַחֲצוּ וְהִטֶּהָרוּ / וּמִטֶּנֶף הִבָּרוּ!

גְּאוֹן לְבַבְכֶם הַשְׁפִּילוּ / וְיַשְּׁרוּ וְאַל תַּעְפִּילוּ



וְאֵיכָכָה יִתְגַּבֵּר / שׁוֹכֵן לְמָחָר קֶבֶר?

יוֹם וְיוֹם הוֹחִילוּ / לְמָוֶת, וְאַל תָּחִילוּ,



כִּי חַיֵּיכֶם – מוֹתְכֶם / וּמִיתַתְכֶם – חַיֵּיכֶם.

אַךְ אֶת זֹאת חֲקַרְנוּהָ / בְדַעַת וּמְצָאנוּהָ:



כִּי אֵין בְּתֵבֵל הוֹעַל / לָאֱנוֹשׁ כִּי בְטוֹב פֹּעַל.

תַּכְלִית שִׁמְחָה – אֵבֶל / וְרֹאשָׁהּ וְסוֹפָהּ – הֶבֶל,



אוֹחֲזֵי מַעֲלוֹת גְּבֹהִים / עוֹלִים אֶל הָאֱלֹהִים.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/335