


	
	מעמד לשחרית יום הכפורים: רשות
	



סימן: א"ב משולש





א






               וְאֶרֶץ אִכַּף לֵאלֹהַי וְאֶתְחַנֵּן

               אָשִׁיר עֻזּוֹ רְגָעַי וַאֲרַנֵּן

               אֶעֱמֹד לִרְאוֹת בְּמַחְשָׁב מִשְׁתּוֹנֵן

               וְאֶתְבּוֹנֵן

5                נִפְלְאוֹת אֵל.





                 אֵל בְּמַרְאוֹת דַּעַת מוֹרָא

                  בָּמוֹ נִרְאֶה וְלֹא בְעַיִן יֵרָא

                  בְּטֶרֶם נִמְצָא מָקוֹם נוֹרָא

                  וַיִּקְרָא

10                לַמָּקוֹם אֵל.







                    אֵל גִּזְרֵי חָכְמוֹת גָּבְהוּ

                    גָּזַר וּמְקוֹרֵיהֶם גָּבְרוּ וְלֹא לָהוּ

                    גַּל עֵינוֹת שֵׂכֶל גָּבְרוּ מֶנְהוּ

                    וְהוּא

15                רֵאשִׁית דַּרְכֵי אֵל.





                    אֵל דִּבֵּק בְּלִי עָמָל וְיָדַיִם

                    דִּבְקֵי גַלְגַּלִּים מְסִבִּים כָּרֵחַיִם

                    דְּבָרוֹ מְעִידִים בְּלִי שְׂפָתַיִם

                    הַשָּׁמַיִם

20                מְסַפְּרִים כְּבוֹד אֵל.





                    אֵל הִצִּיב מוֹפְתָיו וְגִלָּם

                    הִפְלִיא בַּהֲכִינוֹ מְסִבּוֹת מַעְגָּלָם

                    הֵם יוֹדוּ כִּי מֵעוֹלָם

                    וְעַד עוֹלָם

25                אַתָּה אֵל.





                    אֵל וּכְצוּר פְּנִינִּים חֻוצְּבוּ

                    וּמִיּוֹם נִמְצְאוּ יִשְׁאֲפוּ וְיִתְאֲבוּ

                    וְהַשֵּׂג רְצוֹנוֹ מֵעֵת נִצָּבוּ

                    וְשָׁבוּ

30                וְשִׁחֲרוּ אֵל.







                    אֵל זְבוּל שַׁחַק מְכוֹנֵן אָהֳלֵי

                    זוֹרְחֵי נָגְהֵי נֵרוֹת בָּם מַעֲלֶה

                    זִקֵּף מְנוֹרוֹת לְבָעֵר וַיְגַלֶּה

                    הֵן כָּל אֵלֶּה

35                יִפְעַל אֵל.





                    אֵל חֹק חָג וְנָשָׂא מִשְּׂכוֹל

                    חֻקּוֹתָיו צִוָּה פֶה לְנוֹבֵב לֹא יָכוֹל

                    חִבֵּר רְגָבִים וְתָלָה כְאֶשְׁכּוֹל

                    אֶת כָּל

40                הָאֲרָצוֹת הָאֵל.





                    אֵל טִהַר וְזִקֵּק כַּבָּרָק

                    טֹהַר נֶפֶשׁ בְּמֵי שֵׂכֶל מוֹרַק

                    טֻובַּע בִּגְוִיָּה לְחָכָם וְהוּרַק

                    רַק

45                לָאֲנָשִׁים הָאֵל.





                    אֵל יְסוֹדֵי דִין מִפִּיו לֻוּקְּחוּ

                    יִדָּעֵם וְדַרְכֵי מִדּוֹת שֻׁובְּחוּ

                    יַעַן פִּימוֹ תְהִלּוֹתָיו יְשׂוֹחֲחוּ

                    וְלֹא יִשְׁכְּחוּ

50                מַעַלְלֵי אֵל.







                    אֵל כַּבִּיר יְצוּרָיו יִסְעֹד

                    כּוֹנֵן אֲשׁוּרֵימוֹ לְבַל יִמְעֲדוּ מָעֹד

                    כְּבוֹד שְׁמוֹ סַפֵּר וּמַעֲלָלָיו לִסְעֹד

                    יָשִׂים עוֹד

55                לַהֲלֹךְ אֶל אֵל.





                    אֵל לְהַרְאוֹת נְתִיבָיו בּוֹרֵא

                    לְבָבוֹת וְהוֹרוֹת וּמִי כָמוֹהוּ מוֹרֶה

                    לְאַנְשֵׁי לֵבָב אֲנִי הַיּוֹם קוֹרֵא

                    אוֹרֶה

60                אֶתְכֶם בְּיַד אֵל.





                    אֵל מִיָּמִים יוֹם זֶה מֻוצָּב

                    מוּעַד לַחְקֹר צְפוּנוֹת בּוֹ חָצַב

                    מְחִילָה לְהַמְצִיא לְבַר לֵבָב וְנֶעֱצָב

                    אֱלֹהִים נִצָּב

65                בַּעֲדַת אֵל.





                    אֵל נֶאֶסְפוּ קְדוֹשִׁים קִדַּשְׁתָּ

                    נְדִיבִים עֲדֵי עַד מֵאָז בָּחַרְתָּ

                    נָא בַּעֲדֵנוּ בָּרֵךְ יְיָ עַתָּה

                    עַתָּה

70                תְּשַׁחֵר אֶל אֵל.





                    אֵל סָמַר בְּשָׂרִי וְרָעַדְתִּי

                    סַעֲרַת מַעֲמָדֶיךָ זָכַרְתִּי וְנִבְהַלְתִּי

                    סַבּוֹתִי לֵב אִם לֹא צָדַקְתִּי

                    אָמַרְתִּי –

75                צִדְקִי מֵאֵל.





                    אֵל עֵזֶר לְאֵין אוֹנִים הֶרֶב

                    עֶזְרִי מִקֹּדֶשׁ שְׁלַח כַּיּוֹם וְקָרֵב

                    עוֹד מְעַט אִמְרֵי עַבְדְּךָ יְעָרֵב

                    וְיֶרֶב

80                אֲמָרָיו לָאֵל.





                    אֵל פִּתְחֵי פִּי פְתַח וְהַכְשֵׁר דְּבָרִי

                    פִּלּוּל לַעֲרֹךְ בְּנֹעַם מִזְמוֹרִי

                    פְּעָמַי יִשַּׁרְתִּי לְקַדְּמָךְ צוּרִי

                    לִבִּי וּבְשָׂרִי

85                יְרַנְּנוּ אֶל אֵל.





                    אֵל צְמֵא תְּעָלָה לְנֶגַע אַשְׁמָתוֹ

                    צְרִי כַפָּרָה תְּהִי תְעָלָתוֹ

                    צַו קַבְּלָהּ וְשִׂימָה תְשׁוּבָתוֹ

                    צַעֲקָתוֹ

90                יִשְׁמַע אֵל.





                    אֵל קוֹבֵעַ צוֹם וְתַעֲנוּג גֵּרַשׁ

                    קוֹרֵא עֲצָרָה וְהִתְעַנּוֹת יָרַשׁ

                    אֶל קָרְאוֹ תִשְׁעֶה הָעֵת דָּרַשׁ

                    אַל תֶחֱרַשׁ

95                וְאַל תִּשְׁקֹט אֵל.





                    אֵל רַךְ לֵבָב בְּמֹרֶךְ הַדַּק

                    רוֹעֵד מִמַּעֲמַד דִּין בְּיוֹם יְדֻקְדַּק

                    רָם אֵיךְ יַעֲלֶה עִם צוּר אָבָק דַּק

                    וּמַה יִצְדַּק

100                אֱנוֹשׁ עִם אֵל.





                    אֵל שׁוּב וּבְכַף רַחֲמִים קַבְּלֵנִי

                    שָׁלוֹם אֶמְצָא בְבֵית דִּין תַּעֲלֵנִי

                    שׂוּם חֵן בְּמֹאזְנֵי מִשְׁפָּט תִּשְׁקְלֵנִי

                    אֲנִי

105                אֶדְרוֹשׁ אֶל אֵל.





                    אֵל תְּהִלָּתִי כָעֵת שְׁמַעְתִּיךָ

                    תָּשִׁיב וּלְחַיֵּי עוֹלָם כְּתַבְתִּיךָ

                    תִּשָּׂא פָנַי בְעַם הִלַּלְתִּיךָ

                    אֲנִי קְרָאתִיךָ

110                כִּי תַעֲנֵנִי אֵל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32452