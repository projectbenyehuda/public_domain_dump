


	
	מחרך
	




נֶגְדְּךָ / אָשִׂים מְגַמָּתִי,



כִּי לְךָ / רוּחִי וְנִשְׁמָתִי.


  


יָקְרוּ / עָצְמוּ פְלָאֶיךָ,



חֻבְּרוּ / אֶל עַל קְרוּאֶיךָ,



בָּחֲרוּ / אוֹתְךָ בְרוּאֶיךָ,



אֶחֱזֶה בִרְאִי מְזִמָּתִי



כִּי שְׁמָךְ חֵילִי וְחוֹמָתִי


  


צוֹרֲרִים / שׁוֹעִים לְתַעְתּוּעִים,



דּוֹבְרִים / כָּזָב וּבוֹ תוֹעִים



אוֹמְרִים / “שָׁוְא עַמְּךָ רוֹעִים!”



וַאֲנִי – שִׁבְתִּי וְקִימָתִי



זִכְרְךָ עָזִּי וְזִמְרָתִי!


  


חוֹלֲלִי, / אֶעְטֹף לְפָנֶיךָ,



מַעֲלִי / יִסְלַח רְצוֹנֶךָ,



מַחֲלִי / תִרְאֶה בְעֵינֶיךָ



כִּי בְיוֹם שׁוּבִי לְאַדְמָתִי



אֶקְרְאָה אָחוֹת לְרִמָּתִי.





קוֹמֲמָה, / יָהּ, בֵּיתְךָ! מֵעִיר



שׁוֹמֲמָה / חֶזְיוֹנְךָ תָעִיר,



רוֹמֲמָה / וּשְפֹט בְּהַר שֵׂעִיר,



עוֹרֲרָה וּנְקֹם לְנִקְמָתִי –



תֵּן פְּאֵר תַּחַת כְּלִמָּתִי!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/337