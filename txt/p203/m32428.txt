


	
	רשות (?) [ידעתיך בשם נשא]
	




יְדַעְתִּיךָ בְּשֵׁם נִשָּׂא וְגֵאֶה / וְשַׁרְתִּיךָ בְמִפְעָל לֹא בְנִרְאֶה.

צְפוּנֵי דַעְתְּךָ הֶלְאוּ חֲכָמִים / וְדַעַת נִשְׂגְּבָה נִפְלֵאת וְתַלְאֶה.

חֲקַרְתִּיךָ – וְהִנֵּה בֵּין זְמָמַי / בְּעֵין לֵב אֶמְצְאָה אוֹתְךָ וְאֶרְאֶה!

קְשׁוּרַת כִּסְאֲךָ נֶפֶשׁ נְפַחְתָּהּ – / וְאִם שָׁכְנָה בְּגוּף נִדְכֶּה וְנִכְאֶה.

[5] אֱנוֹשׁ נִרְאֶה וְלֹא רוֹאֶה הֲיַשִּׂיג / כְּבוֹד נוֹרָא בְּלִי נִרְאֶה וְרוֹאֶה?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32428