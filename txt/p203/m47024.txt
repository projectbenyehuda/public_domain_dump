


	
	אלהים כוננה
	



סימן: יצחק גיאת

צ


      אֱלֹהִים כּוֹנְנָה אֶת אֲשֶׁר נַעֲשֶׂה

      כָּל שֵׁשֶׁת יְמֵי הַמַּעֲשֶׂה.

      יוֹם רִאשׁוֹן אִתָּךְ וּלְךָ

      אֶת בִּרְכָּתוֹ יְצַו אוֹתְךָ

5    דָּבֹק תִּדְבֹּק בַּמְלָאכָה.

      שֵׁשֶׁת יָמִים תַּעֲשֶׂה

      כָּל שֵׁשֶׁת יְמֵי הַמַּעֲשֶׂה.





      צְלַח בַּשֵּׁנִי וְתַרְוִיחַ

      בְּכָל אֲשֶׁר תִּפְנֶה וְתַשְׁגִּיחַ

10    אֱלֹהִים עִמְּךָ וּמַצְלִיחַ.

      כָּל אִישׁ בַּאֲשֶׁר הוּא עוֹשֶׂה

      כָּל שֵׁשֶׁת יְמֵי הַמַּעֲשֶׂה.





      חֻקֵּי טַרְפְּךָ וְלַחְמְךָ

      לְךָ יִכּוֹנוּ מֵימֶיךָ

15    וּבְשְּׁלִישִׁי אֶת שְׁלוֹמֶךָ.

      יְהִי הָאֹהֶל וְהַמִּכְסֶה

      כָּל שֵׁשֶׁת יְמֵי הַמַּעֲשֶׂה.





      קַדֵּם יוֹצְרָךְ בְּטוּב מִבְחַר

      מַהֲלַל בָּרְבִיעִי וּבְחַר

20    יוֹם לְיוֹם לֶאֱחֹז מִסְחָר.

      חֻקּוֹתָיו חַזֵּק וַעֲשֶׂה

      כָּל שֵׁשֶׁת יְמֵי הַמַּעֲשֶׂה.





      גַּם בַּחֲמִשִּׁי תְּהֵא מוֹצֵא

      שָׁלוֹם הַבָּא וְהַיּוֹצֵא

25    וּבְחֶסֶד אֵל בְּטַח וּפְצֵה.

      אֱלֹהִים יִרְאֶה לוֹ הַשֶּׂה

      כָּל שֵׁשֶׁת יְמֵי הַמַּעֲשֶׂה.





      וְעָשִׂיתָ כָּל מְלַאכְתֶּךָ

30    אֱלֹהִים עִמְּךָ וְתַחְתֶּיךָ.

      עַמִּים יִפְּלוּ וְתִתְנַשֵּׂא

      כָּל שֵׁשֶׁת יְמֵי הַמַּעֲשֶׂה.





      אוֹר פָּנֶיךָ בְּיוֹם שַׁבָּת

      נְשָׂא עָלֵינוּ אֶת אַהֲבַת

35    כְּלוּלָה תִּזְכֹּר וְתִשָּׂא בַת.

      נְדִיבִים הֱיוֹת נוֹשֵׂא

      כָּל שֵׁשֶׁת יְמֵי הַמַּעֲשֶׂה.





      תְּבַלֶּה בְּטוּב שְׁנוֹתֵינוּ

      בַּנְעִימִים כָּל יְמוֹתֵינוּ

40    עַל אֶרֶץ יְמֵי הֱיוֹתֵנוּ.

      תַּחַת צֵל כְּנָפֵיךָ נֶהֱסֶה

      כָּל שֵׁשֶׁת יְמֵי הַמַּעֲשֶׂה.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/47024