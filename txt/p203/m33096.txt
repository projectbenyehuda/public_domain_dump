


	
	פזמון [לְיָדְךָ בְּנֵי עוֹלָם]
	



סימן: יצחק

כב


         לְיָדְךָ בְּנֵי עוֹלָם / מְצַפִּים בְּעַד אָכְלָם

         לָתֵת וְאַתָּה / מְחַיֶּה אֶת כֻּלָּם.





         יוֹם יוֹם לְךָ תּוֹלִים לֵבָב וְעֵינַיִם

         לִפְתֹּחַ אוֹצָר בַּר לֶחֶם וּמַיִם

5        אוֹצָרְךָ הַטּוֹב אֶת הַשָּׁמַיִם.





         צְפוּן טוּבְךָ לְמַלֵּא בִטְנָם יִנְצֹרוּ

         וְחֹק חָרִישׁ וְקָצִיר כָּל יְמוֹתָם יִשְׁמֹרוּ

         ד עֵינֵי כֹל אֵלֶיךָ יְשַׂבֵּרוּ.





         חַי אַתָּה פְעַלְתּוֹ וְתוֹךְ עוֹלָם סְגַרְתּוֹ

10       כְּשָׂכִיר יְמֵי שִׁבְתּוֹ לַעֲשׂוֹת מְלַאכְתּוֹ

         עָלֶיךָ לָתֵת אֶת אָכְלָם בְּעִתּוֹ.





         קֹוִוים מֵי תְנוּבוֹת פְּרִי גֶרֶשׁ יְרָחַי

         בְּיָדְךָ מַפְתְּחוֹתָם לְהַפְרוֹת צְמָחַי

         פּוֹתֵחַ אֶת יָדֶיךָ וּמַשְׂבִּיעַ לְכָל חַי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33096