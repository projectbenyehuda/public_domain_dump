


	
	זולת לשבועות
	



סימן: א"ב, יצחק

פא


      אֲבִי כָל הַנְּבִיאִים קְצִין עֵדָה מְשׁוּבָּחָה

      בְּהוֹצִיאוֹ עַם מִקֶּרֶב עַם וּמִשְׁפָּחָה מִתּוֹךְ מִשְׁפָּחָה

      גִּבּוֹר בַּעֲלוֹתוֹ לְהַנְחִיל דַּת מְרֻווָּחָה

      עִיר גּבּוֹרִים עָלָה חָכַם וְהוֹרִיד עֹז מִבְטָחָהּ.





5    דִּין הִשְׁמִיעַ מִשָּׁמַיִם בְּמִשְׁפָּטִים יְשָׁרִים

      הַגְבֵּל אֶת הָהָר וְקִדַּשְׁתּוֹ מִכָּל הָעֲבָרִים

      וְקִדֵּשׁ עֵדֶר יַעֲקֹב בְּהֵקָּבְצָם בְּתַחְתִּית הָהָר כֻּלָּם חֲבֵרִים

      וְנֶאֶסְפוּ שָׁמָּה כָּל הָעֲדָרִים.





      זְמָן אַזְהִיר כְָל הַנּוֹגֵעַ בָּהָר פֶּן יֹאבַד

10    חֹדֶשׁ שְׁלִישִׁי לְעַם שְׁלִישִׁי בְּיוֹם שְׁלִישִׁי בְהֻוזְבַּד

      טִכְּסֹו עַל יְדֵי שְׁלִישִׁי הֱיוֹת מְשֻׁולָּשׁ מִכָּל מַעְבָּד

      מִן הַשְּׁלֹשָה הֲכִי נִכְבָּד.





      יָרַד כְּהוֹרִיד נֹפֶת צוּפִים בְּמָתָק

      כִּשְׁרוֹן שֵׁבֶט שְׁלִישִׁי אֲשֶׁר הִנְחִיל עָתָק

15   לְסוֹד שְׁלֹשׁ אוֹתִיּוֹתָיו הַמְרֻותָּק בְּשָׁלֹשׁ רָתַק

      וְהַחוּט הַמְשֻׁולָּשׁ לֹא בִּמְהֵרָה יְנֻתַּק.





      מִהֵר לְהַגִּיד לְבֵית־יַעֲקֹב בְּיוֹם שִׂמְחַת גִּילִי

      נָאַם זֹאת הַתּוֹרָה לִפְדּוֹת מִשַּׁחַת בְּלִי

      סוֹד עוֹשֶׂה כְּהוֹדִיעַ אָז הֵשִׁיבָהוּ קְהָלִי

20   אֵין כָּמוֹהָ תְּנֵנָה לִי.





      עָשָׂה אַפִּרְיוֹן וְחָגַר הוֹדוֹ וַחֲגוֹרָיו

      פְּקוּדֵי מִצְווֹתָיו לְהַשְׁמִיעוֹ בְּנֹעַם אֲמָרָיו

      צִוַּנִּי לַעֲמוֹד בְּתַחְתִּית הָהָר לְקַבֵּל דְּבָרָיו

      הֱבִיאָנִי הַמֶּלֶךְ חֲדָרָיו.





25    קְרִיאַת דִּבּוּר רִאשׁוֹן נִשְׁמַע בְּכָל מָחוֹז וָפֶלֶךְ

      רִצּוּי מִצְווֹתַי – וְצִוָּה עַל עָשִׁיר וָפֶלֶךְ וָהֵלֶךְ

      שֶׁבַח עֲשֶׂרֶת דִּבְּרוֹתָיו קִבָּלְתִּי עַל כֵּן לְפָנָיו אֱתְהַלֵּךְ

      עֶשֶׂר יָדוֹת לִי בַּמֶּלֶךְ.





      תּוֹפְסֵי הַתּוֹרָה אֲשֶׁר צִוָּה יְקוּתִיאֵל

30    יָשִׁירוּ וִירַנְּנוּ צוּר פּוֹדֶה וְגוֹאֵל

      צוּר הָעוֹלָמִים קָדֹשׁ הַנִּדְרָשׁ לְכָל שׁוֹאֵל

      בְּמַקְהֵלוֹת בָּרְכוּ אֱלֹהִים מִמְּקוֹר יִשְׂרָאֵל.





      יָהּ צוּר יִשְׂרָאֵל מוֹשִׁיעָם וְגוֹאֲלַם

      חוּשָׁה וְקוּמָה לְעֶזְרָתָם כִּי כָּשְׁלוּ מִסִּבְלָם

35    קוֹמְמִיּוּת תְּנַהֲלֵם לִנְוֵה מְחוֹז גְּבוּלָם

      כִּי עֶזְרַת אֲבוֹתֵנוּ אַתָּה הוּא מֵעוֹלָם.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47015