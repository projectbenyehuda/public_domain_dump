


	
	פזמון סימן: אלף-בית יצחק
	



ל


    אָז כִּסְאֲךָ טֶרֶם הֲדוֹמֵךְ תִּכַנְתָּ

    וְעַד לֹא בַיִת וּמָקוֹם כּוֹנַנְתָּ

        עֶלְיוֹן שַׂמְתָּ מְעוֹנֶךָ

        צֶדֶק מָלְאָה יְמִינֶךָ.





5   גַּלְגַּלִּים וְרִכְבֵי אֵשׁ לְמֶרְכְּבוֹתֶיךָ תִּכַּנְתָּ

    דִּגְלֵי צִבְאוֹתֶיךָ עַד לֹא הִבְדַּלְתָּ וְהִקְדַּשְׁתָּ

        קָדשׁ הָיָה מְחֲנֶךָ

        צֶדֶק מָלְאָה יְמִינֶךָ.





    הוֹד שִׁבְעָה הֵיכָלוֹת צְפוּנוֹת סְדוּרוֹת

10  וְתֵשַׁע אַסְפַּקְלַרְיָאוֹת פְּנִימִיּוֹת טְהוֹרוֹת

        יָרִיתָ בֵּינִי וּבֵינֶיךָ

        צֶדֶק מָלְאָה יְמִינֶךָ.





    זֹהַר אַרְבַּע מַרְאוֹת הִפְלֵית פֶלֶא

    חַיִל אַרְבַּע מַחֲנוֹת שַׁתָּה אֲנָשֶׁיךָ אֵלֶּה

15      הָעוֹמְדִים לְפָנֶיךָ

        צֶדֶק מָלְאָה יְמִינֶךָ.





    טוֹהַר אַרְבַּע כִּתּוֹת מַקְדִּישִׁים

    יְעוּפוּן בְּאַחַת וּבִשְׁתַּיִם וּבְאַרְבָּעָה וּבִשְמוֹנָהּ חָשִׁים

        לַעֲשׂוֹת רְצוֹנֶךָ

20      צֶדֶק מָלְאָה יְמִינֶךָ.





    כְּרוּב וְעָב קַל וְסוּסֵי אֵשׁ רָכַבְתָּ

    לָכֵן עַל בָמוֹתֵי גְּאוֹנֶיךָ רְכוּבֶיךָ הִרְכַּבְתָּ

        לִרְאוֹת עֻזֶּךָ וּגְאוֹנֶךָ

        צֶדֶק מָלְאָה יְמִינֶךָ.





    מְלֻבָּשִׁים עֲשָׂרָה תַלְבֹּשֶׁת בְּגָדֶיךָ

25  נָכוֹן שַׁרְבִּיט אֵשׁ תָּפוּס בְּיָדֶךָ

        לְעֵת פָּנֶיךָ

        צֶדֶק מָלְאָה יְמִינֶךָ.





    סִתְרְךָ עֲרָפֶל וְחֹשֶׁךְ סֻכָּתְךָ שַׂמְתָּ

    וּמֵעֵין כָּל חַי נִסְתַּרְתָּ וְנֶעְלַמְתָּ

30      וְתוֹרְךָ נוֹרָאוֹת יְמִינֶךָ

        צֶדֶק מָלְאָה יְמִינֶךָ.





    פְּאֵר וְכָבוֹד מַרְאֶךְ

    צֶדֶק וּמִשְׁפָּט מְכוֹן כִּסְאֶךָ

        חֶסֶד וֶאֱמֶת יְקַדְּמוּ פָנֶיךָ

35      צֶדֶק מָלְאָה יְמִינֶךָ.





    קְרוֹבֶיךָ כִּנִּיתָ טְהֹרִים

    רֵעֶיךָ קָרָאתָ מַחְבַּר נְבָרִים

        יֵשְׁבוּ יְ1שָׁרִים אֶת פָּנֶיךָ

        צֶדֶק מָלְאָה יְמִינֶךָ.





40   שָׁכְנְךָ בְּכָל מָקוֹם תָּמִיד שַׁתָּה

    אִם אֶסַּק שָׁמַיִם שָׁם אַתָּה

        וְאַצִּיעָה שְׁאוֹל הִנֶּךָ

        צֶדֶק מָלְאָה יְמִינֶךָ.





    יִשְׁעֶךָ כַּיּוֹם שִׂבַּרְתִּי וּסְלִיחָתֶךָ

45     צוּרִי עַל כֵּן יָצָאתִי לִקְרָאתֶךָ

        לְשַׁחֵר פָּנֶיךָ

        צֶדֶק מָלְאָה יְמִינֶךָ.





    חִנְךָ הַקְרֶה לְפָנַי כְּגֹדֶל חַסְדֶּךָ

    קוֹלִי שִׁמְעָה בְּהִתְחַנְּנִי נֶגְדֶּךָ

50      תִּקְרַב רִנָּתִי לְפָנֶיךָ

        צֶדֶק מָלְאָה יְמִינֶךָ.













מעל לאות י יש סימן לא ברור  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46839