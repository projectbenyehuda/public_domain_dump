


	
	רשות לקדיש [יה אשר לך נתכנו]
	




יָהּ אֲשֶׁר לָךְ נִתְכְּנוּ / כָּל תְּהִלוֹת עַמְּךָ –

חֵן וְחֶסֶד נִצְפְּנוּ / בָךְ וְהַכֹּל מִמְּךָ.

עַם אֲשֶׁר בָּךְ נִשְׁעֲנוּ / סוֹבְלֵי דָת עָצְמְךָ

קוֹרְאִים / אַף צוֹבְאִים / שִׁיר תְּהִלּוֹת / בַּהֲמֻלּוֹת,

[5] פּוֹצְחִים כֻּלָּם בְּעָצְמָה / מוּל מְחוֹלֵל כֹּל נְשָׁמָה.





צוּר, לְמִי אַמְשִׁילְךָ, / כִּי לְשׁוֹנוֹת בָּעֲרוּ?

אִם לְסַפֵּר גָּדְלְךָ / כָל צְבָא רוֹם קָצְרוּ –

לְחַי מְדַבֵּר מוּלְךָ / בִּין וְחָכְמָה נֶעְדְּרוּ!

נוֹאֲלוּ / גַּם נִבְהֲלוּ / רַעֲיוֹנִים / מִלְּפָנִים,

[10] כָּל יְצִיר בִּבְנֵי אֲדָמָה / שָׂגְבָה מֵהֶם מְזִמָּה.





חָכְמוּ גַם נַעֲמוּ / יוֹדְעֵי יִחוּדְךָ,

סָתְמוּ אַף חָתְמוּ / מִלְּגַלּוֹת סוֹדְךָ,

טָעֲמוּ אַף נָאֲמוּ / בַאֲמִתַּת הוֹדְךָ.

עָמְדוּ, / כִּי פָחֲדוּ / מִלְּהוֹרוֹת / הַבְּצוּרוֹת.

[15] אֵיךְ יְצִיר תּוֹלָע וְרִמָּה / יַחֲקֹר דַּעַת קְדוּמָה





קַשְּׁטוּ, עָם, נַפְשְׁכֶם / בַּחֲרוּ תֹם מַעֲנֶה,

טַהֲרוּ סִיג דַּרְכְּכֶם / לַעֲבֹד שׁוֹכֵן סְנֶה,

הָאֱלֹהִים מַלְכְּכֶם / חִישׁ עֲלֵיכֶם יַחֲנֶה.

עוֹרֲרוּ / שִׁיר, שׁוֹרֲרוּ / בַּהֲמוֹנַי / עַם יְיָ,

[20] גַּדְּלוּ אִתִּי בְאֵימָה / יָהּ שְׁמֵהּ רַבָּא בְעָלְמָא!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32429