


	
	סליחה
	



סליחה / יצחק אבן גיאת




כָּל גּוֹי שׁוֹאֵל בְּמַקְלֹו / וְתוֹעֶה אַחֲרֵי הֲבָלָיו –



וְגוֹי אֶחָד שָׁת כִּסְלוֹ / אֵל, וּבוֹ כָל מִשְׁאָלָיו,



וְכָל עוֹד יִשָּׂא קוֹלוֹ / קְרוֹבִים אֶל אֵל מִלָּיו.



וּמִי גוֹי גָדוֹל אֲשֶׁר לוֹ / אֱלֹהִים קְרוֹבִים אֵלָיו



כַּייָ אֱלֹהֵינוּ / בְכָל קָרְאֵנוּ אֵלָיו?





יָהּ יַעֲקֹב בָּחַר לוֹ / וְנִקְרָא חֶבֶל נַחֲלָה



יְסוֹד רֵאשִׁית מִפְעָלוֹ / עִמּוֹ בְמַחֲשָׁב עָלָה



וּבָאָרֶץ בִּגְלָלוֹ / שְׁכִינַת עֻזּוֹ חָלָה



וּבְנֹב וְגִבְעוֹן וְשִׁילֹה / וּבֵית הַבְּחִירָה נִגְלָה



וּמַה יְדִידוֹת הֵיכָלָיו / וּמַה טּוֹבוּ אֹהָלָיו!


  


צוּר הֶאֱמִיר צֹאן עֶדְרוֹ / לִהְיוֹת לוֹ לְעַם סְגֻלָּה –



וְיִשְׂרָאֵל הֶאֱמִירוּ / לְהוֹדוֹת לוֹ שִׁיר תְּהִלָּה,



וּבַצַּר לִמְצֹא עֶזְרוֹ / פְּנֵי אֵל זָר לֹא חִלָּה.



לְזֹאת יַקְשִׁיב קוֹל דְּבָרוֹ / בְעוֹדוֹ מְדַבֵּר בִּתְפִלָּה



וּמַה טּוֹב לִסְמוֹךְ עָלָיו / וְלַחֲסוֹת תַּחַת צְלָלָיו!


  


חַנּוּן קָרוֹב לְקוֹרְאָיו, / לְכָל קוֹרְאִים בֶּאֱמוּנָה,



וְאִם הוּא בִמְרוֹם צְבָאָיו – / נִמְצָא בְנֶפֶשׁ נַעֲנָה,



וְנִסְתָּר – וּבְעֵין פְּלָאָיו / נִרְאֶה בְרוּחַ נְכוֹנָה.



וּמִי גְבוּל חַסְדּוֹ יִתְאַו / וְרֹב גָּדְלוֹ מִי מָנָה?



וּמַחֲרִישׁ לְהַגִּיד פְּעָלָיו / הוּא מַרְבֶּה מַהֲלָלָיו!


 


קָדוֹשׁ שַׂגִּיא וְנוֹרָא / יְמִין רוֹמֲמוּתוֹ יַרְאֶה



לְכַנֵּס עוֹד שֶׂה פְזוּרָה / וְיֶאֱסֹף עֵדֶר נִלְאֶה,



כִּי רַב שָׂבַע מְרוֹרָה / בְּעֹל צַר עָלָיו יִגְאֶה,



וְיִפְדֶּה בָנָיו מְהֵרָה, / וּמִפִּי עוֹרֵב יִדְאֶה



יַצִּיל אֶת גּוֹזָלָיו, / וּרְחֵלָיו – מִשְּׁחָלָיו.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/345