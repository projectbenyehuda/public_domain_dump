


	
	ובכן נוראות; אתה נורא אתה
	



רהיט

סימן: אלף־בית

נב






נוֹרָאוֹת    אָז מִנִּי עַד הִפְלֵיתָ לְגַלּוֹת פִּלְאֲךָ

240       בְּטֶרֶם שִׂים נוֹצַר עֲלֵי אָרֶץ מֵאֵין מִי יִירָאֲךָ

            נָכוֹן מֵאָז כִּסְאֲךָ מֵעוֹלָם אַתָּה

            אַתָּה נוֹרָא אַתָּה.

נוֹרָאוֹת       גְּדוֹלוֹת הִתְיַחֲדָךְ עַד לֹא מַעֲרָב וּמוֹצָא

            דַּעְתְךָ נִשְׂגְּבָה וְאֵין קֶדֶם וְאָחוֹר וּפָנִים וְחוּצָה

245         בְּטֶרֶם מָכוֹן וּמָקוֹם נִמְצָא

            יְיָ מָעוֹן אַתָּה,

            אַתָּה נוֹרָא אַתָּה.

נוֹרָאוֹת    הֶרְאֵיתָ וְהוֹדַעְתָּ גְּבוּרָתֶךָ

         וּלְסַפֵּר דּוֹר לְדוֹר עֹמֶק מַחְשְׁבוֹתֶיךָ

         כִּי אֶרְאֶה שָׁמֶיךָ מַעֲשֵׂה אֶצְבְּעוֹתֶיךָ

250       יָרֵחַ וְכוֹכָבִים אֲשֶׁר כּוֹנַנְתָּ,

         אַתָּה נוֹרָא אַתָּה.

נוֹרָאוֹת    זַמּוֹתָ לְהַגְבִּיר בַּעֲשֶׂרֶת מוֹנִים

         חֻקֵּי נִבְרָאִים עֲלֵיהֶם מֵאַרְבָּעָה מְתֻקָּנִים

         בָּם הֲרִיצוֹתָ גַּלְגַּלִּים וּלְפָנִים

         הָאָרֶץ יָסַדְתָּ

         אַתָּה נוֹרָא אַתָּה.

255 נוֹרָאוֹת    טִבְעָךְ בָּעוֹלָם הוֹצֵאתוֹ עַל יְדֵי אֹמֶר

         יְצִיקַת גֶּוְיוֹ קָרַצְתָּ מֵחֹמֶר

         וְרוּחֲךָ הִשְׂכַּלְתּוֹ וְצִוִּיתוֹ הִשָּׁמֶר

         כִּי מִשְׁמֶרֶת אַתָּה,

         אַתָּה נוֹרָא אַתָּה.

נוֹרָאוֹת    כְּבוֹדוֹ הִשְׁפַּעְתָּ וְהֶעֱדַפְתָּ בְּשֹׁפִי

260       לְעֵת מְצוֹא עָמַד שָׁלֵם בְּלִי דֹפִי

         מָלֵא חָכְמָה וּכְלִיל יֹפִי

         חוֹתָם תָכְנִית אַתָּה,

         אַתָּה נוֹרָא אַתָּה.

נוֹרָאוֹת    מִצַּלְעוֹתָיו עֵזֶר חֲנַנְתּוֹ

         נִינִים לְמַלֹּאת תֵּבֵל נְתַתּוֹ

265       וּלְבִלְתִּי רוּם לְבָבוֹ הוֹדַעְתּוֹ

         כִּי עָפָר אַתָּה,

         אַתָּה נוֹרָא אַתָּה.

נוֹרָאוֹת    סוֹד אַזְהָרָה לִסְבֹּל עֹל סֵבֶל מוֹטֶיךָ

         עֹנֶשׁ וּמִיתָה גִלִּיתָ לוֹ בְשִׁבְטֶיךָ

         בְּאָכְלְךָ מִזֶּה מוֹת תָּמוּת כֵּן מִשְׁפָּטֶיךָ

270       אַתָּה חָרַצְתָּ,

         אַתָּה נוֹרָא אַתָּה.

נוֹרָאוֹת    פְּרָחִים הֶעֱלָה בְשֵׂכֶל וְדֵעָה

         צְמוּדִים עָלוּ שְׁנַיִם לַמִּטָּה וְיָרְדוּ אַרְבָּעָה

         עוֹלָם חֶסֶד יִבָּנֶה לֹא לַדּוֹרוֹת כִּי אִם לְדֹחַק הַשָּׁעָה

         כִּי לֹא אֵל חָפֵץ רֶשַׁע אַתָּה,

         אַתָּה נוֹרָא אַתָּה.

275 נוֹרָאוֹת    קִבַּלְנוּ וְדַעַת דְּרָכֶיךָ מֵאֲבוֹתֵינוּ נָחַלְנוּ

            רָאִינוּ עֻזְּךָ בְּעַיִן וְנִגְלָה לָנוּ

            הֲלֹא אָב אֶחָד לְכֻלָּנוּ

            אַתָּה יְיָ אָבִינוּ אַתָּה,

            אַתָּה נוֹרָא אַתָּה.

נוֹרָאוֹת    שָׁמַעְנוּ חוֹלְפוֹת וּצְפוּנוֹת עֲתִידוֹת וּבָאוֹת





280       תְּהִלָּתְךָ לְהוֹדִיעַ וּגְבוּרָתְךָ לְהַרְאוֹת

            כִּי גָדוֹל אַתָּה וְעוֹשֶׂה נִפְלָאוֹת

            רַבּוֹת עָשִׂיתָ אַתָּה,

            אַתָּה נוֹרָא אַתָּה.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46869