


	
	אחד הוא סימן: אני יצחק בן יהודה גיאת
	



לח


אֶחָד הוּא וּשְׁמוֹ אֶחָד/נָאֶה לוֹ שֵׁם אֶחָד/כִּי מָה אַתָּה סוֹפֵר לִפְנֵי אֶחָד.





   יָחִיד נִמְצָא וְאֵין שֵׁנִי וְהוּא בְאֶחָד

   יָצַר יֵשׁ מֵאַיִן וַיִּמָצֵא בֵּן אֶחָד

   צְרָפוּ וַיְהִי לַכֹּל אָב אֶחָד

5    חִלְּקוֹ בְמִסְפָּר וְקָרַב אוֹתָם אֶחָד אֶל אֶחָד

   קָצָב וְגָזַר הַשְּׁנַיִם מִן הָאֶחָד

   בְּמָקוֹם מִנְיְנֵיְהֶם שַׂמּוּ לָהֶם רֹאשׁ אֶחָד

   נוֹלְדוּ אַרְבָּעָה פָנִים לָאֶחָד

   וְסוֹדָם הוּסַד בַּמוּסָד אֶחָד, וְדֶרֶךְ אֶחָד, צָרַף אֶחָד, בַכֹּל וְהַכֹּל, בְּאֶחָד

10    הֵן נִמְצָא הַיְּצוּר וְהַדִּבּוּר יוֹצֵא בְּשֵׁם אֶחָד

   וּלְהִתְחַבֵּר סָפְרָם וַיַּכּוֹ הָאֶחָד אֶת הָאֶחָד

   דֶּּרֶךְ חֶשְׁבּוֹן יַעֲלֶה וְיִתְבוֹנֵן וְיִתְקְפוֹּ הָאֶחָד

   הֲלֹא בְּהִכָּפְלָם לְאֵין תַּכְלִית לְכֻלָּם מֶלֶךְ אֶחָד

   גַּם בְּהֵחָלֵק וְהִצָּמֵד וְהִפָּּרֵד אֱחֹז לְךָ אֶחָד

15    יוֹצֶרְךְ הַכֵּר כִּי הוּא אֶחָד

אֵין לוֹ רֵאשִׁית וְאַחְרִית כִּי אֵין לִפְנֵי אֶחָד וְאֵין סוֹף לְאֶחָד

תְּהִלָּתוֹ בְּפִי כָל־הַיְּצוּר יַחַד יְיָ אֶחָד וּשְׁמוֹ אֶחָד.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46847