


	
	פזמון [עָמְקוּ מַחְשְׁבוֹתֶיךָ]
	



לחן יי מלך


         עָמְקוּ מַחְשְׁבוֹתֶיךָ / וְעָצְמוּ נִפְלְאוֹתֶיךָ / מִי יַעֲשֶׂה כְמַעֲשֶׂיךָ וְכִגְבוּרוֹתֶיךָ


יח


         בְּשׂוּמְךָ אַיִן לְאַבְנֵי יֵש מְכוֹנָה עמקו…

         בְּתִתְּךָ פְּלָכִים טְהֹרֵי גוּף פְּלִיאֵי תְמוּנָה ועצמו…

         כֻּלָּם יְהַלְּלוּ לְעוֹשֶׂה הַשָּׁמַיִם בִּתְבוּנָה. מי…





         בְּהַצִּיבְךָ אֶרֶץ כַּכַּדּוּר בִּכְנַף רוּחַ נְשָׂאתוֹ עמקו…

5        בַּהֲקִימְךָ יַמִּים מִבַּיְתָה אֶל עֵבֶר שְׂפָתוֹ ועצמו…

         עוֹשֶׂה אֶרֶץ בְּכֹחוֹ מֵכִין תֵּבֵל בְּחָכְמָתוֹ מי…





         בְּהַקִּיפְךָ אוֹקְיָנוֹס לְכָל פֵּאָה וְצִדָּה עמקו…

         בְּהַלְבִּישְׁךָ לוֹ חוֹל כְּתִלְבּשֶׁת אֲפֻודָּה ועצמו…

         לַעֲשׂוֹת לָרוּחַ מִשְׁקָל וּמַיִם תִּכֵּן בַּמִּדָּה. מי…





10       בְּהִתְיַחֲדוֹ בְלִי לְהִדָּמוֹת בְּמַרְאֶה עמקו…

         בְּהִסָּתְרוֹ מִכָּל וְרוֹאֶה וְלֹא נִרְאֶה ועצמו…

         שְׂמֹאל בַּעֲשׂוֹתוֹ וְלֹא אֶרְאֶה. מי…





         בְּהַעֲלוֹתוֹ אֵידָיו זִרְמֵי מְצוּלוֹתָיו עמקו…

         בְּשׂוּמוֹ בְרָקָיו שְׁלוּחֵי מִצְוֹתָיו ועצמו…

15       בְּרָקִים לַמָּטָר עָשָׂה מוֹצֵא רוּחַ מֵאוֹצְרוֹתָיו מי….





         בַּהֲכִינוֹ לִמְחוֹז חֶפְצוֹ לִמְטַר עֻזּוֹ מְסִלּוֹת עמקו…

         בְּפַלְּגוֹ לְשֶׁטֶף שֶׁלֹּא יְחַבֵּל אֶרֶץ תְּעָלוֹת ועצמו…

         בַּעֲשׂוֹתוֹ לַמָּטָר חֹק וְדֶרֶךְ לַחֲזִיז קוֹלוֹת מי…





         בְּשִׁיתוֹ חשֶׁךְ לְמִסְתּוֹר וַעֲרָפֶל לְמַסְוֶה עמקו…

20      בְּהַפְלִיאוֹ פְלָאוֹת נִלְאָה לְהַגִּידָם מְחַוֶּה ועצמו…

         בַּעֲשׂוֹתְךָ נוֹרָאוֹת לוֹ נְקַוֶּה. מי…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33092