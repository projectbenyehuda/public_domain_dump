


	
	מגן
	



סימן: א"ב יצחק בן יהודה גיאת

ב






אֱמוּנָיו נוֹצֵר וּמוֹשֵׁךְ לְחֵיק בְּנֵי

בְּנֵיהֶם חַסְדָּם וְצִדְקָתָם בָּם יַעֲנֶה

בְּמִבְחָן יְבִיאֵם יִשְׁקְלֵם בְּמֹאזְנֵי

פֶלֶס וּמֹאזְנֵי

5                מִשְׁפָּט לַיְיָ.





גּוֹלֶה סוֹד בְּתוֹכְחוֹת עֲנוּשִׁים

דַּרְכֵי מִדּוֹתָיו גִּלָּה לַאֲנָשִׁים

דְּעוּ כִּי נַסּוֹתִי לְהַפְלוֹת קְדוֹשִׁים

אֲשֶׁר הֵם מַקְדִּישִׁים

10                לִי אֲנִי יְיָ.





הִפְלִיא סִבָּה וּבֵין אַחִים הִפְרִיא

וּפֶרַח הוֹצִיא וְהוֹלִיד דּוֹר עֲשִׂירִי

וְחֹל הָיו תִשְׁעָה וְלֹא עָשׂוּ פֶרִי

הָעֲשִׂירִי

15                יִהְיֶה קֹדֶשׁ לַיְיָ.





זְבַדְתּוֹ בְהַשְׂכֵּל לְעִתּוֹתָיו יִתְחַדֵּשׁ

חָקַר לְהַבְדִּיל בֵּין חֹל וּבֵין קֹדֶשׁ

חֲנֵפִים הוֹרָה שֵׁם מִתְקַדֵּשׁ

קֹדֶשׁ –

20                קָדָשִׁים הוּא לַיְיָ.





טֶנֶף הַעֲבִירוּ וְחוּשׁוּ לְעָבְדוֹ

יִחוּדוֹ הַכִּירוּ בְּפִלְאֵי מַעְבָּדוֹ

יְמַהֵר חָפֵץ לָבוֹא בְּסוֹדוֹ

יִכְתֹּב יָדוֹ

25                לַיְיָ.





כַּבִּיר בַּעֲשָׂרָה בְּחַנְתּוֹ לְהַרְאוֹת

לְבָאֵי עוֹלָם צֶדֶק נוֹרָאוֹת

לְתוֹךְ אֵשׁ הֻשְׁלַךְ וְנֻצַּל בִּפְלָאוֹת

וְהָיָה לְאוֹת

30                וּלְעֵד לַיְיָ.





מַאֲמָר נִחֵץ וַחֲיָלִים יְגַבֵּר

נְטשׁ מַחֲבַר שֵׂטִים וְצֵא מִבֵּית חָבֵר

נָוֵהוּ זָנַח בְּלִי לְהִתְעַבֵּר

כַּאֲשֶׁר דִּבֶּר

35                אֵלָיו יְיָ.





סְעַדְתּוֹ בְרִדְתּוֹ לְנוֹף לְהָקֵל רְעָבוֹ

עֶזְרוֹ חָשַׂכְתָּ וַתְּהִי מִשְׂגַּבּוֹ

עַמִים הוֹדַעְתָּ יָפְיוֹ וְטוּבוֹ

כִּי בוֹ

40                בָּחַר יְיָ.





פִּלַּגְתָּ זְרוֹעוֹת יְרִיבָיו וַתִּגְרַע

צְפִיעָיו הוֹדַעְתָּ כְּכוֹכְבֵי רוּם יִשְׂרַע

צַוֵּה אֲצַוֶּה וּבָם שִׁמְךָ יִזָּרַע

כִּי הֵם זֶרַע

45                בֵּרַךְ יְיָ.





קשְׁטְ בְּתָרִים עָלָיו הוּרַד

רְדוֹת אַרְבָּעָה רָאשִׁים וְסוֹף גְּוִיָּם נִפְרַד

רָאָה עָשָׁן עוֹבֵר וְחָרַד

מִפְּנֵי אֲשֶׁר יָרַד

50                עָלָיו יְיָ.





שַׁדַּי בְּרִיתְךָ בִּבְשָׂרוֹ טִבַּעְתָּ

תְּפִלָּתוֹ לְחַיּוֹת פִּרְחוֹ שָׁמַעְתָּ

תֹּקֶף גִּזְעוֹ אוֹתוֹ הוֹדַעְתָּ

כִּי אַתָּה

55                תְבָרֵךְ צַדִּיק יְיָ.





יָהּ בַּעֲשִׂירִית לְדֵעָה מַה יִּפְעַל

צִוִּיתוֹ חֲמוּדָךְ קַח לְךָ וְהַעַל

לְעוֹלָה כָלִיל הַנַּעַר יַעַל

עַל

60                מִזְבַּח יְיָ.





בְּלֵבָב נִשְׁלָם רָץ וַיַּעֲנֶה

יְחִידוֹ הֵרִים תְּרוּמָה וַיִּפְנֶה

דֶּרֶךְ הָלַךְ מִמַּחֲנֶה אֶל מַחֲנֶה

אֶל פְּנֵי

65                הָאָדוֹן יְיָ.





גִּזְעוֹ יַקְרִיב קָרְבַּן מִנְחָתוֹ

לְכַפֵּר בַּעֲדוֹ וּבְעַד בֵּיתוֹ

זְכוּתוֹ לְהָלִיץ כְּאִשֶּׁה עוֹלָתוֹ

יַקְרִיב אוֹתוֹ

70                לִרְצוֹנוֹ לִפְנֵי יְיָ.





אוֹתוֹ תְטַהֵר וְטֻמְאָתוֹ הַתֵּם

וְכַיּוֹם בְּסִפְרְךָ לְחַיִּים יֵחָתֵם

תְּבַשֵּׂר מֵחֵטְא וְעָוֹן חֲטָאתֶם

וִהְיִיתֶם נְקִיִּים

75                מֵיְיָ.





תְּחִנָּה שׁוֹפְכִים מוּל הָאָרוֹן

אֶל זְבוּל קָדְשְׁךָ תַּעֲלֶה לְזִכָּרוֹן

בְּקָרְאָם אַחֲרֵי מוֹת שְׁנֵי בְּנֵי אַהֲרֹן

בְקָרְבָתָם

80                לִפְנֵי יְיָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32453