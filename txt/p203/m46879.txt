


	
	סדר עבודה: סימן: א"ב מרובה. בתים משורשרים
	



עה


אֶל אֵל       אֶשָּׂא דֵעִי וְלִמְקוֹם

                עָדָיו עָמְדוּ נִשְׁאַל וְשׁוֹאֵל

                אוֹתוֹ תַעֲנֶה לָשׁוֹן תָּקוּם

                אָכֵן אַתָּה אֵל.





5 אֵל אֱלֹהִים       עַד לֹא מוּבָא וּמוֹצָא

                וְאַפְסי עֲמָקִים וּגְבוֹהִים

                אֶפֶס מָקוֹם נִמְצָא

                אָכֵן יֵשׁ אֱלֹהִים.





אֱלֹהִים אַיִן       הִפְלִיא וְשָׁת מוֹסְדֵיהֶם

10                 בְּרוּאִים נִשְׁאֲלוּ אוֹתָם מֵאַיִן

                אֲתִיתֶם וּמִי הוּא אֲבִיהֶם

                וַיֹּאמְרוּ אַיִן.





אַיִן אֶבֶן       פִּנַּת יֵשׁ וּמוּסַד









                עָלָיו כּוֹנֵן כֹּל וַיִּבֶן

15                 אֶבֶן מִמֶּנָּה נִשְׁתַּת עוֹלָם יִסַּד

                בְּצִיּוֹן אָבֶן.





אֶבֶן אוֹת       הִצִּיב וַיְגַל עֵינַי

                כִּי רוּחַ נוֹשְׂאָה כֹּל לִרְאוֹת

                אָכֵן רוּחֲכֶם יִתֵּן יְיָ

20             הוּא לָכֶם אוֹת.





אוֹת בְּמִסְפַּר       אֶחָד הֶעֱמִיד

                כִּי שֵׁם לַיְיָ אֶחָד יְסֻפַּר

                בְּאֶחָד יִצֵּב כֹּל וְאוֹתוֹ הִצְמִיד

                בְּמִשְׁקָל בְּמִסְפָּר.





25 בְּמִסְפָּר בָּרוּחַ       מִשָּׁלשׁ תִּכֵּן

                יְצוּרָיו בִּשְׁלשָׁה נָקַל וְסָרוּחַ

                בְּרוּח פִּיו עוֹלָם שִׁכֵּן

                כָּל אֲשֶׁר הָיָה בָרוּחַ.









בָּרוּחַ בּוֹ       אֵשׁ חֶלֶק לְדַעַת זְקֵנַי

30             לְשִׁשָּׁה יְדוּעִים נֶחְצְבוּ

                בְּעֵת יִגַּל לַמִּשְׁפָּט יְיָ

                אֱלֹהֵי יִשְׂרָאֵל בָּא בוֹ





בּוֹ בְעָפָר       נְתָנוֹ עָצוּר

                עַל יְדֵי נוֹשֵׂא מִקְצָתוֹ שָׁפַר

35              בְּחֻקּוֹ לְחֶצְיוֹ בּוֹא בַּצּוּר









                וְהִטָּמֵן בְּעָפָר





בְּעָפָר בְּיַד       זֶרֶם צָרַר וְהֵרִים

                מֵימֵי רָקִיעַ וְנִקְפְּאוּ מִיַּד

                בִּגְבוּרָה וּמַיִם כַּבִּירִים

40             הֵנִיחַ לָאָרֶץ בְּיַד.





בְּיַד גַּאֲוָה       אִזֵּר לְסוֹבֵב

                קַו חוּג מוּצָק צִוָּה

                גַּלְגַּלֵּי רַהַב בְּרוּחוֹ מְשׁוֹבֵב

                לָכֵן עֲנָקַתְמוֹ גַאֲוָה.





45 גַּאֲוָה גְבוּלוֹ       חֶרְסוֹ בְּשָאֲפוֹ לְהַשִּׂיג וּלְמַלֵּא

                מַעֲלַת עָקֹב מַעֲגָלוֹ

                גְּמֹר שְׁלשׁ מֵאוֹת וְשִׁשִּׁים יַעֲלֶה

                לְדֶרֶךְ גְּבוּלוֹ.





גְבוּלוֹ גְדֻוּלָּתוֹ       יוֹרֶה בְיָרֵחַ יָקָר

50              הוֹלֵךְ בִּשְׁמוֹנָה וְעֶשְׂרִים בָּתֵּי גְבוּלָתוֹ

                גָּלְמֵי אוֹר שֶׁמֶשׁ בְּלָבְשׁוֹ יְקַר־

                תִּפְאֶרֶת גְּדֻולָּתוֹ.





גְּדֻולָּתוֹ גְבוּל       חוֹל תִּגְבֹּל וְתִגְזַר

                לְמִשְׁקַע זֶרֶם בְּמִקְוֶה כָבוּל

55              גָּדַר הִקִּיפוֹ וּמֵימָיו אִזַּר

                זֶה יִהְיֶה לָכֶם גְּבוּל.





גְּבוּל גְּדוּדָיו       בְּפָרֵשׁ אוֹרוֹ יִשְּׂאוּ יַחַד

                בְּרוּם שְׁמוֹנָה עָשָׂר מִיל אֵידָיו

                גַּם לְמַהֲלָךְ שְׁמוֹנָה עָשָׂר מִיל יַחַד

60             יָבוֹאוּ גְדוּדָיו.

גְּדוּדָיו דַי       פִּרְחֵי אֲדָמָה יוֹצִיא

                אֲדֻומֵּי וִירַקְרַקֵּי שָׂדַי

                דֶּשֶׁא לְהַדְשִׁיא וְעֵץ פְּרִי לְהַמְצִיא

                בְּרָכָה עַד בְּלִי דַּי.





65 דַּי דָּבָר       הִפְלִיא רֵאשִׁית בְּתִתּוֹ

                כֹּל בְּצִבְיוֹ וּפְרִי גָּבַר

                דָּתֵי חֶפְצוֹ יָפֶה בְעִתּוֹ

                לְקַיֵּם כָּל דָּבָר.





דָּבָר דִבֵּר       שִׁרְצֵי עָפָר לִשְׁרֹץ

70              וּבְרִיאוֹת יָם וַחֲיָלִים יְגַבֵּר

                דְּלוֹת יְצִיר מֵאַוֵּיר לִקְרֹץ

                כִּי פִי יְיָ דִבֵּר.





דִּבֵּר דָּמָם       לְאִסּוּר וּלְהַתֵּר

                עֲשָׂרָה בַעֲשָׂרָה שָׂמָם

75              דָּאוֹת בְּאַרְבָּעָה וְעָפָר יִסָּתֵר

                וְיֵקַר דָּמָם.





דָּמָם דַיָּם       שׁוּם נֶפֶשׁ שִׁבְתּוֹ

                וּבְהָרִיצוֹ בְגִידָיו רוּחַ קַיָּם





                דֶּרֶךְ כָּל תִּקֵּן וְהִשְׁלִים מְלַאכְתּוֹ

80             וְהַמְּלָאכָה הָיְתָה דַיָּם.





דַּיָּם הָיָה       אַחֲרִית כָּל נִתְקַן

                לְבִלְתִּי רוּם לְבָבוֹ נִהְיָה

                הֵתָם מִשְׁכָּן וְטֶבַח מוּכָן

                הֵן הָאָדָם הָיָה.





85 הָיָה הַכֶּסֶא       מוּסַד צֵאתוֹ

                מֵרֶגֶב בָּרוּחַ מִתְנַשֵּׂא

                הֵכִינוֹ כְחָתָן יָבוֹא בֵּיתוֹ

                בְּיוֹם הַכֶּסֶא.





הַכֶּסֶא הֵן       יוֹם שִׁשִּׁי כְּאֶבֶן נְתָנָהּ

90             לְפָנָיו לִשְׁנַיִם וּמוֹסְדֵיהֶן

                הִתְקִין מִצְּלָעָיו וְכַכַּלָּה הֱכִינָהּ

                וַיֹּאמֶר לָאָדָם הֵן.





הֵן הוּכַן       לְמֶלֶךְ וַיְהִי

                כָּל מַחֲמַד עֵדֶן שָׁכַן

95             הִצִּיב גִּנַּת מֵעֵדֶן גַּם הִיא

                לַמֶּלֶךְ הוּכַן.





הוּכַן הַהוּא       לִמְשֹׁל בְּשֵׂכֶל וְנֵכָר

                אִוָּה לִשְׁלֹט וּמִסְכֵּן בְּמַרְאֵהוּ

                הִמְלִיְך חַוָּה וְאָדָם לֹא זָכַר

100            הָאִישׁ הַמִּסְכֵּן הַהוּא.









הַהוּא וָכֹה       הֵנִיא חֻקָּהּ וְחָטָא

                לָאֵל בְּהַעֲווֹתוֹ מַהֲלָכוֹ

                וּמִפְּנוֹת אֵלָיו שָׂטָה וְנָטָה

                וַיֵּפֶן כֹּה וָכֹה.





105 וָכֹה וַיַּעַשׂ       כְּפִי תַלְמִיד וְעָזַב

                דִּבְרֵי פִי הָרָב וְכָעַס

                וֶאֱכֹל שָׁוְא חָמַד וֶאֱחֹז כָּזָב

                נַפְשׁוֹ אִוְּתָה וַיַּעַשׂ.





וַיַּעַשׂ וְאָנָה       נִשְׁאַל תְּהַלֵּךְ

110             וְלִבָּךּ לְאָן הָלָךְ וּפָנָה

                וְנֶחְבָּא הֵשִׁיב לֹא הָלַךְ

                עַבְדְּךָ אָנָה וְאָנָה.





וְאָנָה וַיְשַׁלְּחֵם       וּמִנְחַת לַשַּׁחַת יַנְחֵם

                וְיַעַן בְּמַאֲכַל פִּיהֶם

115             חָטְאוּ לוֹ וַיְשַׁלְּחֵם.





וַיְשַׁלְּחֵם וָכַעַס       בְחֵיק הִשְׁלִיט

                לְמֵסִית וּמוּסַת סְאַת רַעַשׁ

                וּנְתָנוֹ לְעֶצֶב וְהִבִּיט

                עָמָל וָכַעַס.





120 וָכַעַס זֶרַע       שְׁנֵי שִׁקְלֵי קְעָרָה קָצְרוּ

                עַד הִטַּהֲרָם מִתַּמְרוּק וְרַע

                זְכָרָם וּבֵרֲכָם כִּי הִתְחַבְּרוּ.









                הֵא לָכֶם זֶרַע.





זֶרַע זַךְ       חֲנַנְתֶּם אָכֵן שַׁי רַב

125             נִמְאַס כִּי יֵקַל בּוּזָךְ

                זָכָה צָעִיר בְּהַקְרִיבוֹ שַׁי נֶעֱרַב

                כָּל דַּרְכֵי אִישׁ זַךְ.





זַךְ זְרוֹעֹו       טָרַף אָחִיו וְשִׁחֵת

                רַחֲמָיו וְהִשְׁחִית זַרְעוֹ

130             זֵד וְלֹא זָע מֵאֵל לְהַשְׁחִית

                וְשָׂם בָּשָׂר זְרוֹעוֹ.





זְרוֹעוֹ זְרוֹעַ       דַּר עֶרֶץ

                דִּכְּאָה כִּי רַע יְרוֹעַ

                זָדוֹן נָגַע לְעָפָר וְלוֹ הָאָרֶץ

135             אִישׁ זְרוֹעַ.





זְרוֹעַ זָדָה       חֻבְּשָׁה בְּהִתְנַחֵם

                וְשָׁב וְנֶעְתַּר בְּתִתּוֹ תוֹדָה

                זֵדִים לְהוֹדוֹת לַשֵּׁם וְנַפְשָׁם לְרַחֵם

                כִּי אֶל יְיָ זָדָה.





140 זָדָה חֶמְדָּה       לְדוֹר עֲשִׂירִי בְהִתְגַּבֵּר

                וְטִנֵּף עוֹלָם כְּטִנְפֵי נִדָּה

                חָמַק וְטִהֲרוֹ נַחַל שׁוֹטֵף וְעוֹבֵר

                וַיֵּלֶךְ בְּלֹא חֶמְדָּה.









חֶמְדָּה חֵן       תִּשָּׂא כִּי יוּחַן

145             וַיָּחֵל יוֹם בּוֹ יִבָּחֵן

                חֲבוּר עֲצָבִים לֹא הוּחַן

                וְנֹחַ מָצָא חֵן.





חֵן חֲסִידִים       אַרְבָּעָה בְמִקְדָּשׁ

                שֶׂגֶב נִבְצְרוּ וְהָיוּ לַאֲחָדִים

150             חַוּוּ בְצֵאתָם הוֹדוֹ בְשִׁיר חָדָשׁ

                תְּהִלָּתוֹ בִּקְהָל חֲסִידִים.





חֲסִידִים חֲמוּדוֹת       בֶּן שְׁמוֹנָה וְאַרְבָּעִים

                בְּהֵחָלֵק רַגְלָיו עוֹמְדוֹת

                חַי לְאַחֲרָיו עֶשֶׂר כְּאֶחָד רוֹעִים

155            שְׁנַיִם חֲמוּדוֹת.





חֲמוּדוֹת חֲלָקוֹת       בִּדְבַר מוֹנַי

                וְיָדָם בִּנְטוֹתָם אֶל אֵל בְּמַעֲשָׁקוֹת

                חִלְּקָם וּבָלַל יְיָ

                כָּל שִׂפְתֵי חֲלָקוֹת.





160 חַלָקוֹת טָהוֹר       הֶחֱלִיף וְרֵיחַ מַבְאִישׁ

                בְּבֹשֶׂם מִפִּיו נָהַר נָהוֹר

                טְמֵאִים נִצְרָפוּ וַיֵּצֵא הָאִישׁ

                אֲשֶׁר הוּא טָהוֹר.





טָהוֹר טַעֲמוֹ       בֵּרֵר לְסוּג לֵב וְנִקְלֶה

165               רוּץ גַלְגַּלִּים כַּעֲבָדִים בְּרוּמוֹ









                טֹהַר שִׂכְלוֹ הֵבִינוֹ אֲדוֹנִים לָאֵלֶּה

                וַיְשַׁנּוֹ אֶת טַעְמוֹ.





טַעְמוֹ טוֹב       הֵפִיק בֶּן שְׁלשָׁה בְדֵעָה

                סוֹד הִשְׁתַּנּוֹת יָבֵשׁ לִרְטֹב

170             טוֹעִים קָרָא בוֹאוּ וְנֵדְעָה

                בֵּינֵינוּ מַה טּוֹב.





טוֹב טָהוֹר       הוּא תוּמוֹ יַעֲנֶה

                בְּעָמְדּוֹ בְמַסָּה עֶשֶׂר לִצְהֹר

                טוֹב רָאִיתִי וְהִנֵּה

175             מְנוֹרַת זָהָב טָהוֹר.





טָהוֹר טוֹב       יֻולַּד צָפָה בַעֲנוֹתוֹ הִנְנִי

                פְּרִי בִטְנִי אַקְרִיב לִקְטֹב

                טֶרֶם יֵדַע הַנַּעַר עָנָה וַאֲנִי

                קִרְבַת אֱלֹהִים לִי טוֹב.





180 טוֹב יִרְאֶה       הֱיוֹתוֹ שָׁמוּר

                לְגֶזַע לוֹ יוֹם יוֹם יִשְׁתָּאֶה

                יִצְדַּק כְּהַיּוֹם בְּצֶדֶק אָמוּר

                בְּהַר יְיָ יֵרָאֶה.





יֵרָאֶה יָפְיוֹ       כְּעֵץ נֶחְמָד

185              לְאַחַר עֶשְׂרִים וְאַרְבַּע נָשָׂא פִרְיוֹ

                יָשְׁרוֹ לְגַלּוֹת וְהַכֹּל לָמַד

                מַה טּוֹבוּ וּמַה יָּפְיוֹ









יָפְיוֹ יִהְיֶה       בַעֲלוֹת מִצִּדָּיו

                שְׁנֵי בַדִּים מַחֲמַדֵּי צִבְיֵי

190             יוֹפִי וַחֲלִיפוֹת מִמְשָׁל בַּדָּיו

                בַּד בְּבַד יִהְיֶה.





יִהְיֶה יָשָׁר       בְּטֶבַע תּוֹם נֶחְתָּם

                וְשׂוֹטֵם בַּעֲבוֹת אֵיבָה מְקֻשָּׁר

                יָאַב רְאוֹת לְמִי אַחֲרִית שְׁמָר־תָּם

195             וּרְאֵה יָשָׁר.





יָשָּׁר יָצָא       גֶּזַע הָאָב

                בִּשְׁנֵים עָשָׂר מַטּוֹת עֹז יָצָא

                יַעַן פֶּלֶג מוֹשֵׁךְ מִמֶּשְׁאַב

                נִכְחוֹ יָצָא.





200 יָצָא כֹּל       אַךְ לִצְפִירַת

                קֹדֶשׁ נָתַן אֶחָד מַעֲשֵׂר מִכֹּל

                כִּי אַרְבָּעָה הֵמָּה פִטְרַת

                תַּחַת בְּכוֹר כֹּל.





כָּל כָּבוֹד       לִבְנֵי לֵוִי בְהַבְדִּילֵם

205             נָתַן לְשָׁרֵת בְּשֵׁם יְיָ וְלַעֲבֹד

                כְּהֻונַּת עוֹלָם נַחֲלָה יַנְחִילֵם

                וְכִסֵּא כָבוֹד.





כְּבוֹד כֻּלּוֹ       לְלֵוִי מָנָה

                בְּהַקְדִּישׁ אַהֲרֹן לִמְחוֹל לוֹ





210             בִּקְרוֹא מְחוֹקֵק מִי לַיְיָ יַעַלֶה הֵנָּה

                וְהִנֵּה עָלָה כֻלּוֹ.





כֻּלּוֹ כֶּתֶם       טָהוֹר נֶאֱהָב

                בְּעָמְדּוֹ וְחָתְמֵי כְּהֻונָּה מִתְחַתֵּם

                כֶּתֶר קֹדֶשׁ וּמַדֵּי זָהָב

215             וַחֲלִי כָתֶם.





כֶּתֶם כּוֹנַנְתָּ       לְלַמֵּד משֶׁה וּנְדִיבִים

                אַהֲרֹן וּבָנָיו לִלְמֹד הִצַּבְתָּ

                כְּמוֹהֶם כַּשֶּׁמֶשׁ וְיָרֵחַ וְכוֹכָבִים

                אֲשֶׁר כּוֹנַנְתָּ.





220 כּוֹנַנְתָּ לְכַפֵּר       וּלְרַבּוֹת מְשׁוּחַ כֹּהֲנַי

                בְּמִלּוּאִים וְכִפּוּרִים שִׁבְעָה סוֹפֵר

                לַדּוֹרוֹת בִּשְׁנֵיהֶם כֵּן צִוָּה יְיָ

                לַעֲשׂוֹת לְכַפֵּר.





לְכַפֵּר לְשִׁבְעָה       מִצְוַת הַפְרָשָׁה

225             קֹדֶם לַיּוֹם לְלִשְׁכַּת פְּלַהְדְרִין קְבוּעָה

                לְלָמְדוֹ שְׁנֵי בַעֲלֵי דְרִישָׁה

                תֵּן חֵלֶק לְשִׁבְעָה.





לְשִׁבְעָה לְקַחְתִּיךָ       לְהִטָּהֵר וְהִתְנַוֶּה

                וְהִתְחַטֵּא בְמֵי נִדָּה צִוִּיתִיךָ

230             לְהִתְקַדֵּשׁ בְּסָפֵק נִדָּה מִן הַנָּוֶה

                אֲנִי לְקַחְתִּיךָ.





לְקַחְתִּיךָ לְפָנַי       לְשָׁרֵת וְלַעֲמֹד

                וּזְרֹק וְהֶקְטֵר וְהֵטִיב כָּל שִׁבְעָה כְדִינַי

                לְהַקְטִיר וְלִיטּוֹל חֵלֶק בְּרֹאש תַּחְמֹד

                הִתְהַלֵּךְ לְפָנַי.





235 לְפָנַי לֶקַח       סֵדֶר הַיּוֹם וְחֻקּוֹתָיו

                קוֹרְאִים לְפָנָיו זִקְנֵי מַדָּע וָפֶקַח

                לִלְמֹד אִם לֹא לָמַד וְלָמַד וְשָׁכַח וְעַל שְׂפָתָיו

                יוֹסִיף לֶקַח.





לֶקַח לִבּוֹ       יָבִין עֵת פְּקִידָה

240            בְּהַעֲבִיר אֵלִים וּפָרִים וּכְבָשִׂים סְבִיבוֹ

                לִהְיוֹת רָגִיל וּמַכִּיר סֵדֶר עֲבוֹדָה

                יִתֵּן אֶל לִבּוֹ.





לִבּוֹ מַאֲכָל       כָּל שִׁבְעָה

                לְמַלֵּא חֵשֶׁק אִוָּה יֹאכַל

245             מֵהַרְבּוֹת עִם חֲשֵׁכָה מוֹנְעָה

                נַפְשׁוֹ מַאֲכָל.





מַאֲכָל מֶלֶךְ       שֵׁנָה מַשְׁלִיט וְנוֹתֵן

                לְעַפְעַף נוּם לָאַט מִתְהַלֵּךְ

                מִנּוּם נִמְנָע כִּי הוּא יִתֵּן

250             מַעַדְנֵי מֶלֶךְ.





מֶלֶךְ מֵעֲבֹר       חֻקָּיו הָאֵלֶּה וְצִוָּה

                לָכֵן מַשְׁבִּיעִין אוֹתוֹ זִקְנֵי תֹם וָבוֹר





                מַאֲמַר פֶּן יְשַׁנֶּה וְשׁוֹמֵר מִצְוָה

                יַחְשׂךְ נַפְשׁוֹ מֵעֲבֹר.





255 מֵעֲבֹר מִקְרָא       מִתְיָרְאִים וּבוֹכִים

                וּכְפִי דַרְכּוֹ בְלֵילוֹ קוֹרֵא וְשׁוֹנֶה בַתּוֹרָה

                מְבִינִים אִם אֵינוֹ בָקִי לְפָנָיו עוֹרְכִים

                קְרוֹא מִקְרָא.





מִקְרָא מָגִנִּים       יוֹרוּהוּ בְמַחְוָה

260             וּבִצְרֵדָה מַכִּים לְפָנָיו פִּרְחֵי נוֹגְנִים

                מַרְאֵה קִידָה בְּהֵפֶךְ לְהַעֲבִיר גַּאֲוָה

                אֲפִיקֵי מָגִינִּים





מָגִינִּים נֶשֶׁף       עֶרֶב יוֹם מַשְׁמִיעִים

                רַגַּשׁ לְהַחֲלִיף רוּחַ רוּם נוֹשֵׁף

265             נוּמָם מַעֲבִירִים וְשׂוֹבְעִים

                נְדוּדִים עֲדֵי נָשֶׁף.





נֶשֶׁף נֶאֱסָפִים       בַּחֲזוֹת אִשֵּׁי

                עֲבוֹדָה לִתְרֹם נִכְסָפִים

                נוֹאֵם הַגֶּבֶר עִמְדוּ בַעֲזָרָה אַנְשֵׁי

270             חֶסֶד נֶאֱסָפִים.





נֶאֱסָפִים נַעֲמָנִים       לְהַפִּיל אַרְבַּע פַּיָּסוֹת

                לִתְרֹם וּלְאַרְבַּע עֲבוֹדוֹת וְלִקְטֹרֶת נְתוּנִים

                נְתָחִים בָּרְבִיעִי לְהֵעָלוֹת וּלְהֵעָשׂוֹת

                נִטְעֵי נַעֲמָנִים.





275 נַעֲמֳנִים נָגַהּ       שׁוֹאֵל מְמֻונֶּה מְזֻמָּן

                לַחְקֹר זְמַן לִשְׁחֹט בְּבוֹא נֹגַהּ

                נוֹאֵם הָרוֹאֶה אִם הִגִּיעַ זְמַן

                אוֹר נָגַהּ.





נָגַהּ נְכוֹחוֹ       בְּפָרְשׂוֹ מָסַךְ־

280             מַבְדִּיל בֵּינוֹ וּבֵין עַם בְּהַדִּיחוֹ

                נָחוּץ לְמִקְוֶה עוֹבֵר בַּסָּךְ

                הוֹלֵךְ נְכוֹחוֹ.





נְכוֹחוֹ שָׂם       וּלְחָמֵשׁ טְבִילוֹת יַעַר

                וְחֹק עֲשָׂרָה קִדּוּשִׁים בַּקֹּדֶשׁ הוּשָׂם

285             סוֹד אַחַת מֵהֶם וּשְנֵי קִדּוּשִׁים נְתוּנִים בַּחֵיל בְּשַׁעַר

                הַמַּיִם שָׁם שָׂם.





שָׂם שִׁמְלוֹתָיו       וּפוֹשֵׁט וְיוֹרֵד

                וְטוֹבֵל וְעוֹלֶה וּמִסְתַּפֵּג כְּחֻקּוֹתָיו

                סָר לִלְבּשׁ אַרְבָּעָה מַדֵּי זָהָב חָרֵד

290            וַיְחַלֵּף שִׂמְלוֹתָיו.





שִׂמְלוֹתָיו סָבִיב       גִּיל יַעֲטֶה וְחֻקּוֹ

                לִקְרֹץ תָּמִיד פָּנָיו מִסָּבִיב

                סָבַב לְקַבֵּל דָּמוֹ וּזְרָקוֹ

                עַל הַמִּזְבֵּחַ סָבִיב.





295 סָבִיב סוֹבֵב       לְהַקְטִיר וְהֵטִיב כְּדָתָם





                וְהַקְרֵב רֹאשׁוֹ וְאֵבָרִים חוֹבֵב

                סֵדֶר חֲבִיתִים וְיַיִן לְנַסֵּךְ וְהַקְרֵב מוּסָפִין כְּהִלְכָתָם

                סוֹבֵב סוֹבֵב.





סוֹבֵב שָׂשׂוֹן       עֵת לַפַּרְוָה אָתָא

300             וּפוֹשֵׁט זְהָבִים וְטוֹבֵל בְּחָסוֹן

                סוּתֵי בַדִּים בְּלָבְשׁוֹ הָיְתָה

                לִי לְשֵׁם שָׂשׂוֹן.





שָׂשׂוֹן עָלָיו       יָשִׂישׂ וְלַפָּר מַעֲמָדָיו

                בֵּין אוּלָם וְלַמִזְבֵּחַ יוֹבִילוּהוּ רַגְלָיו

305             עַל רֹאשׁוֹ וְסָמַךְ שְׁתֵּי יָדָיו

                וְהִתְוַדָּה עָלָיו.





עָלָיו עִמּוֹ       וִדּוּי בֵּיתוֹ עוֹרֵךְ

                וּבָא לְמִזְרַח עֲזָרָה וְצָפוֹן מִזְבֵּחַ בַּהֲתִימוֹ

                עַל יְמִינוֹ וּשְׂמֹאלוֹ בְּעֵת דּוֹרֵךְ

310            יְשָׁרִים עִמּוֹ.





עִמּוֹ עָמְדָּם       וְשָׁם קַלְפֵּי בִשְׁנֵי גוֹרָלוֹת יְקָרִים

                כָּתוּב בְּאֶחָד שֵׁם וְאֶחָד עֲזָאזֵל בְּהִתְאַחֲדָם

                עֵרְבָם וּטְרָפָם וְשָׁם שְׁנֵי שְׂעִירִים

                עוֹמְדִים יָקוּמוּ עַל עָמְדָּם.





315 עָמְדָּם עוֹלִים       שְׁנֵי גוֹרָלוֹת בְּיָדָיו מַעֲלֶה

                אִם שֶׁל שֵׁם לַיָּמִין הִשְׁלִים





                עוֹנֶה סְגַן אִישִׁי כֹּהֵן גָּדוֹל יְמִינְךָ הַעֲלֵה

                אֱלֹהִים רָאִיתִי עוֹלִים.





עוֹלִים עִמּוֹ       בְּהָרִים יָמִין וְשֵׁם בָּהּ

320            וּבְעֵת הַשֵּׁם שְׂמֹאל הֵרִימוֹ

                עוֹנֶה רֹאשׁ בֵּית אָב שְׂמֹאלְךָ הַגְבַּהּ

                כִּי פָקַד יְיָ עִמּוֹ.





עִמּוֹ פִימוֹ       יֶהֱגֶה רְנָנַי

                אוֹתָם עַל שְׁנֵי הַשְּׂעִירִים בְּשׂוּמוֹ

325             פּוֹצֶה: בָּרוּךְ שֵׁם כְּבוֹד מַלְכוּתוֹ לַיְיָ

                חַטָּאת פִּימוֹ.





פִּימוֹ פָנָיו       יָאֵר וְיוֹאֵל

                עַל רֹאשׁ מִשְתַּלֵּחַ לָשׁוֹן שֶׁל זְהוֹרִית בֵּין קַרְנָיו

                פִּלַּג וְקָשַׁר וַיָּשֶׁת אֶל

330            הַמִּדְבָּר פָּנָיו.





פָּנָיו פִּיהוּ       יִשָּׂא וְנִשְׁחַט מַטֵּהוּ

                לְבֵית שְׁחִיטָה וְשָׁב שְׁנִיָּה וּמְפַנֵּהוּ

                פָּרוֹ וְעָלָיו וִדּוּי מַטֵּהוּ

                יִפְצֶה פִיהוּ.





335 פִיהּו פָעֳלוֹ       יָעִיר וְשׁוֹחֵט וּמְקַבֵּל דַּם

                וְנוֹתְנוֹ לְמוֹרְסוֹ וּמַחְתּוֹת זָהָב בְּנָטְלוֹ

                פִּנָּה גַחֲלֵי מִזְבֵּחַ וּבַחְתּוֹתוֹ אֵשׁ יְקוֹדָם





                תָּמִים פָּעֳלוֹ.





פָּעֳלוֹ פֶלֶא       בְּנָתְנוֹ בְּאֵימָה

                מִלֵּא חָפְנָיו בְּתוֹךְ הַכַּף וְהוּא מִדַּת הַכְּלִי

340             פּוֹנֶה וּבָא מַחְתָּה בְיָמִין וְכַף בִּשְׂמֹאל פְּנִימָה

                וְהוּא פֶלֶא.





פֶּלֶא צַעֲדוֹ       לִפְנִים לִפְנַי

                לְהַקְטִיר וּלְמַלֹּאת עָשָׁן בֵּית מוֹעֲדוֹ

                צֵאתוֹ דֶרֶךְ כְּנִיסָה יְיָ

                יָכִין צַעֲדוֹ.





345 צַעֲדוֹ צַעַד       בָּהֵיכָל וּתְפִלָּה נְעִימָה

                מְקַצֵּר וְנוֹטֵל דַּם וּמְמָרֵס עַד

                צֶגֶת אֲשׁוּרָיו בִמְקוֹם שֶׁעָמַד הֵמָּה

                מְטִיבֵי צָעַד.





צָעַד צְדָקָה       הַזּוֹתוֹ אַחַת לְמַעְלָה וְתַחַת

350             שֶׁבַע כְּמַצְלִיף בְחֻקָּהּ

                צְפוּנָה עֵת כֻּלָּם אַחַת

                יַחְשְׁבֶהָ לוֹ צְדָקָה.





צְדָקָה צִוָּה       אֵצֶל שָׂעִיר לָלֶכֶת

                וְשֹׁחֲטוֹ וְהַזָּיַת דָּמוֹ לְדַם הַפָּר שִׁוָּה

355             צוֹפֶה לְהַזּוֹת מִדַּם שְׁנֵיהֶם מִחוּץ לַפָּרֹכֶת

                כַּאֲשֶׁר צִוָּה.





צִוָּה צֶדֶק       עֵרוּב דָּמָם בְּשׁוּבוֹ

                וְחִטּוּי קַרְנוֹת מִזְבַּח הַזָּהָב לְדַקְדֵּק

                צֶקֶת עַל טַהֲרוֹ שֶׁבַע פְּעָמִים יָבֹא

360             וְיוֹרֶה צֶדֶק.





צֶדֶק קָרוֹב       בְּשָפְכוֹ לִיסוֹד מַעֲרָבִי שִׁירַיִם

                וְשִׁירֵי מִזְבֵּחַ חִיצוֹן לִדְרוֹמִי יְעָרֵב עָרֹב

                קָרְבָּנָם לִרְאוֹת תֵּרֵד מִן שָׁמַיִם

                וְהָיִיתָ קָרוֹב.





365 קָרוֹב קוֹלוֹ       עֵת לְמִשְׁתַּלֵּחַ הִגִּיעַ

                וְסוֹמֵךְ יָדָיו עָלָיו וּמִתְוַדֶּה בְעַד קְהָלוֹ

                קִדּוּשׁ הַשֵּׁם עַד אַרְבָּעִים מִיל הִשְׁמִיעַ

                יְיָ אֶת הוֹד קוֹלוֹ.





קוֹלוֹ קֶדֶם       אִישׁ עִתִּי יִדְרשׁ

370             וּלְהוֹלִיכוֹ שְׁנֵים עָשָׂר מִילִים לְצוּק יְקַדֵּם

                קָרֵב וְדוֹחֲפוֹ לְאָחוֹר וּמִתְגַּלְגֵּל וְיוֹרֵד מֵרֹאשׁ

                הַרְרֵי קֶדֶם.





קֶדֶם קְדוֹשָׁיו       יְבִינוּן הִתְהַלֵּךְ תָּמִים

                בְּהִתְלַבֵּן שָׁנִי וְנִתֵּק אֵבָרָיו מִשָּׁרָשָׁיו

375             קָדוֹשׁ שָׂמוֹ לְמוֹפֵת כִּי חוֹבֵב עַמִּים

                כָּל קְדוֹשָׁיו.





קְדוֹשָׁיו קְרֵבִים       בְּהוֹצִיאוֹ אֵמוּרֵי פָר וְשָׂעִיר

                וְנוֹתְנָם בְּמֶגֶס וּמַקְטִירָם עַל גַּבֵּי לְהָבִים





                קִלְּעָם בְּמִקְלָעוֹת וְשָׁם לְבֵית שְׂרֵפָה מִחוּץ לָעִיר

380             אוֹתָם קְרֵבִים.





קְרֵבִים רוֹאִים       קְרִיאָתוֹ בַּתּוֹרָה שְׁנֵי עִנְיָנַי

                וְעַל פָּרָשָׁה שְׁלִישִׁית שְׂפָתָיו קוֹרְאִים

                רוֹחֵשׁ שְׁמוֹנָה לְבָרֵךְ שֵׁם יְיָ

                וְכָל הָעָם רוֹאִים.





385 רוֹאִים רִדְתּוֹ       לַטְּבִילָה שְׁלִישִׁית

                וְלוֹבֵשׁ זְהָבִים בִּגְדֵי תִפְאַרְתּוֹ

                רוּצוֹ לְהַקְרִיב אֵילוֹ וְאֵיל הָעָם יָשִׁית

                בְּיוֹם רִדְתּוֹ.





רִדְתּוֹ רָצוֹן       לִטְבֹּל וּלְבוּשׁ בַּדִּים אֵין מְאַחֵר

                וּבָא לְהוֹצִיא כַף מַחְתָּה מִלִּפְנִים וְלַחִיצוֹן

390             רְצוֹן אֵל לְהָפִיק וְשׁוֹחֵר

                טוֹב יְבַקֵּשׁ רָצוֹן.





רָצוֹן רָצוּ       פְּעָמָיו לְהַקְרִיב חֲמִישִׁית לַטְּבִילָה

                מַדֵּי זָהָב לוֹבֵשׁ וּמַקְטִיר וּמֵטִיב וְלָצֵאת כַּפָּיו אָצוּ

395            רָץ וְתָמִיד שֶׁל בֵּין הָעַרְבַּיִם לְהַקְרִּיב צְעָדָיו בְּגִילָה

                הֵם רָצוּ.





רָצוּ שָׁם       בַּדָּיו בְּקֹדֶשׁ מְכֻבָּד

                גּוֹנְזָם שְׁלּא אַחַר כֵּן יִלְבָּשֵׁם





                שׁוֹמֵר צִוּוּי וּפָשַׁט בִּגְדֵי הַבַּד

400            וְהִנִּיחָם שָׁם.





שָׁם שוֹמֵר       קָדוֹשׁ וַעֲשִׂירִי לְקַדֵּשׁ

                וּפוֹשֵׁט מַדֵּי זָהָב בְּלִי מֶמֶר

                שׁוֹחֵר וְלוֹבֵשׁ בִּגְדֵי עַצְמוֹ וְצָהֳלָה לְחַדֵּשׁ

                שָׁקַד שׁוֹמֵר





405 שׁוֹמֵר שָׁלֵם       בְּצֵאתוֹ וְעַל פְּנֵי קִרְיָה

                רָנֵי פַלֵּט יְסוֹבֵב זָקֵן וְעֶלֶם

                שִׁירוּ לָאֵל הַמַּפְלִיא וְהָיָה

                לְבַבְכֶם שָׁלֵם.





שָׁלֵם שְׁכֵנָיו       מְלַוִּים אוֹתוֹ וּקְרוֹבָיו

410              עַד בּוֹאוֹ בְרִנָּה לְשַׁעֲרֵי מִשְׁכָּנָיו

                שׁוֹקֵד וְעוֹשֶׂה יוֹם טוֹב לְאוֹהֲבָיו

                וְאֶל כָּל שְׁכֵנָיו.





שְׁכֵנָיו תָמִיד       בְּחֶדְוָה תְכוֹנֵן

                לְשׁוֹנָם וּמַהֲלָלְךָ תַּצְמִיד

415             תְּהִלָּה תַעֲטֵם וְגִילָה וְרַנֵּן

                כֵּן יִהְיֶה תָּמִיד.





תָּמִיד תְּבָרֵך       עֶבֶד שִׁוָּה מְאֹדָיו

                לְכוֹנֵן סֵדֶר עֲבוֹדָה כְדַת וְעוֹרֵךְ

                תֵּחָשֵׁב זְכִירָה כְמַעֲשֶׂה וּמַעֲשֵׂה יָדָיו

420            אַתָּה תְּבָרֵךְ





תְּבָרֵךְ יֵצֶר       סָמוּךְ חוּק עֲבוֹדָתֶךָ גּוֹמֵר בְּרִנָּה

                יִשְׁעֲךָ אוֹתוֹ תַלְבִּישׁ וְתִזְכְּרֶנּוּ

                לְחַיִּים וְטוֹבָה וְכַצִּנָּה

                רָצֹון תַּעְטְרֶנּוּ.





425 תַּעְטְרֶנּוּ וּכְבָר       נִרְצוּ מַעֲשֵׂיכֶם

                תְּבַשְּׂרֶנּוּ שְׂמֵחִים שׁוּבוּ לְאָהֳלֵיכֶם

                כִּי לְחַי בְּצִיּוֹן תַּקְרִיבוּ קִרְיַת מוֹעֲדֵיכֶם

                עוֹלוֹתֵיכֶם וְזִבְחֵיכֶם.



















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46879