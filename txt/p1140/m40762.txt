


	
	[דֶּבֶר בְּתוֹךְ עִירְךָ פַּזֵּר רַגְלֶךָ] (מִתּוֹךְ הַשִּׁיר עַל-הַמַּגֵּפָה שֶׁהָיְתָה בְפָּדוֹבָה)
	



Mosè Catalano

[מפָּדוֹבָה, חי בפדובה ובמוֹנְטַנְיָנָה [Montagnana], מת בשנת 1661]





מִתּוֹךְ הַשִּׁיר עַל־הַמַּגֵּפָה שֶׁהָיְתָה בְפָּדוֹבָה בִּשְׁנוֹת 1630/31






/ ͟ / ͟ / ͟ / ͟ / ͟ / ͟ / ͟ / ͟ / ͟ / ͟ / ͟



דֶּבֶר בְּתוֹךְ עִירְךָ פַּזֵּר רַגְלֶךָ



מִחוּץ לְמַחֲנֶה בְּמָקוֹם נָקִי



עֲשֵׂה נְחשֶׁת, בַּרְזֶל מִנְעָלֶךָ



וּבְרַח בְּחִפָּזוֹן כְּאִישׁ נָקִי



כִּי אִם תַּעֲמֹד שָׁם בְּתוֹךְ עִירֶךָ



תִּהְיֶה כְּכֶלֶב מִתְבּוֹסֵס בְּקִיא



וְאִם בַּשַּׁחַר לֹא תִפְתַּח עֵינָיִם



תְּמַשֵּׁשׁ אֲפֵלָה בַּצָהֳרָיִם.



אָכֵן אִם אֵין בְּיָדְךָ לִבְרֹח



דֶּבֶר בְּתוֹךְ עִירְךָ כַּנֵּס רַגְלֶךָ



וּבִרְאוֹתְךָ כִּי יַתְחִיל לִפְרֹחַ



בְּיָדְךָ תִּסְגֹּר דַּלְתֵי בֵיתֶךָ



וּבְטֶרֶם כִּי תִסְגֹּר צָרִיךְ לִטְרֹחַ



לְהָכִין לָךְ צֵדָה לְמִחְיָתֶךָ



חֲלִיפוֹת שְׂמָלוֹת לְהַלְבִּישֶׁךָ



מַאֲכָל וּמִשְׁתֶּה לְהַשְׂבִּיעֶךָ.



חֲפָר לְךָ בְּאֵר לִשְׁאֹב לָךְ מָיִם



לְכַבֵּס לְבַשֵּׁל לְמַזֵּג יָיִן



גַּם תַּעֲשֶׂה לְךָ תַּנּוּר כִּירָיִם



לֶאֱפוֹת מַאֲכָל לְאַוַּת עָיִן



קְנֵה לְךָ כֵּלִים אֵזוֹר מָתְנָיִם



עֲשֵׂה בְלִי שִׁפְחָה וְעֶבֶד אָיִן



אִם בִּשְׁכוּנָתְךָ דֶּבֶר עֵצָה עוּצָה



לִקְנוֹת לְךָ דִּירָה וְלָצֵאת חוּצָה.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40762