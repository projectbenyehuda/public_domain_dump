


	
	עולם הפוך: שירים אשר חבר על דבר הנגף משה קאטלאנו
	



שירים אשר חבר על דבר הנגף בני הח“ר משה יצ”ו עודנו בכפר קורטי1 בברחו מפני המגפה







א'

דבר בתוך עירך פזר רגלך

מחוץ למחנה במקום נקי

עשה נחשת וברזל מנעליך

וברח בחפזון כאיש בקי

כי אם תעמוד שם בתוך עירך

תהיה ככלב מתבוסס בקיא

ואם בשחר לא תפתח עינים

תמשש באפלה בצהרים





ב'

אכן אם אין בידך לברוח

דבר בתוך עירך כנס רגלך

ובראותך כי יתחיל לפרוח

בידך תסגור דלתי ביתך

ובטרם כי תסגור צריך לטרוח

להכין לך צידה למחיתך

חליפות שמלות להלבישך

מאכל ומשתה להשביעך





ג'

חפור לך באר לשאב לך מים

לכבוס לבישול למזג יין

גם תעשה לך תנור כיריים

לאפות מאכל לאות עין

קנה לך כלים אזור מתנים

עשה בלי שפחה ועבד אין

אם בשכונתך דבר עצה עוצה

לקנות לך דירה ולצאת חוצה2





ד'

בני ביתך תבדיל ותחדל ועד

כי זאת דבר אמת מבלי כחד

ישב יחידי איש ישכיל לדעת

כי לא טוב אז שבת אחים גם יחד

כי אם לאחד יאחז רעד

תפול עליהם אימתה ופחד

הבדלו אם כן ואל תיראו

ועיניכם לשמים תשאו





ה'

משח צרי בחמץ על לבך

גם על דפקי ראש והידים

בשכבך תמשח גם בקומך

ובאצבעך תשים בנחירים

מאכל לביי תתן אכלך

ובכל לבבך אל השמים

קרא בגרון כי ירבה לסלוח

ורפואה למכה יקדים לשלוח





ו'

עשן תעשן ירכתי ביתיך

בעשונים אשר מאד יריחו

כי ימזגו רוע אוירך

ועשן מפני חדש ידיחו

אכן לא תצא חוץ מדלתותיך

בהאמין אלי אשר יסיחו

שמורים נכזבים חסרי כח

כי אין שמור מועיל כי אם לברוח.





ז'

אמת כי אין נסתר מנגד עין

יושב בסתר ורואה כל סתר

אכן אם בעד נפשו אדם אין

ויחפוץ למות שם מבלי סדר

ובלי השכל כמו שכור מיין

יאמר אלקים לי מגן וסתר

הלא עין רואה אוזן שומעת

כי יאבד כטפש בער מדעת





ח'

כל הון יקר תחתום אך בביתך

בחותם הבריאות מעירך

רק המטה בחדרי משכבך

עזוב ואל תחמול על דבירך

וכל בגדי פשתים תן בידך

ואל תחתום פן יתחיל בפה רך

ואחרי כן בפרך יתמור

בלי תועלת מבשמים מר





ט'

אם כן אפוא ברח וברך צאתך

בצדקה עד אשר ידך מגעת

לנסגרים תפתחנה ידיך

ובטרם כי תתן צריך לדעת

כי כתב בקש על דינריך

נחשבים לרשים אין במר סעד

כי מה יועיל כל הון ואכל עין

ומי יקנה להם לחם ויין





י'

לכן חוס עליהם פן ישמדו

תן צדקה ומרפא בכנפיה

בחר לך אנשים ישרתו

יביאו צדקה למקבליה

ישלחו שם רופא בל יכרתו

ממכה זו מבלי רופאים

כי לעני ורש על מה ולמה

צרי אין בגלעד רופא אין שמה





י"א

השמר בשלשה דברים אלה

ואי אתה בא לידי חלי דבר

קרא נורא תהלות עושה פלא

יצילך מדי שבר על שבר

ברח או הסגר כבבית כלא

פן תמות אז ותסגר בקבר

ובסדר מחיתך וכל צרכך

קוה אל ה' ושמור דרכך





י"ב

אל תיגע כי החמימות מזיק

על כי מכין את הגוף לקבל

ולב בני ביתך תחזיק

בלתי יחתו מן המחבל

הגם בחולי זה נראה בזיק

כי כעם ככהן הוא מנבל

דע כי לא כל הצאן זאב יטרף

וה' ישמרך ולא שרף





י"ג

אכן אם דבר באויר נכנסה

אז תברח על אחת כמה וכמה

אויה לרגל אשר אז לא נסה

אויה לרגל כי תמצא שמה

כל בית כל דירה הלא אפסה

ולשחת בלי יושב הושמה

אבות ימותו עם תולדותם

למשפחותם לבית אבותם





י"ד

ואם לנוס לא תאזור מתנים

ותשב שם כי לא תוכל ברוח

תסגור לך כל חלון בין הערבים

ולא תפתחם עד שמש יזרוח

ותסגור גם אותם בצהרים

אם ימנע השמש מלזרוח

עת יצאו רוחות ובעת ימטיר

מפתח וחלון פנים תסתיר





ט"ו

ובטרם כי תפתח חלונותיך

תבעיר בביתך מריח ריח

ותעשן עליו כל בגדיך

אחר תפתח אם השמש זורח

ותתפלל לה' אלקיך

ותתחנן אליו בקול צורח

יסיר רוע אויר כרוב חסדו

כצאת השמש בגבורתו





ט"ז

על לבך תמשח בקר וערב

משיחה לביית וזה ידוע

מאכל לביי בפיך ירב

ואוכל חם ולח יהי גרוע

ולנגד בוחן כליות וקרב

יהי לבך אך לא בגדך קרוע

כי שוא שקד שומר גדול צעיר

אם ה' לא ישמור את העיר.





תם






Corte עי' למעלה עמוד  צד.  ↩



ע“כ נדפס כבר מתוך כ”י בית המדרש לרבנים בלונדון  במבחר השירה העברית באיטליה, רע“ב–רע”ג.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/29457