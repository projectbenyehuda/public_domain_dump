


	
	אַל נָא
	




אַל נָא,

אַל תִּשְׁכָּחִינִי נָא,

אַל תִּשְׁכְּחִי חֲלוֹם־הַקֶּסֶם, יַחְדָּו רָקַמְנוּ

לְאוֹר־הַכּוֹכָבִים בַּלֵּיל,

עֵת צְמוּדִים יָשַׁבְנוּ גּוּף אֶל גּוּף

וְנִשְׁמוֹתֵינוּ בָּעוֹלָמוֹת הָעֶלְיוֹנִים.

– אַל תִּשְׁכָּחִינִי נָא…





אַל נָא,

אַל תַּעַזְבִינִי נָא,

אַל תַּעַזְבִי אוֹתִי בְּטֶרֶם לָךְ גִּלִּיתִי

סוֹד־אַהֲבָתִי, תְּשׁוּקַת לִבִּי סוֹעֵר,

לִבְטֵי־נַפְשִׁי שֶׁרוֹמְמוּנִי,

כְּאֵבִי וְצַעֲרִי אֲשֶׁר דִּכְּאוּנִי.

– אַל תַּעַזְבִינִי נָא…





אַל נָא,

אַל תְּרַחֲמִינִי נָא,

בּוֹ יִנָּתֵק לָעַד הַקֶּשֶׁר שֶׁנִּקְשַׁר,

וְאִישׁ לְדַרְכּוֹ יֵפֶן

וּבִקֵּשׁ לַשָּׁוְא

פִּתְרוֹן חֲלוֹם שֶׁגָּז, חָלָף!

– אַל תְּרַחֲמִינִי נָא…


28.12.43






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54608