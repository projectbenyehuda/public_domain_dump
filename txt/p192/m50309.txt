


	
	הָרַבִּי משֶׁה לֵיבּ מִקַּ"ק סַאסוּב בַּיָּרִיד
	




נַעֲרֵי הַחֲדָרִים, בִּפְנֵיהֶם אֲבַעְבּוּעוֹת כִּפְרָחִים,

מְרַדְּפִים אַחֲרֵי הָעוֹשֵׂה־נִפְלָאוֹת בַּדְּרָכִים.

הַבָּתִּים פְּתוּחִים, עַל־גַּבֵּי הַתְּרוֹנוֹס – הַקְּדֵרָה,

מִתַּחְתָּיו מְעַשֵּׁן הַכָּפִיס הָאַחֲרוֹן בַּבְּעֵרָה,

תַּפּוּחֵי־הָאֲדָמָה יִצְטַנְּנוּ בִּמְהֵרָה.





שְׁכוּרָה כָּל הָעִיר. נְטוּשִׁים לְחַסְדֵי הַבּוֹרֵא

נִשְׁאֲרוּ תִּינוֹקוֹת בָּעֲרִיסָה. הֵם בּוֹכִים, בּוֹעֲטִים,

צוֹעֲקִים, וְאוּלָם אֵין שׁוֹמֵע קוֹלָם הַקּוֹרֵא.

הַזְּבוּבִים הָרָעִים – הֵם בִּלְבַד דִּמְעָתָם הֵם שׁוֹתִים.





הֵן רַק פַּעַם אַחַת בַּשָּׁנָה הַמְּזִיגָה כָּך שׁוֹפַעַת,

הַגּוֹיִים מְחַבְּטִים לַיְּהוּדִים כַּף עַל כָּף.

הַחַמָּה בָּרָקִיע מִלְמַעְלָה תִּלְהַב

וְתִבְעַר בְּרֹב לַהַט,

וּבָאָבָק עַל־פְּנֵי הָאֲדָמָה בִּצְמָאָם מַצְנִיפִים

בְּרִיּוֹתָיו שֶל הַבּוֹרֵא – הַסּוּסִים הָעֲיֵפִים.





יוֹם־יָרִיד בְּקַ"ק סַאסוּב. בְּקוֹלוֹת שֶׁל אַלְפֵי כַּוָּרוֹת

מַחֲרִישׁ הַיָּרִיד רַעַשׁ־יַעַר וְשִׂיחַ־שָׂדֶה.

‘לָקְחוּ עִיר וְהִנִּיחוּ כֻּלָּהּ לַהֶפְקֵר’ –

בִּרְעָדָה משֶׁה לֵיבּ מִקַּ"ק בְּרוֹד מְהַרְהֵר.





'הוֹי בּוֹרֵא הָעוֹלָם, אֵיכָכָה וְכֵיצַד יְתֹאָר,

שֶׁבָּרְדִיפָה אַחֲרֵי הַפְּרוּטָה הָעֲלוּבָה בַּשְּׁוָקִים

יִשְׁכְּחוּ הַבְּרִיּוֹת יָפְיְךָ הַשָּׁפוּךְ בָּעֲמָקִים,

גְּדֻלָּתְךָ הַנִּרְאֵית עַל גִּבְעָה וְעַל הָר?





הָכֵיצַד בָּרְדִיפָה אַחֲרֵי הַפְּרוּטָה הָעֲלוּבָה

שׁוֹכְחִים תִּינוֹקוֹת עִם גָּרֶדֶת בְּאֵשׁ צְרוּבָה?'

וְרָאשִׁים עִם גָּרֶדֶת כָּאֵשׁ בּוֹעֲרָה וְלוֹהֶטֶת

מְרַפֵּא משֶׁה לֵיבּ בַּמַּטְלִית הַקָּרָה הַנִּסְחֶטֶת.





וּבִשְנֵי דְלָיִים מִבְּאֵרוֹ שֶל מִיקוֹלַאי הוּא שוֹאֵב

וּמַשְׁקֶה בָּם כָּל סוּס – בַּעַל־חַיִּים הָאִלֵּם, הֶעָיֵף,

הוּא הוֹלֵךְ וּמַתִּירָם וּמוֹלִיכָם וּמַעֲמִידָם בִּמְקוֹם־צֵל

וּמְדַבֵּר אֶל עַצְמוֹ בַּחֲשַׁאי וּבְזֶה הַלָּשׁוֹן:

'נְשָׁמוֹת קְדוֹשׁוֹת, הִתְפַּלֵּלְנָה לָאֵל,

בַּל תִּפְרַח הַצַּרַעַת בְּרָאשֵׁיהֶם שֶל יַלְדֵי יִשְׂרָאֵל…'









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50309