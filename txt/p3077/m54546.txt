


	
	חוֹל
	




חוֹל בַּכֹּל פֹּה, חוֹל וָחוֹל,

מְלֹא אִישׁוֹן רַק עֲרָבָה.

מַרְבַד הַחוֹל לְיָם הַכְּחֹול –

כָּל עַיִן בּוֹ תֵדַע שָׂבְעָה.





הָבוּ מֶלֶט וְאִם גַּם בְּחוֹל מָהוּל,

נִמְתַּח כְּבִישִׁים פֹּה בְּמוֹטִים.

עוֹד יִשָּׁמַע פֹּה קוֹל צָלוּל –

קוֹל עוֹלֵי גוֹלָה, מֻכֵּי שׁוֹטִים.





הָבוּ, אַחִים, טִיחַ וּלְבֵנִים,

נִבְנֶה בִּנְיָנִים פֹּה רָמִים.

וְיָשְׁבוּ בָם לָעַד הַשָּׁבִים בַּבָּנִים,

לְאַרְצָם יִצָּמְדוּ לְעוֹלָמִים.





וְעָלְתָה בַשֵּׁנִית פֹּה אֻמָּה הָעוֹבֶדֶת

מְחַיָּה הַחוֹלוֹת – וְנִסֵּנוּ יָרוּם.

עַד תִּפְשֹׁט עֲרָבָה אֶת דְּמוּתָהּ הַבּוֹגֶדֶת,

וְצִיּוֹן בְּחֵילָהּ קוֹם תָּקוּם!




4.3.45






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54546