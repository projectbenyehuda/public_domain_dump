


	
	שׁיר על האביב
	








הַקֶרַח סָר

עַל רֹאשׁ כָּל הָר

יַעַמְדוּ יִבְלֵי מָיִם.

הַיַעַר, צוֹמֵחַ

הָאִכָּר שָׂמֵחַ

וְהַחֶלֶד יָקוּם מִצָהֳרָיִם.





עֲשַׂבִּים וּפְרָחִים

וְכָל מִינֵי צְמָחִים

יָצִיצוּ מִבֶּטֶן הָאדָמָה.

כְּנַף הָרוּחַ

לְאַט יָפִיחַ

וּסְעָרָה קָמָה לִדְמָמָה.





עֲנַנֵי זוֹהַר

מִשְׁמֵי טוֹהַר

יָנִיפוּ גֶשֶׁם נדָבוֹת

עַל כָּרִים רַעֲנָנִים

מְכַרְכְּרִים בִּרְנָנִים

בַּחוּרִים וַעֲלָמוֹת תּוֹפֵפוֹת.





הַחֶרֶס יוֹפִיעַ

הַצִפּוֹר תָּרִיעַ

בְּכָל בַּד, סָעִיף וּפֻארָה;

לְחָלִיל וְנֵבֶל

הָיְתָה הַתֵּבֵל

וְחוֹשֶׁךְ וְאוֹפֶל לִנְהָרָה.





לְנוֹגַהּ הַכּוֹכָבִים

הוֹלְכִים וְשָׁבִים

רוֹעֶה וְרוֹעָה בְּאַהֲבָה

מְאוֹרֵי שְׁחָקִים

יְנוֹצְצוּן כִּבְרָקִים

וְלִפְנֵיהֶם תָּרוּץ דְאָבָה.





בֵּין מוֹר וָאֲהָלִים

יִטְעוּ אוֹהָלִים

לַחֲסוֹת מֵחוֹם וָחוֹרֶב.

לִמְטַר הַשָׁמַיִם

יִשְׁתּוּ מַיִם

וְלֹא יַכֵּם שֶׁמֶשׁ וְשָׁרָב.





כְּאָבוֹת רִאשׁוֹנִים

עֵת הָיוּ חוֹנִים

בְּעֵדֶן מְשׂוֹשׂ הַתֵּבֵל

טֶרֶם יָרָדוּ

וְעֶדְיָם הוֹרִידוּ

וְהָיתָה כִנוֹרָם לְאֵבֶל:





כָּכָה יִרְוָיון

יִפְרוּ יִרְבָּיוּן

אֵלֶה תַחַת סֻכַּת שְׁלוֹמֵיהֶם

וְצִפֳּרֵי עֳפָאִים

מֵרָאשֵׁי בְכָאִים

יִדוֹדוּן יִדוֹדוּן עַל פְּנֵיהֶם.





לָכֵן צְוָחוּ

בְּכַרְמֶל וְאָחוּ

הֵידָד כְּגִבּוֹרֵי הֶחָיִל

הַיוֹם פּוֹרֵחַ

וּמָחָר בּוֹרֵחַ

הָאָבִיב כְּחֶזְיוֹן לָיִל.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38605