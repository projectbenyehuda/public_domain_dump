


	
	לעורר אל התפלה ועבודת יי
	








כֹּל אֲשֶׁר נִשְמַת רוּחַ חַיִים בְּאַפּוֹ

יָבֹא וְיִשְׁתַּחֲוֶה אַפַּיִם

מוּל הָאָדוֹן יְיָ צְבָאוֹת.





יִרְאָה וָרַעַד וְשַׂעַר קוֹדֶשׁ

יְרַחֲפוּ בְכַנְפֵיהֶם עָלָיו מִלְמַעֲלָה

יָבֹא וְיִשְתַּחֲוֶה אַפַּיִם

מוּל הָאָדוֹן יְיָ צְבָאוֹת.





טַעַמוּ וּרְאוּ כִּי טוֹב יְיָ

אַהֲבָה וְחֶסֶד וְצֶדֶק וְשָׁלוֹם

נִשְׁקְפוּ מִשָׁמַיִם עָלֵינוּ.

הַמַזְכִּירִים אֶת יְיָ אֶהֱבוּ אוֹתוֹ תָמִיד.

אִם תִּרְאוּ גֵזֶל וְעוֹשֶׁק רָשׁ אַל תָּשִׁיתוּ לֵב,

אִם יֵהוֹם כִּכְפִיר יָם

וְיִרְגַז לִשְׁטוֹף אֶרֶץ וּמְלֹאָהּ

אַל תִּירָאוּ, כִּי גוֹאַלְכֶם חַי וְעֵינָיו אֶל יְרֵאָיו.





שְׂרָפִים וְאוֹפַנִים וְרוּחוֹת קְדוֹשׁוֹת

גַם אֲנַחֲנוּ צְמֵאִים כָּמוֹכֶם לָבֹא אֶל מִקְדְשֵׁי אֵל

נִכְסְפָה וְגַם כָּלְתָה נַפְשֵׁנוּ כָמוֹכֶם

לְהִתְהַלֵךְ בְּאַרְצוֹת הַחַיִים.

הֵן אֱמֶת כִּי יֶשְׁכֶם מְאוּשָׁרִים בַּעֲלִיוֹת שָׁמַיִם

תִּקָּרְאוּ מְשָׁרְתֵי אֱלֹהִים

הַיוֹשְׁבִים רִאשׁוֹנָה בַמַלְכוּת.

אָכֵן גַם נַחְנוּ זֶרַע אַבְרָהָם נֶאֱמָן בִּבְרִית אֵל

לֹא נוֹפְלִים מִכֶּם, בִּצְדָקָה וְכִשְרוֹן הַמַעֲשִׂים

נַהֲפוֹךְ הַשָׁרָב לְעֵדֶן

וְעֵמֶק עָכוֹר לְהֵיכְלֵי עוֹנֶג;

עַל שְׁלַבֵּי תוּשִׁיָה תַּעַלֶה הַנֶפֶשׁ

תַּבְקִיעַ עֲנָנִים עַד תָּבֹא בֵּית קוֹדֶשׁ פְּנִימָה

וְתִשְתַּחֲוֶה עַל כַּפּוֹת רַגְלֶיהָ אֶל הָאָדוֹן יְיָ צְבָאוֹת.

בִּדְמָעוֹת הַיוֹרְדוֹת כְּטַל

נָבֹא וְנַחְפּוֹץ קִרְבַת יְיָ!

רוּחַ נִשְבָּרָה מֵאָדָם תּוֹלֵעָה

לֹא יִמְאַס אֱלוֹהַּ!

הַשָׂם נַפְשֵׁנוּ בַחַיִים

יָשִׂים דִמְעוֹתֵינוּ בְנֹאדוֹ בְסִפְרוֹ,

יַחֲרִישׁ בְּאַהֲבָתוֹ עָלֵינוּ, יְמַהֵר וְיָחִישׁ וְיִקְרָא:

הַרְפּוּ בָנִים יְדִידִים, אַל תְּמָרֲרוּ בַבֶּכִי מְאֹד.

הִנְנִי שׁוֹלֵחַ מַלְאָךְ לִפְנֵיכֶם וְתִנָשְׂאוּ עַל צַד.

תֵּלְכוּ מֵחַיִל אֶל חַיִל עַד אֲשֶׁר תָּבֹאוּ וְתִשְׁתָּחֲווּ

עַל כַּפּוֹת רַגְלֵיכֶם אֶל הָאָדוֹן יְיָ צְבָאוֹת.–









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38598