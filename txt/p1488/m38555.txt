


	
	הזאב והכבשׂה
	






כִּבְשָׂה אַחַת קְטַנָה מֵחָלָב צַחָה

צְמֵאָה לַמַיִם וּלְשוֹנָה מֻדְבָּק מַלְקוֹחָהּ

בָּאָה אֶל אַחַד אֲפִיקִים לרְווֹת צִמְאוֹנָהּ

בְּמַיִם קָרִים נוֹזְלִים כִּי נִחַר גְרוֹנָהּ

וַיָבֹא עָלֶיהָ פִּתְאוֹם זְאֵב עֲרָבוֹת

אַכְזָרִי וּמְחַנֵק שִנָיו חֲרָבוֹת

וַיִנְהַם עָלֶיהָ בְּקוֹלוֹ קוֹל עֹז

מִי אַתְּ כִּי תַרְהִיבִי בְנַפְשֵׁךְ עֹז

לִרְפּשׁ בְּרַגְלַיִךְ אֶת מִשְׁקַע יְאוֹרִי

אֲשֶׁר קַרְתִּי וְשָׁתִיתִי מֵאָז מֵי בוֹרִי

סוּרִי! פֶּן אֶתֵּן אֶת בְּשָׂרֵךְ לְעוֹף הַשָׁמַיִם

אוֹ אֶבְלָעֵךְ כִּשְׁאוֹל חַיִים!

וַתַּעַן הַכִּבְשָׂה לֵאמֹר, וְעַצְמוֹתֶיהָ חָרָדוּ

כְּמִקוֹל רַעַם נוֹרָא עֶצֶם אֶל עַצְמוֹ נָדוּ

אַל תִּתֵּן אֲמָתְךָ לִפְנֵי בַת בְלִיַעַל

מֵימֶיךָ לֹא שִׁחַתִּי, לֹא מָעַלְתִּי בָם מַעַל

מִצִמְאון נוֹרָא הָלַכְתִּי, בַּאֲשֶׁר הָלַכְתִּי

עַד אֲשֶׁר פֹּה בְּצֵלַע הָהָר עָמַדְתִּי.

וְאַךְ לַמִצְעָר לִקְקָה לְשוֹנִי

כִּי חָלִילָה מֵחֲטוֹא לְךָ אֲדוֹנִי

אֲבָל בְּרַגְלַיִךְ אוֹתָם הִדְלַחְתְּ וְאֶת שְׁמִי נִבַּלְתְּ

זֶה שָנָה בֵּין רֵעוֹתַיִךְ אוֹתִי הֵקַלְתְּ

אֲהָהּ! מַה זֶה אֲדוֹנִי לִי מִתְאַנֶה

הֲלֹא לֹא נוֹלַדְתִּי עוֹד לִפְנֵי שָׁנָה

יוֹנֵק שְׁדֵי אֵם אָנֹכִי הַיוֹם

וְאֵיךְ אֶתְחַר בְּאִישׁ נוֹרָא מַרְאֵהוּ וְאָיוֹם?

וְאִם לֹא אַתְּ, הֲלֹא אַחַת מֵאַחְיוֹתַיִךְ!

גַם אָח, גַם אָחוֹת אֵין לִי

תּוֹכִיחִיךְ מְשוּבוֹתַיִךְ!

אַחַת הִיא, אתְּ אוֹ אַחֶרֶת

וְעוֹד דְבָרוֹ בְּפִיו וַיִשְׁמְטָהּ לָאָרֶץ

סְחָבָה סָחוֹב וְהַשְׁלֵךְ מִתַּחַת לַבְּכָאִים

הוֹי! עַל לֹא חָמָס בְּכַפָה וַיִקְרְעָהּ לִקְרָעִים!









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38555