


	
	[ויקונן דוד]
	







מספד מר

על מות בני מחמד לבי הילד יהונתן נ"ע





ויקונן דוד את הקינה הזאת על יהונתן בנו ויאמר


הוֹי פֶּרַח לְבָנוֹן! יֶלֶד שַׁעֲשׁוּעִים

הוֹי רַךְ וְעָנוּג נֶחֱמָד אַף נָעִים

מַחְמַד כָּל עָיִן אֶל מָה אֲדַמֶּךָ?

רָאמוֹת וְכַדְכֹּד בּוֹשׁוּ חָפֵרוּ

סַפִּיר וּבָרֶקֶת נֶגְדְךָ קָדָרוּ

הוֹי כִּי בְּחָפְזִי אָמַרְתִּי אֵין עַל עָפָר מָשְׁלֶךָ.





וְהִנֵה פִּתְאוֹם כַּחֲזִיז נוֹרָא מִנִי שָׁמַיִם

בָּא מָוֶת בְּחַלוֹנִי בָּא שׁוֹדֵד בַּצָהֳרָיִם

וַיַהֲרוֹג מַחֲמַד לִבִּי וַיִגְזָלְךָ מִבֵּין זְרוֹעוֹתָי.

עַל לֹא חָמָס בְּכַפֶּךָ עַל כִּי רוּחֲךָ נְקִיָה

עַל כִּי רוּחִי הֶחְיֵיתָ אֶת נַפְשְׁךָ לֹא חִיָה

הוֹי! פִּתְאוֹם שֻׁדְדָה אָהֳלִי רֶגַע יְרִיעוֹתָי





וְאֵיךְ לֹא אֶסְפְּדָה וְאֵילִילָה, לֹא אֲמָרֵר בַּבֶּכִי

לֹא אֶשְׁטְפָה דִמְעוֹתַי כְּנָהָר עֲלֵי לֶחִי

עָלַי הִפָּרְדְךָ בְנִי יְהוֹנָתָן, הִפָּרְדְךָ מִמֶנִי!

עֵינֶיךָ כְּעַפְעַפֵי שַׁחַר לִי שִׂמְחָה הִבְרִיקוּ

שִׂפְתוֹתֶיךָ שׁוֹשַׁנִים בָּם חֵן וְעוֹנֶג הוּצָקוּ

הָהּ! לְעוֹלָם סֻגָרוּ הוֹבִישׁ שָׂשׂוֹן מֶנִי!





מַה גָדְלָה אַהֲבָתִי לָךְ בְני! מַה גָדֵלָה

עֲלֵי מִזְבַּח לִבִּי חֲרוּשָׁה בְּלַהַב אֵש אוֹכֵלָה

לְאוֹת כִּי לֹא מַתָּ בְנִי! רַק מֶנִי נִפְרָד הִנֶךָ

אַתָּה חַי בִּמְרוֹמִים רַק אֶת מְעִילְךָ פָּשַׁטְתָ

כְּיֶלֶק פָּשַׁט וַיָעָף בֵּית הַחוֹמֶר נָטַשְׁתָּ

חַי אַתָּה בְנִי! עוֹד אָשׁוּב אֶרְאֶךָ!





וְאַתָּה ד' אֱלֹהִים אֲשֶׁר כֹּה דִכִּיתָנִי

וְיַיִן תַרְעֵלָה עַד הַשְׁמָרִים הִשְׁקִיתָנִי

אָנָא אֵל רַחוּם הָסֵר מֵעָלַי נִגְעֶךָ!

עֲצוֹר בְּעֵינוֹת עֵינַי מִבֶּכִי תִדְמֶינָה

אַתָּה תִמְחַץ וְיָדֶיךָ תִרְפֶאנָה

רְפָא שִׁבְרֵי רוּחִי, שְׁלַח מִמָרוֹם תַנְחוּמוֹתֶיךָ!




געלעגענהייטס געדיכטע שירים מזדמנים, אקראים]










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38963