


	
	תהלת החכמה
	








שִמְעוּ לִי בָנִים

הַאֲזִינוּ שִׁירָתִי

רֵעִים נֶאֱמָנִים

הַאֲזִינוּ אַחֲוָתִי.

כִּמְדַבֵּר בִּצְדָקָה

וְרַב לְהוֹשִׁיעַ

דְבָרִי אָרִיקָה

וְחֶפְצִי אַבִּיעַ.





דַרְכֵי הַתּוֹרָה

וּנְתִיבוֹת יוֹשֶׁר

בְּיַד אֵל אוֹרֶה

לְהַנְחִיל אשֶׁר.

לִלְמוֹד וּלְהוֹרוֹת

כֻּלָנוּ נוֹלָדְנו

לִשְׁאוֹב מִמַעֲיָנוֹת

טְהוֹרוֹת יָרַדְנוּ.





מַה יִתֵּן וְיָחוֹן

עָצְמָה וְכֹחַ

אִם כְּהוֹלֵךְ עַל גָחוֹן

נֵלֵךְ שְׁחוֹחַ.

בְּחָכְמָה וּתְבונָה

נִמְצָא הַמַטָרָה

עַל דַעַת וּבִינָה

תּוֹפַע נְהָרָה.





הַסִכְלות נָדָה

בְחשֶׁךְ וַעֲלָטָה

בִּטְמֵאַת הַנִדָה

בַצָעִיף עוֹטָה

וְאַךְ בּוֹזֵי הַתּוֹרָה

וּנְלוֹזִים בְּמַעַגְלוֹתָם

יִפְקְדוּ הָאֲרוּרָה

הַזֹאת לְרָעָתָם





מִי יִתֵּן וְתִהְיֶה

בָּנִים יְדִידִים!

אַךְ חָכְמָה וְתוּשִׁיָה

עַל לִבְּכֶם צְמוּדִים

אַל תְּדָבְּרוּ בִרְהָבָה

רְחוֹקָה הִנֶהָ

בַּמִדְבָּר בָּעֲרָבָה

נָטְתָה אוֹהָלֶיהָ





אוֹ בַשָׁמַיִם מִמַעַל

בִּמְרוֹמֵי עֶרֶץ

מְקוֹם לֹא יַעַל

לְעוֹלָם יְלִיד אָרֶץ.

הַחָכְמָה קְרוֹבָה

לְכָל מְבַקְשֶׁיהָ

בְּנַחַת וְשוּבָה

תָּשִׁיב אֲמָרֶיהָ





עַל כָּרִים נִרְחָבִים

וְתוֹצְאוֹת מַיִם

תּוֹבִילֵם בָּאֲהָבִים,

וּמִמֶגֶד שָׁמַיִם

תִּתֵּן בְּפִיהֶם

וְנִפְקְחוּ עֵינֵימוֹ

אָז יִשְׂאוּ כַפֵיהֶם

קוֹדֶשׁ לֵאלֹהֵימוֹ.

יַשְׁלִיכוּ אַחְרֵיהֶם

גָאוֹן וְיוֹתֶרֶת

וְיִקְחוּ תַחְתֵּיהֶם

עֲנָוָה לְכוֹתָרֶת

רוֹאֵיהֶם יַכִּירוּם

וִיהַלְלוּם בַּשְׁעָרִים

מַעֲשֵׂיהֶם יְאַשְׁרוּם

בְּמוֹשַב גְבָרִים.





גַם אַתֶּם בַּחוּרִים

תְּאֻשְׁרוּ תְבוֹרָכוּ

אִם בִּימֵי הַנְעוּרִים

חָכְמָה תִקָחוּ;

אִם בִּינָה וָדַעַת

מֵחָרוּץ תִּבְחָרוּ

וְחֵטְא וָכַעַס

הָלְאָה תְזָרוּ





בַּחֲרוּזִים קְצָרִים

וְקַלֵי הַקְרִיאָה

רִפַדְתִּי הַטוּרִים

מְפִיקִים תּוּשִׁיָה

לִיְלָדִים יְרֵאִים

וַחֲרֵדִים לִשְׁמוֹעַ

תְּאֵבִים וּצְמֵאִים

הַשְׂכֵּל וְיָדוֹעַ.





כִּתְבוּ הַדְבָרִים

הָאֵלֶה עַל לִבְּכֶם

כְּמֵי זָרִים קָרִים

יְרַווּ נַפְשֵׁכֶם

הַיוֹרְדִים מִן הָרִים

גְבוֹהִים בַּשָׁמַיִם

בְּמוֹרָד נִגָרִים

וְהָיוּ לְתוֹצְאוֹת חַיִים













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38606