


	
	[הכתירו בעטרות פרחים]
	







על קבר המליץ הגדוֹל מוה' נ“ה”וו ז"ל

י"ג תנועות






הַכְתִּירוּ בְעַטְרוֹת פְּרָחִים אֶת קֶבֶר נַפְתָּלִי;

אֶת קֶבֶר אִישׁ צַדִיק גְאוֹן תִּפְאֶרֶת עַמוֹ,

הוֹרִידוּ כַטַל דִמְעָה סָבִיב גִבְעַת עֲפָרוֹ,

נִצְרוּ בְמַשְׂכִּיוֹת לִבְּכֶם הֲדַר שְׁמוֹ וְטַעֲמוֹ,

הֲלֹא זֶה נַפְתָּלִי הֵפִיץ אוֹר יְקָרוֹת עֲלֵי תֵבֵל

בִּסְפָרָיו, לֹא יַעַרְכֵם כָּל פָּז וּבְחִין נְאֻמוֹ,

וּמֵעֵת רָפָה יוֹמוֹ וְהַמָוֶת כַּצַר לָטַשׁ

חֶרֶב, וַימִיתֵהוּ בִכְלִי מַפָּצוֹ וְזַעֲמוֹ,

חָגְרָה גְבֶרֶת הַלְשׁוֹנוֹת שַׂק וּתְקוֹנֵן

בְּמַר רוּחַ עַל דוֹדָהּ כִּי הָלַךְ וְנִפְקַד מְקוֹמוֹ,

לָכֵן כָּל אִישׁ יִשְׂרָאֵל יִשָׂא נֶהִי, עַל מוֹת

הָאִישׁ הַגָדוֹל הַזֶה, וְעַל עָזְבוֹ לְאוּמוֹ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38961