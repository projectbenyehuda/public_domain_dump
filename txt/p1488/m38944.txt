


	
	אזכרת נפשׁ
	








קוֹל קוֹרֵא בְאָזְנֶיךָ אַתָּה הַגֶבֶר

מִמִזְרָח מִיָם מִצָפוֹן וּמִכָּל עֵבֶר

שׁוּבָה לְאֵל טֶרֶם יְבוֹאֶךָ הַשֶׁבֶר

וְתֵרַדְנָה בַדֶיךָ אֶל תַּחְתִּית הַקָבֶר





זְכוֹר אֶת הַפִּקָדוֹן אֲשֶׁר הָפְקַד אִתֶּךָ

הֲלֹא הִיא הַנְשָׁמָה סְפוּנָה בִלְבָבֶךָ

הִשָמֶר לְבַל תִּמְעַל בָּהּ בְמַעַל יָדֶיךָ

וְלֹא תֵבוֹש בְּיוֹם מָחָר כִּי תְשִיבָה לִבְעָלֶיךָ





מַה יִתְרוֹן לַגֶבֶר עֲלֵי בְהֵמוֹת יָעַר

אִם כְּמוֹהֶם יָחוּשׁ יִתְהוֹלֵל וְיִבְעַר

מָוֶת יִרְעֵהוּ יֶהֶדְפֵהוּ כְמוֹ סַעַר

חֶלְקוֹ הַבְּלָיָה וְלֹא יַעֲלֶה הַשָׁעַר





לָכֵן בֶּן אֲדָמָה, הִשָמֵר בַּנֶפֶשׁ

פֶּן תְּגָאֲלָהּ בִּיוֵן חֵטְא וָרֶפֶשׁ

דַע כִּי בִלְתָּהּ יֵשׁוּתְךָ אֶפֶס

מְכוֹרוֹתֶיהָ שָׁמַיִם וְשָמָה תִנָפֵש













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38944