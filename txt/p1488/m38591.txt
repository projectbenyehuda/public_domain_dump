


	
	לדוד מזמור
	







ממזרח שמש עד מבואו מהלל שם ד' (תהלות קי"ג)






אַתָּה הִצַבְתָּ עֲמוּדֵי עוֹלָמֶךָ

גַלֵי מִזְבְּחוֹתֶיךָ בַּכֹּל יָרִיתָ

בְּכָל מָקוֹם מֻקְטָר מֻגָשׁ לִשְׁמֶךָ

בְּפִי כָל לְאוֹם גָאֹה גָאִיתָ!

לְךָ כַּסֵפֶר נִגְלוּ שָׁמָיִם

תִּכְרַע הַבְּרִיאָה תִּשְׁתַּחֲוֶה אַפָּיִם

תָּרוֹן בַּחוּצוֹת בָּעוֹז וּמְזַמֶרֶת:

לְךָ ד' הַגְדוּלָה הַגְבוּרָה וְהַתִּפְאֶרֶת!





הַתֵּבֵל מֵאָז שַׂמְתָּ מְמַדֶיהָ

עֵינְךָ עֵין חֶמְלָה תְשׁוּרֶנָה

עַל חֶסֶד וְרַחֲמִים הָטְבְּעוּ אֲדָנֶיהָ

לַבְּקָרִים לִרְגָעִים תִּדְרְשֶׁנָה

הָעוֹלָמִים בְּגִיחָם מֵרֶחֶם הַתֹּהוּ

הִתְנַפְּלוּ וְקָרְאוּ מִי אֵל כָּמֹהוּ

מִי כָמוֹךָ נוֹרָא וְנִשְׂגָב מְאֹד

לְךָ ד' הַגְדוּלָה וְהַגְבוּרָה הַנֵצַח וְהַהוֹד!





אַתָּה ד' אֲשֶׁר מְקוֹרְךָ אַהֲבָה

מַה גָדוֹל וְנִשָׂא כִסְאֲךָ!

הָרוּחַ בְּאַפֵּנוּ מִמְךָ נְדָבָה

הַנֶפֶשׁ הַזֹאת אֲצוּלַת מְרוֹמֶיךָ

עַל שָׁלוֹם וֶאֱמֶת כִּי הִפְרַחְתָּ בְיָמֵינוּ

וְחֶרֶב וּמִלְחָמָה הִשְׁבַּתָּ מֵאַרְצֵנוּ

תָּרוֹן כָּל לָשׁוֹן גַם מַעֲיָנַי יָשִׁירוּ

וִיזַמְרוּ כְּחוֹלְלִים לְמַעַן יֵדְעוּ וְיַכִּירוּ

הַקְרוֹבִים וְהָרְחוֹקִים כִּי לד' הָאָרֶץ

לוֹ חַיִל וְעִזוּז, הַהוֹד וְהַתִּפְאָרֶת!





רְדוּ אֵלֵי מָרוֹם! רְדוּ אַרְצֵנוּ!

זֶרַע שָׁלוֹם לְהַצְמִיחַ תַּחַת מוֹצָא דֶשֶׁא

הַרְעִיפוּ שָמַיִם מִמַעַל יִרְעֲפוּ נְאוֹתֵינוּ

אֱמֶת תִּפְרֶה אֲדָמָה צְדָקָה וָיֶשַׁע.

מוֹשֵׁל בְּעוֹז עוֹלָם בַּקוֹדֶשׁ הֲלִיכוֹתֶיךָ!

אִם דַרְכְּךָ נְהָרָה לַיְלָה יְשׁוּפֵנוּ

זֶה שִׁמְךָ לְעֵילוֹם נֶעֱלְמוּ עִקְבוֹתֶיךָ

בְּרוּם וּבְתַחַת, מְקוֹם מִדְרַךְ רַגְלֵינוּ,

אָנָא אֵל אַדִיר! עוֹרְרָה גְבוּרָתֶךָ!

לְמַשׁוּאוֹת קָדְשֵׁנוּ פַּעַם הָרִימָה

הַחֲיֵה יְשֵׁנֵי עָפָר בְּטַל אוֹרוֹת טַלֶךָ

שְׁלַח רוּחֲךָ יִבָּרֵאוּן וּתְחַדֵשׁ פְּנֵי אֲדָמָה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38591