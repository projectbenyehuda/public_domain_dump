


	
	[האיש הפורס]
	







לכבוד ידידי הנגיד מוה' הימן וויטקאווסקי נ"י

בראשי הדלתות מתנוססות שמו, והכפל לחזק




הָאִישׁ הַפּוֹרֵס לָרָעֵב לֶחֶם בְּטוֹב עַיִן

הַנוֹתֵן לִקְשֵׁה יוֹם אִם יְדָעוֹ, אוֹ אַיִן

יְשׁיתֵהוּ אֱלֹהִים בְּקֶרֶב הָאָרֶץ בְּרָכָה

יִרְאוּהוּ יְשָׁרִים וְיֹאמְרוּ אַשְׁרֵי שֶׁלוֹ כָכָה

מִנִי מְאַלְפוֹ מִקֶדֶם אָסוּר בְּזִיקֵי אַהֲבָתוֹ

מִתְחַנֵן לֵאלֹהִים כְּמֵאָז בְּעַד שְׁלוֹמוֹ וְטוֹבָתוֹ

נָא אֵלִי כַּאֲשֶר עַד כֹּה הִפְלֵאתָ עָלָיו חַסְדֶךָ

נְדִיבוֹתָיו כֵּן תִּרְצֶה וּתְסוֹכְכֵהוּ בְמָגִנֶךָ









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38964