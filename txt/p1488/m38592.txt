


	
	תפלה לראשׁ השׁנה לכבוד א"א זקני נ"י
	






בשם תלמידי הב' המשכיל משה פאפעלויער נ"י





הִנֵה יוֹם לַה' יוֹם גָדוֹל וְנוֹרָא

קָרֵב וּבָא יוֹם שׁוֹפָר וּתְרוּעָה

חִרְדוּ בְנֵי אָדָם הוֹבִילוּ שַׁי לַמוֹרָא

זִבְחֵי לֵב נִשְׁבָּר וְרוּחַ קְרוּעָה





הֵן זֹאת מֵאֲבוֹתֵינוּ לָנוּ מוֹרָשָׁה

כִּי בוֹ יִפְקוֹד אֱלוֹהַּ כָּל יָצוּר

הַטּוֹב לִפְנֵי אֱלֹהִים וְהָרָשָׁע

הַמַקְשֶׁה אֶת לִבּוֹ מִשָמִיר וָצוּר





עַל כּוּלָם נָטוּי קָו, עַל גוֹי וְעַל מַמְלָכָה

כֻּלָם יַעֲלוּ בְּפֶלֶס זָקֵן וָנַער

אִמְרוּ צַדִיק כִּי טוֹב יִקַח בְּרָכָה

וְאוֹי לְרָשָׁע כִּי יִהְיֶה כַּגַלְגַל לִפְנֵי סָעַר





ה' אֱלֹהִים אֲשֶׁר הִמְצֵאתָ מֵאָיִן

זֹאת הַתֵּבֵל הַגְדוֹלָה עִם כָּל בְּרוּאֶיהָ

וַאֲשֶׁר מֵרֹאשׁ עָלֶיהָ שַׂמְתָּ עָיִן

עַל חֶסֶד וְרַחֲמִים הַטְבִּיעַ אֲדָנֶיהָ





אָנָא הַשְׁקִיפָה גַם הַיוֹם בְּחֶמְלָה

עַל אָבִי הַזָקֵן, בָּרֵךְ מַעֲשֵׂיהוּ

הַנוֹשֵׂא אֶת יְהָבִי בְּלֶחֶם וְשִׂמְלָה

וּלְתָמְכֵנִי בְּמוֹרִים נְטוּיָה יָדֵהוּ





הֵן רַבַּת יָגוֹן נַפְשׁוֹ שָׂבָעָה

כִּימוֹת עִנִיתוֹ, עַתָּה שַׂמְחֵהוּ

חֲבוֹשׁ מַכָּתוֹ, הָסֵר כָּל רָעָה

מִבֵּיתוֹ הַנֶאֱמָן, לֹא תָבֹא שְׁעָרֵיהוּ





יָנוּב עוֹד בְּשֵׂיבָה, תַּחַת דָלִיוֹתָיו

יֶחֱסוּן בָּנָיו וּבְנֵי בָנָיו, ממֶנוּ חֻצָבוּ

יְהִי עֲלֵיהֶם סִתְרָה, תֶּאֱרַכְנָה פֹּארוֹתָיו

עַל הַיְתוֹמִים הָאֲמֵלָלִים מִצִלוֹ יְחוֹפָפוּ





וְלִי אֲנִי נֶכְדוֹ אֲשֶׁר הִגְבִּיר חֲסָדָיו

עָלַי, לְהַעֲתִּיר לְאֵל וְצוּר לְבָבִי

הִנְנִי מִשְׁתַּחֲוֶה וּמִתְנַפֵּל עֶבֶד עֲבָדָיו

וְאֶלְחוֹךְ עֲפַר רַגְלֶיךָ, אָבִי אָבִי!













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38592