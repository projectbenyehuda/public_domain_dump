


	
	שׁאול ואחינוֹעם
	








אחינועם



עוֹדְךָ תֹּאבֶה אִישִי תַּחְפוֹץ קְרָבוֹת

הִתְהַלֵךְ בֵּין רִשְפֵּי קֶשֶׁת וַחֲרָבוֹת

וּבִלְתִּי שְׁמוֹעַ בִּכְיַת אֵשֶׁת נְעורִים?

אֲהָהּ! זְכוֹר הָעֵדֶר צֹאן תִּפְאֶרֶת

פָּקַד עָלֶיךָ אֱלֹהִים לְמִשְׁמֶרֶת

מִי יִרְעֵם אִם דָמְךָ תַזֶה בֵּין גִבּוֹרִים?

שׁאול

מִנְעִי קוֹלֵךְ מִבֶּכִי הַטוֹבָה בַּמְלָכוֹת!

הַרְגִיעִי סַעֲרַת לִבֵּךְ אַל תַּרְבִּי אֲנָחוֹת

בְּדֵי שׁוֹפָר אוֹמַר הֶאָח! אֵצֵא בַּצְבָאוֹת

אֶת חַרְבִּי הַזֹאת אָמוּת אוֹ אֲנַצֵחַ

אִנָקְמָה מֵאוֹיְבֵי יְיָ אָכִין לָהֶם מַטְבֵּחַ

יְיָ חֵילִי לֹא אִירָא בַּלָהוֹת!



אחינועם



שַׂעֲרִי נַפְשִׁי חוּלִי אַל תִּדוֹמִי

הָרִימִי בַכֹּחַ קוֹלֵךְ זַעֲקִי הוֹמִי

אוּלַי תּוּכְלִי הָרֵךְ לִבּוֹ יָצוּק כָּאָבֶן.

הִנֵהוּ הוֹלֵךְ הָהּ! וְאֵינֶנוּ שׁוֹמֵעַ

יִלְלַת אֵשֶׁת חֵיק, שְׁאֵלָתָהּ פּוֹרֵעַ

רוּחַ מִלְחֶמֶת הִטָהוּ לֹא יוּכַל הָבִין

שׁאול

הָהּ אֲחִינוֹעַם, מַה לָךְ תִּתְמַרְמֵרִי

הוֹחִילִי לֵאלֹהִים לִישׁוּעָתוֹ שַׂבֵּרִי

תַּחַת הָרֵךְ לִבִּי שִׂימֵהוּ נְחושָׁה.

עַד מָתַי יִחְיוּ הָאוֹיְבִים יַגְבִּיהוּ קַרְנֵמוֹ

יַשְׁחִיתוּ עַמִי וְאַרְצִי יִתְהַלְלוּ בֵאלֹהֵימו

הַפְּלִשְׁתִּים נִלְחָמִים, תְּנָה הַשֶׁלַח חוּשָׁה!









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38947