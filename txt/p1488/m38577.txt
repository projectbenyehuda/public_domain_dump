


	
	זמרת יה
	








נוֹרָא יְיָ שַׂגִיא מְאוֹד,

מְאוֹרוֹת זְבוּלוֹ הַשְׁמִיעוּ גְדוּלָתוֹ!

נוֹרָא יְיָ וְגָבַהּ מְאֹד

גְדוּדֵי מַזָרוֹת חוֹגְגוּ תְהִלָתוֹ!

נוֹרָא יְיָ נְהָרוֹת וְיַמִים

רוֹמְמוּהוּ בִשְׁאוֹן גַלֵיכֶם!

תִּרְזָה וְאַלּוֹן וְכָל רָמֵי הַקוֹמָה

הַשְׁפִּילוּ לְפָנָיו שִׂיאֲכֶם!

רָם יְיָ כָּל בַּהֲמוֹת יָעַר

כַּבְּדוּהוּ אִם תֵּצְאוּ לַטָרֶף

לַיִשׁ וְלָבִיא נָמֵר וּבֶן שָׁחַץ

פְּרָאִים עִם חַיְתוֹ עָרֶב!

רָם יְיָ כָּל צוּר גָבוֹהַּ

יֶעְתַּק יִתְפּוֹצֵץ מִפְּנֵי צוּר קוֹנוֹ!

עֹפֶל וְגִבְעָה וְכָל הַרְרֵי שְׂרֵפָה

הִמַסּוּ הִמַסוּ מֵהֲדַר גְאוֹנוֹ!

רָם יְיָ אֶרְאֵלֵי שְׁחָקִים

נַשְׂאוּהוּ בְרוֹן כִּנוֹרוֹתֵיכֶם!

אֲבַדוֹן וָמָוֶת הֵילִילוּ וָחֹתּוּ

מִסַעֲרוֹ הַמִתְחוֹלֵל עַל רָאשֵׁיכֶם;

רָם יְיָ כָּל צִפּוֹר בַּיָעַר

יָרוֹן יְזַמֵר כֶּעָשׂר וּמְצַלְתָּיִם

שׁוֹכְנֵי צַמֶרֶת מְקַנְנֵי עֳפָאִים

מֵהֵד שִׁירַתְכֶם יָרוֹנוּ הַשְׁפָיִם

נוֹרָא יְיָ וּמְרוֹמָם מְאֹד,

יְרָאֵהוּ בֶן אָדָם יְרָאֵהוּ!

הֶבֶל חַיֶיךָ וּשְׂאֵתוֹ דְעָה

לָכֵן הִטָמֵן בֶּעָפָר וְעָתְרֵהוּ!

חֲבוֹשׁ פָּנֶיךָ בֶּן אָדָם תּוֹלֵעָה

הֵחָבֵא בָאֲדָמָה וּקְרָאֵהוּ

הוּא אֵל חַי נַעֲלֶה עַל כָּל אוֹמֶר

עַל כָּל מִלָּה תְשׂוֹחֲחֵהוּ.

וְלִי מַה יָקְרוּ רֵעֶיךָ אֵל!

הוֹי מֶה עָצְמָה אַהֲבָתְךָ בְלִבִּי!

תִּקְדַח כְּמוֹ אֵשׁ כְּמוֹ עָשׁ לָטוֹהַר

לְהַגִידָהּ לְאֶחָי לָעָה נִבִּי

אֵל נַעֲרָץ בְּסוֹד חַשְׁמַלִּים

בַּמָה אִכַּף בַּמָה אֲקַדֵּם אֶת פָּנֶיךָ

אִם אֱנוֹש רִמָּה כָּמוֹנִי הַיוֹם

יַעֲרֹב נְשׂוֹא זִמְרָה אֵלֶיךָ

הֲלֹא לְמַעַן הָבִיא זֶבַח תּוֹדָה

עַל אַחַת הַטּוֹבוֹת גְמַלְתָּנִי

נָפַחְתָּ בְאַפִּי נִשְׁמַת חַיִים,

וְאָדָם עַל הָאָרֶץ שַׂמְתָּנִי.

הִשְׁכַּנְתָ בְלִבִּי חָכְמָה וָדַעַת

לְהָבִין קְצוֹת נִפְלְאוֹתֶיךָ בָּמוֹ אֲחַבֵּק זְרוֹעוֹת שָׁמַיִם

אֶתְעָרֵב עִם סוֹד חַיוֹתֶיךָ.

בָּמוֹ אֶעֱלֶה כַנְשָׁרִים אֵבֶר

אָעוּפָה וְאִבָּהֵל מֵרִבְבוֹת כַּדוּרִים,

מִתְגַלְגַלִים בָּרוּחַ כְּכִידוֹרֵי לוֹהֵט,

יָעוּפוּ גַם יַעֲמוֹדוּ עַל פִיךָ בִּסְדָרִים.

עַתָּה יְיָ סְעָדֵנִי מִמָרוֹם

סְעָדֵנִי לְבַל אֲחַלֵל זֹאת הַתְּשׁורָה

אָצַלְתָּ מִכְּבוֹדְךָ עֲלֵי אָדָם נִתְעָב

יָגוֹרְתִּי פֶּן אַשְׁבִּית מִטָהֳרָהּ

בִּלְעָדֶךָ אֱהִי כֶעָלֶה נִדָף

אֶפּוֹל בִּידֵי אוֹיִבְתִּי הַתְּשׁוקָה

אֵסָעֵר כְּקַש מֵרוּחַ קָדִים עַזָה

אֵחָנֵק אֶטָרֵף מִשִׁנֵי זֹאת עֲלוּקָה

לָכֵן כָּל תִּקְוָתִי אַךְ עָלֶיךָ יְיָ

עָלֶיךָ סַלְעִי מַחְסִי ומִשְׂגַבִּי

אִתָּךְ אֶתְהַלֵךְ בְּתוֹם נָפֶשׁ

אֶזְבַּח לְיִרְאָתְךָ רוּחִי בְתּוֹךְ קִרְבִּי

אֶעֱזוֹב רִגְשַׁת קִרְיָה מְלֵאָה

וְאֶתְבּוֹדֵד כָּאֲיָלָה עַל בָּמוֹת יָעַר

אֶשְׁכּוֹן בְּצֵל אֵלֵי מַטְעֶךָ

מְקוֹם לֹא יַחְרִידֵנִי זְעָקָה וְגָעַר

אַפְלִיא חָכְמָתְךָ בְכָל עָלֶה וְסִרְפָּד

אֶשְׁתֶּה כְּיוֹנֵק מִשֹׁד תְּנובוֹתֶךָ

אָשִׂים יְמֵי צְבָאִי קֹדֶשׁ הִלּוּלִים

עַד אָבֹא אֶשְׁכּוֹן חֲצֵרֶיךָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38577