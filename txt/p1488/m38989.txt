


	
	החידה השלישית
	








אָב יְלָדַנִי

מֵאֶפֶס קְרָאַנִי

וְהוּא הִצִיבַנִי

בֵּין אַחַי הַשְׁנַיִם.

חֲכָמִים תָּמָהוּ

לָדַעַת כָּמָהוּ

יֵשוּתִי מָה הוּא

בְּאֶרֶץ וּבַשָׁמָיִם.

בִּיסוֹדוֹת אֵינֶנִי,

בָּרֵכָבִים אֵינֶנִי,

וּבְכָל זֹאת הִנֵנִי

וּלְתוּשִיָתִי כִפְלָיִם!

שׁוּר כִּי נִפְלֵאתִי,

לִנְקוּדָה נִדְמֵיתִי,

וּזְמַן הֱיוֹתִי

הֲתָעִיף עֵינָיִם.

אֶת הַבְּכוֹר הִדָפְתִּי

לִתְהוֹמוֹת דָחָפְתִּי

וּבְעָמְדוֹ נִצָבְתִּי

כְּאִישׁ הַבֵּינָיִם.

כְּמִקְרֵהוּ יִקְרֵנִי

גַם אָנִי, כִּי יֶהֶדְפֵנִי

הַצָעִיר וְלֹא יַכִּירֵנִי

מְקוֹמִי בַחַיִים.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38989