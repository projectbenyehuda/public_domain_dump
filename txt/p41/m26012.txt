


	
	תְּמַנְיָא אַפִּי
	



אשר התפללתי בעד רפואת אמי תחי'.

א


אַשְׁרֵי הַתְּמִימִים הַהוֹלְכִים בְּתוֹרָתֶךָ!

אַשְׁרֵי הַיְשָׁרִים נוֹצְרֵי עַדוֹתֶיךָ;

אַף תְּבִיאֵמוֹ, תַּרְאֵמוֹ נַחֲלָתֶךָ.

אַשְׁרֵי תִשְׁכֹּן וּתְקָרֵב לִשְׁכֹּן חֲצֵרֶךָ

אַף אֲנִי אָבוֹא לְבַקֵּשׁ מִלְּפָנֶיךָ,

אֶת אִמִּי רְפָא־נָא כְּגֹדֶל חֲסָדֶיךָ,

אֲהַלֵּל בְּסוֹד יְשָׁרִים וְעֵדָה נִפְלְאוֹתֶיךָ.


ב


בְךָ דָבַקְתִּי – אֵלֶיךָ קִוִּיתִי,

בְּמִדְבַּר־עֲרָב אוֹתְךָ אִוִּיתִי;

בִּתְהוֹם לַיִל נֶגְדִּי הוֹדְךָ שִׁוִּיתִי,

בְּתוֹרָתְךָ הָלַכְתִּי, מֵאֹרַח עוֹלָם נָטִיתִי,

בּוֹגְדֶיךָ אֶת קְלוֹנָם גִּלִּיתִי,

בְּאֵר חָפַרְתָּ קַרְתִּי כָּרִיתִי,

בְּאֵר תּוֹרָתְךָ, מֶנָּה מַיִם חַיִּים שָׁתִיתִי.

בַּעֲבוּרְךָ אֲדוֹנִי טוֹבָה נָשִׁיתִי.


ג


גְּדָל־דֵעָה, בְּיָדְךָ הַיְכֹלֶת,

גִּבֹּור בָּאָרֶץ, בַּכֹּל יָדְךָ מוֹשֶׁלֶת;

גְּבוּלוֹת עוֹלָם שַׂמְתָּ כַּדֶּלֶת,

גָּדֵר לַיָּם, לַמַּיִם מִשְׁקֹלֶת,

גַּם פֶּלֶס לָרוּחַ בְּאַף נוֹזֶלֶת,

גָּלְמִי רְאֵה וְנַפְשִׁי הַשּׁוֹאֶלֶת,

גְּאוֹן גֵאִים תִּבְקַע בֶּקַע לַגֻּלְגֹלֶת,

גּוֹמֵל־חֶסֶד לְךָ נַפְשִׁי מִתְפַּלֶּלֶת.






ה 1


הוֹשִׁיעֵנִי, אֵלִי, תְּשׁוּעַת עוֹלָמִים!

הָרֵם נִסִּי כְּנֵס עַל רָמִים.

הַצִּילֵנִי מֵאוֹיְבַי, מֵאַנְשֵׁי דָמִים,

הַחֲרִימֵם לָטֶבַח שׂוֹנְאִים וְקָמִים;

הֶרֶף מֵאַף וַעֲזֹב חֲרָמִים,

הַרְבִּיצֵנִי בִּנְאוֹת דֶשֶׁא, בִּנְוֵה כְרָמִים;

הֵן לְעֵינֶיךָ נִגְלוּ נֶעֱלָמִים,

הָאֵר אֵלַי פָּנֶיךָ, לֵילוֹת וְיָמִים.


ו


וּמָה אֲבַקֵּשׁ? חוֹבֵשׁ כָּל מַכָּה,

וּשְׁמַע בְּקוֹלִי כִּי תְפִלָּתִי זַכָּה;

וִיבוֹאוּנִי חַסָדֶיךָ יַעַן בָּאתִי עַד דַכָּא,

וּמֵרֹב דִּמְעוֹתַי עֵינִי נָמַקָּה;

וְעַל מַחֲלַת אִמִּי נַפְשִׁי נָמַקָּה;

וּכַמַּעְיָן עֵינִי דִמְעָה מְפַכָּה.

וּזְמַן אַכְזָרִי בָּא בִּצְעָקָה,

וּבִמְצוּלוֹת לִבִּי פָּרַשׂ חַכָּה.


ז


זִבְחֵי אֱלֹהִים רוַּח נִשְׁבָּרָה,

זֶה כַמָּה וְדַרְכִּי נִסְתָּרָה

זָרִים כִּתְּרוּנִי וְרוּחַ נֶעְכָּרָה;

זֵדִים סַבּוּנִי, שָׂמוּנִי מַטָּרָה,

זֹאת הַבִּיטָה וַעֲנֵנִי מִן הַסְּעָרָה.

זֹאת גְּוִיָּתִי בַּמּוֹקֵד נִחָרָה.

זָלְפָה נַפְשִׁי מִתּוּגָהְ וָצָרה,

זָהָרְךָ, אֵלִי, שְׁלַח וְתוֹפַע נְהָרָה.


ח


חָלְפוּ, חָרְדוּ, חָמְקוּ חֲמוּדוֹתַי,

חָשׁוּ כַּנְּשָׁרִים נְשָׁרַי – שְׁנוֹתַי;

חֲרָדוֹת אֶלְבֹּשָׁה, פַּלָּצוּת שִׂמְלוֹתַי,

חָרוּ כַּמּוֹקֵד גִידי וְעַצְמוֹתַי;

חֹרֶף בִּלְבָבִי וְאֵשׁ בְּכִלְיוֹתַי,

חָדְלוּ הַקּוֹלוֹת לַמְנַצֵּחַ בִּנְגִינוֹתַי;

חוֹבֵשׁ פְּצָעִים חֲבֹשׁ לְמַכּוֹתַי,

חַדֵּשׁ כְּבוֹדִי וּשְׂשׂוֹן יְמוֹתַי.


ט


טָפְלוּ שֶׁקֶר זֵדִים: “יַד הַטֶּבַע פֹּעֶלֶת”…

טוּחַ כָּזָב טָחוּ בַּנֶּפֶשׁ הַמַּשְׂכֶּלֶת,

טוּבָם כַּחֶדֶק עָלֶה נוֹבֶלֶת,

טוֹב ד' לְקוֹיָו, לַנֶּפֶשׁ הַמְיַחֶלֶת,

טוּבוֹ וְגָדְלוֹ בָּאֶרֶז וַחֲבַצֶּלֶת,

טוּבוֹ וְחַסְדּוֹ כָּל בְּרִיאָה מְמַלֶּלֶת,

טְהוֹר עֵינַיִם, לְךָ נַפְשִׁי מְהַלֶּלֶת,

טוֹב לִי כִּי לְךָ מְיַּחֶלֶת.


י


יָהּ־נִסִּי מִלָּתִי בַּחַיִּים,

יַעֲלוּ הֶגְיוֹנַי לִמְרוֹם שָׁמַיִם;

יַאֲבֵר הַזְמַּן שׁוֹט בִּכְנָפַיִם,

יָגֹלּוּ כְּסֵפֶר אֶרֶץ וְשָׁמַיִם;

יִשְּׂאוּ רִנָּה הָרִים וּשְׁפָיִים,

יְרַנְּנוּ, יִצְהֲלוּ לֵאלֹהִים חַיִּים,

יִשְׂמְחוּ צַדִּיקִים וּנְקִיֵּי כַפַּיִם,

יָגֵל לִבִּי בְּאָשְׁרִי כִּפְלַיִם.


כ


כָּעֵץ בְּשַׁלֶּכֶת כֵּן גְּוִיָּתִי,

כָּעָשׁ תְּקַנֵּן בִּי צָרָתִי;

כָּרָקָב בְּעֶצֶם קִרְבִּי דַאֲגָתִי,

כַּדּוֹנַג בָּאֵשׁ נָמַסָּה תִּקְוָתִי;

כָּלְתָה לְךָ, אֲדוֹנִי, נִשְׁמָתִי,

כְּמוֹ קֹדֶם צֵא־נָא לְעֶזְרָתִי;

כָּל תּוּכַל הָחֵשׁ יְשׁוּעָתִי,

כְּחֵלָב עוֹלוֹת לְךָ אָבִיא תּוֹדָתִי.


מ 2


מָה אֲנִי נַפְשִׁי שׁוֹאֶלֶּת,

מִמְתִים מֵחֶלֶד תּוֹלֵעָה זוֹחֶלֶת,

מִשְׁמַן בְּשָׂרִי הַדְּאָגָה אוֹכֶלֶת,

מֹחַ כִּלְיוֹתַי צָרָתִי זוֹלֶלֶת,

מִיּוֹם לְיוֹם נַפְשִׁי מִתְאַבֶּלֶת,

מֵעֵינַי כַּמַּיִם הַדִּמְעָה נוֹזֶלֶת,

מַדְוֵי לִבִּי תִּקְוָה וְתוֹחֶלֶת

מָה אָנִי? נַפְשִׁי מְיַלֶּלֶת.


נ


נֵר לְרַגְלִי הָיוּ דְבָרֶיךָ,

נְתִיבוֹת עוֹלָם עָזַבְתִּי לֶכֶת בְּאָרְחֶךָ,

נִשְׁמָתִי, קִרְבִּי אֲצוּלָה מִכְּבוֹדֶךָ

נִשְׁמַת שַׁדַּי תּוֹרֵנִי תּוֹרָתֶךָ;

נָא פְתַח לִי שַׁעֲרֵי שָׁמֶיךָ,

נִדְבוֹת פִּי שְׁמַע בְּאָזְנֶיךָ,

נֵרִי בַּל יִדְעַךָ – אוֹר מְאוֹרֶךָ,

נִדְרִי אֲשַׁלֵּם בְּחַצְרוֹת קָדְשֶׁךָ.


ס


סוֹמֵךְ נוֹפְלִים נָא סָמְכֵנִי!

סָמוּךְ לִבִּי בְּךָ כִּי תוֹשִׁיעֵנִי;

סַעַר יִתְחוֹלֵל בַּל יִסְעָרֵנִי,

סֶלָה פָּנֶיךָ תִּרְאֶה עֵינִי,

סָרֵי דַּרְכְּךָ אוֹיְבָם הִנֵּנִי,

סוּג לֵב בַּל יִלְכְּדֵנִי,

סוּפָה הוֹמִיָּה לֹא תְפוּצֵנִי,

סֵתֶר כְּנָפֶיךָ עָלַי תְּסוֹכְכֵנִי.


ע


עָנִי אֲנִי, דַּל חֵלֵכָה

עֶזְרִי אַתָּה אוֹרִי בַּחֲשֵׁכָה;

עֶלְיוֹן, בְּךָ נַפְשִׁי תִּתְבָּרֵכָה,

עֲזֹר לִי הָחִישׁ טֶרֶם אֵלֵכָה,

עֹז לִי בֵּאלֹהִים וְנַפְשִׁי צָלֵחָה,

עוֹדִ יַּזל מִדָּלְיִי כְּמֵימֵי הַבְּרֵכָה,

עוֹד פְּדוּת לִי יָדוֹ תְשַׁלֵּחָה,

עוֹד תָּרֹן אֵם הַבָּנִים שְׂמֵחָה.


פ


פְּרָעוֹת פָּרְעוּ הַבֵּט בְּעַמֶּךָ,

פֶּה דוֹבֵר נְבָלָה נִאֵץ שְׁמֶךָ,

פִּיהֶם פָּצוּ חַלֵּל מִקְדָשֶׁךָ,

פּוֹרְטִים בַּנֶּבֶל כְּדָוִד עַבְדֶּךָ,

פִּיהֶם דִבֶּר שָׁוְא בְּעֵדוֹתֶךָ,

פַּחִים עֲלֵיהֶם הַמְטֵר בִּלְחוּמֶךָ,

פְּנֵה לְעַמְּךָ וּלְצִיּוֹן אַרְצֶךָ

פְּזוּרִים תְּקַבֵּץ לְשָׁלֵם עִירֶךָ.


צ


צַדִּיק ד' וְרַבָּה חָכְמָתוֹ,

צְבִי לַצַּדִּיק לְכַלּוֹת פְּעֻלָּתוֹ,

צָפַנְתָּ לְאִישׁ וָאִישׁ אַחֲרִית חַיָתוֹ,

צְדָקוֹת לַצַּדִּיק, לָרָשָׁע רִשְׁעָתוֹ,

צֶמַח ד' הָאָדָם בְּגַן נַחֲלָתוֹ,

צַר וְאוֹיֵב בַּל יַשִּיג מַטְּרָתוֹ

צוּדֵהוּ לְמַדְחֵפוֹת לִשְׁאֹל מְעוֹנָתוֹ.


ק


קֹדֶם יָדַעְתָּ, וּמַה הִנְּנִי?

קוֹל שַׁדַּי בְּלֶכְתּוֹ יְפַחֲדֵנִי,

קוֹל עֲנוֹת גְּבוּרָה לְהַרְעִימֵנִי,

קִוְּתָה לְךָ נַפְשִׁי וְעֵינִי,

קֹוֶיךָ לֹא יֵבוֹשׁוּ, נָא עֲנֵנִי!

קָרֵב יְשׁועָתִי מַהֵר לְגָאֳלֵנְי,

קֵץ שִׂים לְחָשְׁכִּי, לַמֶּרְחָב הוֹצִיאֵנִי.


ר


רְאֵה עָנְיָם וַהֲשִׁיבֵם לִמְנוּחָתֶךָ,

רְאֵמִים יֹאכְלוּ אֶת צֹאנֶךָ,

רַעַם בַּגַּלְגַל הַרְעֵם מִשָּׁמֶיךָ,

רֹאשׁ רָשָׁע תְּפוֹצֵץ בְּיָדֶיךָ,

רַבּוּ עַתָּה רִשְׁעֵי עַמֶּךָ,

רוֹעִים עִוְרִים יְנַהֲלוּ עֲדָרֶיךָ,

רְאֵה צָרָתָם וְקַנֵּא לְאַרְצֶךָ.


ש


שִמְךָ ד' בְּפִי תֵבֵל וְּצְבָאֶיהָ,

שֵׁם הַגָּדוֹל יְכַבְּדוּ אֶרֶץ וְצֶאֱצָאֶיהָ;

שְׁמֵי שָׁמַיִם, תְּהוֹם וּבְרוּאֶיהָ,

שָׂרִים וּמְלָכִים, עִיר וְיוֹשְׁבֶיהָ,

שָׁלוֹם לַכֹּל, לְתֵבֵל וְדָרֶיהָ;

שָׁלוֹם לְצִיּוֹן, שָׁלוֹם לְחָרְבוֹתֶיהָ…

שְׁלַח אוֹרְךָ, אֵלִי, לְנַפְשִׁי וַחֲדָרֶיהָ,

שֶׁמֶשׁ צְדָקָה וּמַרְפֵּא בִּכְנָפֶיהָ.


ת


תָּבוֹא לְפָנֶיךָ אֶנְקַת אַנְחָתִי,

תִּשְׁמַע מִמָּרוֹם קוֹל שַׁוְעָתִי,

תָּשִׂים קֵץ לְזֹאת צָרָתִי,

תִּמְחֶה כָּעָב וְכֶעָנָן חַטָּאתִי,

תָּשִׂים בְּנֹאדְךָ אֶת דִמְעָתִי,

תָּכִין כִּקְטֹרֶת לְפָנֶיךָ תְּפִלָּתִי,

תְּחַדֵּש כַּנֶּשֶׁר שְׁנוֹת חַיָּתִי,

תְּרַחֵם וְתַשְׁלִיךְ בִּמְצוּלָה דַּאֲגָתִי.


(מכתב ידו, תרמ"ח)










ה כך בכתב ידו של המחבר וכן הלאה דילוג על אותיות.  נשאר כבמקור – הערת פרויקט בן־יהודה.  ↩



ל דילוג בכתב היד של המחבר, נשאר כבמקור – הערת  פב"י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/26012