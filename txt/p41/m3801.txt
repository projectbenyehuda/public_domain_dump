


	
	תפילה לתופר
	




וְכֻלָּם כַּלְבוּשׁ תַּחֲלִיפֵם (תהלים)

עֵת נַפְשִׁי נִטְבָּעָה,



בִּיוֵן מְצוּלַת הַחַיִּים;



אָז מָרוֹם הִתְנַשָּׂאָה,



תַּעֲשֶׂה לָהּ כְּנָפַיִם.



תִּדְאֶה לְהֹוֶה, יִהְיֶה וְהָיָה,



מִכּוֹס ד' תִּשָּׁכֵרָה;



וּבְשִׁיר תְּשׁוֹרֵרָה,



נֶפֶשׁ מְשׁוֹרְרִים עוֹרֵרָה



מֶנּוּ שָׁתוּ לִרְוָיָה.

אַבִּיט מָטָּה, וְרוֹם עֵינִי אָרִימָה,



יָהּ אֶרְאֶה – בְּאַהֲבַת עוֹלָמִים,



אֱלֹהַי אֶחֱזֶה בְּלִבִּי פְּנִימָה,



לִרְגָעִים יְחַדֵּשׁ לְבוּשֵׁי הַגְּלָמִים,



אֶרְאֶה הַתּוֹפֵר, יָדָיו לֹא יִרְגָּעוּ,



בִּמְקוֹם מְכוֹנוֹת – הַבְּרִיאָה שָׁמָּה…



וּפְתִילֵי אוֹר יָדוֹ תִּרְקָמָה,



לְבוּשֵׁי הַגְּוִיָּה וְגַם הַנְּשָׁמָה,



אוֹתָם עֵת וּזְמַן קָרָעו…

הַגְּוִיָּה הַנּוֹשָׁנָה בַּקֶּבֶר תִּבָּלֶה



לְבֵית הַתּוֹפֵר תָּבִיאָה,



וּמִמֶּנָּה שֵׁנִית – בְּעֵינַי יִפָּלֵא –



בֶּגֶד חָדָש תּוֹצִיא הַבְּרִיאָה…



כֵּן מִנִּי דוֹרוֹת עוֹלָמִים



הַתּוֹפֵר יַעֲמֹד עֲלֵי עֲבוֹדָתוֹ,



יִתְפֹּר, יֶאֱרֹג בִּפְתִיֵלי אַהֲבָתוֹ,



יִתְפֹּר בְּרֹחַב דַּעְתּוֹ וְחָכְמָתוֹ,



יַחֲלִיף לַחֲדָשִׁים בְּלוֹיֵי הַגְּלָמִים…

תּוֹפֵר נִפְלָא – אֲסַפֵּר תְּהִלָּתֶךָ,



מַעֲשֶׂיךָ מְאֹד נִפְלָאִים;



בִּגְדִּי הַיָּשָן אָבִיא אֵלֶיךָ,



לִתְפֹּר, הַבֵּט, אֵלֶּה הַקְּרָעִים.



אֵלֵךְ שְׁחוֹחַ, וְקוֹדֵר הִנְּנִי,



נָא בֶּגֶד חָדָשׁ הַלְבִּישֵׁנִי…
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3801