


	
	לקוראי
	



לְקֹרְאָי / נפתלי הרץ אימבר


(לְפִי בּוֹדֶנְשְׁטֶט)

אֱלֹהַי צִוָּה לִזְרֹחַ



לַשֶּׁמֶשׁ בְּחוּג-שָׁמַיִם;



צִוָּה, לַשּׁוֹשָׁן לִפְרֹחַ,



בִּשְׁלַל-רִקְמָתַיִם.

צִוָּה לֶהָרִים, לַיְעָרוֹת,



עֲדֵי עָבִים יַרְקִיעוּ;



גַּם צִוָּה לָרוּחוֹת וּסְעָרוֹת



בְּסַעֲרַת חֵמָה יָרִיעוּ.

לַצִּפּוֹר נָתַן כְּנָפַיִם,



לָעוּף בִּשְׁמֵי-גָבֹהַּ;



לָכֶם – נָתַן אָזְנָיִם,



קוֹרְאַי – שִׁירַי לִשְׁמֹעַ.

(עכו תרמ"ג)







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3157