


	
	תחית המתים
	



התחיינה העצמות האלה (יחזקאל)


וּכְמוֹ מִיָּמִים יָמִימָה



לְבֵיִת עוֹלָמִי הָלַכְתִּי;



פְּקֹד בִּשְׁלוֹם שׁוֹכְנֵי דוּמָה,



אַדְמַת קֹדֶשׁ דָּרַכְתִּי.

וְהִנֵּה לִפְנֵי הַמַּצֵּבוֹת



אִשָּׁה אַחַת נִצָּבָה,



בִּשְׁתֵּי עֵינֶיהָ שַׁלְהֵבוֹת,



בַּלָּאט אֵלֵי קָרָבָה.

"אָנֹכִי – אָמְרָה – עֵינִי



הֵן עָלֶיךָ תַּשְׁקִיפָה,



מִּבְּנוֹת אֱלֹהִים הִנֵּנִי



וְטַלְלֵי-תְחִיָה אַרְעִיפָה.

אָנֹכִי בַּת-הַשִּׁירָה



בַּחֲצַר לִבְּךָ אַשׂוּחַ;



מֵתִים לַחַיַּיִם אָעִירָה



אֶפַּח בָּמוֹ הָרוּחַ.

מִשְּׁנַת הַמָּוֶת יְנוּמוּן



יָקִיצוּ לְחַיֵּי עוֹלָם;



מֵתֶיךָ הִנֵּה יְקוּמוּן



גַּם תִּשְׁמַע קוֹלָם".

וּכְרֶגַע מִכָּל עֲבָרִים



הָרוּחוֹת סָבִיב הָמוּ;



וָחַיִל בָּלְעוּ הַקְּבָרִים,



מֵתִים וּרְפָאִים קָמוּ.

נְפָשׁוֹת לְמַחֲשָׁבוֹת קָרָבוּ,



אַף מִקְּבָרוֹת נִסְתָּרוֹת;



כְּמוֹ חַיִּים לִפָנַי נִצָּבוּ



וּבְנֹגַהּ הָאוֹר-יְקָרוֹת.

וּכְמוֹ חַיִּים וְקַיָּמִים



בְּעוֹר וּבָשָׂר רֻקָּמוּ,



אַלְפֵי רִבְבוֹת גְּלָמִים



כְּמוֹ חַי לְפָנַי קָמוּ.

וּבַת הַשִּׁירָה שָׁמָּה



בֵּינָם הָלְכָה לָשׂוּחַ,



וּבְאַפָּם הִיא בִּדְמָמָה



נָפְחָה בָּמוֹ הָרוּחַ.

רוּחַ נִשְׁמַת-חַיִּים



עֲלֵי כֻלָּם הוֹפִיעָה;



רָאִיתִי לְפָעֳלָהּ יָדַיִם



מֵתַי קָמוּ לִתְחִיָה.

הַמֵּתִים קָמוּ לִתְחַיָּה,



קָבַרְתִּי אוֹתָם בְּיָדִי;



אוֹתָם עֵינִי צוֹפִיָּה,



חַיִּים הֵם עִמָדִי.

מִקִּבְרוֹת-הַתַּאֲוָּה



הִנֵּה נֵעוֹרוּ הַקְּבוּרִים;



וּכְמוֹ מִקֶּדֶם לְזַעֲוָה



יְשׁוּפוּנִי חַטֹּאות נְעוּרִים.

חֳלָאִים רָעִים בַּחַיִּים



מִנָּם נַפְשִׁי שׁוֹמֵמָה;



הַשָּׁבָץ וּפִיק-בִּרְכַּיִם



וּמַדוֵי לִבִּי הֵמָּה

אֶשְׁכַּב, וּלְמַעֲצֵבָה



בִּלְתִּי הֶרֶף יְעַנּוּנִי,



עֲדֵי זִקְנָה וְשֵׂיבָה



הֵמָּה לֹא יַעַזְבוּנִי.

מִנֹּחַם, מוּסָר, תּוֹכֵחָה,



נַפְשִׁי קִּרְבִּי מְיַלֶּלֶת;



יַד אַהֲבָה נִשְׁכָּחָה



מֶנִּי שְׁנָתִי גוֹזֶלֶת.

מֵעֵת רוּחָהּ לְקִרְבָּהּ שָׁבָה,



תַּרְאֵנִי רַק תַּהְפּוּכִים;



מִמַּרְאוֹת תִּקְוָה נִכְזָבָה



מַשָׂאוֹת שָּׁוְא וּמַדּוּחִים.

"בַּת-אֵלִים – אָמַרְתִּי – פֶּלֶא



רָאִיתִי עַל אֲדָמוֹת;



הֲתוּכְלִי הַחֲיוֹת גַּם אֵלֶּה?



הֲתִחְיֶינָה הָעֲצָמוֹת?

עָצְמוֹת קְדוֹשִׁים וּטְהוֹרִים,



שָׁם בֶּעָפָר עֻפָּרוּ;



בְּגַלֵּי קְבָרִים שְׁלשִׁים,



שְׁלשִׁים שָׁנָה קֻבָּרוּ.

עֲלֵי קִבְרִי אֲדָמוֹת



הֵמָּה נָפְלוּ עֲצוּמָי;



הֲתִחְיֶינָה הָעֲצָמוֹת



לָשׁוּב לִימֵי עֲלוּמָי?

הַמֵּתִים אֵלֶּה גְּלָמִים



נָפַחְתָ בְּאַפָּם חַיִּים;



וּמֵתַי – הַשָּׁנִים, הַיָּמִים, -



בַּל עוֹד יִרְאוּ חַיִּים".

לַמֵּתִים קֶבֶר כָּרִיתִי,



עֵינַי אוֹתָם צוֹפִיָּה;



וּמֵתַי – עֵת-טַל יַלְדוּתִי –



בַּל עוֹד תָּשִׁיב לִתְחִיָּה.

(יפו, תרמ"ו, שושן פורים)







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4433