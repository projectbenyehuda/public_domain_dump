


	
	אָנֹכִי
	




גִבּוֹרֵי כֹחַ, נִפְלָאוֹת



יַעֲשׂוּ בִּשְׂדֵי קֶטֶל שָׁמָּה,



וְעִמָּם אֵל צְבָאוֹת



מְפַקֵּד צְבָא מִלְחָמָה.


  


אִם אֵין אֲנִי לִי



לָתוּר אַחֲרֵי מִחְיָתִי,



מִי יִתֵּן אֹכֶל לְפִי



אוֹ לְעוֹרִי שִׂמְלָתִי?



אִם לֹא יִזְרַע הַזּוֹרֵעַ



לֹא יִקְצוֹר הַקָּמָה,



אִם לֹא יִקְלַע הַקּוֹלֵעַ



לֹא יָקוּם בַּמִּלְחָמָה.


גבורי כח וכו'


הַדַּיָּג יִפְרוֹשׂ רֶשֶׁת



יַשְׁלִיךְ חַכָּה בַּיָּם,



הַצַּיָּד יִדְרוֹךְ קֶשֶׁת



יֶאֱרֹב בַּמֵּסְתָּרִים שָׁם.



אִם תִּבְנֶה בַּיִת



אֲבָנִים הֵן תַּסִּיעַ,



תִּטַּע כֶּרֶם זַיִת



תַּעֲדֹר תַּחֲרוֹשׁ בְּרָב-יְגִיעַ.



אִם תַּעֲמוֹל בְּיָדַיִם



תֶּאֱצוֹר הוֹן וּמַדְהֵבָה.



וְכִי תֵשֵב בַּעֲצַלְתַּיִם



נַפְשְׁךָ אָז רְעֵבָה.


  


אִם תֹּאבֶה לָרֶשֶׁת



אֶת אֶרֶץ מוֹלַדְתֶּךָ,



חֲגוֹר חֶרֶב וְקֶשֶׁת



וְצֵא בְּעִקְבוֹת אֲבוֹתֶיךָ…



בִּבְכִי וְתַחְנוּנֵי דִמְעָה



צִיוֹן לֹא תִקָּנֶה,



בַּחֶרֶב וָקֶשֶׁת – שִׁמְעָה!



יְרוּשָׁלַיִם תִּבָּנֶה…


  


גִבּוֹרֵי כֹחַ נִפְלָאוֹת



יַעֲשׂוּ בִשְׂדֵי קֶטֶל שָׁמָּה



וְעִמָּם אֵל צְבָאוֹת



מְפַקֵּד צְבָא מִלְחָמָה.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2374