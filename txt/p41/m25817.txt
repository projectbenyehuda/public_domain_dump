


	
	הַחֲלוֹם
	








עֲלֵי אַדְמַת הַקֹּדֶשׁ יְרוּשָׁלַיִם,

הַלֵּוִי שׁוֹכֵב סָרוּחַ;

כְּחוֹלֵם חֲלוֹם סֻגְּרוּ עֵינַיִם,

כִּי לַמְרוֹמִים נְשָׂאוֹ הָרוּחַ…





כְּאֵם רַחֲמָנִיָּה עוּלָהּ חוֹבֶקֶת,

יַחְבֹּק הַלֵּוִי אֲבָנֶיהָ;

וּכְמוֹ הַיָּפָה הַשָּׂפָה נוֹשֶׁקֶת,

יְחוֹנֵן, יְנַשֵּׁק אֶת מִגְדָּלֶיהָ.





עֲלֵי אַדְמַת הַקֹּדֶשׁ יְרוּשָׁלַיִם,

יִשְׁכַּב הַלֵּוִי, חוֹלֵם חֲלוֹם;

סֻלָּם מֻצָּב אָרְצָה, וְרֹאשׁוֹ שָׁמַיִם,

וְעָלָיו שְׁלַבִּים סַפִּיר וְיַהֲלֹם.





וּמַלְאֲכֵי אֱלֹהִים חֲלִיפוֹת, תְּמוּרוֹת,

עוֹלִים, יוֹרְדִים מַטָּה, מַעְלָה;

עוֹלִים בִּרְנָנָה, יוֹרְדִים בִּזְמִירוֹת,

חֲלוֹם נוֹרָא חָזוֹן נַעֲלָה…





לֹא כַּחֲלוֹם בְּעֵת סֻגְּרוּ עַפְעָפַּיִם,

חָלַם הַלֵּוִי פֹּה סָרוּחַ;

מַחֲזֵה שַֹדַּי חָזָה גְּלוּי עֵינַיִם,

בְּהִתְעַטֵּף עָלָיו הָרוּחַ…





רָאָה הַסֻּלָּם — סֻלָּם הַחַיִּים,

עֲלֵי שְׁלַבָּיו יוֹרְדִים עוֹלִים;

מַלְאֲכֵי אֱלֹהִים, מַלְאֲכֵי שָׁמַיִם,

הֵמָּה מִבְּנֵי יְהוּדָה הַגּוֹלִים.





רָאָם, עוֹלִים עֲלֵי הַמַּעֲלוֹת,

עֵת אַחַר כָּבוֹד יֻקָּחוּ;

וּבְפִיהֶם שִׁירָה “שִׁיר הַמַּעֲלוֹת”,

עוֹלִים מַעְלָה וּבְגִיל יִשְׂמָחוּ.





רָאָם עוֹלִים עַל הָרֵי צִיּוֹנָה,

חוֹנֵן, רַצּוֹת אֶת אֲבָנֶיהָ;

עוֹלִים בִּזְמִירוֹת, וּלְשׁוֹנָם תָּרֹנָּה,

“הָבוּ נְשַׂדֵּד, נְפַלַּח אֶת תְּלָמֶיהָ”.





רָאָם אֵיךְ יוֹרְדִים מִסֻּלָּם הַחַיִּים,

מִסָבִיב עַל צַוָּאר נִרְדָּפִים;

רֻבָּם יְטֻבְּעוּ בִּמְצוּלוֹת הַמַּיִם,

וְרֻבָּם בָּאֵשׁ, הָה, נִשְּׂרָפִים…





רָאָם כָּכָה, הֵרִים קוֹל שַׁאֲגָתוֹ,

וּלְקוֹלוֹ חָרְדוּ עִיר וְיוֹשְׁבֶיהָ;

כַּחוֹלֵם בְּהָקִיץ הִשְׁמִיעַ יִלְלָתוֹ,

“אֱלִי צִיּוֹן וְעָרֶיהָ”…





וּפֶתַע מִמֶּרְחָק פָּרָשׁ עֲרָבִי,

סוּסוֹ הִשְׁתּוֹלֵל לְקוֹל יִלְלָתוֹ;

“אִנָּקְמָה מִמֶּנּוּ” דִמָּה הָעֲרָבִי,

בְּפַרְסוֹת סוּסִי אֶרְמֹס גְּוִיָּתוֹ…





וּבְתוֹךְ לִבּוֹ בַּחֲנִיתוֹ דְקָרוֹ,

כְּרֶגַע קֻפַּד פְּתִיל הַחַיִּים;

וְהוּא בַּחֲלוֹמוֹ — נַפְשׁוֹ יָצְאָה בִּדְבָרוֹ:

“הִנֵּה פֹּה שַׁעַר הַשָּׁמַיִם” — — —









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/25817