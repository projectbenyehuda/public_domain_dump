


	
	ו. מַשָּׂא שׁוֹמְרוֹן
	








סְבִיב בֵּיתֵּר הַבְּצוּרָה,

שָׁם קְבָרִים לָאֲלָפִים;

כְּסוֹלְלוֹת עִיר הַנְּצוּרָה,

עַל הָעֵמֶק נִשְׁקָפִים.





וּמִבְּלִי צִיּוּן מַזְכֶּרֶת,

רשֶׁם פִּתּוּחֵי חוֹתָם;

וּמִבְּלִי אֶבֶן דּוֹבֶרֶת,

מֵאֵלֶּה, חֶלְדָּם, מוֹתָם.





הַהֵלֶךְ כִּי יָבוֹא,

שָׁמָּה, בִּישִׁימוֹן יָנוּעַ;

קוֹל דְּמָמָה לוֹ בִּלְבָבוֹ,

חִידַת-קֶדֶם יַבִּיעַ.





מִי הֵמָּה אֵלֶּה הַמֵּתִים,

אֵיךְ מֵחֶלֶד נִגְזָרוּ;

פֹּה תַּחַת צִלֲלֵי הַזֵּיתִים,

עָמֹק, עָמֹק, קֻבָּרוּ?





גִּבּוֹרִים מִיהוּדָה הֵמָּה,

עִם הָרוֹמִים לָחָמוּ;

וּבָעֹז וּבְיַד רוֹמֵמָה,

נַפְשָׁם בְּכַפָּם שָׂמוּ.





לָחֲמוּ כַּלְּבָאִים, כַּכְּפִירֵים,

בְּעַד עַמָּם וּקְדוֹשָׁם;

וּמַלְכָּם, אַדִּיר אַדִּירִים,

בַּר-כּוֹכְבָא בְּרֹאשָׁם.





הִנֵּה בְּכָל לַיְלָה וָלַיִל,

לְנֹגַהּ אוֹר הַיָּרֵחַ;

יִתְעוֹרֵר גִבּוֹר הַחַיִל

בַּר-כּוֹכְבָא הַנּוֹצֵחַ.





יָקוּם מִקִּבְרוֹ בִּדְמָמָה

וּכְמוֹ חַי הִנֵּהוּ;

רוּחַ חַיִּים: הִיא הַנְּקָמָה

גַּם שֵׁנִית תְּחַיֵּהוּ.





יִלְבַּשׁ מַדָּיו עִם שִׁרְיוֹנוֹ

וּבְרֹאשׁוֹ כּוֹבַע יְשׁוּעָה;

יַחְגֹּר חַרְבּוֹ, כִּידוֹנוֹ,

יִתְקַע בְּשׁוֹפַר הַתְּרוּעָה.





יִרְכַּב בְּעֹז עֲלֵי סוּסוֹ,

עָלָיו תִּרְנֶה אַשְׁפָּתוֹ;

וּבְיָדוֹ דִגְלוֹ וְנִסּוֹ

דֶּגֶל אֶרֶץ מוֹלַדְתּוֹ.





"הָקִיצוּ — יִתֵּן קוֹל דְּבָרוֹ —

גִבּוֹרַי יְשֵׁנֵי אֲדָמָה" —

גַּם יָרִיעַ בְּקוֹל שׁוֹפָר

לְקוֹלוֹ תֶּחֱרַד הָרָמָה…





לְקוֹלוֹ יִבָּקְעוּ הַקְּבָרִים,

חַיִל בָּלְעוּ — יָקִיאוּ;

גִּבּוֹרִים מִכָּל עֲבָרִים

“הֵידָד מַלְכֵּנוּ” יָרִיעוּ.





גְּדוּדֵי רַגְלִים וּפָרָשִׁים,

סָבִיב לְדִגְלוֹ יִתְגּוֹדָדוּ;

תַּחַת פְּקֻדַּת הָרָאשִׁים,

לְמַחֲנוֹת יִתְפָּקָדוּ…





בַּחֲרָבוֹת שְׁלוּפוֹת וּרְמָחִים

יֵצְאוּ חוֹצֵץ כֻּלָּמוֹ;

וּלְמַחֲנוֹת יַחַד נֶעֱרָכִים

עִם תִּפְאֶרֶת עֻזָּמוֹ.





בִּידֵיהֶם חֲרָבוֹת שְׁלוּפוֹת,

וּכְמוֹ בְּסַעֲרַת מִלְחָמָה;

יִלְחֲמוּ בְּמִלְחָמוֹת תְּנוּפוֹת

בָּעֵמֶק גַּם בָּרָמָה.





כִּדְמוּת אֲנָשִׁים נִלְחָמִים,

נִרְאוּ צִלֵּי אַלּוֹנִים;

כִּדְמוּת הָרוֹמִים הַקָּמִים

בַּחֲרָבוֹת עִם כִּידוֹנִים.





וּבַר-כּוֹכְבָא יִסְתַּעֵר

בִּסְבַךְ עֵצִים וּפֹארוֹת;

כְּמוֹ אֲרִי טוֹרֵף יִתְנַעֵר

יַךְ זַלְזַלִּים וּזְמוֹרוֹת.





דִּגְלוֹ בָּרוּחַ יִתְנוֹסֵס

כַּנֵּס עֲלֵי הַחוֹמָה;

וְתַחַת רַגְלוֹ הוּא בּוֹסֵס

קָדְקֹד לִגְיוֹנֵי רוֹמָה…





פֶּתַע — יִרְאֶה מֵהֶהָרִים

יוֹרֵד הָמוֹן רָב;

הָמוֹן, וּפְנֵיהֶם מוּזָרִים

כַּגְּדוּד הוּא עָרוּךְ לַקְּרָב.





הֶחָלוּץ יִשְׁלַח לִקְרָאתָם

לָדַעַת מִמִּי הֵמָּה;

וּמַה מְחוֹז מַטְּרָתָם

פֹּה בַּשָּׁרוֹן, בַּשְּׂדֵמָה?…





"מֵאַיִן אַתֶּם הַבָּאִים?

— הֶחָלוּץ יִתֵּן דְּבָרוֹ —

וּפֹה בְּעֵמֶק-הָרְפָאִים

מִי יָשִׂים מִשְׁטָרוֹ?





וּמָה הֶחֳרָבוֹת בִּידֵיכֶם

לְשָׁלוֹם אוֹ לַמִּלְחֶמֶת?

מַהֲרוּ וּתְנוּ עֵדֵיכֶם

הַגִידוּ דִבְרֵי-אֱמֶת.





"שָׁלוֹם עֲלֵיכֶם חֲלוּצִים

וּרְמִיָּה אֵין בָּנוּ;

מִתִּגְרַת יַד הֶעָרִיצִים

כִּמְעַט נִכְחַד קִימָנוּ".





"אֲנַחְנוּ יְהוּדִים הַגּוֹלִים,

וּמִפְּנֵי קֶשֶׁת דְּרוּכָה;

לִפְלֶשֶׁת אֲנַחְנוּ עוֹלִים

לָתוּר לָנוּ הַמְּנוּחָה.





לֹא בִּגְבוּרָה וָכֹח

נְחַיֶּה הָאֲדָמָה הַיְּבֵשָׁה;

רַק כְּאִכָּרִים נִפְלֹחַ

בַּבַּרְזֶל וּמַחֲרֵשָׁה.





חַרְבוֹתֵינוּ הֵן מַזְמֵרוֹת,

קַרְדֹּם, מַעֲצָד — הַשְּׁלָטִים;

לְצֹאנֵנוּ נִבְנֶה הַגְּדֵרוֹת

וּלְבָנֵינוּ — הַבָּתִּים".





בַּר-כּוֹכְבָא כִּשְׁמֹעַ

אֶת אֵלֶּה הַדְּבָרִים;

צִוָּה לַחְדֹּל מִתְּקֹעַ

וְכֹה נָשָׂא אֲמָרִים:





"אַחַי וּלְאֻמִּי הַבָּאִים

זֹאת עֲלֵי לִבְּכֶם שִׂימוּ;

הֱיוּ נָא עַזִּים כַּלְּבָאִים

דֶגֶל נֵס-יָהּ הָרִימוּ.





עִזְרוּ אִישׁ אֶת רֵעֵהוּ,

אָז לְתוּשִׁיָּה כִּפְלָיִם;

בַּעֲזֹר אֶחָד אֶת מִשְׁנֵהוּ

לִפְעֻלַּתְכֶם יָדָיִם.





בַּל תֵּלְכוּ קוֹדֵר וּשְׁחוֹחַ,

הַשְׁלִיכוּ יְגוֹנְכֶם הַיָּמָּה;

אֲזַי תִּפְרֹצוּ בְּכֹחַ

קֵדְמָה, נֶגְבָּה, וָיָמָּה.





עֵדָה הִיא בֵּיתֵּר הַהֲרוּסָה,

עֵדִים אֲבָנִים הֵמָּה;

מִי נָתַן יַעֲקֹב לִמְשִׁסָּה?

וְאֶרֶץ יְהוּדָה שׁוֹמֵמָה?





הֲלֹא הֵם אַנְשֵׁי הַמָּדוֹן

בִּדְבַר נִרְגָּן פָּרָעוּ;

וּבְמַעַל יָדָם וּבְזָדוֹן

בַּחַיִּים נָדוּ וְנָעוּ.





הֵן עַתָּה בַּחֲצִי הַלֵּילוֹת

לֹא עוֹד יַדְרִיכוּנִי מְנוּחָה;

שׁוֹפָרוֹת, מִבְצָרִים, סוֹלְלוֹת,

חֲרָבוֹת וְקֶשֶׁת דְּרוּכָה.





עֵת נְקָמָה הִיא בָּאָה,

וּבַת-עַמִּי בַּלְּאֻמִּים;

לֹא תִּהְיֶה עוֹד נָדָה, נָעָה,

וּלְרִיב צִיּוֹן שִׁלּוּמִים.





עַתָּה אָשׁוּבָה לַקֶּבֶר,

טֶרֶם בֹּקֶר יוֹפִיעַ;

גַּם אֲנִי הַגֶּבֶר

בְּגֵיא-רְפָאִים אַרְגִּיעַ.





מֵעֲמַל נְדוּדִים וַאֲנָחָה,

נַפְשִׁי עַתָּה תִּרְגָּעִי;

הִנֵּה מִפַּאֲתֵי מִזְרָחָה

כַּבָּרָק מַבְרִיק בַּרְקָאִי.




(חיפה, תרמ"ד)










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25812