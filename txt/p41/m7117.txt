


	
	קדימה
	



קָדִימָה / נפתלי הרץ אימבר

(לאחינו ברוסיה)

  


מָתְנֵיכֶם יִהְיוּ חֲגוּרִים



מַקֶּלְכֶם קְחוּ בִּידֵיכֶם,



עֲלֵי שִׁכְמְכֶם צְרוּרִים



אוֹצְרוֹת הוֹן בָּתֵּיכֶם.



לְיָהּ עֵינֵינוּ צוֹפִיוֹת,



לוֹ תוּשִׁיָּה וּמְזִימָּה,



הוּא יוֹלִיךְ אֶתְכֶם קוֹמְמִיּוֹת



לְאֶרֶץ כְּנַעַן קָדִימָה.


  

מקהלה:


קָדִימָה



קָדִימָה



קָדִימָה.



שָׁם בְּעֵמֶק הָאֲרָזִים



בֵּין צִלְלֵי הַתְּמָרִים,



נִשְׁמַע סוֹדוֹת וְרָזִים



תָּשֵׁרְנָה שָׁם צִפֳּרִים.



תָּשֵׁרְנָה מִשּׁנִים קַדְמוֹנִיּוֹת



זִמְרַת צִיּוֹן הַנְּעִימָה.



הָלְאָה אַחַי קוֹמְמִיּוּת



לִפְלֶשֶׁת קָדִימָה.


  

מקהלה:


קָדִימָה



קָדִימָה



קָדִימָה.



שָׁם נְשַׂדֵּד אַדְמָתֵנוּ,



נְמוֹגֵג אֶת הָרְגָבִים;



בָּר נְמַלֵּא אֶת אֲסָמֵינוּ,



תִּירוֹשׁ יַיִן בַּיְקָבִים.



בִּשְׂפָתֵנוּ קוֹל תְּרוּעוֹת



נַפְשֵׁנוּ תָגִיל פְּנִימָה,



הָלְאָה אַחַי קוֹמְמִיּוּת



לִירוּשָׁלַיִם קָדִימָה.


  

מקהלה:


קָדִימָה



קָדִימָה



קָדִימָה.



עַל פִּסְגַּת הַמּוֹרִיָּה



נִפְרֹשׂ אֶת דִּגְלֵנוּ



אֱלֹהִים נַפְשֵׁנוּ חִיָּה



הוּא יֵצֵא בְצִבְאוֹתֵינוּ.



עַל מִגְדְּלֵי תַלְפִּיוֹת



נֵס-יָהּ נָרִימָה.



הָלְאָה אַחַי קוֹמְמִיּוֹת



לְצִיּוֹן קָדִימָה!


  

מקהלה:


קָדִימָה



קָדִימָה



קָדִימָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7117