


	
	עַל חֻרְבַּן קִישִׁינוֹב
	








הָבוּ רְעָמִים, הָבוּ קוֹלֵיכֶם,

וְאַרְעֵם בְּקוֹלִי פְּחָדִים וּזְוָעוֹת;

הָבוּ יָמִּים, הָרִימוּ גַּלֵּיכֶם,

שִׁטְפוּ תֵּבֵל וְעִמָּה הָרָעוֹת…





מוֹסְדֵי-עוֹלָם, הָרִים רָמִים,

רִגְזוּ, הִתְפַּלְּצוּ, לִבְשׁוּ חֲרָדוֹת;

הָקִיאוּ מִבִּטְנְכֶם גַּחֲלֵי רְתָמִים,

מוֹקְדֵי עוֹלָם אֵשׁ-פְּלָדוֹת.





אַתֵּנָה, רוּחוֹת, סוּפוֹת וּסְעָרוֹת,

הָאָרֶץ כַּכַּדּוּר תִּצְנְפוּ צְנֵפָה;

הַפַּחְנָה כַּלַּבָּה בְּאֵשׁ עֲבָרוֹת,

וְתֵבֵל וּמְלוֹאָה תְּהִי לִשְׂרֵפָה…





וְאַתָּה, עֶלְיוֹן, יוֹשֵׁב מָרוֹם,

הֲתוּכַל הַבֵּט בְּרָעַת עַמֶּךָ?

אֵיךְ בְּיָם, צָפוֹן וְדָרוֹם,

כַּצֹּאן לְטִבְחָה נְתוּנִים בָּנֶיךָ?





הֲתוּכַל הַבֵּט הַצָּרוֹת, הַתְּלָאוֹת,

אֵיךְ עַמְךָ יִתְבּוֹסֵס בַּדָּם;

הֲתוּכַל הַבֵּט בִּפְרֹעַ פְּרָעוֹת,

בְּנֵי יֶפֶת וְאָהֳלֵי-חָם?





אַיֵּה נִפְלְאוֹתֶיךָ אֲבוֹתֵינוּ סִפֵּרוּ,

פֹּעַל פָּעַלְתָּ אָז לָמוֹ;

אַיֵּה גְבוּרוֹתֶיךָ מְשׁוֹרְרִים שׁוֹרֵרוּ

וּבְפִינוּ עוֹד הַיּוֹם שִׁירָה לָמוֹ…





עוֹרְרָה יְמִינְךָ אֵל-צְבָאוֹת!

לְךָ כֹּחַ, עֹז וְתַעֲצוּמוֹת;

נַחְנוּ אַךְ נִשְׁפֹּךְ דְמָעוֹת,

בִּימֵי קְרָב תְּבוּסָה וּמְהוּמוֹת…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25821