


	
	בְּמִדְבַּר יְהוּדָה
	








בְּמִדְבַּר-יְהוּדָה, בְּאֶרֶץ מְלֵחָה,

אֹרְחָה קְטַנָּה תֵלֵךְ לְמַסָּעָהּ;

כָּל לָשׁוֹן מִצָּמָא צִחֵחָה,

גַּם כָּל נֶפֶשׁ כְּבָר גָּוָעָה.





אֹרְחַת בְּנֵי-דוֹדָנִים לְשִׁבְטֵיהֶם,

שׁוֹכְנֵי אֹהָלִים בְּחַצְרוֹתָם;

עַל דַבֶּשֶׁת גְּמַלִים יִשְּׂאוּ חֵילֵיהֶם,

וְעַל כֶּתֶף עֲיָרִים אוֹצְרוֹתָם.





בְּרֹאשׁ הָאֹרְחָה, רֹאשׁ בֵּית-אָב הַשְּׁבָטִים,

הוֹרֵם דֶרֶךְ הוֹלֵךְ לִפְנֵיהֶם;

עֲלֵי כִּתְפֵיהֶם יִשְׂאוּ הַשְּׁלָטִים,

חֶרֶב וְקֶשֶׁת עֲלֵי מָתְנֵיהֶם.





וּבִקְצֵה הָאֹרְחָה יִתְנַהֵל לְאִטּוֹ,

הַלֵּוִי, רוֹכֵב עַל חֲמוֹרוֹ;

עֲלֵי מָתְנָיו תָּלוּי יַלְקוּטוֹ

וּבְתוֹךְ יַלְקוּטוֹ — כִּנּוֹרוֹ.





פֶּתַע הָאֹרְחָה הֲתַעֲמֹד לָנוּחַ?

לָמָּה הַגְּמַלִּים יִבְרְכוּ בֶּרֶךְ?

הֲתִשְׁמַע שָׁם קֶשֶׁב? בְּרַעַשׁ הָרוּחַ,

וּבְאַבְקַת חוֹל יְכַסֶּה הַדֶּרֶךְ.





קוֹל רַעַשׁ! אַךְ לֹא מֵרַעַשׁ הַסַּעַר,

יְשָׁרֵשׁ אַלּוֹן, אַרְזֵי אֲשֵׁרִים;

אַךְ קוֹל פְּחָדִים מֵחֲזִירֵי הַיַּעַר,

שַׁאֲגַת לְבָאִים, נַהֲמַת הַנְּמֵרִים.





הָאֹרְחָה תִּתְחַלְחֵל, חִצִּים יָבֵרוּ,

יִדְרְכוּ הַקְּשָׁתוֹת מִבְּלִי הֶרֶף;

אַךְ מִי יַעֲמֹד מוּל אֵלֶּה יִסְתָּעֵרוּ,

מוּל פְּרִיצֵי-חַיּוֹת טוֹרְפֵי טֶרֶף?





יְהוּדָה מִיַּלְקוּטוֹ יִקַּח כִּנּוֹרוֹ,

יַךְ מֵיתָרָיו, זְמִירוֹת יַשְׁמִיעַ;

שִׁירֵי צִיּוֹן הֵם קוֹלוֹת מִזְמוֹרוֹ,

בַּכִּנּוֹר הוּא חִידוֹת יַבִּיעַ…





וּלְקוֹל כִּנּוֹרוֹ, צִלְצְלָה רִנָּתוֹ,

יַקְשִׁיבוּ אַלּוֹנֵי חֲרֵרִים;

הַלָּבִיא בַּל עוֹד יְרוֹמֵם שַׁאֲגָתוֹ,

מִזִּמְרָתוֹ נִבְהֲלוּ הַנְּמֵרִים.





הַגְּמַלִּים יָקוּמוּ אַָרְצְה מִכְּרֹעַ,

יִשְּׂאוּ רוֹכְבֵיהֶם כְּעַל כַּנְפֵי נְשָׁרִים;

הָאֹרְחָה תֵלֵךְ, הָלֹךְ וְנָסֹעַ,

יְהוּדָה עוֹדוֹ יְזַמֵּר הַזְּמָרִים.





עִמְדִי-נָא אֹרְחָה עֲיֵפָה נִצְמֵאת,

אַיָּלָה שָׁם תֵּצֵא הַמָּיְמָה;

הָאוֹרְחָה הָלְאָה בִּזְמִירוֹת נוֹסַעַת,

תֵּלֵךְ לְמַסַָעָהּ יְרוּשָׁלָימָה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/25816