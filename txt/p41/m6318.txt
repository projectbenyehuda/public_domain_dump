


	
	שלושה יהודים
	



שְלשָׁה יְהוּדִים / נפתלי הרץ אימבר




יְהוּדִים שְׁלשָׁה בְּטַלֵּיתִים



יִתְפַּלְּלוּ בְּנֶפֶשׁ נֶאֱנָחָה;



תֹּאַר צַלְמָם כַּמֵתִים



וּפְנֵיהֶם קֵדְמָה מִזְרָחָה…


  


מַבַּט הַפָּנִים אֲיֻמָּה,



כְִּוֵּר יְצַפֶּה לָאוֹרוֹת;



יְקַוּוּ בְּנֶפֶשׁ עֲגוּמָה



לְאַרְצָם וּלְבֹקֶר הַדּוֹרוֹת…


  


לִבְנַת הַטַּלִּית רְאוּ,



מָשְׁזָר בְּזֵר הַתְּכֵלֶת;



דֶּגֶל יְהוּדָה — דְּעוּ,



בּוֹ תִּקְוָה וְתוֹחֶלֶת…


  


סֵמֶל זֵר הַתְּכֵלֶת



בְּלִי אֹמֶר שְׂפָתַיִם;



יַטִּיף תִּקְוָה וְתוֹחֶלֶת



עוֹד לִשְׁכּוֹן בִּירוּשָׁלָיִם…


  


וְלִבְנַת הַטַּלִּית אוֹת לַקָּמִים



פֹּה עֲלֵי אֲדָמוֹת;



יָדֵינוּ נְקִיּוֹת מִדָּמִים



יְהוֹתְתוּ עָלֵינוּ אֲשָׁמוֹת…


  


עֵת מְאַרְצָם עָלוּ,



בְּקוּם עֲלֵיהֶם אָדָם.



מִכָּל — רַק הִצִּילוּ



הַדֶּגֶל זֶה בְּיָדָם…


  


כֵּן לָאֵל יִתְפַּלֵּלוּ



מִכָּל צַר פָּדָם;



לִדְבָרוֹ רַק יְיַחֵלוּ



וְדִגְלָם זֶה בְּיָדָם…


  


כָּל עוֹד יְהוּדִים שְׁלשָׁה



יַחֲזִיקוּ בְּיָדָם דִּגְלֵנוּ,



עוֹד פְּלֶשֶׁת נִכְבּשָׁה,



נִירַשׁ אֶת אַרְצֵנוּ…


  

(תרס"ג)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6318