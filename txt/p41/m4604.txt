


	
	לאף ברי
	



לְאַַף בְּרִי / נפתלי צבי אימבר

המלאך הממונה על הגשמים

“אף ברי יטריח עב” (איוב)


מַלְאַךְ הַגְּשָׁמִים,



עָבִים תַּטְרִיחַ,



וּבְקוֹלוֹת רְעָמִים



יַמִּים תָּנִיחַ…



לְאֶרֶץ הַצְּבִי



עֲנָנֶיךָ תַסִּיעַ,



נָא, בְּרִי,



תְּפִלָּתִי אַשְׁמִיעַ:



שִׂימָה דִּמְעוֹתַי



אָז בְּנֹאדֶךָ,



עַל קִבְרֵי אֲבוֹתַי



תָּרִיק מֵימֶיךָ,



דִּמְעוֹתַי תִּפְלַחְנָה,



תְּמוֹגֵגְנָה תְלָמֶיהָ,



שׁוֹשַׁנֵּי שָׂדֶיהָ.



דְּמָעַי יַרְטִיבוּ,



יַמְתִּיקוּ הָרְגָבִים,



וּבְלֵחָם יָנִיבוּ



גַפְנֵי עֲנָבִים.



מִלֵּחַ אֲבוֹתַי



אֶשְׁתֶּה לִרְוָיָה,



וּבְצֵל תְּמוּרָתוֹ



נַפְשִׁי תֶחְסָיָה…



נָא, בְּרִי,



צִיר שָלוּחַ,



שְׁמַע לְפִי



וְעָבִים תַּטְרִיחַ.



שִׂימָה דִמְעָתִי



נָא בְּנֹאדֶךָ,



וְעַל אַרְצִי, יָפָתִי,



הָרֵק גְּשָׁמֶיךָ.


השיר הזה שרתי בימי ילדותי בעיר זלאטשוב






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4604