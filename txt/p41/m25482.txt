


	
	מָתְנֵיכֶם יִהְיוּ חֲגוּרִים
	




(לְאַחֵינוּ בְּרוּסְיָה)



מָתְנֵיכֶם יִהְיוּ חֲגוּרִים

מַקֶּלְכֶם קְחוּ בִידֵיכֶם,

עֲלֵי שִׁכְמְכֶם צְרוּרִים

אוֹצְרוֹת הוֹן בָּתֵּיכֶם.

לְיָהּ עֵינֵינוּ צוֹפִיּוֹת,

לוֹ תּוּשִׁיָּה וּמְזִמָּה,

הוּא יוֹלִיךְ אֶתְכֶם קוֹמְמִיּוּת

לְאֶרֶץ כְּנַעַן קָדִימָה.



שָׁם בְּעֵמֶק הָאֲרָזִים,

בֵּין צִלְלֵי הַתְּמָרִים,

נִשְׁמַע סוֹדוֹת וְרָזִים

תָּשֵׁרְנָה שָׁם צִפֳּרִים.

תָּשֵׁרְנָה מִשָּׁנִים קַדְמוֹנִיּוֹת

זִמְרַת צִיּוֹן הַנְּעִימָה.

הָלְאָה, אַחַי, קוֹמְמִיּוּת

לִפְלֶשֶׁת קָדִימָה.



שָׁם נְשַׂדֵּד אַדְמָתֵנוּ,

נְמוֹגֵג אֶת הָרְגָבִים;

בָּר נְמַלֵּא אֲסָמֵינוּ,

תִּירוֹשׁ יַיִן בַּיְקָבִים.

בִּשְׂפָתֵנוּ קוֹל תְּרוּעוֹת,

נַפְשֵׁנוּ תָּגִיל פְּנִימָה,

הָלְאָה, אַחַי, קוֹמְמִיּוּת

לִירוּשָׁלַיִם קָדִימָה.



על פִּסְגַּת הַמּוֹרִיָּה

נִפְרֹשׂ אֶת דִּגְלֵנוּ;

אֱלֹהִים נַפְשֵׁנוּ חִיָּה

הוּא יֵצֵא בְּצִבְאוֹתֵינוּ.

עַל מִגְדְּלֵי תַלְפִּיוֹת

נֵס־יָהּ נָרִימָה,

הָלְאָה, אַחַי, קוֹמְמִיּוּת

לְצִיוֹן קָדִימָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25482