


	
	לְיָוָן
	



זכור ימות עולם (דברים)






בְּסֻלַּם הַחַיִּים, עֲלֵי שְׁלָבִּים,

עוֹלִים וְיוֹרְדִים גּוֹיִם וּלְאֻמִּים;

עוֹלִים מְעַטִּים — וְיוֹרְדִים רַבִּים,

עוֹלִים חֲלָשִׁים — וְיוֹרְדִים עֲצוּמִים.





חֲלִיפָה, תְּמוּרָה, גְּבוּל וְצָבָא,

אֵלֶה הַשְּׁלַבִּים עֲלֵי הַסֻּלָם;

גּוֹי וְאָדָם — אֶחָד וּרְבָבָה,

חֻקָּה אַחַת יַחַד לְכֻלָּם.





צָבָא לֶאֱנוֹשׁ עֲלֵי אָרֶץ,

וְצָבָא לְגוֹיִם עֲלֵי אֲדָמָה;

קֵץ תַּכְלִיתָם — כִּלָּיוֹן וָקָרֶץ,

מַטָּה יָרְדוּ — הֶעְפִּילוּ רָמָה.





בִּכְתָב עַמִּים קִרְאוּ הָאוֹתִיּוֹת,

הָאוֹתִיּוֹת יַחַד כְּתֻמָּן תָּבֹאנָה;

הַקּוֹרוֹת קָרוּ בְּשָׁנִים קַדְמוֹנִיּוֹת,

גַּם הַיּוֹם כָּאֵלֶּה תִּקְרֶינָה.





קָטָן בָּעַמִּים יָוָן הָיִיתָ,1



וּלְמֶלֶךְ הַכּוּזָר שָׁלַחְתָּ מַס;

שָׁוְא לָעֵזֶר אָז קִוִּיתָ,

עֵת בְּנֵי-קֵדָר בְּךָ בָּזְזוּ בַּז.





וּמֶלֶךְ הַכּוּזָר, מֶלֶךְ הַיְּהוּדִים,

בְּצִלּוֹ נַפְשְׁךָ חָסָיָה;

עָבַר בְּאַרְצְךָ עִם הַגְּדוּדִים,

הֲדוֹם לְרַגְלוֹ מַלְכְּךָ הָיָה…





וּלְאַט-לְאַט בְּסֻלַּם הַחַיִּים,

עֲלֵי שְׁלַבָּיו עָלִיתָ מַעַל;

שָּׁכַחְתָּ אֵל יוֹשֵׁב שָׁמַיִם,

וַתֹּאמֶר זוּ כֹּחֲךָ לַבַּעַל…





עָלִיתָ מַעַל פִּסְגַּת הָרָמָה,

כַּדָּג בָּלַעְתָּ גּוֹיִם וּלְאֻמִּים;

עַתָּה מַטָּה רְדָה שָׁמָּה

וּשְׁכַב עִם עַוִּים, רְפָאִים וְזַמְזֻמִּים…





מַטָּה רְדָה, וְעַם שָׁסוּי

יִקַּח עֶמְדָּתְךָ יַעֲלֶה מַעַל;

לִבְלִי חַת יְהִי עָשׂוּי

יַעַן לֹא סָגַד לַבַּעַל…





רְדָה מַטָּה וּשְׁאוֹל תַּצִּיעַ,

חֲלִיפוֹת וּתְמוּרוֹת עֲלֵי אֲדָמָה;

יוֹמְךָ פָּנָה, לֵילְךָ הִגִּיעַ,

יִשְׂרָאֵל עַתָּה יַעֲלֶה רָמָה.





ווּדלִין











יון — כינוי לרוסיה.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/25823