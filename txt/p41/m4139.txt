


	
	אַל תִּירָא עַבְדִּי יַעֲקֹב
	



לזמר בזמר ידוע.


עֵת יַעֲקֹב בָּרַח



חָרָנָה, לַחֶבְרָה אָרַח,



בְּמַר נַפְשׁוֹ צָרַח



עֲדֵי בּוֹאוֹ מַחֲנָיִם,



אָז רָאָה בַּחֲלוֹמוֹ



מַלְאֲכֵי אֱלֹהִים בִּמְקוֹמוֹ,



בָּאִים לִדְרֹשׁ בִּשְׁלוֹמוֹ,



לְבַשּׂרוֹ מִן הַשָׁמָיִם:



“אַל תִּירָא עַבְדִּי יַעֲקֹב!”

עֵת יָרַד מִצְרָיְמָה,



עֵינָיו נָשָׂא שָׁמַיְמָה:



כַּאֲשֶׁר בָּאתִי מַחֲנָיְמָה



הוֹשִׁיעָה אֵלִי וַאֲדוֹנִי!



בְּשִׂמְחָה לָבֵן לְבֵנִים



שָׁם בְּאֶרֶץ סְוֵנִים,



כִּי רָאָה דְבָרִים כֵּנִים



דִּבֵּר אֶחָד פַּלְמוֹנִי:



“אַל תִּירָא עַבְדִּי יַעֲקֹב!”

עֵת מִצֹּעַן יָצָא,



לְפָנָיו דְּאָבָה דָצָה,



נַפְשׁוֹ מִגִּיל עָלָצָה,



פֶּתַע רָאָה הַיָּם:



אָז מֹשֶׁה בִּשְׂפָתָיִם,



לָחַשׁ לוֹ לָאָזְנָיִם:



"פַּלֵּס נָתִיב בַּמָּיִם



"כִּי יְיָ שָׁם,



אַל תִּירָא עַבְדִּי יַעֲקֹב!"

עֵת מִקְדָּשׁוֹ שָׂרַף



הָרוֹמִי אֵל חָרָף,



נַפְשׁוֹ בְכַפּוֹ טָרַף



גַּם אַרְצוֹ שָׂם לִשְׁמָמָה:



הָלַךְ מִדֶּחִי אֶל דֶּחִי



בִּדְמָעוֹת עֲלֵי לֶחִי,



אַךְ בְּקוֹל בֶּכִי



שָׁמַע קוֹל בָּרָמָה:



“אַל תִּירָא עַבְדִּי יַעֲקֹב!”

עֵת סְפָרַד הַטָּמֵאָה



לְדָם אָדָם צָמֵאָה,



אָמְרָה לוֹ: צֵאָה



אוֹ עֲלֵה עֲלֵי מוֹקֵד, –



שָׂחַק לְלַהֲבוֹת אֵשׁ



“אֵל אֶחָד”, קָרָא, “יֵשׁ”!



“אֵשׁ אוֹכְלָה אֵשׁ”…



"וְעַל דְּלָתַי הוּא שׁוֹקֵד:



“אַל תִּירָא עַבְדּי יַעֲקֹב!”

מִגּוֹלָה לַגּוֹלָה הָלַךְ,



נָפַל בְּעַד הַשּׁלַח,



וְעַל אוֹיְבָיו צָלַח



עַל יְרֵכוֹ צוֹלֵעַ;



רָאָה מַפֶּלֶת רוֹמִים,



מוֹאָבִים עִם אֱדוֹמִים –



בָּטַח בְּאֵל-מְרוֹמִים,



קוֹלוֹ תָּמִיד שׁוֹמֵעַ:



“אַל תִּירָא עַבְדִּי יַעֲקֹב!”



יַעֲקֹב! גַּם עַתָּה



מִגּוֹיִם לֹא תֵחַתָּה,



לֹא תֵרֵד מַטָּה,



לִהְיוֹת הַבּוּז לִגְאֵיוֹנִים;



שִׂים פָּנֶיךָ לִפְלֶשֶׁת,



שֵׁנִית אַרְצְךָ לָרֶשֶׁת,



וּמֵחֶרֶב גַּם מִקֶשֶת



מֵרְמָחִים וְכִידוֹנִים



“אַל תִּירָא עַבְדִּי יַעֲקֹב!”








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4139