


	
	רֹאשׁ פִּנָּה
	




חִצְבוּ, חִצְבוּ בֶּהָרִים,

חִצְבוּ וּבְקוֹל רִנָּה

גֹּלּוּ אֲבָנִים יְקָרִים,

הַאֶבֶן לְרֹאשׁ פִּנָּה.

גֹּלּוּ חֶרְפַּת עַמֵּנוּ:

“נִרְפִּים הֵם, עֲצֵלִים”,

יִרְאוּ עַמֵּי שְׁכֵנֵינוּ,

כִּי הִנְּכֶם עֲמֵלִים.





גֹּלּוּ מֵהָרֵי יְהוּדָה,

חֶרְפָּה זוֹ סַקְּלוּהָ;

תַּחַת הַיְסוֹד־לִתְעוּדָה

עָמֹק שָׁם קַבְּרוּהָ.

בְּנוּ בָתִּים תֵּשֵׁבוּ

בָּם, בֶּטַח בְּאַרְצֵכֶם

וּבַל עוֹד תֵּעָצֵבוּ,

סַקְּלוּ אֶת כַּרְמֵיכֶם.





תַּחַת גֶּפֶן וּתְאֵנָה

תֵּשְׁבוּ לֹא תִירָאוּ;

עִבְדוּ אֲדָמָה שְׁמֵנָה

מִלַּחְמָהּ תִּשְׂבָּעוּ.

עַל יִשְׂרָאֵל יִלְלָתוֹ

שָׁוְא שָׁר הַמְּשׁוֹרֵר,

עַל חֻרְבַּן אַדְמָתוֹ

קוֹל יְלֵל עוֹרֵר.





קֵן לְיוֹנָה נוֹדֶדֶת,

שׁוּעָל – מְעָרָתוֹ;

לָאָדָם־אֶרֶץ מוֹלֶדֶת,

“לִיהוּדָה־קִבְרָתוֹ”.





הַרְאוּ לְעֵינֵי הָרְבָבוֹת

כִּי שֶׁקֶר דִּבְרָתוֹ;

כִּי לֹא קְבָרִים וָחֳרָבוֹת

לוֹ אֶרֶץ חֶמְדָּתוֹ.





יִרְאוּ בְּאֶרֶץ מְכוֹרָתוֹ

וּבְאַרְצוֹ הַחֲמוּדָה,

יִשְׂרָאֵל עֲלֵי אַדְמָתוֹ

וּבַיִת לִיהוּדָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25654