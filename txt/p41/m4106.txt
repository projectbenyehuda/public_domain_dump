


	
	הָאֲשֵׁרָה
	




מֵרֶחֶם אִמִּי יָצָאתִי,



שִׂמְחַת אָבִי גָּבָרָה;



וּלְזֵכֶר יוֹם מוֹלְדָתִי



נָטַע בְּגַנּוֹ אֲשֵׁרָה.


  


הָאֲשֵׁרָה שָׁמָּה צָמָחָה



וַתַּעַשׂ בַּדִּים, פֹּארוֹת,



סָבִיב נְטִישׁוֹתֶיהָ שָׁלָחָה



וַתִּיף, בְּרֻבֵּי הַזְּמוֹרוֹת.


  


בִּרְבוֹת הַיָּמִים – שְׁנָתַיִם,



כֹּרְתוּ הַזְּמוֹרוֹת חֶרֶשׁ,



וְאָבִי בַּחֲרִיצוּת יָדַיִם



עָשָׂה מֵהֶם לִי עֶרֶשׂ.


  


יָשַׁנְתִּי, וְעַרְשִׂי הֵנִיעָה



בַּלֵּילוֹת יַד-אִמִּי,



הֵנִיעָה, וְשִׁירִים הִשְׁמִיעָה,



וַתְּהִי שִׁירָתָה עִמִּי.


  


בִּרְבוֹת הַיָמִים, הַשָּׁנִים,



אֲנִי יָלֶד-שַׁעֲשׁוּעִים;



אוֹהֵב שׁוֹשַׁנִים, נִצָּנִים,



לִרְדֹּף אַחֲרֵי תַעְתּוּעִים.


  


לַעֲשֹׂוֹת סוּסִים נְחָשִׁים,



מֶנָּה כָּרַתִּי פֹּארָתִי;



וּכְמוֹ אַחַד הַפָּרָשִׁים



רָכַבְתִי עַל סוּסִי.


  


בִּרְבוֹת הַיָּמִים, הַשָּׁנִים,



אֲנִי בָּחוּר כָּאֶרֶז;



וָאֵלֵךְ לָשׂוּחַ בִּרְנָנִים



עִם עַלְמָה שָׁם לְתִפְאֶרֶת.


  


וּבְצֵל הָאֲשֵׁרָה נִסְתַּרְנוּ



פַּחַד דַעַת נִבְעָרָה…



וּבְצִלָּה יַחַד נִדְבַּרְנוּ



דִבְרֵי אַהֲבָה נִסְתָּרָה.


  


כִּמְעַט בְּצִלָּה גָּוַעְנוּ



חוֹלַת אַהֲבָה עוֹרֵרָה;



שְׁבוּעַת אֱמוּנִים נִשְׁבַּעְנוּ,



לְעֵדָה זֹאת הָאֲשֵׁרָה.


  


וּלְיוֹם הַמּוֹעֵד הִגַּעְתִּי,



יוֹם שִׂמְחַת חֲתֻנָּתִי;



וּמֵעֵצָהּ כָּרַתִּי,



עַמּוּדִים לְחֻפָּתִי…


  


בְּאַחַד הַלֵּילוֹת עָמַדְתִּי



שָׁמָּה בְּצֵל הָאֲשֵׁרָה;



מַרְאוֹת נִבְהַלְתִּי, נִפְחַדְתִּי,



אִשְׁתִּי בַּבְּרִית שִׁקֵּרָה…


  


וּמַקֵּל-חוֹבְלִים כָּרַתִּי,



הַכּוֹת זוֹ הַסּוֹרֵרָה…



קָלוֹן מִכָּבוֹד שָׂבַעְתִי,



לְעֵדָה הִיא הָאֲשֵׁרָה.


  


עַתָּה הִנֵּה זָקַנְתִּי



מֵעֵצָהּ כָּרַתִּי – בְּיָדִי



הַמַּטֶּה הַזֶה, מִשְׁעַנְתִּי



רֵעִי בּוֹדֵד בְּמוֹעֲדִי…


  


עֵת אָמוּתָה – אָז אֲנָשִׁים



שִׁמְעוּ וַעֲשׂוּ כִּרְצוֹנִי,



מִמֶּנָּה תִּקְּחוּ הַקְּרָשִׁים,



לַעֲשׂוֹת מֵהֶם – אֲרוֹנִי…

(קאהיר, בשכבי על ערש דוי



עת אמרתי נואש לחיי, תרמ"ה)







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4106