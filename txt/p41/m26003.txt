


	
	פְּתִיחָה לַמְּשׁוֹרֵר
	




הַשְׁלֵךְ אַחֲרֵי גֵו

עָמָל, יָגוֹן וּכְאֵב;

כִּנּוֹרְךָ לֹא תְּעוֹרֵרָה;

לְדַבֵּר עַל עֵצִים וַאֲבָנִים,

לָאֲשֵׁרִים וְלַחַמָּנִים,

לִיפַת תֹּאַר הַפָּנִים

בַּל תָּשִׁיר, תְּזַמֵּרָה.





קַח כִּנּוֹר, סֹב בָּעִיר,

וְאַחֲרֵי הַדֶּלֶת וְהַקִּיר

לִבְנֵי עַמְּךָ שִׁירָה,

סַפֵּר הַקּוֹרוֹת קָרוּ

לַאֲבוֹתָם בָּאֲרָצוֹת גָרוּ,

אֵיכָה בְּתֵבֵל נִפְזָרוּ

מֵעֵת הָגְלוּ קִירָה.





עוֹרֵר לְבָבוֹת לִתְשׁוּבָה,

לָשׁוּב לְאֶרֶץ אֲהוּבָה

לְצִיּוֹן וְלִירוּשָׁלַיִם,

שִׁירָה מִימֵי עֲלוּמָם,

גּוֹיִם נָפְלוּ בַּעֲצוּמָם,

כִּי ד' הָיָה עִמָּם.

אֵל רוֹכֵב שָׁמַיִם.





שִׁירָה מֵאַבְרָהָם הַיְחִידִי

רִאשׁוֹן אָדָם הַיְּהוּדִי

מִמִּזְרָח אֵל קְרָאוֹ,

בְּשֵׁם אֵל עוֹלָם קָרָא,

שָׁמַיִם וָאָרֶץ בָּרָא,

מֶנּוּ הוֹפִיעָה נְהָרָה

בְּלֶכְתּוֹ אָז לְמַסָּעו.





אֵיךְ בַּחֲצִי הַלַּיִל

זֶה גִּבּוֹר הַחַיִל

חִלֵּק אָז מַחֲנַיִם,

הִכָּה גוֹיִם וּלְאֻמִּים,

חֵיל כְּדָרְלָעֹמֶר הָעֲצוּמִים,

הָרְפָאִים עִם הַזַּמְזֻמִּים,

שָׁם בְּעַשְׁתְּרֹת קַרְנַיִם.





שִׁירָה מִיִצְחָק בְּנוֹ,

פְּלִשְׁתִּים קִנְּאוּ בוֹ,

נַפְשָׁם עָלָיו מָרָה,

יַעַן הָלַךְ בְּתֻמּוֹ,

ד' הָיָה עִמּוֹ,

הָלַךְ אֵלָיו מִגְּרָרָה.





שִׁירָה מִיַּעֲקֹב הַתָּמִים,

וּמֵאֲחִי אִישׁ הַדָּמִים

עֵשָׂו אִישׁ שָׂעִיר,

עֵשָׂו מָכַר בְּכוֹרָתוֹ,

יַעֲקֹב לָקַח בִּרְכָתוֹ,

וַתִּגְדַּל מְאֹד שִׂנְאָתוֹ,

כִּי רַב יַעֲבֹד צָעִיר…





שִׁירָה מַרְאוֹת רָאָה,

אָז בְּאֶרֶץ נוֹרָאָה,

מֵעַי לוֹ תְהִימֶנָה,

עַל ד' הִשְׁלִיךְ יְהָבוֹ,

אָבַד כַּסְפּוֹ וּזְהָבוֹ,

בָּאָרֶץ רִפֵּד מִשְׁכָּבוֹ,

בְּבָרְחוֹ אָז פַּדֶּנָה.





שִׁירָה מִזֶּה הָאִישׁ מֹשֶׁה

אֲשֶׁר שְׁמוֹ לֹא יִנָּשֶׁה,

בְּבָרְחוֹ אָז מִדְיָנָה,

הוֹכִיחַ בְּאַפּוֹ מְלָכִים,

הִכָּה עָרִים וּפְלָכִים,

בַּיָּם שָׂם דְּרָכִים,

וְשֵׁם עוֹלָם לוֹ בָנָה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/26003