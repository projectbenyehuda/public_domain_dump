


	
	לְעַמִּי
	








מִיָּמִים יָמִימָה, מִשָּׁנָה לְשָׁנָה,

עֵת הַתְּשִׁיעִי בְּאָב יַגִּיעַ;

עַל חֻרְבַּן עִיר, בָּהּ דָוִד חָנָה,

נִבְכֶּה, נִתְאוֹנֵן, גַּם נָרִיעַ.





בְּבֵית-אֱלֹהִים נִתְאַסֵּף בַּחֲשֵׁכָה,

וּמְגִלַּת הַקִּינוֹת בְּיָדֵינוּ;

נִבְכֶּה רַבּוֹת, קוֹדֵר נֵלֵכָה,

מֵעֵת חֻרְבַּן בֵּית-מִקְדָשֵׁנוּ.





לִמְגִלַּת-הַמְקוֹנֵן מְלֵאתִי אֲנָחָה,

גַּם שִׁיר צִיּוֹן אָז נָרֹנָּה;

יוֹם עֲבָרוֹת הַלֵּוִי לֹא נִשְׁכָּחָה,

נַפְשׁוֹ תָּמִיד עָרְגָה צִיּוֹנָה.





מִשִּׁירֵי זְמִירוֹתָיו נְפָשׁוֹת יֵרוֹמוּ,

לְצִיּוֹן אָז נַעֲלֶה בִּרְנָנָה;

מִקּוֹל שִׁירוֹ גַּם אֵלִים יִדֹּמוּ,

עֵת יָשִׁירוּ מֵּעַל עֲנָנָה.





לֹא רַק שִׁירָיו נָשִׁירָה נָרֹנָּה,

בְּלֵיל הַתְּשִׁיעִי אָז בָּעֶרֶב;

אַךְ גַּם אַהֲבָתוֹ לָעִיר צִיּוֹנָה,

נִטַּע בְּלִבֵּנוּ עָמֹק בַּקֶּרֶב.





הִשָּׁמֶר-לְךָ, עַמִּי, מְאֹד הִשָּׁמֵרָה,

פֶּן תִּשְׁכַּח הַלֵּוִי כָּל חַיֶּיךָ;

עֵת בַּתְּשִׁיעִי שִׁירוֹ נְשׁוֹרֵרָה,

שִׂים זִכְרוֹנוֹ אָז לְפָנֶיךָ.





דִּמְעָתוֹ, עַמִּי, תָּשִׂים בְּנֹאדֶךָ,

כִּי דִמְעַת צִיּוֹן הִיא דִמְעָתוֹ:

וְלִפְנֵי קְהַל עֲדַת אֲבֵילֶךָ,

עֲשֵׂה לְזִכָּרוֹן הַזְכָּרַת נִשְׁמָתוֹ.









בֵּין יִשְׂרָאֵל לְקָמָיו





אֲיֻמָּה הַמִּלְחָמָה, חַיָּה טוֹרֶפֶת;

זְעוּמָה הַנְּקָמָה לְדָם שׁוֹאֶפֶת:

אֲרוּרָה הַחֶרֶב תִּשָּׁלֵף מִתַּעַר,

תַּפִּיל עֵץ-הַחַיִּים בַּסָּעַר.





אַךְ מִלְחֶמֶת-הַחַיִּים בָּאָרֶץ,

בְּעַד הָאֱמֶת תִּפְרֹץ פָּרֶץ,

בְּנַהֲרֵי הַדָּם יִצְלְלוּ כָּעוֹפֶרֶת

חֶלְאַת הָעָם וְיַד נֶאְדֶּרֶת

וּדְרוֹר יִקָּרֵא, יָהֵל הָאוֹר,

וּמֵחשֶׁךְ יִבָּרְאוּ חֵרוּת וּדְרוֹר.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25819