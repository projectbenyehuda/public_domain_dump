


	
	תְּמָרִים וּזְמָרִים
	




בָּאָבִיב הָלַכְתִּי לָשׂוּחַ

תַּחַת צִלְלֵי הַתְּמָרִים;

וּבְפִי שִׁירָה בְּמִצְהֲלוֹת הָרוּחַ

מִבְּנוֹ־יִשַׁי הַזְּמָרִים.





וְנַפְשִׁי הָלְכָה בִּגְדוֹלוֹת נְצוּרוֹת

תַּחַת צִלְלֵי הַתְּמָרִים;

אֵיךְ עַמִּי חַי בְּאֵמוּן וּגְבוּרוֹת,

וַיָּשַׁר אָז הַזְּמָרִים.





אֵיךְ יָשַׁב כְּאַיֶּלֶת־אֲהָבִים

תַּחַת צִלְלֵי הַתְּמָרִים,

וְעַל כּוֹס עֲנָבִים דוֹרְכֵי יְקָבִים

שָׁרוּ הֵידָד וּזְמָרִים.





עֲלֵי בָמוֹת שָׁחֲטוּ אֵילִים

תַּחַת צִלְלֵי הַתְּמָרִים;

מְשׁוֹרְרֵי צִיּוֹן שָׁרוּ בְּמַקְהֵלִים

לְנֶאְדָר בַּקֹּדֶשׁ זְמָרִים.





כַּמֹּץ עַמִּי מְפֻזָּר לְכָל הַפִּנּוֹת,

גַּם שָׁמְמוּ הַתְּמָרִים;

נֶאֶלְמוּ זְמִירוֹת וּמַנְגִינוֹת,

שִׁירֵי קֹדֶשׁ הַזְּמָרִים.





אֶרֶץ קְדוֹשָׁה וּבְרָכָה בַּכֹּל,

גַּם אַתֶּם הַתְּמָרִים;

אַלְפַּיִם שָׁנָה כְּתוּבִים בַּחוֹל,

אֵיךְ נוֹשָׁנוּ הַזְּמָרִים.





חָלַמְתָּ, הִתְמַהְמַהְתָּ, עֵת עָבָרָה,

עֵת שֹׁרָשׁוּ הַתְּמָרִים;

הִתְמַהְמַהְתָּ, חָלַמְתָּ, בְּעֵת יְקָרָה

עִם שִׁירֵי הַזְּמָרִים.





הָס! קוֹל אֶשְׁמַע רוּחִי חִדֵּשָׁה,

תַּחַת צִלְלֵי הַתְּמָרִים;

שָׁם יַד יַעֲקֹב תָּרִים מַחֲרֵשָׁה

כְּמוֹ גִּבּוֹרֵי הַזְּמָרִים…





מַחֲרֵשָׁה נוֹדַעַת לְבַת שְׁלוֹמִים,

פֹּה בְּאֶרֶץ הַתְּמָרִים;

“אָחוֹת לַחֶרֶב, יַחַד תְּאוֹמִים”

הוּשַׁר אָז בַּזְּמָרִים.


(חיפה, תרמ"ד)






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25648