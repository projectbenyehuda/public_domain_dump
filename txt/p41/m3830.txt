


	
	בחזון
	



בֶּחָזוֹן / נפתלי הרץ אימבר


בֶּחָזוֹן אֶרְאֶה – אַחֲרִית הַיָּמִים



עֵת עַמִּי יָקוּם, יִתְעוֹדֵד,



עֵדָר יְנַהֵל, יְשַׁדֵּד תְּלָמִים



וּבֵין הַגּוֹיִם לֹא יְהִי נוֹדֵד.

בֶּחָזוֹן אֶרְאֶה עֲלֵי אַדְמָתוֹ



יַעֲקֹב יִשּׂא קֶשֵׁת וְחֲנִית,



גּוֹיִם מֵרָחוֹק יְחַכּוּ לַעֲצָתוֹ,



צִירֵיהֶם יָבוֹאוּ לִכְרוֹת בְּרִית.

בֶּחָזוֹן אֶרְאֶה – עֲלֵי הַיָּם



צִי אַדִּיר בַּיָּם בּוֹסֵס,



אֳנִיּוֹת יְהוּדָה אֶרְאֶה שָׁם



עֲלֵי תָרְנָם נֵס לְהִתְנוֹסֵס.

בֶּחָזוֹן אֶרְאֶה חוֹמָה וָקִיר



אַבְנֵי אֶקְדָח חוֹמוֹת יְרוּשָׁלַיִם,



גַּם אֶשְׁמַע – הַלְּוִיִּם בַּשִׁיר



יְנַצְּחוּ עֲלֵי נֵבֶל וּמְצִלְתַּיִם.

בֶּחָזוֹן אֶרְאֶה שִׂמְחַת עוֹלָמִים



עַל רֹאשׁ עַמִּי כַּעֲטֶרֶת.



בֶּחָזוֹן אֶרְאֶה אַחֲרִית הַיָמִּים, –



וְדִמְעַת גִּיל מֵעֵינִי נִגֶּרֶת.

בֶּחָזוֹן אֶרְאֶה – וְנַפְשִׁי תָשׁוּחַ,



רַק בֶּחָזוֹן עֵינַי תִּרְאֶינָה, –



עֵת בְּנוֹת צִיּוֹן לָשׂוּחַ



בְּעֵין גֶּדִי בִּמְחוֹלוֹת תֵּצֶאנָה…

נדפס ב“המליץ”.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3830