


	
	הגביע
	



הַגָּבִיעַ / נפתלי הרץ אימבר


אֶרְחָמְךָ כּוֹס, אֶרְחָמְךָ גָּבִיעַ,



בְּךָ אֶחֱזֶה אוֹרִי וְיִשְׁעִי;



עֵת פִּיךָ לְפִי אַסִּיעַ,



אָקִיא מִבִּטְנִי חֶטְאִי וּפִשְׁעִי…

אָקִיא מִבִּטְנִי חַטּאוֹת נְעוּרִים



הַגַּאֲוָה נִשְׁכָּחָה, וְאַהֲבָה נִסְתֶּרֶת;



בִּתְהוֹמְךָ גָּבִיעַ בְּכוֹס הַמְּרוֹרִים



יַחַד יִצְלְלוּ שָׁם כַּעוֹפֶרֶת.

אֲנַחֵשׁ בַּגָּבִיעַ וְאָבוּז לִגְאֵיוֹנִים,



הַדּוֹרְכִים עֲלֵי אֶרֶץ בְּרֶגֶל גַּאֲוָה;



חַיִּים אֶמְצָא גַם בְּכוֹס יְגַוֹנִים



אֶשְׁתֶּה – וְנַפְשִׁי תִּגְרֹס לְתַאֲוָה…

יִשְׁתּוּ יֵין נִסְכָּם מָסָכוּ,



תִּתְהוֹלֵל לְשִׁכָּרוֹן נַפְשָׁם הַזּוֹלֵלָה;



יֹאכְלוּ לְמַעֲדַנִּים בַּשֻּׁלְחָן עָרָכוּ,



וַאֲנִי – אֶשְׁתֶּה מִכּוֹס הַתַּרְעֵלָה.

יֶהֱמוּ הַמְּלָכִים, הָרוֹזְנִים וְחַשְׁמַנִּים,



יַחַד יִכְלָיוּן, יִהְיוּ לְבָעֵר;



בְּצֵל צַלְמָוֶת יִשְׁכְּנוּ בָּאַשְׁמַנִּים,



וַאֲנִי וְ“הַתִּקְוָה” לָנֶצַח נִשָּׁאֵר.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4110