


	
	קָדִימָה!
	




כָּל הָעַמִּים לִלְשׁוֹנוֹתָם

בְּאַרְצוֹתָם לְגוֹיֵיהֶם,

יִשְׁכְּנוּ בְּאֶרֶץ אֲבוֹתָם

יֹאכלוּ מִפְּרִי יְדֵיהֶם

מְסִלּוֹת בַּרְזֶל גַּם אֳנִיּוֹת

יַעֲשׂוּ בְּרֹב מְזִמָּה

עָרִיהֶם יִבְנוּ לְתַלְפִּיוֹת

הוֹלְכִים אַךְ קָדִימָה!

רַק אַתָּה עַם יְהוּדָה

בֵּין הַגּוֹיִם נוֹדֵד

וּבְאַרְצְךָ הַחֲמוּדָה

יַאֲהִיל עֲרָבִי בוֹדֵד,

בִּמִזְרֵח-שֶׁמֶשׁ שָׁם אַרְצֶךָ,

אַרְצֶךָ הַנְּעִימָה.

שִׂים מְסִלּוֹת צִיּוֹן אלֶ לִבֶּךָ,

לֶכֶת גַּם קָדִימָה!

תְּשַׂדֵּד תְּפַלַּח אֶת תְּלָמֶיהָ,

תִּמְצָא מֵאָה שְׁעָרִים…

זָהָב תּוֹצִיא מֵהָרֶיהָ,

וּדְבַשׁ מִן הַתְּמָרִים.

כֶּסֶף, זָהָב, הוֹן אוֹצָרוֹת,

בָּאָרֶץ שָׁם פְּנִימָה…

עֲלֵי נְהָרוֹת שִׂים מַעְבָּרוֹת

לֶכֶת אַךְ קָדִימָה!

שָׁם בָּאָרֶץ אֲבוֹתֶיךָ

רָשְׁמוּ בַּמִּכְתָּבִים,

קוֹרוֹת יְמֵי עִתּוֹתֶיךָ

חָזוּ בַּכֹּכָבִים –

כְּמוֹהֶם לִחְיוֹת בְּחַיֵּי דְרוֹר

מוּל כּוֹכָבִים רֹאשׁ הָרִימָה,

וּבְאורָם גַּם תּרְאֶה אוֹר

לֶכֶת רַק קָדִימָה!!…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3962