


	
	בְּיָּם
	








בְּמַיִם עַזִּים, בְּיָם אוֹקְיָנוֹס,

הִנֵּה תָּנוּעַ אֳנִיָּה אַחַת;

בְּאֵין מָקוֹם תָּחִישׁ מִפְלָט וּמָנוֹס,

תַּעֲלֶה שָׁמַיִם, תֵּרֵד שַׁחַת.





רַב-הַחוֹבֵל יִרְאֶה בָּעֲנָנִים

הָאִם סַעַר מִזַּעְפּוֹ יָנוּחַ?

נִתְּקוּ הַחֲבָלִים, נִשְׁבְּרוּ הַתְּרָנִים,

הַיָּם הִנּוֹ כְּסִיר נָפוּחַ.





הָרוּחַ יָפוּחַ, יְרוֹמֵם הַגַּלִּים

עֲלֵי אֳנִיָּה וּתְרָנֶיהָ;

תַּנִּינִים נוֹרָאִים הַשָּׁטִים קַלִּים,

יְלַחֲכוּ אֳנִיָּה עִם כְּתָלֶיהָ…





וּבְאַנְשֵׁי הָאֳנִיָּה פַּחַד וּזְוָעוֹת

הֵן הַמָּוֶת מְרַחֵף עָלֵימוֹ;

בֶּרֶךְ יִכְרָעוּן, יַזִּילוּ דְמָעוֹת

בִּתְפִלָּה קוֹרְאִים אֱלֹהֵימוֹ.





וּבְיַרְכְּתֵי הַסְּפִינָה, יְהוּדָה בּוֹדֵד,

הֲתִשְׁמַע קוֹל קוֹרֵא אֵלֶיךָ?

"הַבֵּט, הָאֳנִיָּה אֵיכָה תִּתְנוֹדֵד,

קוּם וּקְרָא גַּם לֵאלֹהֶיךָ"!!





הַלֵּוִי יִשְׁמַע, וַיִּקַּח כִּנּוֹרוֹ,

יַךְ מֵיתָרָיו, וְנַפְשׁוֹ תָּהֵלָּה;

וּבְקוֹל אַדִּיר הִשְּׁמִיעַ מִזְמוֹרוֹ,

שִׁיר צִיּוֹן אֲשֶׁר אָהֵב סֶלָה…





מִשִּׁירֵי צִיּוֹן צִלְצְלוּ מֵיתָרָיו,

נְגִינוֹת-עֵבֶר, רַעַם קוֹלוֹתָיו;

הַיָּם שָׁמַע — וַיִשְׁתְּקוּ מִשְׁבָּרָיו

גַּם הָרוּחַ כָּנַף אֶבְרוֹתָיו…





גַּם הַשֶּׁמֶשׁ, מְלֶכֶת הַשָּׁמַיִם,

יָצְאָה מֵחַדְרָהּ שְׁמֹעַ רְנָנָיו;

רָקִיעַ בְּזָהֳרוֹ שָׁלַח קַרְנַיִם.

וּכְמֹץ יְסֹעָר, נִפְזְרוּ עֲנָנָיו…





וּבַת-גַּלִּים מִצָהֳלָה נֶאֱלָמָה,

בְּשָׁמְעָהּ כִּנּוֹרוֹ וְקוֹל הַנִּגּוּנִים;

בִמְחוֹלַת מַחֲנַיִם רָקְדוּ בַּיָמָּה,

דְגֵי-הַיָּם עִם הַתַּנִּינִים…





הָאֳנִיָּה תַּעֲבֹר, גַּם הִתְאוֹשָׁשָׁה,

כְּהוֹלֵךְ בֶּחָלִיל, כִּנּוֹר וָתֹף;

עָגְנָהּ הִשְׁלִיכָה עֲלוֹת הַיַּבָּשָׁה,

מוּל יָפוֹ, שָׁמָּה בַּחוֹף.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/25815