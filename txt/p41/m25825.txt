


	
	אֶצְבַּע אֱלֹהִים
	








קִרְבוּ הֵנָּה, גּוֹיִם לִשְׁמֹעַ,

וּלְאֻמִּים מֵּרָחוֹק הַאֲזִינוּ;

הִקָּבְצוּ וְשִׁמְעוּ, דַל וָשׁוֹעַ,

נִפְלְאוֹת אֵל תִּרְאוּ, תָּבִינוּ.





גָּדוֹל בַּגֹּיִם יָוָן הָיָה,

מִשֵּׂאתוֹ חָרְדוּ לְאֻמִּים וְעַמִּים;

בְּחַרְבּוֹ, בְּקַשְׁתּוֹ נַפְשׁוֹ חָסָיָה,

חֵילוֹ בְּיַבָּשָׁה וְצִיּוֹ בְּיַמִּים.





מַלְכֵי אֶרֶץ לְפָנָיו כָּרָעוּ,

וּתְהִלָּתוֹ, גְּבוּרָתוֹ בָּאִיִּים הִשְׁמִיעוּ;

מִמִּזְרָח, מִמַּעֲרָב בִּשְׁמוֹ קָרָאוּ,

וּמַלְאָכָיו עַד סִינִים הִגִּיעוּ.





פֶּתַע בְּעַמִּי פָּרַע פְּרָעוֹת,

וּלְנָשָׁיו וְעוֹלָלָיו הֵכִין מַטְבֵּחַ;

אָז קַמְתִּי אֲנִי אֵל צְבָאוֹת,

לִנְקֹם נִקְמַת עַמִּי בְּיָוָן הָרוֹצֵחַ.





קָרָאתִי לְיַפַּן מִמֵּזְרַח שֶׁמֶשׁ,

לִנְקֹם בּוֹ, לְעַמִי עוֹלָל;

גִּבּוֹר יָוָן הָיָה אֶמֶשׁ,

עַתָּה בִּשְׂדֵה קֶטֶל נָפַל חָלָל.





צִיֵּי אַדִּירָיו בַּיָּם צָלָלוּ,

בְּרִשְׁתּוֹ נָפְלוּ עָמֹק כָּעוֹפֶרֶת;

גִּבּוֹרָיו וּפָרָשָׁיו כַּקַּשׁ נָפָלוּ,

עֵת יַפַּן בְּיַמִּים גֹבֶרֶת…





מִי הֶאֱמִין כָּזֹאת לִשְׁמֹעַ,

כִּי יָוָן יִפֹּל כִּיוֵן מְצוּלָה;

לִפְנֵי עַם קָטָן יִכְרַע כָּרֹעַ,

וּבַיָּם צִיָּיו יִצְלְלוּ בַּהֲמוּלָה?





צַעֲקַת עַמִי שָׁמַיִם עָלָתָה,

אֶנְקַת יַעֲקֹב, יֶאֱנַח בַּגּוֹלָה;

אֶצְבַּע אֱלֹהִים זֹאת עָשָׂתָה,

הוֹרִידָה אֶת יָוָן עָמֹק שְׁאוֹלָה…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25825