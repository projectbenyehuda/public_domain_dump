


	
	[אש התלאה בלב יקדה וְנִשֶּׂקֶת לבי תפוֹצץ וכליותי מפרקת]
	



ג.1


- ∪ - / - ∪ - / - - ∪ - / - ∪ - // - - ∪ - / - ∪ - / - - ∪ - / - -






אש התלאה בלב יקדה וְנִשֶּׂקֶת לבי תפוֹצץ וכליותי מפרקת

קדחה בצלעי קדוח אש המסים וְהֶאְ- דִיבָה לבבי בְקַדַּחת ודלקת

לולי דמעי יכבו להבִי היתה אוכלה בשרי וְחַיָּתִי מנתקת

קירות לבבי ספונים ביגונות וב- תוגות ונפשי באנחתה מחושקת

5 עמדו אנחות במישרים בחֻבּי ונד- חו ההנחות ונפלו בחלקלקת

יונת רחוקים בְדָלִיּוֹת הדס עומדה תֵיליל במרה וסוד תנעים וממתקת

לא תוכלה לערוך אלי בקינות ולא ידמו2 הדסים לְלֵחְיִי הירקרקת

פגעי זמן נגעו לבי ופרחה שקע- רורה לבנה אדמדמת ירקרקת

תבל תגדל ילדיה לְמָוֶת כמו נפש לטבחה גְדָיֶיהָ מפנקת

10 חצי תלאות עלי יתרֵי מצוקות מְכוֹ- נֶנֶת בקשת ובניה מבתקת

אִמּוֹת לבנים תחוֹנֵנָה וזאת שֹׁחֲטָה אותם בידה ואת דמם מלקקת

אִמּוֹת בנֹפת תערבנה חֲלָבָן וזאת תמסֹך חֲלָבָהּ בראש פתן ומינקת

תדאג לגילם וגם תגיל בעת ידאגו תבכה בשחקם ואם יבכו משחקת

תמשך לבבות כמו זונה אשר תעמד על אם דרכים ורגליה מְפַשֶּׂקֶת

15 אם ירדפנה אנוש תברח ולא יוכלה השיג ותרדוף בעת יברח ודולקת

אמרו דחויי שמאל קרב בימין3 וזאת תקריב שמאלה ויד ימין מרחקת

איך רחקה מעלי גַבָּהּ גברת יקר צפת בספיר מְעֻלפת וברקת

בת המלכים והחורים כְּבוּדָּה ובת מלך פנימה וישרת לב וְצַדֶּקֶת

אם ליתומים וליתומות ואחות לאל- מנות עניים מחוננת ומענקת

20 יבכו עניים ויילילו יתומים ותס- פודנה יתומות ואלמנה מצעקת

תשכֹּן בבטחה בעדן גן אלהים ותת- חבר לשרה ורבקה שם ודובקת

יצאו תמימות לְעֻמָּתָה ויתבשרו בה הנביאות והיא שומחה ושוחקת

נחם אלהים לבב משה גביר הוד אשר חכמת לבבו כים אך לא כמו שֹׁקֶת

הרב אשר נעלה בַּבִּין עדי לחכה חכמה נעליו ואת ידיו מנשקת

25 שמרה תבונה4 מזוזתו והן שוקדה היא על דלתיו ביום וליל ודופקת

ולבב גביר היקר עזרא פאר כל צבי ידו כגשם זבול יוצקה ומֹרקת

יראה חמודו בכל תאות לבבו ודת האל תהי סועדה אותו ומחזקת

גם דַבְּרָה על לבב אהרן ישר לב אשר תקרא עצתו בהומיות וזועקת

ושאר עדתה ומשפחתה אשר נעצבה היום במותה וכף תוקעה וסופקת

30 חכמי עדינה וחוריה אשׁר נקבצו היום לנחמם ימין עזר מחזקת

ולבב ישורון תנחם אל בבנין דביר קדשך וציון תהי נפדת ונפרקת:














הבית הראשון אצל מ. ע‘ 289 עם הכתובת: ולת איצ̇’א  מרת̇יה̇̇ ( = ולו עוד קינה).  ↩



בכ"י ידמו ב' פעמים.  ↩



הכונה למאמרם ז“ל שמאל דוחה וימין מקרבת, סוטה מ”ז  ע"א.  ↩



תקון אחד המגיהים, ובכ"י היה כתוב: תבונת.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42269