


	
	ולה איצ̇א פי רבנו יוסף אבן רבנו גרשם.. בן... ז"ל
	



1

ט.

∪ - - - / ∪ - - - / ∪ - - // ∪ - - - / ∪ - - - / ∪ - -





אהה כי שפלו לילות וימים נבוני דור ואדירי חכמים

ושָׂמו משכנותיהם שאיות ובתי מדרשותיהם נְשַׁמִּים

ואישים מִהֲרוּ צחות לדבר השיבום עלגי פה נאלמים

אליהם נלחמו וַיַּעֲרֹכוּ2 קרב אחר היות אתם שלמים

5 ושם עלו בסולם מחשבות לרום ירדה גויתם תהומים

אנשים פשטו בגדי תמונות והעבידו גלמים לַעֲלֻמִים3

אשר לא יחטיאו אל שערה במועצות ועל פיהם קסמים

אשר חלצו לתבל נעליהם ולא אבו היותם לה יבמים

ואיך חכמו ולא ידעו שאול כי ככהן היא והם כשדה חרמים4

10 הלא די לזמן שבתם בשפל ובניו על לחיהם עֹל מרימים5

וצאתם משבי לשבי בְּבֵינוֹת עֲרָבִים עת ועת בינות אֱדֹמִים

ולחמם6 פזרו בין קוץ ופרשו בראש דרך לרגליהם חרמים

ונהפך הזמן עד כי בשפל יְשַׁו משכיל וסכל במרומים

חכמים הלכו מהם בגולה עליהם הזמן הִרְעִים רעמים

15 ומהם רוצחו שכם7 בלי חטא ורוו את פני ארץ בדמים

ומהם נאספו חיש אל אבותם ולא הפיק זמן להם זממים

ויש תָּרִים בעד תבל מנוחה8 וטרם ימצאו אותה אשמים9

זבול עלו ואלמנות נשיהם כבר עזבו וילדיהם יתומים

כרב יוסף אשר מצא בנסעו לבבל מרכבות מות רתומים

20 יחיד דורו בתורה שֶׁבְּעַל פה ופותח בדת בכתב סתומים

והמשנה והתלמוד ערוכים עלי פיהו ובם חדש טעמים

ומכריע במאזני התעודה והישָר חכמים גם תמימים

יהי חלקו בעדן גן ויפיל אלהיו לו חבלים בנעימים

ויזכור אל בני ביתו זכותו אשר הגה בדת לילות וְיָמִים

25 אהה אבדה במותו התעודה וְחָרְבוּ נהרי חכמות וְיַמִּים

אבל השאיר זמן לנו פליטה בדניאל ישר דרך ותמים

גאון יעקב והיושב בשבת אשר הוציא לאורה נעלמים

כשמש יהיה כסאו לנגדו ומדרשו יהי בנוי ברמים10

ינחם אל לבב ראש הישיבה וחכמי דור בנחומים שלמים

30 ויכפיל את שכר אנשי עדינה וימציאם בעין כל חן ורחמים

ויבנה את משוש ארץ11 וְנַעַל ונקטיר בעדה חלבי שׁלמים:










ועוד לו על [מות] רבנו יוסף אבן רבינו גרשום…
בן… ז“ל. מבית י”ז והלאה נדפס אצל פ. ע‘ 64. – ר’ יוסף זה שאל שאלה
בענין הנשיאות מן ר‘ אברהם בן הרמב"ם, עי’ תשובות הרמב“ם (לפסיא) תשובה
ר”ג.  ↩



תמונת סוף פסוק בשביל המשקל.  ↩



אנשים, אשר פשטו בגדי החמר והעבידו את גלמם (ר"ל  את גופם) לנשמה נעלמה.  ↩



ויקרא כ“ז כ”א, ראה שיר ו' בית ל"ה.  ↩



שיר ו‘ בית ה’.  ↩



מטשטש, ולא אוכל לקראו אל נכון; ואולי צ"ל:  ורשתם.  ↩



עדה"כ הושע ו‘ ט’.  ↩



במדבר י, ל"ג.  ↩



נכרתים ומתים.  ↩



ואולי: כרמים; ראה שיר ו' נ"ב.  ↩



תהלים מ"ח ג'.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42275