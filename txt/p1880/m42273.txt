


	
	ילה ימדח אלסיר אלעאלם אלכאמל אלצדר נג̇ם אלדולה̇̇ בן אבי אלסעוד
	



1

ז.

∪ - - - / ∪ - - - / ∪ - - // ∪ - - - / ∪ - - - / ∪ - -





יפת מראה ילדוה אֲדָמִים2 ופניה ושמש רום תאומים

וקולעת אלי לבות בעין כחץ שחוט וגם קוסם קסמים

ורֹק פיה כמו חמאה וצוף או כיין רקח מעורב בבשמים

וטומנת לכל לב פח אהבות ופורשת לכל נפש חרמים

5 ותורי פז בלחיה3 ועגילים באזניה ועל אפה נזמים

ולה חן חן תשואות מצבאות ומגורי ארי פחד ואימים

ויושבת בבית ארז מְרֻוָּח וחלוניו שְׁקֻפִים וַאֲטֻמִים4

ויעטפו עמקים משבצות ציץ והן בידי מטר שחק רקומים

ורמונים כמו דַדֵּי בתולות תלויים בענף אלי כרמים5

10 וְהַמַּשְׁקֶה עלי רעים יסובב במזרקים ירקרקים אדֻמִים

וגן ביתן ותוך הגן בְּרֵכָה מְעֻלָפות גדותיה לְשָׁמִים

וּמֵימֶיהָ כשמן מר דרור או כשם משה נגיד כל היקומים

פאר שרים וטפסרים וחורים ויחיד לא עממוהו סתומים

אשר עלה במעלות הנבואות וסודות דת בחותמו חתומים

15 ומדותיו כמדת החסידים ובלעדיו כמו מדת סדומים

גביר ידו כקישון או כפישון וכימינו כמו נחל קדומים

יחי לעד ויתנשא וכסאו יהי נטוי עלי במות מרומים

בעוד אד יעלה שחק וירד וישקה על פני ארץ תלמים:










ולו, יהלל את השר המלומד השלם הראש נג̇ם אלדולה בן  אבי אלסעוד. בית א‘–ו’, י“ב וי”ג נדפסו אצל מ. ע' 299.  ↩



אדמים = בני אדם; ואולי – אדמות. –אצל מ.: ילדיה  אדמים.  ↩



תורי פז, כמו תורי זהב (שה“ש א' י”א); אצל מ.:  וטורי פז בלחייה.  ↩



מ"א ו‘ ד’.  ↩



כמו בישעי‘ ס"א ג’.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42273