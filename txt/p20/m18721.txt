


	
	הוּא אֱלֹהֵי הַצְּבָאוֹת
	



(פיוט לפסח)




הוּא אֱלֹהֵי הַצְּבָאוֹת, / הוּא בּוֹרֵא כָל בְּרִיאוֹת,



הוּא מַרְאֶה נוֹרָאוֹת, / הוּא עֹשֵׂה נִפְלָאוֹת!



אֲגֻדָּתוֹ בַּאֲמִתּוֹ אָחֲזָה, / וֶעֱנוּת עַם עֵינוֹ חוֹזָה,



וְהוֹשִׁיעַ שֶׂה רָזָה / בֵּין פָּרוֹת בְּרִיאוֹת.



בָּחַר בְּצִיר פְּלִילִיָּה – / אֵלַי שְׁלָחוֹ לְמִחְיָה,



וְהַיְאֹר הָפַךְ לְדָם – וְהָיָה / הַדָּם לָכֶם לְאֹת.



רָעִים נוֹסְרוּ בִּצְפַרְדְּעִים, / וְכִנִּים וְעָרוֹב, וְדֶבֶר הֵמִית
מִקְנִים,



וּבְמַכַּת שְׁחִין נְגוּעִים, / מְעֻנִּים וְגַבֹּתָם מְלֵאֹת.



הֵסִיר מֵעַל עֲנָמִים צִלָּם / וּבָרָד וְאַרְבֶּה הִשְׁחִית יְבוּלָם,



וּמֵאֹפֶל גָּדוֹל סָבֲבוּ כֻלָּם – / וְחָשְׁכוּ הָרֹאוֹת.



מֵתוּ בְכוֹרִים – וּמִצְרַיִם רָאוּ, / וְשָׂשׂוּ בָנִים בְּנֶפֶשׁ
בָּאוּ,



וּכְגַעַת הַקֵּץ לַאֲלָפִים יָצְאוּ – / מִסְפָּרָם שֵׁשׁ מֵאוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18721