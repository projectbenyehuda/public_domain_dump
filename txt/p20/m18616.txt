


	
	אֶחָד נַעֲלֵיתָ עַל כָּל גְּבוֹהִים
	



מגן


אֶחָד, נַעֲלֵיתָ עַל כָּל גְּבוֹהִים,



עָזִּי וְזִמְרָת יָהּ, צוּר הַנְּגוֹהִים –



כִּי שֶׁמֶשׁ וּמָגֵן יְיָ אֱלֹהִים.



בְּמַחֲשֶׁבֶת הַלֵּב בַּנְתִּי סוֹדִי



הָרָחוֹק, כִּי בְיָהּ יָגֵל כְּבוֹדִי



וְאַתָּה יְיָ מָגֵן בַּעֲדִי.



רַמְתָּ עַל כֹּל, וְאֵיךְ אֵדָעֶךָ,



יָהּ? – וּבַצַּר לִי, יְיָ, אֶבְעֶךָ –



וַתִּתֵּן לִי מָגֵן יִשְׁעֶךָ.



הָאֱמֶת אַתָּה; לְךָ, יְיָ, קָרָאתִי:



נָא, יְיָ, הַחֲזֵק בְּיוֹם צָרָתִי



מָגֵן וְצִנָּה, וְקוּמָה בְּעֶזְרָתִי.



מִמְּךָ הַכֹּל וְכָל מְחוֹלָל בְּלִבּוֹ



שָׂם שֵׁם יְיָ, יְהִי מִשְׂגַבּוֹ –



כִּי מָגֵן הוּא לְכָל הַחֹסִים בּוֹ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18616