


	
	אֲזוּרָה עֲטוּרָה בְעֹז
	




אֲזוּרָה, עֲטוּרָה בְעֹז דַּת שְׁפָרִים,

הֶאָפֵס חַסְדּוֹ נֶצַח לְדוֹר דּוֹרִים?

סַבְּרִי וְחַכִּי נִכְבָּד בָּאוּרִים,

עַד יָבוֹא זְמַן קֵץ בְּרִית בֵּין בְּתָרִים,

יָשִׁיב שְׁבוּתֵךְ מִמִּדְבַּר הָרִים,

מִמְּעֹנוֹת אֲרָיוֹת וְהַרֲרֵי נְמֵרִים.

שְׂאִי עֵינַיִךְ, / חֲזִי חֵילַיִךְ –

הִנֵּה מְבַשֵׂר טוֹב דּוֹרֵךְ גְּבוּלָיִךְ,

אֹמֵר לְצִיּוֹן: מָלַךְ אֱלֹהָיִךְ!



בְּדוּדָה, נְדוּדָה בְּאַרְבַּע פָּנִים,

נְפוּצָה, לְחוּצָה בְּיַד כָּל מוֹנִים–

סַבְּרִי וְחַכִּי לְקִבּוּץ בָּנִים,

בִּבְכִי יָבֹאוּ וּבְתַחֲנוּנִים.

מִנְעִי קוֹלֵךְ מִבֶּכִי, הַצִּיבִי לָךְ צִיֻּנִים,

אָז תִּשְׂמַח בְּתוּלָה, בַּחוּרִים וּזְקֵנִים.

בְּשׁוּב דְּגָלַיִךְ / עוֹלֵי רְגָלַיִךְ –

הִנֵּה מְבַשֵׂר טוֹב דּוֹרֵךְ גְּבוּלָיִךְ,

אֹמֵר לְצִיּוֹן: מָלַךְ אֱלֹהָיִךְ!



רְדוּפָה, זְעוּמָה, לְמַלְכֵּךְ קַוִּי,

זְמַנֵּךְ יְחַדֵּשׁ יִשְׁעֵךְ לְהָבִיא.

סַבְּרִי וְחַכִּי וְתַחַן הַרְבִּי

לְבִיאַת גּוֹאֵל – וְעִמּוֹ תִּשְׁבִּי –

קוֹפֵץ עַל גְּבָעוֹת, מְמַהֵר כִּצְבִי,

בּוֹ יָסוּר כְּאֵבִי וְיַעֲלֹז לִבִּי,

מְלָכִים אוֹמְנַיִךְ / יִשְּׂאוּ הֲמוֹנַיִךְ –

הִנֵּה מְבַשֵּׂר טוֹב דּוֹרֵךְ גְּבוּלָיִךְ,

אֹמֵר לְצִיּוֹן: מָלַךְ אֱלֹהָיִךְ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14804