


	
	אמרת יחידה ליחיד
	




אִמְרַת יְחִידָה לְיָחִיד יָאֲתָה, // נַפְשִׁי לְצוּרָה / נִכְסְפָה וְגַם כָּלְתָה.


  


בַּעְמֹד פְּעָלִים בְּכֹחַ אוֹנָהּ



אוֹת עַל הֱיוֹתָהּ, וְחַיָּה יֶשְׁנָהּ,



אֹמֶן יְסוֹד לָהּ וּמִקְרֶה אֵינָהּ.



עָמְדָה תְּכוּנָה לְגֵו אוֹ בָלְתָה – // חַיִּים מְקוֹרָהּ, / בִּנְוֵה אֱמֶת הָיְתָה.


  


רַבּוֹת תְּמוּנוֹת בְּגֵו נִרְכָּבוֹת



יַחַד, עֲרֵבוֹת בְּקִרְבָּהּ שָׁבוֹת.



עֵינָהּ כְּשֶׁמֶשׁ בְּאֶפֶס עָבוֹת,



הֵיכָל מְתֹאָר לְשִׁבְתָּהּ בָּנְתָה, // כִּי מִבְּשָׂרָהּ / הוֹד מְחוֹלְלָהּ חָזְתָה.


  


הַכֹּל בְּלִי עֵת בְּשִׂכְלָהּ רוֹאָה,



טֶרֶם בְּכֹחָהּ תְּהִי נִמְצָאָה



דֵעָה, וְאַחַר לְפֹעַל יָצָאָה.



תִּשָּׂא – וְהִיא כַנְּשׂוּאָה דָמְתָה, // עַד יַאֲדִירָהּ / אֵל לְרַחֲמָיו פָּנְתָה.


  


מָעוֹן, בְּךָ נִתְכְּנָה קִימָתִי,



אַיִן יְרִיבִי וְאַתְּ חוֹמָתִי,



אָשִׁית לְמָקוֹם לְךָ נִשְׁמָתִי.



אִם תַּחֲרִישׁ מִקְּרֹא לָךְ – מֵתָה // אָכֵן יְעִירָהּ/ זִכְרְךָ וּבוֹ חָיְתָה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4557