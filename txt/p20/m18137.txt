


	
	מתגרת הדין שלהבת בלבבי (פזמון)
	






מִתִּגְרַת הַדִּין שַׁלְהֶבֶת בִּלְבָבִי,



גָּאַלְתִּי בְהוֹדִי וְהִשְׁחַתִּי כָּל טוּבִי.



אֵיךְ אָרִים מִצְחִי – וְחָטָאתִי לְאָבִי?



יִרְאָה וָרַעַד יָבֹא בִי.



אָמְנָם בִּרְצוֹנִי הֶעֱוֵיתִי מַהֲלָכִי –



וּלְדִבְרֵי יוֹצְרִי לֹא הִטֵּיתִי תְּנוּכִי.



בַּמָּה אֶתְכַּסֶּה – וְצֶדֶק אֵין בְּתוֹכִי?



וָאִירָא, כִּי עֵירֹם אָנֹכִי.



בְּיוֹם בּוֹאוֹ אִתִּי בְמִשְׁפָּט, הַבּוֹרֵא



אֵיךְ אוּכַל לְכַחֵשׁ – וְכָל נִמְצָא יְהִי קוֹרֵא?



עַל כֵּן חַטָּאִים בַּדֶּרֶךְ אוֹרֶה,



אֶת הָאֱלֹהִים אֲנִי יָרֵא.



רִאשׁוֹן נִבְרָאִים – הֵחֵל אֵל לְהוֹרוֹתוֹ



בְּתַהֲלוּכֵי כִשְׁרוֹן, לְטוֹב לוֹ אַחֲרֵי מוֹתוֹ;



חַם לִבִּי בְקִרְבִּי מִמִּשְׁפַּט אַחֲרִיתוֹ,



כִּי יָרֵא אָנֹכִי אֹתוֹ.



הֲרֵעוֹתִי לְנַפְשִׁי נְתוּנָה בִי טְהוֹרָה,



נְתַתִּיהָ שִׁפְחָה תַּחַת הֱיוֹתָהּ שָׂרָה.



אֲמַהֵר לַהֲשִׁיבָהּ כְּקֶדֶם לִמְעוֹן אוֹרָהּ –



כִּי יְיָ עֶלְיוֹן נוֹרָא.



מַחְשְׁבוֹתַי, אַל נָא הוֹד תֵּבֵל יְסִיתְכֶם!



וְהַעֲבִירוּ שַׂרְכֶם וְעֶבֶד לֹא יְרִיצְכֶם!



וְהָעִירוּ יְשֵׁנִים לַמָּקוֹם יְאַמִּצְכֶם –



הוּא מוֹרַאֲכֶם וְהוּא מַעֲרִיצְכֶם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18137