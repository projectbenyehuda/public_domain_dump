


	
	צוּר לְבָבִי
	




צוּר לְבָבִי, בְּךָ מְשׂוֹשׂ רוּחִי,

זִכְרְךָ אֶזְכְּרָה לְבַד – וּתְחִי!



אֵיךְ דְּמוּת אֵין לְךָ – וְתִשְׁכָּן בִּי!

אַךְ מְעוֹנִי שְׁמָךְ – וּבִמְסִבִּי

אוֹת יְדֻמֶּה וְכִסְאֲךָ קִרְבִּי!

לָךְ אֱהִי בֶאֱמֶת, וְאֵיךְ לִבִּי

יַחֲשֹׁק בִּלְתְּךָ – וְאַתְּ נִצְחִי?

אוֹיְבַי יִיעָפוּ – וּבָךְ נוּחִי!



בַּעֲבוּר חֹק זְמָן לְכָל נוֹצָר

יֵשׁ, וְכָל מַעֲשָׂיו לְאַט – תִּקְצַר

יַד מְבַקֵּשׁ: אֲבָל לְיָד מַעְצָר

בּוֹ, וְכֹחַ לְבַב מְתִים יֵצָר.

זֶה בְחָשְׁבִי, וְאַף מְעַט כֹּחִי –

מָה אֲדַבֵּר, וְלֹא לְאִישׁ שִׂיחִי?



רַב עֲלִילוֹת שְׁמָךְ – וְהוּא אֶחָד!

מַעֲשֶׂיךָ בְּשָׁאֳלִי יַחַד,

יַעֲנוּ: כֹּל אֲמִתְּךָ כִּחַד –

מִמְּקוֹר הָאֱמֶת הֲכִי נִכְחָד!

אָן וְאָן לֹא אֲבַקְּשָׁךְ גּוֹחִי?

נֶעֱלַמְתָּ – וּפָעֳלָךְ נִכְחִי!



מִי עֲלֵי פָעֳלָךְ יְרִיבֶךָ?

כִּי גְלִילֵי אֱמֶת סְבִיבֶךָ –

עַל אֲסִירָךְ גְמֹל בְּטוּבֶךָ –

עַד לְרוּחַ רְצוֹן לְבָבֶךָ

תַּעֲנֶה: רַחֲפִי מְעַט וּפְחִי

בַהֲרוּג חֵטְא וְיַעֲמֹד וִיחִי!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14710