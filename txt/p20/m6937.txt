


	
	מוחרך
	




מִדֵּי הֱיוֹת לְבָבִי אֶעֱרֹךְ שִׂיחִי / לָאֵל, אֲשֶׁר בְּיָדוֹ נֶפֶשׁ כָּל חַי.





אֵיךְ בָּא תְמוֹל – וְנָטָה אַחֲרֵי חֶטְאוֹ,



נִמְשַׁל לְצִיץ – וְחָטָא לִפְנֵי בוֹרְאוֹ,



וּלְמַעְלָה וּמַטָּה שָׂם מוֹרָאוֹ.



מַה יַעֲנֶה וְיִתְאוֹנֵן אָדָם חַי / לָאֵל, אֲשֶׁר בְּיָדוֹ נֶפֶשׁ כָּל חַי?





בִּינָה יְסוֹד עֲגֻלָּה הַסּוֹבֶבֶת



לַיְלָה וְיוֹם וּמִלָּה בָהּ נִכְתֶּבֶת:



“סוֹף כָּל כְּמוֹ תְחִלָּה!” רַב לָךְ שֶׁבֶת,



כִּי לֶכְתְּךָ אֱלֵי בֵית מוֹעֵד לְכָל חַי / לָאֵל, אֲשֶׁר בְּיָדוֹ נֶפֶשׁ כָּל חַי.





רוּחַ אֱנוֹשׁ תְּבִינוֹ סוֹד גֵּו נִכְאָה



וּנְשׂוֹא הֲמוֹן שְׁאוֹנוֹ הַלֵּב נִלְאָה;



אִם יַחֲקֹר בְּעֵינוֹ הַנִּפְלָאָה



שֵׁם פּוֹעֲלוֹ וְרָאָה אוֹתוֹ – וְחַי! / לָאֵל, אֲשֶׁר בְּיָדוֹ נֶפֶשׁ כָּל חַי.





מָשְׁלָה בְּךָ בְחָכְמָה נֶפֶשׁ אַחַת,



אַל תִּתְּנָה בְּאַשְׁמָה מָקוֹר מָשְׁחָת,



שׁוּב קַדְּשָׁהּ – וְלָמָּה תִרְאֶה שָׁחַת?



אַל תַּעֲרֹץ וְתֵחַת, כִּי עוֹדְךָ חַי / לָאֵל, אֲשֶׁר בְּיָדוֹ נֶפֶשׁ כָּל חַי.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6937