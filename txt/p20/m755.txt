


	
	[לָנוּ כַטַּל תִּהְיֶה]
	




לָנוּ כַטַּל תִּהְיֶה, נִפְרַח כַּשּׁוֹשַׁנָּה,



יִמָּלֵא פִינוּ שְׂחוֹק וּלְשׁוֹנֵנוּ רִנָּה.





אֵלִי, בְּךָ גַלְתִּי, / אוֹדְךָ בְשִׁירָתִי.



גּוֹאֵל הֲיֵשׁ בִּלְתִּי / שִׁמְךָ בְצָרָתִי?



הוֹאֵל וְצֵא אִתִּי / אַחֲרַי וְלִקְרָאתִי.



קוּמָה לְעֶזְרָתִי, / הַחְזֵק מָגֵן וְצִנָּה.


 


רוּחוֹת יְקָר רִחֲפוּ / עָלַי, וְרַעְיוֹנַי



לִימֵי אֱמֶת נִכְסְפוּ, / יוֹם יִכְלְיוּן שׂוֹטְנַי



שֵׁם קָדְשְׁךָ גִּדְּפוּ – / עַד נָפְלוּ פָנַי:



‘אֵיךְ תֹּאמַר: כִּי אֲדֹנָי / אֱלֹהֶיךָ אֵל קַנָּא?’


  


מֵאַרְצְךָ נָדוּ / אֶל כָּל גְּבוּל בָּנִים,



כִּמְעַט וְנִכְחָדוּ / בִּרְדוֹת יְדֵי מוֹנִים.



שׁוּבֵם וְיִפָּדוּ, / אָז יִהְיוּ עוֹנִים:



‘אֶבֶן מָאֲסוּ הַבּוֹנִים / הָיְתָה לְרֹאשׁ פִּנָּה.’







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/755