


	
	אָמְנָם כִּי דְבָרְךָ
	



פזמון (ליום־הכיפורים)

ובכן ויתפלל אל יי אלהיו ממעי הדגה




אָמְנָם כִּי דְבָרְךָ לְדוֹר וָדוֹר קַיָּם,



בְּגַעֲרָתְךָ יִשְּׂאוּ הַנְּהָרוֹת דָּכְיָם –



וְאַתָּה מוֹשֵׁל בְּגֵאוּת הַיָּם!



נִשְׂגָּב, חַי לְעוֹלָם, קְרָאתִיךָ – עֲנֵנִי!



נִקְבַּרְתִּי בְּפִי חָי – תָּשׁוּב תְּחַיֵּינִי,



וּמִתְּהֹמוֹת הָאָרֶץ תָּשׁוּב תַּעֲלֵנִי!



יָדְךָ שׁוֹלֶטֶת בְּכָל שֵׁשֶׁת גְּבוּלוֹת,



וְלִי, נוֹרָא עֲלִילָה, הִפְלֵאתָ עֲלִילוֹת –



שַׁתַּנִי בְּבוֹר תַּחְתִּיּוֹת בְּמַחֲשַׁכִּים בִּמְצֹלוֹת.



אֲנִי יוֹנָה, הִנְנִי כְיוֹנָה בְּלִי אֵבֶר,



בַּמֵּתִים חָפְשִׁי, וּמַה לִּי עוֹד שֵׂבֶר?



כְּמוֹ חֲלָלִים שֹׁכְבֵי קֶבֶר.



בֶּאֱמֶת, מִי הִקְשָׁה אֵלָיו וַיִּשְׁלָם?



בְּבָרְחִי – שָׂמַנִי בְּלֵב הַיָּם נֶעְלָם,



בְּמַחֲשַׁכִּים הוֹשִׁיבַנִי כְּמֵתֵי עוֹלָם.



רוּחֲךָ אוֹר בְּאוֹרְךָ – סְגַרְתּוֹ בָּאֲפֵלָה,



וְעָלָיו הֶעֱבַרְתָּ גַּלֵּי הַמְּצוּלָה



וְכָל מִשְׁבָּרֶיךָ עִנִּיתָ, סֶלָה.



הִנְנִי אוֹת וּמוֹפֵת לְכָל נִבְרָאֶיךָ,



כָּלֻא וְלֹא אֵצֵא, בְּחִיל אֶקְרָאֶךָ –



הֲיִוָּדַע בַּחֹשֶׁךְ פִּלְאֶךָ?



מִשְּׁמוּעָתִי זוּ יִתְמְהוּ הַנְּסוֹגִים,



מִי רָאָה וְשָׁמַע בִּדְרָכִים נְהוּגִים



קוֹל צְעָקָה מִשַּׁעַר הַדָּגִים?



גֵּר שֶׁבְּלָעוֹ גֵּר הוֹצֵא וְיִנָּפֵשׁ,



וְאָסִיר לַאֲסִירִים – קְרָא נָא לוֹ חֹפֶשׁ;



הוֹשִׁיעֵנִי, אֱלֹהִים, כִּי בָאוּ מַיִם עַד נָפֶשׁ!



יוֹדֵעַ אֵל עֹז יְשׁוּעָתָה עַמּוֹ,



וַאֲנִי בְּקוֹל תּוֹדָה עוֹד אֶזְבְּחָה לִשְׁמוֹ –



נְדָרַי לַייָ אֲשַׁלֵּם נֶגְדָה נָּא לְכָל עַמּוֹ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18535