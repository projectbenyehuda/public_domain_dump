


	
	אֶחָד בְּלִי רֵאשִׁית
	








אֶחָד בְּלִי רֵאשִׁית הַכֹּל מְלֹא הוֹדוֹ / אַךְ הוּא מְרוֹמָם עַל פִּי אִישׁ לְהַגִּידוֹ

יֵדַע לְבַב מַשְׂכִּיל בּוֹרְאוֹ בְּמַעְבָּדוֹ / כִּי כָל מְכַחֵשׁ בּוֹ הוּא בֶאֱמֶת עֵדוֹ

וּלְעָם בְּחָרָהוּ לִשְׁמוֹ וְלִכְבוֹדוֹ / הֶרְאָה בְּהַר סִינַי אִשּׁוֹ וְלַפִּידוֹ

אָכֵן תְּמוּנָה לֹא רָאוּ, וְלִפְקִידוֹ / צִיר נֶאֱמָן, נָתַן דָּתוֹ וְתַלְמוּדוֹ

וַאֲנִי נְכֵה רוּחַ בַּנְתִּי בְּפִיקוּדוֹ / וָאֶמְצְאָה כָתוּב סוֹדוֹ וּמוּסָדוֹ

בַּיִת לְתוֹרָתוֹ אֶבְנֶה וְעַמּוּדוֹ / יִרְאַת אֱלֹהֵינוּ שַׁתִּי לְהַעֲמִידוֹ

אוֹדֶה בְהַשְׁלִימִי לָאֵל וְלִידִידוֹ / יוֹסֵף בְּנוֹ יַעֲקֹב עַל מַתְּנַת יָדוֹ.





רְאֵה סֵפֶר שְׁמוֹ נִקְרָא / יְסוֹד מוֹרָא וְסוֹד תּוֹרָה

לְאַבְרָהָם בְּנוֹ מֵאִיר / סְפָרַדִּי בְּנוֹ עֶזְרָא.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/27899