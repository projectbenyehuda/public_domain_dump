


	
	אֵשֶׁל צֶדֶק הַיּוֹם
	



קרובה לנעילה

א. מגן


אֵשֶׁל צֶדֶק הַיּוֹם בְּאַרְבַּעַת / תְּפִלּוֹת יֶעְתַּר אֶל אֱלוֹהַּ
וַיִּרְצֵהוּ.



נִדְבַת אָבִיו תְּהִי בוֹ פוֹגַעַת / וְחַסְדּוֹ יְסֹבְבֶנְהוּ,
יְבוֹנְנֵהוּ יִצְרֶנְהוּ.



יֵחָתֵם לְחַיִּים בְּסֵפֶר בְּטַבַּעַת / יְמִין אֵל, וִיבַשְּׂרֵהוּ כִּי
חָתוּם הוּא.



אוֹר פָּנָיו יִשָּׂא עָלֵינוּ בְּגַעַת / עֵת עֶרֶב – וְעַל מִי לֹא
יָקוּם אוֹרֵהוּ?



בּוֹ צִדְקָתוֹ תַעֲנֶה – וְרָעַת / שׂוֹטְנוֹ תָּסוּר, כִּי יְיָ
מַחְסֵהוּ.



רַחֲמָיו רַבִּים – וְלָמָּה יִהְיֶה נִבְעָת / מֵחֶטְאוֹ, לְנֶגְדָּם כִּי
קָטֹן הוּא?



הֲיִפְקֹד עַל בְּנֵי רִמָּה וְתוֹלָעַת? / וּמִי יוּכַל לַעֲמֹד וְחִשַּׁב
עִם קֹנֵהוּ?



מֵעַל מְרוֹמִים צִדְקָתוֹ מוּדָעַת / וְתַחַת כָּל הַשָּׁמַיִם
יִשְׁרֵהוּ.



בְּיַד כָּל אָדָם יַחְתּוֹם, לָדַעַת / כָּל אַנְשֵׁי מַעֲשֵׂהוּ.


ב. מחיה


אֲהוּבַת נֹעַר כִּלְבָבְךָ מְצָאתָהּ / בְּיֶשְׁעֲךָ זָכְרָה וְגַלֵּה קֵץ
סָתוּם.



בִּנְעִילַת שַׁעַר שְׁלַח לְעֻמָּתָהּ / מְלִיצִים, לְפָנֶיךָ
תַּחֲנוּנִים יְשִׁיתוּם



רָצוֹן תַּעְטְרָהּ, כִּי בְשִׁמְךָ קְרָאתָהּ, / בַּעֲלוֹת זִכְרָהּ
בַּסֵּפֶר הֶחָתוּם.



הִרְבְּתָה לְהִתְפַּלֵּל לְךָ מִיּוֹם גְּלוֹתָהּ, / וְרָאֲתָה בָנֶיהָ
צָרִים צִמְּתוּם –



מִמְּךָ לֹא נָסוֹגוּ וְדָבְקוּ בְּדָת צִוִּיתָהּ, / וַיְמָאֲנוּ
לִשְׁמֹעַ לַשְּׁכֵנִים יְסִיתוּם.



אֱמוּנַת נֶעֱקַד תֵּצֵא לִקְרָאתָהּ / וּמִמֶּנָּה פְשָׁעֶיהָ – חֲסָדָיו
יְחִתּוּם.



וְתַחְתֹּם לְחַיִּים רַעְיָה כִּנִּיתָהּ: / גַּל נָעוּל מַעְיָן חָתוּם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18610