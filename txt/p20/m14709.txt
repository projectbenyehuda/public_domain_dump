


	
	עֱנוּ בַהֲמוֹן שִׁירִים
	




עֱנוּ בַהֲמוֹן שִׁירִים / לְעוֹשֵׂה שְׁנֵי אוֹרִים!



אֲלָפִים וְרִבּוֹאוֹת / וּמֵאוֹת וּצְבָאוֹת

מְעִידִים בְּכָל פֵּאוֹת / לְעוֹשֵׂה נִפְלָאוֹת,

מְגַלֶּה נִסְתָּרִים / וְדוֹבֵר מֵישָׁרִים.



בְרֹחַב וּבָאֹרֶךְ, / בְּכָל צַד וְכָל דֶּרֶךְ,

בְּשֵׁם אֵין לוֹ עֶרֶךְ / לְאֻמּוֹ יִתְבָּרֵךְ –

קוֹרֵא הַדּוֹרִים, / מַשְׁפִּיל וְגַם מֵרִים.



רְעֵה בֵן כִּנִּיתוֹ / בְּכוֹרָךְ וְהִרְבִּיתוֹ,

וְכֵן מֵרֵאשִׁיתוֹ / תֵּיטִיב אַחֲרִיתוֹ,

וְיַד אוֹהֲבָיו תָּרִים / וּמִתְקוֹמְמָיו תַּחְרִים.



הַקְשֵׁב נִיב עֶרְכִּי / וְיַשֵּׁר אֶת דַּרְכִּי

וְאַמֵּץ אֶת בִּרְכִּי – / וְיָדְעוּ עַמִּים, כִּי

אֱלֹהֵי הָעִבְרִים / אֱלֹהִים אַדִּירִים.



מַחֲסֶה בְּיוֹם עֲבָרוֹת / וְעֶזְרָה בְּעֵת צָרוֹת,

מוֹצִיא מַזָּרוֹת / וְהָיוּ לִמְאוֹרוֹת –

בְּרוּם שַׁחַק מְאִירִים / וְתֵבֵל מַזְהִירִים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14709