


	
	בָּאתִי בְיוֹם צוֹם
	




בָּאתִי בְיוֹם צוֹם בֵּית אֱנוֹש צַר עַיִן



וָאֶשְאֲלָה לִלְחוֹם וְלֶחֶם אָין



צִוָּה לְהָבִיא פַת חֲרֵבָה לֶאֱכוֹל



שָאַל בְּעָרְמָה מִשְּכֵנִים יַיִן



קַצְתִּי בְחַיַּי אָז וְרָאִיתי אֲשֶר



הוּשָׂם לְפָנַי כוֹס מָלֵא מֵי עַיִן



חַשְׁתּי וְיָשַבְתִּי בְשֻלְחָנוֹ מְלֹא



קִנְאָה, וְלוּא הָיָה בְּיָדִי זַיִן



כִּמְעַט בְּרֹב חֵמָה הָרַגְתִּי



אוֹתוֹ בְעוֹד יוֹמָם כְּהֶבֶל וְקַיִן



פָּתַח וְאָמַר לִי, אֱכוֹל וּשְתֵה, בְנִי



קַמְתִּי וְעָנִיתִי, אֱמוֹר מֵאַיִן?



עֵת קָצְרָה יָדְךָ בְּחַיֵּי עַצְמְךָ,



מָה אֶתְּנָה אָנִי, לְפִי מִנַּיִן



נַסְתִּי וּבָרַחְתִּי וְעוֹד אֶבְרַח בְעֵת



אֶזְכּוֹר דְּמוּתוֹ מָהֲלָךְ חָדְשַיִם



אָכֵן שְׂנֵאתִיהוּ וּמִבֵּין שַעֲרֵי



בֵּיתוֹ עֲנִיתִיו בַחֲרוֹן אַפַּיִם:



לֹא אֶעֱבוֹר הַיֹּום בְאַל תִּלְחַם וְלֹא



אוֹכַל בְּלַחְמְךָ קְצַר יָדַיִם.



כִּילַי הֵשִיבַנִי בְרִשְעוֹ מַחֲזִיק:



לֹא דַי בָצֵל וּפַת וּמַיִם.



שַבְתִּי וְרָאִיתִי בְּכַעַס גִּדְפוֹ



וּלְעַוְּתוֹ וּלְבַיְּשׁוֹ כִּפְלַיִם.



בָּאתִי וְעָנִיתִי כְּאִוַּלְתּוֹ, עֲלֵי



עָשְרוֹ לְהַנִּיחוֹ קְהֵה שִנַּיִם:



אַיֵּה אֲבוֹתֶיךָ אֱמוֹר,נָבָל הֲלֹא



נִשְתַכְּחוּ מִלֵּב וּמִשְׂפָתַיִם,



וַיַפְקְדוּ עָשְרַם לְאִיש אֶחָד כְּסִיל



לָתֵת לְטוֹב הוֹנָם מְלֹא חָפְנַיִם.



הוּא יִשְׁמְרֶנּוּ מְאֹד, אֲבָל אֵין לֹו רְשוּת



עוֹד לֶאֱכוֹל מִשָׁם מְזוֹן יוֹמַיִם,



יִתְרוֹן לְנֵפֶל אוֹ לְלֹא הָיָה עֲדֶן



מִן הַכְּסִיל אִם יִחְיֶה אַלְפַיִם



אוּלַי וְהוֹלִיד בֵּן וְעָשְרוֹ נֶאֱבַד,



יוּחַל בְּהַוָּתוֹ חֳלִי מֵעַיִם



אוֹתוֹ כְּסִיל נִשְׁאַר בְּלִי מָזוֹן וְאָז



יֵש לוֹ לְהַנְחִילוֹ כְּאֵב מָתְנַיִם:



פִּתְאוֹם בְּהֶבֶל בָּא וְחָלַף אַף שְׁמוֹ



חֹשֶׁך יְכַסֵּנוֹ כְּאַמָתַיִם.



אִם כֵן לָרוּחַ יַעֲמוֹל עָנִי, וְכָל



יָמָיו בְּחֹשֶׁך יַעֲבֹד בֵּינְתַיִם,



הַטֵּה לְמִלַּי אָזְנְךָ וְשְׁמַע כִּי



לֹא תִּהְיֶה קְבוּרָה לוֹ בְּרִבְבוֹתַיִם



אוֹ יַעֲשֶׁה עָשְׁרוֹ לְעַצְמוֹ לוֹ



כְּנָפַיִם, כְּנֶשֶׁר יַעֲלֶה שָׁמַיִם:



צִירִים אֲחָזוּהוּ וְקַדַּחַת בְּעֵת



סָעַד בְּבֵיתוֹ אַכְסְנַי פַעֲמַיִם:



רָשָע בְּעוֹד יָכִין חֲסִידִים יִלְבְּשוּ,



יֹאכְלוּ וְיַאֲכִילוּ בְּנֵי אֶפְרַיִם



אִם יֵש תְּשוּבָה לְךָ עֲנֵנִי נָא, חֲסַר



דַּעַת, נְכֵה רֶגֶל וְרַע עֵינַיִם,



עֹשֶּר אֲחֵרִים אַל תְּפַזֵּר, וַאֲנִי



אֶבְרַח לְאֶרֶץ רַחֲבַת יָדַיִם.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/423