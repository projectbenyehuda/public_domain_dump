


	
	אָהֳלִיבָה לְאָהֳלָה כָּתְבָה
	



גאולה (לט׳ באב?)




אָהֳלִיבָה לְאָהֳלָה / כָּתְבָה עֲלֵי מְגִלָּה,



אָהֳלָה לְאָהֳלִיבָה / עַל כְּתָבָהּ מְשִׁיבָה.





׳אָן הַיּוֹם מְגוּרֵךְ? / אֶשֹּׁם בַּעֲבוּרֵךְ,



כִּי חָרַב דְּבִירֵךְ, / וְאוֹחִיל לְצִירֵךְ



בְּכָל מַסְלוּל וָדֶרֶךְ, / אוּלַי עוֹד אֲשׁוּרֵךְ



לָדַעַת דְּבָרֵךְ



אֲחוֹתִי הַגְּדוֹלָה.׳



׳בְּגוֹזָן אֲנִי עֲכוּרָה, / גְּזוּזָה כְּשֶׂה, פְּזוּרָה,



לִי בְחָבוֹר חַבּוּרָה, / אָבְדָה הַחֲבוּרָה;



אֲחוֹתִי הַצְּעִירָה, / הַעוֹדֵךְ גְּבִירָה



וְאַתְּ בְּבֵית הַבְּחִירָה,



יִזָּכֵר לְטוֹבָה?׳



׳רָעוֹת בְּכָל סְבִיבוֹת / מַקְהֲלוֹתַי מְרִיבוֹת,



וְכָל עָרַי עֲזוּבוֹת / וּמִשְׁכְּנוֹתַי חֲרֵבוֹת,



אַךְ נְבוּאוֹת כְּתוּבוֹת / נִחֲמוּ הַלְּבָבוֹת,



כִּי לְעִתִּים קְרוֹבוֹת



נָשׁוּב כְּבַתְּחִלָּה.׳



׳הֲכָתְבוּ נְבוּאוֹתָם / נְבִיאִים בְּשַׁלְוָתָם,



אוֹ אַחַר גָּלוּתָם / זָכְרוּ בְמַחֲזוֹתָם



אוֹתִי? בְּבוֹא פְּדוּתָם / שִׁלְחִי לִי מִשְׁמוֹתָם,



אוֹ מִשְׁמוֹת קְצוֹתָם



לִי מְגִלָּה כְתוּבָה.׳



׳מַרְאוֹת נָגָהוּ / מִפִּי יְשַׁעְיָהוּ,



יְחֶזְקֵאל, יִרְמְיָהוּ, / חֲבַקּוּק, צְפַנְיָהוּ,



חַגַּי, זְכַרְיָהוּ / וְדָנִיֵּאל – הֲלֹא הוּא



הַקֵּץ יְדָעָהוּ,



הוּא קֵץ הַגְּאוּלָה.׳



׳מוֹעֲדֵי קֵץ וְסוֹדָם / אִם נוֹדְעוּ לְאָדָם –



יוֹאֵל לְהַגִּידָם, / כִּי הֲמוֹנַי בְּנוּדָם



אֵין כֹּחַ בְּיָדָם, / וְשָׁכַב וְנִרְדָּם;



וְעֵת יָשׁוּב כְּבוֹדָם –



אָן הֲמוֹנָם יְהִי בָא?׳



׳שָׂמְחוּ רַעֲיוֹנַי / וּבֹשׁוּ כָל שְׁכֵנָי,



כִּי יְשׁוּעַת אֲדֹנָי / בָּאָה לַהֲמוֹנָי,



וְאוֹתוֹת חֶזְיוֹנַי / הֵן נִרְאוּ לְעֵינָי,



וְקוֹל קוֹרֵא בְאָזְנָי:



סֹלוּ הַמְּסִלָּה!׳



׳בְּרוּכָה אַתְּ, אֲחוֹתִי, / כִּי נִחַמְתְּ אוֹתִי,



כִּי תַם קֵץ שְׁבוּתִי / וּבָאָה עֵת פְּדוּתִי,



וְקָמָה מַלְכוּתִי / בְּיָדֵךְ, רַעְיָתִי;



וְאַתְּ, בַּעֲלַת בְּרִיתִי,



הֲיִי לְאַלְפֵי רְבָבָה!׳







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18931