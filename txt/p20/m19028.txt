


	
	אָשִׁיר בְּמֵישָׁרִים
	



(זמר לשבת)


אָשִׁיר בְּמֵישָׁרִים / אֶת שִׁיר יְיָ,



קוֹל מַהֲלָל אָרִים, / כִּי רָם יְיָ.





אֶת סוֹד שְׁמוֹ גִּלָּה / אֶל עַם קְרוֹבוֹ



יוֹם מַעֲשָׂיו כִּלָּה / בוֹ, כִּי אֲהֵבוֹ;



לִמְקַדְּשׁוֹ נִגְלָה / יָפְיוֹ וְטוּבוֹ,



כִּי הַבְּרָכָה בוֹ / צִוָּה יְיָ.





בֹּקֶר, בְּהִנָּשְׂאָהּ / שֶׁמֶשׁ וְזָרְחָה,



מִלֵּב אֱנוֹשׁ רוֹאָהּ / תָּסִיר אֲנָחָה;



אֶמֶשׁ, בְּעֵת בּוֹאָהּ, / נַפְשִׁי שְׂמֵחָה,



עָלַי אֲזַי נָחָה / רוּחַ יְיָ.





רִאשׁוֹן לְכָל מוֹעֵד / הוּא בַתְּעוּדוֹת,



יִסְעַד לְבַב סוֹעֵד / שָׁלֹשׁ סְעוּדוֹת;



לַבָּא לְאוֹת וּלְעֵד / אֵין בּוֹ עֲבוֹדוֹת,



כִּי אִם דְּבַר הוֹדוֹת / אֶת שֵׁם יְיָ.





הַקּוֹל מְאֹד עָרֵב / נִשְׁמַע בְּאָזְנֵי



בָּנִים: רְאוּ, קָרֵב / לַיְלָה וְהִנֵּה



׳נֵר בָּעֲרוּ׳ עוֹרֵב / צוֹעֵק וְעוֹנֶה,



הִתְקַדְּשׁוּ לִפְנֵי / בּוֹא יוֹם יְיָ!





מַבְדִּיל בְּאַחְרִיתוֹ / עָשִׁיר וּמִסְכֵּן;



כִּי אֵל בְּצִדְקָתוֹ / לִבּוֹ יְתַכֵּן,



וּבְבֵית תְּפִלָּתוֹ / הוֹדוֹ יְשַׁכֵּן –



אָמֵן וְאָמֵן, כֵּן / יַעְשֶׂה יְיָ!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19028