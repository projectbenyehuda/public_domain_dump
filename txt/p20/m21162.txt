


	
	יְבֹרַךְ שֵׁם
	



על פרוש התורה שחבר לכבוד ר׳ משה בן מאיר


יְבֹרַךְ שֵׁם אֲשֶׁר אֵין לוֹ תְּמוּנָה,



וְלִמְעוֹנוֹת שְׁחָקִים הוּא מְעוֹנָה,



וְנִשְׂגָּב מֵחֲזוֹתוֹ כָּל נְשָׁמָה,



וְחָכְמָתוֹ גְּלוּיָה גַם צְפוּנָה;



לְאַבְרָהָם בְּנוֹ מֵאִיר יְצַו עֹז,



יְבִינֵהוּ, וּמִפִּיו כָּל תְּבוּנָה,



עֲזָרָהוּ עֲדֵי חָלוֹם וּמִסְפַּר



שְׁנֵי חַיָּיו שְׁמוֹנָה עַל שְׁמוֹנָה;



בְּזִקְנָתוֹ מְכָרוּהוּ עֲוֹנָיו



בְּיַד מַכָּה חֲדָשָׁה גַם יְשָׁנָה,



וְרַב מֹשֶׁה בְּנוֹ מֵאִיר סְמָכוֹ



וְשָׁב גֵּווֹ כְּכִפָּה רַעֲנָנָה;



וְנָדַרְתִּי לְאֵל נֶדֶר בְּחָלְיִי



לְבָאֵר דָּת בְּהַר סִינַי נְתוּנָה;



וּמַה דַּעְתִּי לְקַדֵּם בָּהּ גְּבִירִי,



וְכָל חָכְמָה לְמֹשֶׁה הִיא לְמָנָה,



כְּשִׁילוֹחַ מְעַט מַיִם לְגִיחוֹן,



וְעֵרֶךְ נֵר לְחַמָּה אוֹ לְבָנָה.



גְּנָזוֹ אֵל הֱיוֹת אוֹר לַחֲשֵׁכִים



וְכַפּוֹ בַנְּדָבוֹת כַּעֲנָנָה;



וְהֵן אָחֵל יְסוֹד דִּקְדּוּק וּפֵרוּשׁ,



עֲלֵי דֶּרֶךְ יְשָׁרָה בֶּאֱמוּנָה,



וְלֹא אַזְכִּיר אֲשֶׁר טָעָה בְסִפְרוֹ,



וְאַזְכִּיר שֵׁם אֱנוֹשׁ דִּבֶּר נְכוֹנָה,



וְדַת מֹשֶׁה בְּיַד מֹשֶׁה אֲפָרֵשׁ,



וְהִיא עֵדוּת יְהוָֹה נֶאֱמָנָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21162