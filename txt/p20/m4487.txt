


	
	[אודה יה ולשמו יד אכתבה]
	



אהבה

  


אוֹדֶה יָהּ וְלִשְׁמוֹ יַד אֶכְתְּבָה – / הַבּוֹחֵר בְּעַמּוֹ בָּאַהֲבָה.


  


     בַּמֶּה אֶתְרַצֶּה אֶל אוֹהֲבִי?



     קָנַנִי תְּחִלָּה מִבֵּית שְׁבִי



     וָאֶשְׁכֹּן לְבַדִּי אֶרֶץ צְבִי,



יָשַׁבְתִּי בְּצִלּוֹ וָאֶשְׁכְּבָה / בֶּטַח, וּשְׁנָתִי לִי עָרְבָה.


  


     רוּחַ מַחֲלָתִי / מֶנִּי דְחֵה



     וַעְוֹן מַעֲוָתִי, / אֵל, נָא מְחֵה,



     וּלְהַדְרַת נְוָתִי / אוֹתִי נְחֵה,



אוּלַי עֵת יְדִידוּתָךְ קָרְבָה? / כִּי נַפְשִׁי לְפֵרוּדָךְ דָאֲבָה.


  


     הַלְעוֹלָם תִּרְחַק / בֵּית שִׁבְתְּךָ?



     צַר לוֹחֵץ וְדוֹחֵק / יוֹנָתְךָ,



     אֵיךְ אָמָה תְּצַחֵק / עַל בִּתְּךָ?



עַל מָה בַּת כְּבוּדָה – הִיא שָׁכְבָה / לָאָרֶץ, וְשִׁפְחָתָהּ שָׂגְבָה?


 


     מַחֲסֶה הוּא לְבָנָיו בּוֹ יֶחֱסוּ.



     יֹום כְּלוֹת מְשַׂנְּאִים דָּת מָאֲסוּ –



     בּוֹ אֶבְטַח, וְאוֹיְבַי מַה יַעֲשׂוּ?



כִּי עָבֵי זְבוּל וּתְהוֹם רָחֲבָה / לֹא יוּכְלוּ לְכַבּוֹת הָאַהֲבָה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4487