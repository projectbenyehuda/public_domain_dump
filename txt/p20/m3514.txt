


	
	[מחנות עליונים]
	



אופן

  


מַחֲנוֹת עֶלְיוֹנִים / כֻּלָּם כְּאֶחָד קְדֻשָּׁה עוֹנִים



אַדִּיר אֲשֶׁר נַעֲלָה סוֹד פִּלְאוֹ



הוּא הָאֱלֹהִים אֱמֶת בִּצְבָאוֹ –



כָּל אִישׁ יְזַמֵּר סְבִיבוֹת כִּסְאוֹ,



הֵם לְאַלְפֵי מוֹנִים, / הֵם אַחֲרוֹנִים וְהֵם רִאשׁוֹנִים.


  


בָּרָא מְשָׁרְתִים בְּשֶׁבַע מַעֲלוֹת



יִתְרוֹצֲצוּ יוֹם וְלֵיל בִּמְסִלּוֹת



צָפוֹן וְיָמִין סְבִיב מַזָּלוֹת,



זֶה לְיָמִים נִמְנִים, / זֶה לֶחֳדָשִׁים וְזֶה לְשָׁנִים.


  


רוּץ הַגְּלִילִים בְּעֻזּוֹ הָרָב –



פַּעַם יְרֻחַק וּפַעַם יִקְרַב,



אֵלֶּה לְמִזְרָח וְאֵלֶּה לְמַעְרָב,



אִישׁ לְדַרְכּוֹ פוֹנִים, / נוֹסְעִים עֲלֵי פִיו וְעַל פִּיו חוֹנִים.


  


מָעוֹן אֲשֶׁר עַל אֲדָמָה נַעְלָה –



שָׁמָּה הֲמֻלָּה וְשָׁם סוֹד נִפְלָא.



סוֹד הַלְּבָנָה לְעֵין כֹּל נִגְלָה



עַל מְכוֹנוֹת שׁוֹנִים / לִהְיוֹת לְעֵדִים לְאֵל נֶאְמָנִים.


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3514