


	
	הנשמה לך והגוף לך (פזמון ליום הכיפורים)
	






1





הַנְּשָׁמָה לָךְ וְהַגּוּף לָךְ! /

צוּר, אֲשֶׁר אֵין דּוֹמֶה לָךְ, / חוּסָה עַל עֲמָלָךְ!



אַשְּׁרוּ דַּרְכֵיכֶם, גְּבָרִים, / בְּמִצְוַת יוֹם הַכִּפּוּרִים



וְאַל תִּמְעֲלוּ מְעִילָה, / בְּיוֹם הוּא אָסוּר בַּאֲכִילָה.



בְּתַעֲנִית הֱיוּ וּבְתַחְנוּן, / לִפְנֵי אֵל רַחוּם וְחַנּוּן,



בְּיוֹם מִשְּׁמֵי עֲלִיָּה / אָסוּר הוּא בִשְׁתִיָּה.



רַחֲמִים מִשְּׁמֵי מְעוֹנִים / בַּקְּשׁוּ בְּבֹשֶׁת פָּנִים,



בְּיוֹם בּוֹ אֵל נִרְצָה / וְאָסוּר הוּא בִרְחִיצָה.



הִתְוַדּוּ עַל עֲוֹנֵיכֶם / לִפְנֵי יְיָ אֱלֹהֵיכֶם,



וּתְפִלַּתְכֶם עֲרוּכָה / בְּיוֹם הוּא אָסוּר בְּסִיכָה.



מַעַל וְחַטָּאת עֲזֹבוּ / וְדַם נֶפֶשׁ הַקְרִיבוּ,



בְּיוֹם עָשִׁיר וְגַם דָּל / אָסוּר בִּנְעִילַת הַסַּנְדָּל.



חִזְקוּ, רְפֵי יָדָיִם, / וּשְׂאוּ לָאֵל כַּפָּיִם,



בְּיוֹם יְכֻפַּר אֲשֶׁר חָטָא / וְאָסוּר הוּא בְּתַשְׁמִישׁ הַמִּטָּה.



הִתְבַּשְּׂרוּ, כִּי בְיוֹם זֶה / צוּרְכֶם עֲלֵיכֶם יַזֶּה



מַיִם טְהוֹרִים – וּטְהַרְתֶּם / מֵחַטֹּאתֵיכֶם אֲשֶׁר חֲטָאתֶם.







הנשמה לך והגוף לך, או: הנשמה לך והגוף פעלך.

מדובר בתבנית פייטנית קדומה מאוד, שמופיעה בפיוטים
רבים, עוד הרבה לפני פיוטיו של אברהם אבן עזרא. הנוסחים ‘לך’ ו‘פעלך’ –
שניהם מתועדים בכתבי יד. המהדיר ישראל לוין בחר במקרה הזה בנוסח ‘והגוף
לך’, כנראה משום שבחר בכתב יד מסוים לנוסח הפנים של המהדורה. קשה לקבוע
בוודאות מה כתב אבן עזרא.

[הערתו של יהונתן ורדי]  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18202