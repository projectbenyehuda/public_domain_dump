


	
	[אלהי בגלותי בך אחסה]
	



מאורה

  


אֱלֹהַי, בְּגָלוּתִי בְּךָ אֶחֱסֶה;

בְּצֵל חַסְדְּךָ כָּל מַעֲרֻמַּי כְּסֵה

וְחֶפְצִי עֲזֹב, רַק חֶפְצְךָ לִי עֲשֵׂה!

וְלֵב עַבְדְּךָ יִשְׂמַח עֲלֵי כָּל אֲשֶׁר

כְּתַבְתּוֹ בְסִפְרֶךָ.

  

בְּיָדָךְ עֲלִילוֹת רַק לְךָ נִתְכְּנוּ,

תְּסוֹבֵב בְּרוּאִים בָּם, וְאִם נִצְפְּנוּ,

וְיִסְעוּ עֲלֵי פִּיךָ וְגַם יַחֲנוּ.

אֲפֵל מֵעֲלֵי עַיִן וְלֵב הַעֲבֵר –

וְאֵלֵךְ לְאוֹרֶךָ!

 

רְאֵה, עַל דְּלָתָךְ יוֹם וְלֵיל אֶשְׁקְדָה,


אֲחַפֵּשׂ נְתִיבָךְ עֲדֵי אֶלְמְדָה –

וְזֹאת תַּאֲוַת נַפְשִׁי וְזֹאת אֶחְמְדָה.

וְאֶמְאַס בְּכָל בֵּיתִי וְאֶעֱזֹב שְׁאֵר –


וְאֶשְׁכֹּן חֲצֵרֶיךָ.

 

מְעוֹנִי, סְפֹד נוֹדִי וְעָלַי חֲמֹל!

נְטֵה חַסְדְּךָ עָלַי וְלִי טוֹב גְּמֹל!

אֲשׁוֹטֵט לְיָמִין אוֹ אֲסוֹבֵב שְׂמֹאל –

וְאֵיךְ אֶפְחֲדָה פֶּן אֶכְשְׁלָה עוֹד, וְנֵר

לְרַגְלִי דְבָרֶךָ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8358