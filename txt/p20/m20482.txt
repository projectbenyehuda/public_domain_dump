


	
	בַּשַּׁחַר בְּאוֹר הַבֹּקֶר
	



בקשה






בַּשַּׁחַר בְּאוֹר הַבֹּקֶר קַמְתִּי לְעָבְדֶּךָ,



קוֹלִי שִׁמְעָה כְחַסְדֶּךָ.



אֱלֹהַי, אַל תֶּחְרַשׁ לְקוֹל צַעֲקָתִי



וֶהֱיֵה נִדְרָשׁ לְקוֹל עֲצָתִי,



קַבֵּל אֶת רִנָּתִי, וְגַם אֶת דִּמְעָתִי



שִׂימָה בְנֹאדֶךָ.



בְּרֹב פַּחַד וְאֵימָה בָּאתִי לְפָנֶיךָ;



הָפֵר כַּעַס וְחֵמָה מֵעַל בָּנֶיךָ



וַעֲלֵיהֶם לְטוֹבָה תִפְקַח אֶת עֵינֶיךָ,



כִּי טוֹבִים דֹדֶיךָ.



רַבּוֹת רָעוֹת סָבַלְנוּ בְגָלוּת הַחֵל הַזֶּה,



לִישׁוּעָתְךָ יִחַלְנוּ, אֵלִי, עִם כָּל זֶה,



וְדֶמַע עֵינֵינוּ מִזֶּה יִזֶּה



נֶגְדְּךָ, וְלִי אֲנִי עַבְדֶּךָ.



מִצָּרָה, אֵל, תּוֹצִיאֵנוּ מְהֵרָה לִרְוָחָה,



הַעֲלֵנוּ בְיָדֵנוּ לְאַרְצֵנוּ בְשִׂמְחָה,



וְנָסוּ יָגוֹן וַאֲנָחָה בְּבֹא מְשִׁיחֲךָ,



וְהַגְדֵּל נָא חַסְדֶּךָ.



חַזֵּק נָא אֶת לְבָבֵנוּ, צוּר נוֹרָא וְאָיוֹם,



[וּמַ]הֵר וְיִרְאוּ עֵינֵינוּ בְּבִנְיַן אַפִּרְיוֹן,



וּלְעַם שׁוֹכֵן בְּצִיּוֹן תִּפְקַח אֶת עֵינֶיךָ,



בַּעֲבוּר שֵׁם כְּבוֹדֶךָ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20482