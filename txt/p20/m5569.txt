


	
	[שָׁמַיִם מְסַפְּרִים כְּבוֹד אֵל]
	




שָׁמַיִם מְסַפְּרִים כְּבוֹד אֵל,



אֶרֶץ תַּעֲנֶה: אֵין כָּאֵל!


  


אוֹתוֹת בְּכָל בְּרוּאִים / פָּגְעוּ פָנַי,



כִּי כֹה וְכֹה פְלָאִים / רָאוּ עֵינַי,



גַּם מַחֲזוֹת נְבִיאִים / שָׁמְעוּ אָזְנַי; / סוֹד שַׂר צְבָא אֲדוֹנָי



מִיכָאֵל שְׁמוֹ, וְשַׂר עֲנָאֵל



וּרְפָאֵל, וְאִישׁ גַּבְרִיאֵל.


  


בָּחַר בְּאַב הֲמוֹנוֹ, / בָּחַן לִבּוֹ,



וַיֶּחֲזֶה בְעֵינוֹ / הַר חָשַׁק בּוֹ,



בָּא בַחֲלוֹם לְנִינוֹ, / בָּא אַחַר בּוֹא / שֶׁמֶשׁ, וְשָׁב בְּשׁוּבוֹ



שֵׁנִית אַחֲרֵי עָבַר פְּנוּאֵל,



קָרָא אֶת שְׁמוֹ: אֵל בֵּית אֵל.


  


רָצוֹת עֲלֵי שְׁחָקִים / חַיּוֹת רָצוֹא



וָשׁוֹב, דְּמוּת בְּרָקִים, / לַעֲשׂוֹת חֶפְֱצוֹ.



יָעִיר שְּכַן עֲמָקִים / עַד יַעֲרִיצוֹ, כִּי הֶעֱמִיד בְּאַרְצוֹ



הַכָּבוֹד בְּתוֹךְ מִקְדַּשׁ אֲרִיאֵל,



שָׁם יָשׁוּב בְּבוֹא הַגּוֹאֵל.


  


מָה רַב גְּדוּד מְרוֹמוֹ! / עֲדֵי גָּדְלוֹ



הֵמָּה, וּמִמְּקוֹמוֹ / יִשְׁתַּחְוֶה לוֹ



עַמּוֹ, וּמִמְּרוֹמוֹ / יִתֵּן קוֹלוֹ / שָׂרָף בְּכֵס זְבוּלוֹ;



קוֹל ‘קָדוֹשׁ’ כְּקוֹל הָמוֹן בְּשֵׁם אֵל,



כֵּן עָשׂוּ בְּנֵי יִשְׂרָאֵל.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5569