


	
	[נִשְׁמַת שָׁדַי הֱבִינַתְנִי]
	




נִשְׁמַת שָׁדַי הֱבִינַתְנִי, / כִּי רוּחַ אֵל עָשָׂתְנִי.


  


אֹרוּ עֵינַי הָעִוְּרוֹת,



כִּי יִפָּתְחוּ בִי מִסְגְּרוֹת



תּוּשִׁיָּה, וַעְלֵי מִשְׁמְרוֹת



הַחַיִּים הֶעֱמִידַתְנִי – / וְהַתַּאֲוָה הִיא הֱמִיתַתְנִי.


  


בְּדֶרֶךְ הַשֵּׂכֶל אֹחֲזָה



וַאֲהַלֵּךְ אַט וְלֹא אֵחָפְזָה,



כִּי מִמְּזִמָּתִי אֶרְגְּזָה;



אִם לֹא אֶשְׁאַל – קְרָאַתְנִי, / וּבְשָׁאְלִי – הִיא הֱשִׁיבַתְנִי.


  


רָאָה לִבִּי סוֹד נֶעֱלָם



בְּמַעֲשִׂים יַכִּירוּ פּוֹעֲלָם,



הַכֹּל מֵאָז הוּא מְחוֹלְלָם;



יָדוֹ בְאֵין יֵשׁ הֱכִינַתְנִי, / לְהַכִּירוֹ פֹה הֱבִיאַתְנִי.


  


הָאַרְבַּע חֶסֶד נוֹסְדוּ,



כָּל נִמְצָא מֵהֵן נוֹלְדוּ,



לִבּוֹתֵינוּ כֵּן יִשְׂהֲדוּ.



תּוֹרַת אָבִי עֲזָרַתְנִי, / כִּי אָמַרְתִּי צְרָפַתְנִי.


  


מֵרוֹעֶה אֶחָד נִתְּנוּ



כָּל הַחָכְמוֹת, בַּל יִצְעֲנוּ



מֵעַל מִשְׁכָּן שָׁם יַחֲנוּ –



בְּשָׁכְבִי דָּת אֵל הֱעִירַתְנִי, / וּבַהְקִיצִי הִיא הֱשִׂיחַתְנִי.


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2763