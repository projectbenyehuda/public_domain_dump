


	
	אָרִיב עִם רַעְיוֹנִי (תוכחה)
	




אָרִיב עִם רַעְיוֹנִי, / אוֹדֶה וְאֶעֱזֹב זְדוֹנִי –



אוּלַי יֶחֱנַן אֲדֹנָי, / אוּלַי יִשָּׂא פָנָי?



בְּפָנַי יַעֲנֶה כַּחֲשִׁי, / בְּתַאֲוָה נִטְמֵאת, נַפְשִׁי,



וְאֵיכָה אַחֲרֵי מוֹתִי, / תֹּאמְרִי: לֹא נִטְמֵאתִי?



רוּחִי חֻבְּלָה בְקִרְבִּי / לְדַעְתָּהּ כִּי אֵין טוֹב בִּי,



וּפְקֻדַּת מַעֲלָלָהּ – לְמָחָר אֲנִי קָרוּא לָהּ.



הַגְּוִיּוֹת כִּשְׂמָלוֹת / לְאוֹר הַיּוֹם מְגוֹלָלוֹת –



וּבַלַּיְלָה עֵת מְנוּחָה / נִבְלָתָם כְּסוּחָה.



מְכוֹנוֹת הַגּוּף כְּכֵלִים / וְהָרוּחוֹת כְּפוֹעֲלִים



וּבְהַשְׁלִימָם חֻקָּם / שָׁבוּ כְלֵיהֶם רֵיקָם.



עֵינַי עִוְּרוּ לִבִּי / וּבָאָה תַאֲוָה בְקִרְבִּי



וְנִבְעֲרָה נַפְשִׁי בְּפֶתַע / וַתֵּלֶךְ וַתֵּתַע.



זוֹרְעֵי אָוֶן קוֹצְרֵי / עָמָל יִהְיוּ, וְאַשְׁרֵי



נֶפֶשׁ דָּבְקָה בְּכִשְׁרוֹן – / וְתִשְׂחַק לְיוֹם אַחֲרוֹן.



רוּחַ חֵן הִשָּׁמֵר / מֵחֲמֹד שֶׁבֶת בְּחֹמֶר



וְאִם בּוֹ הִתְעָרָבְתָּ – / תִּשְׁוֶה לוֹ גַם אַתָּה.



הָסֵר יֵצֶר נְעוּרִים, / תְּנֵהוּ בְּבֵית הָאֲסוּרִים,



וְאִם מְעַט תַּתִּיר אוֹתוֹ – / לֹא תוּכַל שֵׂאתוֹ!



אָחִי, אָנָה אֵלֵךְ / בַּעֲלוֹת חֲמַת הַמֶּלֶךְ?



וְאָנָה, אַנְשֵׁי עֲצָתִי, – / אוֹלִיךְ אֶת חֶרְפָּתִי?



לֹא אֵדַע מָה אֶעֱשֶׂה, / כִּי בַמֶּה אֶתְכַּסֶּה?



וּצְדָקוֹת אֵין בְּתוֹכִי, / כִּי עֵירֹם אָנֹכִי.



רַק נִשְׁאַר דָּבָר בִּי / לְטַהֵר אֶת לִבִּי



וּמִפְּשָׁעַי לֹא אִירָא: / כִּי שֵׁם יְיָ אֶקְרָא!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18115