


	
	[אמרו בני אלהים]
	



גאולה

  


אִמְרוּ, בְּנֵי אֱלֹהִים, בַּמָּה / אֶתֵּן לְפוֹעֲלִי



חֶסֶד? וְאִם אֲנִי מִכֶּם – מַה / לִּבְנֵי שְׁאוֹל וְלִי?


 


בִּינִי, נְוַת אֱמוּנוֹת, כִּי שָׁוְא / חֶלֶד וְיוֹשְׁבָיו,



וּבְהוֹן וֹמַחֲמַדִּים מוֹקְשָׁיו / יַצִּיב לְאוֹהֲבָיו.



אִם תִּדְבְּקִי בְּאֵל וּקְדוֹשָׁיו / לִמְאֹס בְּעוֹזְבָיו –



הֵאָחְזִי בְסֻלַּם חָכְמָה, / תֵּרְדִי וְתַעֲלִי;



מִמֵּךְ וּבָךְ בְּאֵר לִמְזִמָּה, / תִּדְלִי בְּלִי דְלִי.


  


רֵאשִׁית הֱיוֹת יְסוֹדֵךְ צוּרֵךְ, / וַתִּכְסְפִי אֱלֵי



פֹּעַל, וְלַעֲשׂוֹת כָּל צֹרֶךְ / לָךְ נִתְכְּנוּ כְּלֵי



גֵוֵךְ; וְהֵן קְחִי לָךְ דֶּרֶךְ, / בָּהּ תַּעֲלִי אֱלַי



צוּרוֹת אֱמֶת, בְּלִי גֵו הֵמָּה, / עוֹשׂוֹת בְּאֵין כְּלִי –



אוּלָם יְחַשְּׁבוּ כִּי שָׁמָּה / כָּל יֵשׁ בְּלִי כְלִי.


 


הִתְאַזְּרִי, כְּלוּלָה, כֻּלָּךְ / לִשְׁמֹר וְלַעֲבֹד



גַּן תַּעֲנוּג אֲשֶׁר נִתָּן לָךְ; / בּוֹ תֶחֱזִי כְּבוֹד



הָאֵל; וּמַאֲסִי גֵו יֻשְׁלַךְ / בַּבּוֹר, וּבַאֲבֹד



עַצְמוֹ וְשָׁב בְּשָׂרוֹ רִמָּה – / הֶבֶל תְּכַלְכְּלִי!



אִם אֵין בְּיַד סְעִיפֵךְ אַשְׁמָה – / רֹנִי וְצַהֲלִי!


  


מָעוֹן, אֲשֶׁר בְּיָדוֹ רוּחִי – / אֵלָיו אֲשַׂבְּרָה.



הוּא יַחֲקֹר וְיֵדַע שִׂיחִי / אִם לֹא אֲדַבְּרָה.



אֶתְאַזְּרָה כְּפִי כָל כֹּחִי, / יוֹם יוֹם אֲעוֹרְרָה.



כִּי אֶעֱבֹר נְתִיבֵי עָרְמָה – / שָׁלוֹם בְּאָהֳלִי



יִהְיֶה, וְלִי יְצַוֶּה עָצְמָה / צוּרִי וְגוֹאֲלִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1399