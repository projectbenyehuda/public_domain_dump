


	
	טוּבְךָ אֵל תִּצְפֹּן לְגוֹי
	




טוּבְךָ, אֵל, תִּצְפֹּן לְגוֹי מִכֹּל בְּרִיתוֹ,

וְצוֹפִים דִבְּרוּ כִּי לְטוֹבָה שֵׁרִיתוֹ –

טוֹב אַחֲרִית דָּבָר מֵרֵאשִׁיתוֹ.



טוּבְךָ בַּבֹּקֶר שַׂבַּע אֶת בְּחוּנֶךָ,

יְבָרְכוּנְךָ קְרָבָיו וְלֹא יִשְׁכָּחוּנְךָ;

טוֹב חַסְדְּךָ מֵחַיִּים, שְׂפָתַי יְשַׁבְּחוּנְךָ.



טוּבְךָ רַב תְּגַלֶּה לְבָנִים חֲשׁוּקֶיךָ,

וְאֵלֶיךָ לִקְרֹב יְמַהֲרוּ רְחֵקֶיךָ –

טוֹב אַתָּה וּמֵטִיב, לַמְּדֵנִי חֻקֶּיךָ.



טוּבְךָ הָשִׁיבָה לְתוֹךְ הֵיכָל לִפְנָי,

וּמֶלֶךְ שְׁמוֹ יִנּוֹן אָז יַעֲבֹר לְפָנָי –

טוֹב יָפִיק רָצוֹן מֵיְיָ.



טוּבְךָ מְיַחֵל בֵּן, אֲשֶׁר הוּשַׂם בַּבּוֹר,

עַד תַּשְׁקִיף וְתֵרֶא וּמוֹט עֻלּוֹ תִּשְׁבֹּר –

טוֹב אֶרֶךְ אַפַּיִם מִגִּבּוֹר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/15023