


	
	אֹהֶל רַחֲמֶיךָ נְטִיתוֹ
	



[אהבה]


אֹהֶל רַחֲמֶיךָ / נְטִיתוֹ לְמִכְסֶה



עַל עַם קִדְּמֶךָ / בְּסִינַי בְּנַעְשֶׂה,



יִקְרָא אֵל שְׁמֶךָ / כִּי נִפְזַר כְּמוֹ שֶׂה –



שׁוֹבְבָה / אֶל כָּבוֹד וְעֶדְנָה בַּת אֲהוּבָה.

בַּת נָדִיב בִּתְהִלּוֹת / כָּל לָשׁוֹן, בְּחוּנָה –



אֵי אַהְבַת כְּלוּלוֹת / וּבְרִית הָאֱמוּנָה?



נֶחְלֶקֶת גְּבוּלוֹת – / וּבְכָל עַם תְּמוּנָה



נִצְּבָה / וּלְךָ לְמָנָה אָהֳלִיבָה.

רַמְתָּ מִמְּעוֹנִי, / סָר כָּל מַחְמַדִּי,



עַל מוֹגַי וּמוֹנַי / אֵיךְ אֶשָּׂא לְבַדִּי?



כִּי מַלְכוּת שְׁכֵנַי – / כְּאָחִי כְּעַבְדִּי –



רָחֲבָה / כֹּה וָכֹה, וְאָנָה עוֹד אֲנִי בָא?

מֶה עָצְמוּ אֲשָׁמַי / לֵאמֹר צַר: יְכָלְתִּיו,



אַךְ עֵינַי לְשָׁמַי / עַד קֵץ דּוֹר מְשַׁכְתִּיו.



אָשׁוּב לַעֲלוּמַי / וּבְחֵיק דּוֹד אֲהַבְתִּיו



אֶשְׁכְּבָה, / מַה יָּפִית וּמַה נָּעַמְתְּ אַהֲבָה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7586