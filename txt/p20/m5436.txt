


	
	אֹמַר לְצָפוֹן: תְּנִי חֵילִי
	



[זולת]


אֹמַר לְצָפוֹן: תְּנִי / חֵילִי וְצִבְאוֹתָי!



תֵּימָן, שְׂאִי אֶת בְּנִי / לִשְׁכֹּן בְּחַצְרוֹתָי!



וִימִין יְיָ, בְּנִי / בֵּיתִי וְחוֹמוֹתָי!'



יַעְלֶה וְיָבוֹא בְעִיר / עָנִי וְרוֹכֵב בְּעִיר,



וַאְנִי בְתוֹךְ הַדְּבִיר / אָבוֹא בְכִנּוֹר וְשִׁיר



לַעְבֹד עֲבוֹדָתִי.

בָּאוּ יְמֵי גִיל וְלֹא / יִכְלוּ יְמֵי עוֹלָם,



יִהְיוּ יְגוֹנִים כְּלֹא / הָיוּ וְכָל חֵילָם,



כִּי מִשְׁכְּנוֹת אָהֳלוֹ / יִבְנֶה עֲלֵי תִלָּם



הָדוּר, אֲשֶׁר נָעֳמוֹ / נֹפֶת וּמָן נָאֳמוֹ,



נוֹרָא וּפֶלִאי שְׁמוֹ; / יַעְשֶׂה לְהַפְלִיא כְּמוֹ



תִּשְׁבִּי וְאֶפְרָתִי.

'רַעְיָה, צְאִי מִשְּׁבִי / לִצְבִי וְלַעְטֶרֶת,



כִּימֵי נְעוּרִים שְׁבִי / בִּיקָר וְתִפְאֶרֶת,



כִּצְבִי לְאֶרֶץ צְבִי / שׁוּבִי, מְפֻזֶּרֶת.'



יִגְדַּל כְּבוֹד אַחֲרִית, / יִדַּל מְחַלֵּל בְּרִית,



כִּי יַאֲרִיךְ מַעֲנִית / יִקַּח בְּיָדוֹ חֲנִית –



וַאְנִי תְפִלָּתִי.

מַחֲסִי, כְּאֵב מַחֲצִי / רַפֵּא, תְּרַפֵּא חִיל,



הָסֵר חֲמַת לוֹחֲצִי / יֵשׁ אוֹהֲבִי הַנְחִיל,



כִּי מוֹעֲדִים וַחֲצִי / מוֹעֵד פְּדוּת אוֹחִיל;



קוֹרֵא בְשִׁמְךָ עֲנֵה, / גָּדֵר הֲרַסְתּוֹ בְּנֵה,



עֵדֶר מְכַרְתּוֹ קְנֵה, / חֶדֶר נְטַשְׁתּוֹ חֲנֵה,



חוּשָׁה לְעֶזְרָתִי.








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5436