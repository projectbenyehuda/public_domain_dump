


	
	יי שמע נא את קולנו (סליחה)
	






יְיָ שְׁמַע נָא אֶת קוֹלֵנוּ / חוּסָה וְגַם רַחֵם עָלֵינוּ!



אָקוּם חֲצוֹת לַיִל לְהִתְחַנֵּן, / אֶקְרָא לְאֵל עֶלְיוֹן אֲשֶׁר
כּוֹנֵן



אֶרֶץ וְשָׁמַיִם, וְאֶתְבּוֹנֵן / פִּלְאֵי גְבוּרוֹתָיו וַאֲשַׁנֵּן



מִקְצָת תְּהִלּוֹתָיו לְהִתְרוֹנֵן; / אָנָּא, אֲדוֹן עוֹלָם וְכֹל
חוֹנֵן,



שִׁמְעָה וְהַאְזִינָה לְקוֹלֵנוּ, / הַסְכֵּת לְרַחְשֵׁנוּ וּמִלֵּינוּ!



בִּינָה הֲגִיגִי, אֵל, וְשַׁוְעָתִי / בּוֹרְאִי וְהָחִישׁ אֶת
יְשׁוּעָתִי,



בִּיטָה בְצָרָתִי וְרָעָתִי, / הָסֵר אֲנִינָתִי וְדִמְעָתִי,



צוּרִי, דְּלֵה נָא אֶת טְבִיעָתִי, / מַלֵּא וְהָבֵא אֶת תְּבִיעָתִי,



הָשֵׁב שְׂשׂוֹנֵנוּ וְגִילֵנוּ, / שַׁכַּח יְגוֹנֵנוּ וְאֶבְלֵנוּ!



רַבִּים וְנִפְלָאִים מַעְשֶׂיךָ – / מִי זֶה אֲשֶׁר יַעַשׂ כְּנִסֶּיךָ?



יָחִיד בְּכָל קַצְוֵי אֲפָסֶיךָ, / מִשְׁעָן וְגַם מִבְטָח לְחוֹסֶיךָ,



קַבֵּל תְּפִלַּת עַם עֲמוּסֶיךָ, / הָסֵר חֲרוֹנֶךָ וְכַעְסֶךָ,



הַבֵּט וְשׁוּרָה אֶת עֲמָלֵנוּ, / רַחוּם, וְאַל תַּבֵּט בְּפָעְלֵנוּ!



הַקְשֵׁב לְקוֹל שִׁירִי וְרִנּוּנִי, / אֵלִי, וְאַל תִּבְזֶה עֱנוּת
עָנִי,



מַלְכִּי וְצוּר עֻזִּי וּמָגִנִּי, / נוֹרָא לְבַדֶּךָ בְּלִי שֵׁנִי,



קוֹלִי בְּעֵת אֶשָּׂא בְּחִנּוּנִי / יֶעְרַב כְּמִנְחָתִי וְקָרְבָּנִי,



כַּפֵּר חֲטָאֵינוּ וּמַעְלֵנוּ, / רַפֵּא כְּאֵבֵנוּ וּמַחְלֵנוּ!



מֶלֶךְ מְבַלֶּה כֹּל וְלֹא בוֹלֶה, / כְּבוֹדוֹ וְהִלּוּלוֹ מִי יְמַלֵּא,



תַּקִּיף עֲלֵי הַכֹּל וּמִתְעַלֶּה, / עוֹשֶׂה גְדוֹלוֹת הוּא וְכָל
פֶּלֶא,



כָּל רָם וְכָל שָׁפָל לוֹ יְחַלֶּה, / הַבֵּט בְּעַנְיוּת דַּל וְגַם
נִקְלֶה,



וּרְאֵה בְעָנְיֵנוּ וְשִׁפְלֵנוּ / מִמַּעֲמַקֵּי יָם לְהַדְלֵינוּ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18123