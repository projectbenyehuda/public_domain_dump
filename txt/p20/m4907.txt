


	
	אַחֲרֵי עוֹשִׂי אֵלֵךְ
	



[אהבה]


אַחֲרֵי עוֹשִׂי / אֵלֵךְ וְאֶאֱלַף אָרְחוֹ.



הוּא מְנָת כּוֹסִי; / בִי הֶעֱמִיד גְּדוּד רוּחוֹ,



אַךְ שְׁמוֹ נִסִּי, / אֶתְאַזְּרָה בְּרָב כֹּחוֹ –



אַהֲבָה דִּגְלוֹ / עָלַי וְכָל יְקָר כֻּלּוֹ.

בֶּאֱמֶת גָּאָה / עֻזּוֹ כְּפִי תְבוּנָתוֹ



מַעֲשָׂיו רָאָה / מַשְׂכִּיל, וּבֶאֱמוּנָתוֹ



שָׂשׂ, אֲבָל נִלְאָה / לָבוֹא עֲדֵי תְכוּנָתוֹ –



אֶזְכְּרָה גָדְלוֹ, / אֵין רֹאשׁ וְסוֹף לְמַהְלָלוֹ.

רָאֲתָה עֵינִי – / לָהּ יֶעֱרַב בְּצוּף אוֹרוֹ,



שָׁמְעָה אָזְנִי – / הִתְעַדְּנָה בְצוּף זִכְרוֹ,



הוּא יְסֻכֵּנִי, / אֶתְלוֹנְנָה בְצֵל סִתְרוֹ –



אֶהֱיֶה אֶצְלוֹ, / אֶשְׁתַּעְשְׁעָה עֲלֵי צִלּוֹ.

מָה אֲדַבֵּר לוֹ / אַחַר אֲשֶׁר הֱבִיאַנִי



עַד הֲלֹם? כִּי לֹא / תֹהוּ וְשָׁוְא בְּרָאָנִי!



אַאֲזִין קוֹלוֹ, / אֶזְכֹּר אֲשֶׁר קְרָאָנִי



עִם מְנַת חֶבְלוֹ, / שָׂם יַעֲקֹב לְנַחֲלָה לוֹ.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4907