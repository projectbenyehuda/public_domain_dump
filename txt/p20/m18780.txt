


	
	בַּצַּר מְנוּסִי אָשִׂימָה
	



(אופן (לשבועות)




בַּצַּר מְנוּסִי אָשִׂימָה / תּוֹרַת יְיָ תְּמִימָה.



אָשִׂים בְּדָתִי חֶדְוָתִי,



חֶלְקִי בְלִקְחִי וּמְנָתִי,



עֵדוּת יְיָ נַחְלָתִי –



קוֹל שִׁיר בְּעוֹדִי אָרִימָה / לְדָת מִיָּמִים יָמִימָה.



בָּכוּ שְׂרָפִים בִּזְבוּלָם



יוֹם נָדְדָה דָת מִגְּבוּלָם,



וַיִּצְעֲקוּ חוּץ אֶרְאֶלָּם:



׳אֵיכָה כְּבוּדָּה וּנְעִימָה / תּוּשָׂם בְּפִי עוֹשֶׂה פִימָה?׳



רָגְזוּ לְאֻמִּים בִּרְאוֹתָם



אֵשׁ דָּת, וְעַם אֵל לִקְרָאתָם



פָּתְחוּ בְרִנָּה שִׂפְתוֹתָם:



׳בָּנוּ בְּרִיתָךְ הָקִימָה, / נַעְשֶׂה וְנִשְׁמַע – וִיהִי מָה!׳



הִפְלִי בְסִינַי נוֹרְאוֹתָיו



צוּרִי, בְּמִכְתַּב לוּחוֹתַָיו,



עַל כֵּן אֲתַנֶּה צִדְקוֹתָיו –



אֵיךְ מוּל גְּמוּל עוֹשֶׂה כִימָה, / מַה מַּהֲלָלִי וַאְנִי מָה?



מַלְכִּי, שְׁעֵה שַׁוְעַת דַּלִּים



עוֹנִים לְךָ כִבְנֵי אֵלִים,



קָדוֹשׁ בְּקָדוֹשׁ מְהַלֲלִים,



פּוֹתְחִים בְּיִרְאָה וּבְאֵימָה / שָׂפָה בְרוּרָה וּנְעִימָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18780