


	
	אֵל לְקָחַנִי לְנַחֲלָה
	



(פיוט לשבת)


אֵל לְקָחַנִי לְנַחֲלָה, / כִּי גַם יוֹם וְגַם לַיְלָה



יְיָ אוֹרִי וְיִשְׁעִי.



לְפָנִים סוֹדוֹ גָלָה, / כִּי כָל מְלַאכְתּוֹ כִּלָּה



בַּיּוֹם הַשְּׁבִיעִי.



יוֹם שַׁבָּת לַהֲמוֹנַי / בָּרוּךְ הוּא לַייָ,



כֵּן אֲבָרֵךְ בְּחַיָּי.



לְשִׁמְךָ, כֹּל מְחוֹלֵל, / שֶׁבַע בַּיּוֹם אֲהַלֵּל.





בֶּעָנָן הִסְתִּירַנִי, / בְּעַמּוּד אֵשׁ הִנְחַנִי



יְיָ אוֹרִי וְיִשְׁעִי.



בְּיַם סוּף הֶעֱבִירַנִי / וּמוֹת אוֹיְבַי הֶרְאַנִי



בַּיּוֹם הַשְּׁבִיעִי.



וְגַם רָאוּ גְּדֻלָּתוֹ, / יָשִׂיחוּ תְּהִלָּתוֹ,



כֵּן אֲבָרֵךְ בְּחַיָּי.





רֹאשִׁי רָם בִּגְאוֹנֶךָ, / כִּי חַי בִּרְצוֹנֶךָ,



יְיָ אוֹרִי וְיִשְׁעִי.



אוֹת נָתַתָּ לְבָנֶיךָ, / אֲשֶׁר לֹא יָרַד מָנֶךָ



בַּיּוֹם הַשְּׁבִיעִי.



בְּשִׁשִּׁי כָּל הַמַּחֲנֶה / לָקְטוּ לֶחֶם מִשְׁנֶה,



כֵּן אֲבָרֵךְ בְּחַיָּי.





מַקִּיפִים עִיר הוֹלֵלָה – / הָיָה לָהֶם לְגִילָה



יְיָ אוֹרִי וְיִשְׁעִי.



תְּרוּעַת הָעָם גָּדְלָה / וְחוֹמַת הָעִיר נָפְלָה



בַּיּוֹם הַשְּׁבִיעִי.



כֵּן אֵל, לְמַעַן כְּבוֹדוֹ, / יוֹסִיף שֵׁנִית יָדוֹ –



כֵּן אֲבָרֵךְ בְּחַיָּי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19027