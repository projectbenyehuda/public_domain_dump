


	
	[אי גבורתך ימין אל הן באזני]
	




אֵי גְבוּרָתֵךְ יְמִין אֵל? / הֵן בְּאָזְנַי אָז שְׁמַעְתִּיךָ!



נוֹאֲשָׁה נַפְשִׁי לְהָרִים / רֹאשׁ, כְּאִלּוּ לֹא יְדַעְתִּיךְ.



בָּא בְמָסֹרֶת בְּרִיתָךְ / בַּשֶּׁבִי יָצָא לְעֵינָךְ,



שָׁכְנוּ זָרִים בְּבֵיתָךְ / יַחְשְׁבוּ כִּי בָם רְצוֹנָךְ,



בַּחֲזוֹתָם אֶת חֲמָתָךְ / עָמְדָה בֵינִי וּבֵינָךְ –



מָשְׁלָה יַד כָּל מְגָאֵל / בִּי, וְלִי יֹאמַר: 'קְדַשְׁתִּיךְ!



מַה תְּקַוִּי עוֹד – וְדוֹרִים / עָבְרוּ, וַאֲנִי יְרַשְׁתִּיךְ?'



רַפְּדוּנִי סוֹד נְבִיאִים, / סַמְּכוּנִי כָּל חֲכָמִים,



כִּי זְמַנֵּי קֵץ פְּלָאִים / הֵם סְתוּמִים וַחֲתוּמִים,



מִי יְרַפֵּא תַּחֲלוּאִים / בִּי – וּמִסַּפֵּר עֲצוּמִים?



'שַׁאֲלִי, קִרְיַת אֲרִיאֵל, / שָׁאֲלִי נָא אִם שְׁכַחְתִּיךְ



יִזְּלוּ עֵינַי נְהָרִים / כִּי בְלִי כָבוֹד נְתַתִּיךְ.'



מַחֲנוֹת קֹדֶשׁ פְּזוּרִים / מִבְּלִי רוֹעֶה עֲזוּבִים,



כִּי בְלִי כֶסֶף מְכוּרִים, / גַּם כְּצֹאן טִבְחָה חֲשׁוּבִים.



שׁוֹבְבוּ רוּחָם סְפָרִים / מִשְּׂפַת חָזוֹן כְּתוּבִים:



'כָּל נְבִיאַי דִּבְּרוּ אֶל / נַחֲלָתִי: אֵיךְ עֲזַבְתִּיךְ?



בַּעֲבוּר חֶסֶד נְעוּרִים / אַהֲבַת עוֹלָם אֲהַבְתִּיךְ!'







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3516