


	
	מוחרך
	




נַפְשִׁי תְזַמֵּר בְּנִיב לְשׁוֹנָהּ / אֶל הָאֱלֹהִים אֲשֶׁר נְתָנָה,


  


אִם תַּחֲקֹר סוֹד יְסוֹד בְּרִיאוֹת –



לְךָ לְנֵס יַעֲמֹד לְכָל אוֹת,



צוּרוֹת גְּלוּיוֹת דְּמוּת פְּלִיאוֹת.



הֵן כָּל יְקָר רָאֲתָה בְּעֵינָהּ / וּדְבַר אֱמֶת שָׁמְעָה בְאָזְנָהּ.


  


בַּגֵּו לְבַד מָצְאָה שְׁבִילָהּ,



עָלְתָה לְמָרוֹם – אֲבָל בְּשִׂכְלָהּ,



תַּחַת אֲדָמָה לְנַחֲלָה לָהּ.



אַתְּ הֶעֱמַדְתָּהּ עֲלֵי מְכוֹנָהּ / וּזְרוֹעֲךָ תַּחֲזִיק יְמִינָהּ.


  


רוּחַ אֱלֹהִים תְּכַלְכְּלֶהָ,



יוֹם יוֹם לְאִטָּהּ תְּנַהֲלֶהָ,



אַךְ תַּאֲוָתָהּ תְּחַלֲלָהּ,



מַה זֶּה תְּחַשֵּׁב – וְאֵל הֱבִינָהּ? / אֵיךְ לֹא יְדָעָהּ – וְהוּא הֱכִינָהּ?


  


מִדֵּי הֱיוֹת כָּל יְמֵי מְגוּרָהּ



קוֹלָהּ תְּחַנֵּן לְצוּר יְצָרָהּ,



אוּלַי יְשִׁיבָהּ לְתוֹךְ דְּבִירָהּ.



סוֹד שֶׁאֱלָתָהּ וְכָל רְצוֹנָהּ – / לִדְבֹּק בְּשֵׁם פּוֹעֲלָהּ וְקוֹנָהּ.


 






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3199