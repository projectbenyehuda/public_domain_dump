


	
	[אני באוני אצעקה]
	



מאורה

  


אֲנִי בְאוֹנִי אֶצְעֲקָה לְדוֹד יִבְזֶה



לְקוֹל שְׁאוֹנִי, / יַחֲרִישׁ – וְאֵיךְ יֶחֱזֶה



עֵינִי בְעֵינִי / תִּגָּר? וְהוּא כְּצַר יַזֶּה



נִצְחִי, וְאוֹנִי / יַעֲנֶה בְפָנַי: זֶה



עֵקֶב אֲשֶׂר אֶשְׁכָּחֶךָ! / אַשְׁרֵי אֲשֶׁר שָׂכְלוּ.



מַה יַּעֲנוּ מוֹאֲסֵי חָכְמָה / יְרַדְּפוּ מְתִים סָכְלוּ?


  


בְּנֵי בְלִימָה / גִּדְּפוּ חֲסִידֶיךָ,



אֲשֶׁר מְאוּמָה / אֵין עֲדֶן בְּיָדֶיךָ.



קוּמָה וְרוּמָה / עַל שְׁמֵי כְבוֹדֶךָ,



וְיֶחֱזוּ מַה / נָּחֲלוּ עֲבָדֶיךָ



הַשּׁוֹאֲפִים לְרוּחֶךָ, / יִחֲלוּ – וְאִם נֶחְלוּ,



רַק יַחְדְּלוּ לַעֲנוֹת: עַל מָה / בְּבֵית הַשְּׁבִי הָגְלוּ.


  


רֵאשִׁית תְּבוּאָה / הֵן שְׁמִי, וְאֵל עֵדִי,



רוּחַ נְכֵאָה / בִי – וְהִיא לְבַד סוֹדִי.



נְכֵאָה וְנִלְאָה / כּוֹנֵן, וְיַעֲרֹץ מִדִּי.



כִּי אָח גָּאָה / עָלַי – וְאֵין לְאֵל יָדִי.



רַק אֶבְטְחָה בְכֹחֶךָ; / עַד יְצַו פְּדוּת כָּלוּ



עינַי לְךָ, אֵיךְ, גְּדֹל עָצְמָה, / מְשִׂיחִים בְּךָ דַּלּוּ?


  


מְרִי הֲמוֹנָךְ / יַעֲלִים פְּלָאֶיךָ,



הֲיַד יְמִינָךְ / קָצְרָה וְתַלְאֶךָ?



בְּנָךְ לְעֵינָךְ / נָתוּן בְּיַד מְשַׂנְּאֶיךָ.



הֲדַר גְּאוֹנָךְ / שׁוֹבֲבָה לְכִסְאֶךָ.



תָּקִים, בְּבוֹא מְשִׁיחֶךָ, / מִגְדְּלֵי יְקָר נָפְלוּ,



מַהֵר, שִׁית כְּאוֹר הַחַמָּה / מְאוֹרִים אֲשֶׁר אָפְלוּ!


  







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1632