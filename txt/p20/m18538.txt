


	
	נָאוֹר מְקוֹר חַיִּים
	



פזמון (ליום הכיפורים)




נָאוֹר, מְקוֹר חַיִּים, בְּךָ נַפְשִׁי בְטוּחָה,



כִּי יָדְךָ לְקָרֵב רְחֵקֶיךָ פְּתוּחָה –



וְיָסְפוּ עֲנָוִים בַּייָ שִׂמְחָה.



אֵין מֵטִיב לְבַדְּךָ; וְנַחְנוּ יָדַעְנוּ



כִּי לְנַפְשׁוֹתֵינוּ, וְלֹא לְךָ, הֵרָעְנוּ –



עִמָּנוּ אֲשָׁמִים וְעִמְּךָ הַסְּלִיחָה.



בְּטֶרֶם הֱיוֹת נוֹצָר יָדַעְתָּ פְעָלָיו,



לְאַיִן יְהִי אִם סָר צִלְּךָ מֵעָלָיו –



הֲבִינֵהוּ וְיִלְמַד עֲשׂוֹת דֶּרֶךְ נְכוֹחָה.



רֵאשִׁית כֹּל חֶסֶד וְאַחֲרִיתוֹ יֹשֶׁר,



בְּעֶזְרָתְךָ יְשׁוּבוּן מְפֹרָדִים כַּאֲשֶׁר



הָיוּ בְּהִוָּלְדָם, שָׁם בְּעוֹלַם מְנוּחָה.



הִסְכַּלְתִּי עֲשֹׂה, כִּי שְׁאוֹל לִי אָהָבְתִּי;



עַד לֹא אֶסָּפֶה, הֲשִׁיבֵנִי – וְשָׁבְתִּי,



וְעַל עֵין עִוֵּר תֶּהִי עֵינְךָ פְקוּחָה.



מְלֹא הַכֹּל כְּבוֹדְךָ – וְאֵיךְ תִּפְקֹד עֲלוּמֵי



קְצַר יָמִים, שְׂבַע רָע, לְתוֹלַעַת יְדֻמֶּה?



בְּנַפְשׁוֹ לֹא יוֹעִיל, אַךְ לִשְׁפֹּךְ שִׂיחָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18538