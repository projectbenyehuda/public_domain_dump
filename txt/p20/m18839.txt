


	
	אֵל בְּרֹב חַסְדּוֹ וְטוּבוֹ
	



(אהבה (לחנוכה)


אֵל בְּרֹב חַסְדּוֹ וְטוּבוֹ / יַחֲמֹל עַל עַם קְרוֹבוֹ,



צַעֲדִי יָכִין וְדַרְכִּי / עוֹד, לְמַעַן אֶשְׂמְחָה בוֹ.



בַּעֲמֹד יָוָן לְכַלּוֹת / נַחֲלַת שַׁדַּי וְחֶבְלוֹ –



כֹּהֲנַי חָשׁוּ לְחַלּוֹת / אֶת פְּנֵי אֵל, גַּם דְּרָשׁ לוֹ,



קִדְּמוּ יַחַד תְּפִלּוֹת / נִשְׁמְעוּ בִמְרוֹם זְבוּלוֹ.



יוֹם עֲוִיל לִבּוֹ נְדָבוֹ / עַל יְשֻׁרוּן לַאֲדִיבוֹ –



פַּעֲמִי אִמֵּץ וּבִרְכִּי / אָז, וְצַר נֶעְכָּר כְּאֵבוֹ.



רָגְשׁוּ גוֹיִם לְהַשְׁמִיד / שׁוֹמְרֵי חֹדֶשׁ וְשַׁבָּת,



גָּזְרוּ עַל עֵץ לְהַעְמִיד / מוּל וּמָל וּשְׂרֹף בְּלַבַּת



אֵשׁ, וְחָק חָכָם וְתַלְמִיד / לַעֲזֹב כָּל בֵּן וְכָל בָּת.



אָמְרוּ: עַם זֶה עֲצָבוֹ / צוּר, וְעַל חֶטְאוֹ עֲזָבוֹ!



חָמְסוּ בֵיתִי וְסֻכִּי / לַהֲרֹס וּלְהַחֲרִיבוֹ.



הָאֱלֹהִים חָס וְחָמַל / עַל מְעוֹן קָדְשׁוֹ וְעַמּוֹ,



אוֹיְבִי הֶחְפִּיר וְקָמַל / בַּחֲרוֹן אַפּוֹ וְזַעְמוֹ,



כִּי לְטוֹב זָכַר וְגָמַל / בֵּן, אֲשֶׁר הֶחְזִיק בְּתֻמּוֹ;



קָם לְמִשְׁפָּטוֹ וְרִיבוֹ / בַּהֲדֹף שׂוֹטְנוֹ וְאוֹיְבוֹ,



בֶּאֱמֹר עַמִּי: בְּמַלְכִּי / אֶחֱזַק לָצֵאת וְלָבוֹא.



מִפְּדוּת לֹא קָצְרָה יַד / אֵל, וּמַדּוּעַ יְאַחַר



קֵץ גְּאֻלַּת עַם מְפֹרָד, / נָד לְמֵרָחוֹק וְסָחָר?



הֵן בְּשִׁבְיוֹ לוֹ יְקַו, עַד / נוֹדְדָיו יִדְרֹשׁ וְשִׁחָר.



שָׂם בְּעַבְדּוּתוֹ לְבָבוֹ / אֶל כְּתָב נָבִיא כְּתָבוֹ,



בֶּאֱמֶת בּוֹ יַחֲזִיק, כִּי / אַהֲבַת נַפְשׁוֹ אֲהֵבוֹ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18839