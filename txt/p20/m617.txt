


	
	כל עצמותי
	



כל עצמותי / ר' אברהם אבן-עזרא




כָּל עַצְמוֹתַי תֹּאמַרְנָה: יְיָ / מִי כָמוֹךָ?


  


אֶפֶס בִּלְתְּךָ בְעֵת צָרָה, / עַל כֵּן לְבָבִי



בָּטוּחַ בָּךְ: וּמָה אִירָא – / וְאַתְּ סְבִיבִי



מָגֵן בַּעְדִּי בְיוֹם עֶבְרָה / מִצָּר יְרִיבִי?



         אַתְּ מַחֲנוֹתַי, / אִישׁ מִלְחֲמוֹתַי,



         שָׂר רִבְבוֹתַי / מוּל שׂוֹנְאוֹתָי!



           אַתָּה בְחֵיק מוֹנַי / קֶשֶׁת דְּרוּכָה!


  


בָּךְ לִדְרֹש אֶת רְצוֹנֶךָ – שִׁמְךָ קְרָאתִיו



וּבְהִתְנַפֵּל לְפָנֶיךָ – / לִבִּי מְצָאתִיו,



אֵלֶיךָ אֶל מְעוֹנֶךָ / מַשְׂאֵת נְשָׂאתִיו –



         כִּי מַחְשְׁבוֹתַי / הֵם מַעְשְׂרוֹתַי



         וְדַבְּרוֹתַי / הֵם מִזְבְּחוֹתַי,



              אִשַּׁי וְקָרְבָּנַי – / נַפְשִׁי שְׁפוּכָה.


  


רוּחִי תַיְשַׁר וְתַנְחֵנִי, / יָהּ, לְעָבְדֶךָ,



תִּפְקַח לִבִּי וְאֶת עֵינִי / לַחְזוֹת כְּבוֹדֶךָ.



מַעֲנֵה לָשׁוֹן תְּחָנֵנִי, / הַכֹּל בְּיָדֶךָ.



         טוּב מִפְעֲלוֹתַי / הֵם קָרְבְּנוֹתַי



         וּמַתְּנוֹתַי / פְּרִי שְׂפָתָי,



               מִפִּי וְרַעְיוֹנַי / קַח נָא בְּרָכָה.


 


מֶלֶךְ אֶחָד אֲשֶׁר אֵלָיו / כָּלוּ נְפָשִׁים,



כִּי מַהֲלָלָיו – בְּמַעְלָלָיו / רָאוּם דְּרוּשִׁים,



יוֹשֵׁב קֶדֶם – וּמִפְעָלָיו / כָּל עֵת חֲדָשִׁים:



         עִם דּוֹר אֲבוֹתַי / וְעִם שְׁנוֹתַי



         וְתוֹלְדוֹתָי; / כִּי כָל יְמוֹתַי



               בּוֹ יֶחֱזוּ עֵינַי / אוֹת הַמְּלוּכָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/617