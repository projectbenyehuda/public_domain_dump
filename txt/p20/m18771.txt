


	
	נִשְׁמַת אֱלֹהַּ בְּאַפּוֹ כְּמַעְיַן גַּנִּים
	



(נשמת)






נִשְׁמַת / אֱלֹהַּ בְּאַפּוֹ כְּמַעְיַן גַּנִּים,



אֲמִתּוֹ תַּעֲ[מִידֵ]נִי, אַהֲבָתוֹ שָׂמָּה בְּקִרְבִּי – רַעֲנָנִים,



אֲנִי לְדוֹדִי וְדוֹדִי לִי הָרֹעֶה בַּשּׁוֹשַׁנִּים.



נִשְׁמַת – / בָּרָה, בְּהִתְיַצְּבָהּ בְּ[קֶ]רֶב הַקֶּרֶב,



בְּחֻקּוֹ אֶשְׁתַּעֲשַׁע, בְּחַג הַמַּצּוֹת אֶעֱלֹז הֶרֶב –



בָּרִאשֹׁן בְּאַרְבָּעָה עָשָׂר יוֹם לַחֹדֶשׁ בָּעֶרֶב.



נִשְׁמַת– / רוּחֲךָ הֱבִיאַתְנִי בִּבְרִית חֶשְׁקְךָ,



רָמָה בְּךָ יָדִי, רִוִּיתָנִי בְּטַל אוֹרוֹת חֻקֶּיךָ –



רֹאשׁ דְּבָרְךָ אֱמֶת וּלְעוֹלָם כָּל מִשְׁפַּט צִדְקֶךָ.



נִשְׁמַת – / הַצּוּר עֲלֵי אֱמוּנַי חֹק חָג,



הוּא הִבְטִיחַ אָמוֹן, בְּשִׁבְיוֹ כְּשִׁכּוֹר חָג:



הַשִּׁיר יִהְיֶה לָכֶם כְּלֵיל הִתְקַדֶּשׁ חָג.



נִשְׁמַת – / מֶלֶךְ חַי עֲבֹד בּוֹ יִרֶץ,



מָתְקוּ לוֹ מַעֲשָׂיו, וּמַעֲדַנִּים יִשְׂבַּע תָּמִיד בְּאֵין קֶרֶץ –



מִטַּל הַשָּׁמַיִם וּמִשְׁמַנֵּי הָאָרֶץ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18771