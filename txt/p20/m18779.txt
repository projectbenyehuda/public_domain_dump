


	
	רַנְּנִי בַּת הַבְּתוּלָה
	



(אהבה)




רַנְּנִי, בַּת הַבְּתוּלָה, / כִּי אֲנִי הַיּוֹם בְּעַלְתִּיךְ,



וַהֲלֹא קֶדֶם תְּחִלָּה / אַהֲבַת עוֹלָם אֲהַבְתִּיךְ.



אַעֲלֵךְ מִבֵּין לְבָאִים / אֶל נְוֵה קֹדֶשׁ קֳדָשִׁים,



יַעֲלוּ יוֹצְאִים וּבָאִים, / עֵת חֲזוֹת, בָּנִים חֲמוּשִׁים,



נִפְקְדָה בַּת הַנְּשִׂיאִים / אָז, וְצָרִים מַחֲרִישִׁים.



אֶפְתְּחָה דֶלֶת נְעוּלָה / לָךְ בְּרַחְמִים, כִּי זְכַרְתִּיךְ,



רַק וְאוֹיֶבֶת אֲבֵלָה / תִהְיֶה, עֵת כִּי מְשַׁכְתִּיךְ.



בַּעֲלוֹת מֹשֶׁה לְסִינַי / נֶעֱשַׁן הָהָר וְחָרָד,



עָמְדוּ עַמִּי וּבָנַי, / כָּל אֱנוֹשׁ מֵהֶם מְפֹרָד



נִצְּבוּ רָחוֹק לְעֵינָי; / אַחֲרֵי בוֹא צוּר וְיָרָד,



שָׂם בְּיָדוֹ דָּת כְּלוּלָה; / בָּהּ בְּשֶׁמֶן טוֹב מְשַׁכְתִּיךְ,



נֶחְמְדָה מִפָּז, שְׁקוּלָה / מִזְּהָבִים, בָּהּ לְקַחְתִּיךְ.



רַחֲקִי מֵחֵטְא וְלִבֵּךְ / טַהֲרִי מֵאוֹן וְאַשְׁמָה,



בִּהְיוֹת דּוֹדֵךְ סְבִיבֵךְ / יַשְּׁרִי נֶפֶשׁ תְּמִימָה.



אֶל מְחוֹז חֶפְצֵךְ יְשִׁיבֵךְ, / גַּם בְּשׂוֹטְנַיִךְ נְקָמָה



אֶעֱשֶׂה לָעַד, וּמַעְלָה / תִהְיִי, כִּי לֹא שְׁכַחְתִּיךְ,



כִּנְאֻם נוֹרָא עֲלִילָה / אָז בְּרִאשׁוֹנָה: נְסַכְתִּיךְ!



מַחֲנֵךְ, בַּת הָאֲהוּבָה, / תִּהְיֶה נֶגְדִּי תְקוּעָה,



תַּעֲלֶה מִנְחָה עֲרֵבָה / לָךְ, בְּאֶרֶץ לֹא זְרוּעָה;



כִּי יְשׁוּעָתֵךְ קְרוֹבָה / הֵן, וְאֶזְכֹּר הַשְּׁבוּעָה.



מַה לְּלִבָּתֵךְ אֲמוּלָה – / וַאֲנִי עוֹד לֹא מְאַסְתִּיךְ?



אֶעֱדֵךְ עֶדִי כְּכַלָּה / תּוֹךְ נְוֵה קָדְשִׁי, וְשַׁבְתִּיךְ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18779