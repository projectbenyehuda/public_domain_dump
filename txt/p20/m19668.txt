


	
	בְּרוּם גַּלְגַּל סוֹבֵב
	



רשות לקדיש




בְּרוּם גַּלְגַּל / סוֹבֵב עֲלֵי מַעְגָּל –



שְׁמָךְ יִגָּל, / נוֹרָא מְאֹד, נִדְגָּל!



רְאִיתִיךָ, / יוֹצְרִי, בְּעֵין לִבִּי,



קְרָאתִיךָ / רָחוֹק – וּבִמְסִבִּי



מְצָאתִיךָ, / הִנָּךְ בְּתוֹךְ קִרְבִּי,



לְךָ מִכְלַל / יֹפִי וְצִיץ מַהְלָל



בְּכָל מַעְלָל / יָשִׁישׁ וְגַם עוֹלָל.



כְּבוֹד עוֹלָם, / גָּדוֹל וּמִתְנַשֵּׂא,



וְאַתְּ נֶעְלָם / מִכֹּל וְכָל נוֹשֵׂא –



וְאֵיךְ אוּלָם / וּדְבִיר לְךָ מִכְסֶה?



לְךָ מִמְשָׁל / עַל כָּל גְּבִיר מָשָׁל,



וְלֹא נִמְשַׁל / הוֹדָךְ בְּכָל מָשָׁל!



יְהִי חֵקֶר / אֶל כָּל יְקָר נִמְצָא,



וְאֵין חוֹקֵר / כֵּס עֻזְּךָ יִמְצָא,



וְכָל בֹּקֶר / מִשְׁפָּט לְאוֹר יָצָא,



וְלֹא יֶחְדַּל / לָעַד וְלֹא יִדָּל,



אֲבָל יִגְדַּל / שִׁמְךָ וְיִתְגַּדָּל!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19668