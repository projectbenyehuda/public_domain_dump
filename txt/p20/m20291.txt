


	
	לְאֵל עֹז מַנְחִילִי
	



פזמון




לְאֵל עֹז מַנְחִילִי אוֹחִיל יוֹמִי וְלֵילִי



וּמֵעַרְשִׂי אֲשַׁחֶרְךָ בְּנֹעַם שִׁיר מַהֲלָלִי



הָחֵשׁ קֵץ גְּאֻלָּתִי וּשְׁבֹר מוֹטוֹת עֻלִּי



וְאֶשְׂמַח עוֹד וְאֶעֱלוֹזָה וְיִגְדַּל עַד מְאֹד גִּילִי –



כִּי נַשַּׁנִי אֱלֹהִים אֶת כָּל עֲמָלִי.



אֱלֹהִים, חוּס עֲלֵי אֶבְיוֹן בְּחִין דָּפַק דְּלָתֶיךָ



וּמַלֵּא אֶת שֶׁאֱלוֹתָיו – וְאַל נָא בַחֲמָתֶךָ



תְּדִינֵהוּ; וְאִם רַב מְאֹד מַעֲלוֹ – רְצוֹתֶךָ



הָעִירָה לְהַמְצִיאוֹ רֹב חֶמְלָתֶךָ,



כִּי רַחְמָן נוֹדַעְתָּ וְחֶסֶד מִדָּתֶךָ,



וְהַלְבִּישׁוֹ בְמִקְדָּשׁוֹ בִּגְדֵּי יְשׁוּעָתֶךָ



וְיַעַן לְךָ שִׁיר חָדָשׁ כְּשָׁר עַל יַם: זֶה אֵלִי –



כִּי נַשַּׁנִי אֱלֹהִים אֶת כָּל עֲמָלִי.



בִּיטָה מִמְּרוֹמֶיךָ – וְחֹן הַיּוֹם עֲלֵי אֶבְיוֹן



מֵעֶרֶשׂ יְצוּעוֹ רָץ לְבֵיתְךָ בְּטוּב הִגָּיוֹן,



וְיִמְצָא מִמְּצוּקוֹתָיו, אֲשֶׁר מְאֹד רַבּוּ, פִּדְיוֹן;



וְחַטֹּאתָיו אֲשֶׁר עָשָׂה בְּכָל מַעַשׂ וּבְכָל רַַעֲיוֹן –



[מְחֵ]ה כָעָב וְכֶעָנָן – וְיַעֲטֶה עֹז כְּמוֹ שִׁרְיוֹן;



וְעַל כִּנּוֹר וְעַל מָחוֹל אֲשׁוֹרֵר לְךָ בְּאַפִּרְיוֹן



בְּעֵת תָּרוּם יָדִי עַל מַשְׂטִינִי וּמַגְעִילִי –



כִּי נַשַּׁנִי אֱלֹהִים אֶת כָּל עֲמָלִי.



רַחֲמֶיךָ קִוִּיתִי וְלֵב תּוֹךְ כַּף נָשָׂאתִי,



אַל תָּמֹד אִם רַב מְאֹד הֶעֱוִיתִי,



מִמְּךָ, צוּר, לֹא אֵבוֹשׁ כִּי יֶשְׁעֲךָ סִבַּרְתִי;



קְרָאתִיךָ בְּלֵב נִשְׁבָּר – עֲשֵׂה חֶפְצִי וְתַאֲוָתִי



וּבְטוּבְךָ הַמּוּכָן שִׁית חֶלְקִי וּמְנָתִי



כִּי אוֹר לִנְתִיבָתִי דְבָרֶיךָ וְנֵר לְרַגְלִי –



כִּי נַשַּׁנִי אֱלֹהִים אֶת כָּל עֲמָלִי.



הָאֵר אֶת אֲפֵלָתִי וּפְרֹשׂ מִפִּדְיוֹנֶךָ



סֻכַּת עֹז שְׁלוֹמֶךָ עַל עֲדַת [בָּנֶ]יךָ;



זְכֹר לָמוֹ בְּרִיתֶךָ – וְהָסֵר אֶת חֲרוֹנֶיךָ



וְלֹא יֹאבְדוּ בְאַשְׁמָתָם; וּבְעָמְדָם לְפָנֶיךָ –



עוֹרֵר אֶת רַחֲמֶיךָ וְזָכְרֵם בִּרְצוֹנֶךָ;



וְיִכָּלְמוּ וְיֵבוֹשׁוּ כָּל פּוֹרְשֵׂי רֶשֶׁת לִי –



כִּי נַשַּׁנִי אֱלֹהִים אֶת כָּל עֲמָלִי.



מִקְּצוֹת הָאָרֶץ וּמִכָּל עֵבֶר וּפִנָּה



יְקֻבְּצוּ פְזוּרִים בְּקוֹל שִׂמְחָה וְרִנָּה



וְשִׂמְחַת עוֹלָם לָמוֹ תִהְיֶה נְכוֹנָה,



רָצוֹן יִשְׂבְּעוּ וְיִהְיוּ כְמוֹ גֶפֶן רַעֲנָנָה



וְתִהְיֶה לָהֶם אִמְרָתְךָ כְּסוֹחֵרָה וְצִנָּה;



צוּר עֻזִּי וּמַחְסִי וּמְפַלְּטִי אִֵלִי –



כִּי נַשַּׁנִי אֱלֹהִים אֶת כָּל עֲמָלִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20291