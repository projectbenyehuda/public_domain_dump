


	
	אֵלִי אֲשַׁחְרֶךָּ
	




אֵלִי, אֲשַׁחְרֶךָּ, צָמְאָה לְךָ נַפְשִׁי,

כָּמַהּ בְּשַׂרִי לָךְ מֵחֹם יְקוֹד אִשִּׁי

בִּי עָנְתָה חַטַּאת נֹעַר – וּמִי יִתֵּן

עֵינִי מְקוֹר דִּמְעָה, אַף מַיְמָה רֹאשִׁי!

רֶטֶט אֲחָזַנִי וָאֵלְכָה שׁוֹלָל,

כִּי בִי, אֲהָה, עָמַד וָקָם [דְּבַר] כַּחְשִׁי.

הַשָּׂם רְכוּבוֹ עָבִים, אִם עֲוֹנִי רָם –

כַּפֵּר, וְשִׂים צֶדֶק סוּתִי וּמַלְבּוּשִׁי.

מָלֵא בְפַחְדִּי [הֵן] אֶעְמֹד לְנֶגְדֶּךָ

לָעַד אֲבָרֵךְ אֶת שִׁמְךָ בְּטוּב רַחְשִׁי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14799