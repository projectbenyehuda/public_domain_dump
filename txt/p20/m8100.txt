


	
	[אל חי ברא מסבה]
	



אופן

  


אֵל חַי בָּרָא מְסִבָּה, שָׁמָּה הִשְׁכִּין כְּרוּבָיו.


  


בָּרָא כִּסֵּא כְבוֹדוֹ



וּלְמַעְנוֹ הֶעֱמִידוֹ,



כָּל אוֹפַנָּיו בְּיָדוֹ –



תַּחְתָּיו אֵשׁ לֹא מְכֻבָּה, / צֹרֵר מַיִם בְּעָבָיו.


  


רַב מַחְנֵהוּ וָרָם,



בְּצָפוֹן וְיָמִין קְשָׁרָם,



אַךְ הוּא לְבַדּוֹ סְפָרָם –



כִּי אֵין יוֹצֵא וְאֵין בָּא, / כִּי הֵם מְשָׁרְתָיו קְרוֹבָיו.


  


הֵן בָּאָרֶץ עֵינָם



וְהַלֵּב יָבִין לְשׁוֹנָם,



מְעִידִים כִּי שֵׁם קוֹנָם



לִמְנַאֲצָיו הוּא כְלַבָּה, / וְשֶׁמֶשׁ צְדָקָה לְאוֹהֲבָיו.


  


מַהֲלָל בְּפִיהֶם נִמְרָץ,



רָצִים רָץ לִקְרַאת רָץ,



מַעֲרִיצִים אֵל נַעֲרָץ



בְּסוֹד קְדוֹשִׁים רַבָּה / וְנוֹרָא עַל כָּל סְבִיבָיו.


  







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8100