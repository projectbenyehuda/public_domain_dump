


	
	בְּדָת אֵל אֶדְבְּקָה
	






בְּדָת אֵל אֶדְבְּקָה חַיֵּי בְשָׂרִי, / אֲקַוֶּה מֵאֲדוֹנָהּ תֵּת
שְׂכָרִי.

בְּגַן עֶדְנָהּ לְהִתְעַדֵּן רְצוֹנִי / וְעִתּוֹת צִמְאוֹנִי הוּא
נְהָרִי.

רְאִיתִיךָ בְּעֵין הַלֵּב וְאַחַר / בְּתוֹרָתָךְ, בְּכֹחַ נֶאֱדָרִי.

הֲבִינֵנִי עֲשׂוֹת דֶּרֶךְ נְכוֹחָה, / אֲגַדֶּלְךָ – וְאַתְּ תַּגְדִּיל
הֲדָרִי.

מְרוֹמִים וַהֲדוֹמִים לֹא יְכִילוּן / כְּבוֹדֶךָ – וְאַף כִּי מַאֲמָרִי.

חֲסוֹת בָּךְ אִוְּתָה נַפְשִׁי בְּעוֹדָהּ / וּבְשְׁחוֹתִי שְׁמָךְ
שַׂמְתִּי פְאֵרִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13381