


	
	בֵּין שַׁבָּת וּמוֹעֵד
	



ריב בין מועד ושבת





א.


בֵּין שַׁבָּת וּמוֹעֵד מִלְחָמָה עֲרוּכָה



זֶה אוֹמֵר כָּכָה וְזֶה אוֹמֵר כָּכָה.



אָמַר יוֹם שְׁבִיעִי: אֵל קָרָא בִשְׁמִי,



וּבִשְׁמוֹ בֵּרְכַנִי, וּמִי כָמוֹנִי, מִי –.



לְבַד אֲנִי מְכֻבָּד יוֹם עֹנֶג לְעַמִּי,



וּבֵין אֵל וּבֵין בָּנָיו אֲנִי הָאוֹת בְּעַצְמִי,



וּמַעֲרֶכֶת לֶחֶם הַפָּנִים בְּיוֹמִי,



בְּהִתְחַבֵּר חֹדֶשׁ אוֹ מוֹעֵד עִמִּי,



אֲנִי אֶהְיֶה תָמִיד הָרִאשׁוֹן בִּבְרָכָה.




ב.


אָמַר חַג הַמַּצּוֹת אֲנִי סוֹד הַיְּהוּדִים,



וּבִי נַעֲשׂוּ מוֹפְתִים רַבִּים נִכְבָּדִים,



עֲדֵי יָצְאוּ חָפְשִׁים בִּי זֶרַע יְדִידִים,



בְּזָהָב וּבְכֶסֶף וּבְמִינֵי מְגָדִים,



וְכָל הַשַּׁבָּתוֹת גַּם כָּל הַמּוֹעֲדִים,



כֻּלָּם הֵם זֵכֶר צֵאת מִבֵּית עֲבָדִים,



לִזְכּוֹר בָּהֶם מָה רָאוּ עַל כָּכָה.




ג.


וְיוֹם הַשְּׁבִיעִי הֵשִׁיב: אֲנִי קָדוֹשׁ תְּחִלָּה,



וְאִם חַג הַמַּצּוֹת הָיָה יוֹם גְּאֻלָּה,



בְּחִפָּזוֹן בַּדֶּרֶךְ הָלְכוּ סְגֻלָּה,



וּבְלֶחֶם מִשְׁנֶה אֵל סוֹדוֹ גָלָה,



וְלֹא הִבְאִישׁ הַמָּן בְּיוֹמִי הַנִּפְלָא,



וְשָׁמַיִם וְאֶרֶץ אֱלֹהִים בִּי כִלָּה.




ד.


אָמַר חַג הַמַּצּוֹת לִי לֵיל שִׁמּוּרִים,



וְלִי בוֹ שֶׂה תָמִים לְכָל בָּתֵי עִבְרִים,



וְקָרְבַּן הַשַּׁבָּת שְׁנַיִם לֹא יְתֵרִים,



וְלִי חֲמִשָּׁה כְבָשִׂים עִם שִׁבְעָה שְׂעִירִים,



גַּם שִׁבְעָה אֵילִים וְכִפְלַיִם פָּרִים,



וְיָמַי יְמֵי שִׂמְחָה שִׁבְעָה נִבְחָרִים,



וּבְלֵיל פֶּסַח אַרְבַּע כּוֹסוֹת בְּרָכָה.




ה.


וּבְכֵן, יוֹם הַשַּׁבָּת בָּחֳרִי אַף עָנָה,



סָפַר חַג הַמַּצּוֹת כְּבָשָׂיו בְּשָׁנָה,



וְיוֹתֵר מִמֵּאָה כְבָשָׂיו לִי לְמָנָה,



וּבִשְׁנַת הָעִבּוּר אוֹסִיף עוֹד שְׁמוֹנָה,



וּבִי כָּל שַׁבָּת תִּתְחַדֵּשׁ רְנָנָה,



וּמְנוּחָה וְעֹנֶג כָּבוֹד בִּי נִתָּנָה



וְהַחַג לֹא יָבוֹא עַד עֵת מְזֻמָּנָה,



וַיְקַו לִרְאוֹתוֹ מִדֵּי שָׁנָה בְשָׁנָה,



וְתוֹחֶלֶת שָׁנָה כַּמָּה מְמֻשָּׁכָה.




ו.


רֹאשׁ חֹדֶשׁ צוֹעֵק שִׁמְעוּ נֶאֱמָנִים,



בְּיוֹם שַׁבָּת אָרִיב בִּדְבָרִים נְכוֹנִים,



וְיִשְׁפְּטוּ בֵינֵינוּ מִשְׁפְּטֵי עֶשְׂרוֹנִים;



אִם לְשַׁבָּת מֵאָה לִי יוֹתֵר שְׁמוֹנִים,



לְבַד מִשְׁנֵים עָשָׂר בְּיוֹם אֶחָד נְתוּנִים,



יוֹם מִקְרָא קֹדֶשׁ הָרִאשׁוֹן לְשָׁנִים,



יוֹם זִכְרוֹן תְּרוּעָה זֵכֶר לִמְלָאכָה.




ז.


חַג הַשָּׁבֻעוֹת קָרָא לַחֲכָמִים:



אַתְּ יוֹם הַשַּׁבָּת שְׁבִיעִי לְיָמִים,



אָנֹכִי שְׁבִיעִי לְשָׁבֻעִים שְׁלֵמִים,



וְאַרְבָּעָה עָשָׂר כְּבָשִׂים לִי תְמִימִים,



וּשְׁנֵי שְׂעִירִים וּשְׁנֵי כְבָשִׂים שְׁלֵמִים,



וּשְׁלֹשָׁה פָרִים וְכֵן אֵילִים רְשׁוּמִים,



וּבִי נִתְּנָה תוֹרָה מֵרֹאשׁ נְסוּכָה.




ח.


מַעֲנֶה זֶה עָנָה יוֹם הַכִּפֻּרִים:



אֲנִי יוֹם לְשָׁנָה וְלִי שְׁנַיִם פָּרִים,



וּשְׁנַיִם אֵילִים וּשְׁלֹשֶׁת שְׂעִירִים,



וְלִי שִׁבְעָה כְבָשִׂים תְּמִימִים וְנִבְחָרִים;



וִישֻׁרוּן מִכָּל עָוֹן בִּי טְהוֹרִים,



גַּם מַאֳכָל וּמִשְׁתֶּה בִּי הֵמָּה אֲסוּרִים,



וּנְעִילַת סַנְדָּל וּרְחִיצָה וְסִיכָה.




ט.


דִּבֶּר חַג סֻכּוֹת אֲנִי גָדוֹל בְּדֵעִים,



כִּי יֵשׁ לִי כְבָשִׂים שְׁמוֹנָה הֵם וְתִשְׁעִים,



עִם שִׁבְעָה שְׂעִירִים גַּם פָּרִים שִׁבְעִים,



וְאַרְבָּעָה עָשָׂר אֵילִים הֵּם קְבוּעִים,



וּמֵרֹב עֶשְׂרוֹנַי יִתְמְהוּ הַשּׁוֹמְעִים,



שְׁלֹשׁ מֵאוֹת וְשִׁשָּׁה וּשְׁלֹשִׁים יְדוּעִים,



וְלִי מִצְוֹת סֻכָּה וְלוּלָב כַּהֲלָכָה.




י.


תְּשׁוּבוֹת הַשַּׁבָּת מַה יָּשְׁרוּ בְעֵינַי



וְדִבְרֵי הַמּוֹעֲדִים עֲרֵבִים לְרַעְיוֹנַי,



וְאָחִישָׁה לִשְׁאוֹל חֲכָמַי וּנְבוֹנַי,



וְהִנֵּה מִמָּרוֹם קוֹל שָׁמְעוּ אָזְנַי:



לָמָּה יְרִיבוּ מוֹעֲדַי וּזְמַנָּי,



כִּי כֻּלָּם קְדוֹשִׁים וּבְתוֹכָם אֲדֹנָי,



אַשְׁרֵיהֶם וְאַשְׁרֵי עַם שֶׁלּוֹ כָּכָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21448