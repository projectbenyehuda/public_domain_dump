


	
	[אֲיֻמָּתִי עֲדֶן שָׁמָמְתְּ]
	




אֲיֻמָּתִי עֲדֶן שָׁמָמְתְּ; קוּמִי עֲלִי כִּי רֻחָמְתְּ,

מַה יָּפִית וּמַה נָּעָמְתְּ!

בַּת חֵיקִי, בְּפָנַיִךְ / חַיִּים וְצוּף בְּשִׁנַּיִךְ.

יֹפִי וְחֵן אָזְנַיִךְ, / עֲגִילַיִךְ בְּאָזְנַיִךְ,

וְעֵינַיִךְ / בַּפּוּךְ שַׂמְתְּ.

רַעְיָתִי בֵּין יְעֵלוֹת – / קוּמִי עֲלִי בַלֵּילוֹת,

וְהֵן תֵּצְאִי בִמְחוֹלוֹת / וְשָׁדַיִךְ כְּאֶשְׁכֹּלוֹת;

אִם אָשַׁמְתְּ – בְּאוֹב קָסָמְתְּ.

הֵיךְ הָיִית לִקְצָפָה / בַּנָּשִׁים הַיָּפָה,

כַּשַּׁחַר נִשְׁקָפָה; / וְכִי שָׂמוּךְ לִגְדוּפָה

אִם נָפַלְתְּ – / הוּקַמְתְּ קָמְתְּ!

מַה תִּתְאוֹנְנִי, בִּתִּי? / קוּמִי לָךְ צְאִי אִתִּי!

אֲבִיאֵךְ לְבֵית תִּפְאַרְתִּי, / אֲנִי אִישֵׁךְ וְאַתְּ אִשְׁתִּי.

עֲדִי עֶדְיֵךְ / וְהִתְנֶחָמְתְּ!








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6477