


	
	שִׁירוּ גְּאוּלִים שִׁירָה נָאָה
	



(רהיט (לשביעי של פסח)




שִׁירוּ, גְּאוּלִים, שִׁירָה נָאָה



לַיְיָ, כִּי גָאֹה גָּאָה!



הַיּוֹם מִנּוֹף יָצְאוּ הֲמוֹנָי,



מְשׁוּלִים כְּצִבְאוֹת כּוֹכְבֵי מְעוֹנָי,



וְעָנוּ, בְּשׁוּרָם צִבְאוֹת שׂוֹטְנָי:



יְיָ אִישׁ מִלְחָמָה, יְיָ.



תַּנִּין – לְבָבוֹ בְּקִרְבּוֹ חָלָל,



וּכְעוֹפֶרֶת בְּתוֹךְ יָם צָלָל,



בְּאָמְרוֹ: אֶת עַם דַּכָּא וְאֻמְלָל



אֶרְדֹּף, אַשִּׂיג, אֲחַלֵּק שָׁלָל.



קְרִיעַת יַם סוּף לְעוֹלָם זָכְרָה,



יוֹם אֲשֶׁר בְּתוֹכוֹ רַגְלְךָ עָבְרָה



בַּיַּבָּשָׁה, וּבְאַף וְעֶבְרָה



מַרְכְּבֹת פַּעֹה וְחֵלוֹ יָרָה.



לִבְנֵי אֱמוּנָיו רַחֲמָיו יְגַלֶּה,



וְיָחִישׁ יְשׁוּעָה וְאוֹיְבִים יְכַלֶּה,



וִימֵי בְחִירָיו בְּטוֹבָה יְבַלֶּה –



נוֹרָא תְהִלֹּת עֹשֵׂה פֶלֶא.



שְׁלַח לִמְיַחֵל יֶשְׁעֲךָ סוֹעֵד,



וְדַבֵּר עַל לֵב בְּגָלוּת רוֹעֵד,



וְאָז נַעֲנֶה קוֹל, בְּעֵת בּוֹא מוֹעֵד:



יְיָ יִמְלֹךְ לְעֹלָם וָעֶד!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18728