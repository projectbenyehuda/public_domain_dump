


	
	יי אתנפל ואשפיל (תחינה)
	






יְיָ, אֶתְנַפֵּל וְאַשְׁפִּיל / וּתְחִנָּתִי אַפִּיל



וְתִתְעַטֵּף רוּחִי; / אוּלַי שִׂיחִי



חֲמָתָךְ יִכְפֶּה.



בִּנְךָ – אַרְצוֹ הֱקִיאוֹ / וְהַצָּר הֱנִיאוֹ,



בְּכוּר עֹנִי הֶפְאוֹ / וְהֵחֵל לְהַשִּׂיאוֹ



בְּחֵלֶק שְׂפָתוֹת / לְשַׁנּוֹת דָּתוֹת:



כִּי אֶחֱרוּ הָאוֹתוֹת / וּמֵאָה שַׁבָּתוֹת



וְשִׁשִּׁים וְשֵׁשׁ נִסְפֶּה.



רָחַב בֹּעֲלִי, / כִּי נָטָה צִלֲלִי



וְיָבְשׁוּ שָׁרְשִׁי וְעָלִי / וְהוּא אָמַר לִי:



׳לִצְמִיתֻת נִמְכַּרְתָּ, / כִּי הָיִיתָ אַתָּה,



מֵאָז וְעַד עַתָּה,



בִּמְלֶאכֶת יְיָ מִתְרַפֶּה.׳



הַעַל אֵלֶּה תַעְלִים / עַיִן – וְלֹא תַכְלִים



פְּנֵי הַנְּבָלִים / הַמִּתְהַלֲלִים בֶּאֱלִילִים



וּלְקוֹסְמִים פּוֹנִים / וְדוֹרְשֵׁי יִדְעוֹנִים



וּמְנַחְשִׁים וּמְעוֹנֲנִים?



וַאֲנִי בָּייָ אֲצַפֶּה!



מָתַי תַּאֲשִׁימֵם / וְהַחֲרֵם תַּחֲרִימֵם –



וְנִסְּךָ תְּרוֹמֵם / וְהַנּוֹפֵל תְּקוֹמֵם,



וְתַרְבֶּה תִפְאַרְתִּי / וְתַשְׂגִּיא מַשְׂכֻּרְתִּי



וְתִתֵּן שִׁבְתִּי



וְרַפֹּא יְרַפֵּא?



עֲדֶנָה נֶעְכַּרְתִּי, / בְּלִי יַיִן שָׁכַרְתִּי



עַד לֹא נִכַּרְתִּי – / כִּי בְלִי מְחִיר נִמְכַּרְתִּי.



וְהֶעֱוִיתִי מַהֲלָכִי / וְאֵין צֶדֶק בְּתוֹכִי,



כִּי עֵירֹם אָנֹכִי –



בְּחַסְדְּךָ מַעֲרֻמַי תְחַפֶּה!



זָכְרָה בְרִיתְךָ / וְקַנֵּא לְבֵיתְךָ



וְצֵא כְּמֵאָז בְּצֵאתְךָ / וְאַל תְּאַבֵּד שְׁאֵרִיתְךָ



אֲשֶׁר שַׂק חוֹגֶרֶת / כְּשִׁפְחָה נֶאֱסֶרֶת –



וּבְמַלְבּוּשׁ הַגְּבֶרֶת



בֶּן הָאָמָה מִתְיַפֶּה.



רֹאשׁ לֹא נָשָׂאתִי / מִיּוֹם בַּגּוֹלָה יָצָאתִי,



בְּאֵשׁ וּבְמַיִם בָּאתִי / וּמְנוּחָה לֹא מַָצָאתִי,



שַׁמָּה הֱשִׁמָּנִי / וֶאֱדוֹם הֱדִמָּנִי



זֶה לַגַּי הוֹרִידָנִי / וְזֶה הוֹשִׁיבָנִי



עַל הַר נִשְׁפֶּה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18128