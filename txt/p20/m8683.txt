


	
	מוחרך
	



מוחרך / ר' אברהם אבן-עזרא

  


אוֹדֶה לְשָׂם בְּאַפִּי נְשָׁמָה / רָמָה.


  


בִּי שָׂהֲדִי לְנוֹרָא עֲלִילָה,



אֶתְעַנְּגָה בְזִכְרוֹ בְּגִילָה.



בִּי חֻדְּשָׁה, עֲלֵי כָּל אֲכִילָה / רָמָה,



וּשְׁמוֹ מְקוֹר תְּבוּנָה – וְלָמָּה / אֶצְמָא?


  


רוּחַ אֱנוֹשׁ בְּהֵיכַל נְוָתוֹ,



בּוֹ נִמְשְׁלָה כְּמֶלֶךְ בְּבֵיתוֹ,



לָהּ מַעֲלָה בְחַיָּיו וּבְמוֹתוֹ – / רָמָה,



תַּעֲמֹד, וְלֹא לְרוּחַ בְּהֵמָה / דּוֹמָה.


  


הֶבֶל וְשָׁוְא יְקַר הַגְּוִיָּה,



מָה אֶחְמְדָה בְאֶרֶץ נְשִׁיָּה?



אֶרְאֶה זְמַן כְּקֶשֶׁת רְמִיָּה / רָמָה



וִימֵי אֱנוֹשׁ כְּצֵל עַל אֲדָמָה / הֵמָּה.


 


מִיּוֹם הֱיוֹת לְבָבִי וְעַד כֹּה



יֵיטִיב וְיִצְפְּנֵנִי בְּסֻכֹּה.



בַּמָּה אֲקַדְּמֶנוּ – וְיָדוֹ / רָמָה



עַל כֹּל, וְאֵין בְּיָדִי מְאוּמָה / בַּמָּה?







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8683