


	
	לְאֵל חַיַּי תְּפִלָּתִי
	



  


אֲנִי גֶּבֶר שְׁבוּי חַרְבִּי,



אֲסִירִי בַּעֲוֹן לִבִּי,



וְאַשְׁמָתִי בְּתוֹךְ חֻבִּי –



וּפָרַשְׂתִּי מְצוֹדָתִי / וְלָכַדְתִּי יְחִידָתִי.

בְּהַבִּיטִי בְמַזָּלִי



לְדֵעָה מִפְלְאוֹת אֵלִי



וּמַה יַּעְשֶׂה אֱלֹהַי לִי –



אֲזַי שֶׁקֶר אֱמוּנָתִי / וְסִכֵּל אֶת תְּבוּנָתִי.

רְצוֹנִי לַחֲסוֹת בִּשְׁמוֹ



וְתָמִים לִהְיוֹת עִמּוֹ –



וְהוּא יִהְיֶה בְתַעְצוּמוֹ



לְעֶזְרָתִי בְצָרָתִי, / וְתִקְוָתִי בְתִגְרָתִי.

מְלֹא הַכֹּל כְּבֹודֶךָ,



וְאָן יִפְנוּ עֲבָדֶיךָ –



וְעִתּוֹתָם בְּיָדֶיךָ?



קְרָא לִי, עֹז יְשׁוּעָתִי, / וְאַל אֶרְאֶה בְּרָעָתִי!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6868