


	
	[אחרה עת מועד]
	



מאורה

  


אֵחֲרָה עֵת מוֹעֵד- / מוֹעֲדִים-וָחֵצִי,



בַּשְּׁבִי אֵין סוֹעֵד / לֵב לְגַלּוֹת קִצִּי



לִי, וּמָתְנִי מוֹעֵד / שָׁם וְאָנוּשׁ חִצִּי.



אֵין יְשׁוּעָתָה לִי / בָּאֱלֹהִים דִּמָּה



צַר בְּאֹרֶךְ שִׂבְרִי – / וַאֲדֹנָי שָׁמָּה!


  


בֶּאֱשׁוּן לֵיל שַׁחְתִּי, / נָד בְּאַרְבַּע רוּחוֹת,



מִצְּבִי נִסַּחְתִּי – / אֵיךְ אֲדַבֵּר צָחוֹת?



אַךְ בְּמַר לֵב שַׂחְתִּי / לַעֲדִינוֹת בּוֹטְחוֹת:



נָא שְׁמַעַן קוֹלִי, / יַעֲבֹר עָלַי מָה,



עוֹד יְרַפֵּא שִׁבְרִי / אֵל יְמִינוֹ רָמָה!


  


רֹאשׁ מְשַׂנְּאַי הֵנַע, / שֵׁן לְאֵידִי חָרַק,



יוֹם כְּבוֹדִי נִכְנַע / שָׂש וְעָלַי שָׁרַק.



וַאֲנִי עַד הֵן נָע, / נָד כְּיַיִן הוּרַק



מִכְּלִי אֶל כֶּלִי; / כֵּן בְּשׁוֹר הָאָמָה



קָט בְּמָרוֹם תַּמְרִיא – / עַל גְּבִירְתָהּ קָמָה.


  


מֵאֲנָה הִנָּחֵם / בַּת בַּחַיִּים קָצָה,



מִפְּנֵי צַר לוֹחֵם / אַחֲרֶיךָ רָצָה.



בַּחֲזוֹנָךְ נַחֵם / עַם בְּגָלוּת יָצָא –



עֵת פְּלָאִים תַּפְלִיא / בִי, וְתִהְיֶה חוֹמָה



לִי, וְתָאִיר נֵרִי / אָז כְּאוֹר הַחַמָּה.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1520