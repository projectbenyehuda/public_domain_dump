


	
	[אמרות ימים לימים]
	



אופן

  


אֲמָרוֹת / יָמִים לְיָמִים יֶהְגּוּ טְהוֹרוֹת.


  


בְּכִסֵּא / רָם מַעֲלוֹת בְּחָכְמָה קְרָצָם,



וְנוֹשֵׂא / מַחְנוֹת אֲשֶׁר לְפָנָיו הֱפִיצָם,



וְעוֹשֶׂה / תוֹלְדוֹת אֲדָמָה לֹא כְחֶפְצָם –



בְּרוּצָם / עַל פִּי אֲדֹנָי כֻּלָּם יְצוּרוֹת



בְּצוּרוֹת, / עַל מִשְׁפְּטֵיהֶן תָּמִיד נְצוּרוֹת.


  


רְשׁוּמוֹת / בִּכְתַב אֱמֶת, כְּחַיּוֹת דְּמוּתָן,



בְּשֵׁמוּת / הוּא יִסְפְּרֵן בְּבוֹאָן וְצֵאתָן,



וְלִימוֹת / קָצַב יְשׁוֹבְבֵן אֶל נְוָתָן –



בְּאֵיתָן / שִׁבְתָּן עַל עֲגֻלּוֹת בְּרוּרוֹת,



צְרוּרוֹת / בְּאוֹר חַיִּים וְדוֹלְקוֹת כְּנֵרוֹת.


 


מְשָׁרְתֵי / עֶלְיוֹן דְּמוּת מַלְאָכִים בְּכִסְאוֹת



בְּפַאֲתֵי / שֶׁבַע, וְסוֹד תְּלִי שָׂם בְּפֵאוֹת,



וְלִמְתֵי / לֵבָב בְּלִי פֶה עוֹנוֹת פְּלִיאוֹת.



בְּרִיאוֹת / אֶרֶץ בְּסוֹד שְׁנַיִם קְשׁוּרוֹת,



לְהוֹרוֹת / בָּהּ עָשָׂה אֶת שְׁנֵי הַמְּאוֹרוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5895