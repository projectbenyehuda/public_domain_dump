


	
	מַעֲשֵׂה אֱלֹהִים
	



(רהיט (לשביעי של פסח)




מַעֲשֵׂה אֱלֹהִים עַל גְּדֻלָּתוֹ עֵד –



אֲדֹנָי יִמְלֹךְ לְעֹלָם וָעֶד!



אֵין לְגָדְלְךָ קֵץ – וְכָל אֱנוֹשׁ זֶה יָבֵן,



וְכָל גּוֹי כְּאַיִן – וְעַמְּךָ נִקְרָא בֵן,



בִּגְדֹל זְרוֹעֲךָ יִדְּמוּ כָּאָבֶן,



וִיהִי מְפַחֵד אֱדוֹם וּמוֹאָב רוֹעֵד.



בָּאתָ לְהַרְאוֹת שֵׁם גְּדֻלָּתֶךָ,



תָּבִיא אֱמוּנִים בֵּית תְּפִלָּתֶךָ



וְתִטָּעֵמוֹ בְּהַר נַחְלָתֶךָ,



כִּי אַתְּ סוֹעֵד כָּל לְשִׁמְךָ צוֹעֵד.



רַב פָּעֳלֶךָ – וְנֶעֱלָם סוֹדֶךָ,



בִּמְכוֹן שִׁבְתְּךָ תַּעֲמִיד הוֹדֶךָ;



מִקְּדָשׁ אֲדֹנָי כּוֹנְנוּ יָדֶיךָ,



וְלַחֲסִידֶיךָ שָׁם תִּוָּעֵד.



מְעֹנָה שִׁמְךָ, וְעָל – מְעוֹנַת עֶלְיוֹן,



לִמְעוֹנָתְךָ שׁוּב, לְגֵיא חִזָּיוֹן;



אַתָּה תָקוּם תְּרַחֵם צִיּוֹן,



כִּי עֵת לְחֶנְנָהּ, כִּי בָא מוֹעֵד.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18725