


	
	וּבְכֵן מָה רַב טוּבְךָ
	



רהיט






וּבְכֵן, מָה רַב טוּבְךָ / אֲשֶׁר צָפַנְתָּ לִירֵאֶיךָ,



פָּעַלְתָּ לַחֹסִים בָּךְ / נֶגֶד בְּנֵי אָדָם.



טוּבְךָ, אֶחָד בְּחֶשְׁבּוֹן, גָּדוֹל כְּבוֹדוֹ – / טוּב אֲדֹנָיו
בְּיָדוֹ.



טוּבְךָ – בְּמַעֲלָה הֶעֱמַדְתּוֹ, וּמִשָּׁם מוֹעִילִי; / עַתָּה
יָדַעְתִּי כִּי יֵיטִיב יְיָ לִי.



טוּבְךָ – רֹאשׁ כְּבוֹדוֹ נוֹרָא עַל כָּל חֵיל סְבִיבוֹ, / וּפָחֲדוּ אֶל
יְיָ וְאֶל טוּבוֹ.



טוּבְךָ – הֶרְאֵיתָ אֲחוֹרָיו לְנֶאֱמַן מְעוֹנֶךָ: / ׳אַעֲבִיר כָּל
טוּבִי עַל פָּנֶיךָ׳.



טוּבְךָ – מְעִידוֹ לְבוּשׁ אוֹר, וְהַחָכְמָה עֶדְיוֹ, / כִּי מַה טּוּבוֹ
וּמַה יָּפְיוֹ?



טוּבְךָ בְּתוֹכִי שִׁכַּנְתָּ, וַיִּשְׂמְחוּ הֲמוֹנַי / עַל כָּל
הַטּוֹבָה אֲשֶׁר עָשָׂה לִי יְיָ.



טוּבְךָ נִגְלָה בְּשׂוּמוֹ תַּחְתַּי גְּבוֹהִים – / אַךְ טוֹב
לְיִשְׂרָאֵל אֱלֹהִים.



טוּבְךָ עֶזְרָתִי מִיַּד אַנְשֵׁי לָצוֹן – / שֹׁחֵר טוֹב יְבַקֵּשׁ
רָצוֹן.



טוּבְךָ זָכַרְתִּי לְסָמְכֵנִי רוּחַ נְדִיבָה, / וְהֵשִׁיב יְיָ לִי
טוֹבָה,



טוּבְךָ רַבֶּה כַּיּוֹם לְשַׂמֵּחַ הֲמוֹנַי, / וְנָהֲרוּ אֶל טוּב יְיָ.



טוּבְךָ אָז וַעֲדֶן – וִיהִי עַל נִבְרָאֶיךָ / טוּבְךָ אֲשֶׁר צָפַנְתָּ
לִּירֵאֶיךָ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20815