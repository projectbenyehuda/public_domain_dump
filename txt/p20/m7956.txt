


	
	מוחרך
	



מוחרך / ר' אברהם אבן-עזרא




שָׁמַיִם וְחֵילָם / וּבְנֵי אֲדָמָה לְמוּלָם –



אָב אֶחָד לְכֻלָּם / וּשְׁמוֹ מְבֹרָךְ לְעוֹלָם!


  


“אֵל נוֹרָא תְהִלּוֹת / לוֹ יָאֲתוּ הַגְּדֻלּוֹת!”



תַּבַּעְנָה הֲמֻלּוֹת / מִתְרוֹצֲצוֹת עַל מְסִלּוֹת,



רָאשֵׁיהֶם כְּגֻלּוֹת / עַל מַחְבְּרוֹת עֲגֻלּוֹת.



פַּעַם עַל שְׂמֹאלָם, / גַּם עַל יְמִינָם שְׁבִילָם,



אֵל הִשְׁוָם וְתָלָם / בִּתְלִי וְהוּא רָם וְנֶעְלָם.


  


בָּרָא אֵל פְּלָכִים / בָּתִּים לְשִׁבְעָה מְלָכִים,



הוֹלְכִים עַל דְּרָכִים / יָשְׁרוּ וְאִם הֵם הֲפוּכִים,



בִּימִינוֹ תְמוּכִים / וּבְאַהֲבָתוֹ מְשׁוּכִים.



כִּי פִיהֶם וְקוֹלָם – / רוֹצָם, וְהוּא – מַהֲלָלָם,



זֶה חֶפְצָם, וְאוּלָם / אֵין זָר לְהַשִּׂיג גְּבוּלָם.


  


רוּחַ אֵל הֱנִיפָם / כֹּחַ וְעֹז הֶחֱלִיפָם,



רֵאשִׁיתָם כְּסוֹפָם / טוֹב יִרְדְּפוּ, טוֹב רְדָפָם.



הַחֶסֶד אֲפָפָם / וּצְנִיף כְּבוֹדוֹ צְנָפָם,



הוֹרִידָם וְהֶעְלָם, / גַּם הֶעֱלִימָם וְגִלָּם,



גַּבְהוּתָם וְשִׁפְלָם – / עֵדוּת לְאֵל חַי פְּעָלָם.


  


מַה יָּקְרוּ כְרוּבִים / כִּבְנֵי אָדָם חֲשׁוּבִים,



בִּימִין אֵל חֲצוּבִים / וּבְאֶצְבְּעוֹתָיו כְּתוּבִים,



מוֹלִידִים שְׁבִיבִים / פַּעַם, וּפַעַם רְבִיבִים.



מֵרוּחוֹ אֲצָלָם / וּלְרֹב תְּמוּנוֹת פְּעָלָם,



נוֹשְׂאִים כֵּס זְבוּלָם – / אַךְ שֵׁם אֲדֹנָי סְבָלָם!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7956