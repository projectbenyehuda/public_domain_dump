


	
	אוֹי כִּי לִבִּי יִדְוֶה בְחֻמִּי
	



קינה לט׳ באב




אוֹי כִּי לִבִּי יִדְוֶה בְחֻמִּי, / וְדֶמַע תֵּרֵד עֵינִי וְדָמִי,



כִּי רֻתְּחוּ וְלֹא דָמּוּ / עַל שְׂרֵפַת אוּלַמִּי,



יוֹם, אֲשֶׁר בּוֹ אֵרַרְתִּי / אֲשֶׁר יְלָדַתְנִי אִמִּי –



פַּלְגֵי מַיִם תֵּרֵד עֵינִי עַל שֶׁבֶר בַּת עַמִּי.



יוֹם, אֲשֶׁר בּוֹ יַד בָּבֶל וְרַהַב / בַּהֵיכָל הִשִּׂיק לַהַב,



בְּיוֹם גָּמַר גְּאוֹן יַעֲקֹב הַנֶּאֱהָב, / אֲשֶׁר הוּעַם זָהָב –



יוֹם תֵּת צוּרִי קֹדֶשׁ אֲשֶׁר אָהַב / בְּיַד אֲדוֹמִי וַאֲרָמִי.



יוֹם, אֲשֶׁר בְּרֹב חוֹבָתִי הוּבָא / אֶל צִיּוֹן הָאֲהוּבָה,



וַתְּהִי לְבִזָּה כְאִשָּׁה עֲזוּבָה, / בְּיַד צָרֶיהָ עֲלוּבָה –



בַּת עַמִּי, בְּכִי וְאַל תִּדֹּמִי, / לְשֹׁד יוֹם זֶה הָשַּׁמִּי!



יוֹם, אֲשֶׁר בָּנַי יְצָאוּנִי – וְאֵינָם, / וְנָמַקּוּ בַּעֲוֹנָם,



וַאֲבִיהֶם רוֹאֶה עֶלְבּוֹנָם / בְּעֵת צָרָתָם – וְאֵין עוֹנָם,



אֶל מִי אֶדְרֹשׁ, וּמִמִּי? / אָבִי, רְאֵה עָנְיִי וּמַעֲרֻמִּי!



כְּבֵדִי זוּבִי, זוּבִי כְּבֵדִי / וּמֵעַפְעַפַּי רְדִי!



וּמְרֵרָתִי, קֵד הוֹקִידִי / וְקִירוֹת לִבִּי הָתֵמִּי!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18917