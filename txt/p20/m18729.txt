


	
	אַרְזֵי לְבָנוֹן שִׁבַּרְתָּ
	



(אהבה (לפסח)




אַרְזֵי לְבָנוֹן שִׁבַּרְתָּ



בְּמִצְרַיִם עֵת עָבַרְתָּ;



אוֹיְבִים בְּיַם סוּף נֵעָרְתָּ –



כִּי לֹא לְנֶגְדָּם שָׂמוּךָ.



בְּפַרְעֹה פָּעַלְתָּ פֹּעַל



וְהִשְׁלַכְתָּ עָלָיו נָעַל,



וַתַּשְׁלֵךְ אֶת חֲמָתְךָ עַל



גּוֹיִם, אֲשֶׁר לֹא יְדָעוּךָ.



רָעִים וְצָרִים אִבַּדְתָּ



וּבְכוֹרֵיהֶם הִכְחָדְתָּ,



וְעַמְּךָ פָּקֹד פָּקָדְתָּ –



יְיָ, בַּצַּר פְּקָדוּךָ.



מָכוֹן לְשִׁבְתְּךָ פָּעַלְתָּ,



תְּהִלָּה לְעַם זוּ יָצַרְתָּ,



וְלָהֶם תּוֹרָה הִנְחָלְתָּ –



עַל כֵּן עֲלָמוֹת אֲהֵבוּךָ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18729