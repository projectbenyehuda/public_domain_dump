


	
	אֶרְאֶלִּים וְחַשְׁמַלִּים
	




אֶרְאֶלִּים וְחַשְׁמַלִּים



זֶה אֶל זֶה שׁוֹאֲלִים:



אַיֵּה אֵל אֵלִים?



מַעֲרִיצִים וּמְהַלֲּלִים.



אֵלֵי וִילוֹן יַאְמִירוּ גָדְלוֹ,



בְּרַעַשׁ, בְּגַעַשׁ יְפָאֲרוּן מֵהֲלָלוֹ –



שְׂרָפִים עֹמְדִים מִמַּעַל לוֹ.



גְּדוּדֵי רָקִיעַ יַקְדִּישׁוּן בְּיָחַד,



דּוֹבְרִים הִלּוּל בְּמוֹרָא וּבְפָחַד –



ִּשְׁתַּיִם יְכַסֶּה פָנָיו.



זִקֵּי זְבוּל יְצַפְצְפוּ מַהֲלָלָיו,



חָשִׁים הֵם לִקְרֹא זֶמֶר מַכְלוּלָיו –



בִּשְׁתַּיִם יְכַסֶּה רַגְלָיו.



טִפְסַר מָעוֹן בְּצִלּוֹ יִצְטוֹפֵף,



יָחִיד בְּהוֹדוֹ עָלָיו יְחוֹפֵף –



וּבִשְׁתַּיִם יְעוֹפֵף.



כִּתּוֹת מָכוֹן מְחַדְּשִׁים מִשְׁמָר,



לְהוּקִים יַחַד לְהַלֵּל בְּמַאֲמָר –



וְקָרָא זֶה אֶל זֶה וְאָמַר.



מַלְאֲכֵי עֲרָבוֹת מַחֲנוֹת נוֹרָאוֹת,



נִצָּבִים לְהַלֲלוֹ בִּתְהִלּוֹת נָאוֹת –



קָדוֹשׁ קָדוֹשׁ קָדוֹשׁ יְיָ צְבָאוֹת.



יִתְחַנְּנוּ לְנֶגְדּוֹ בְּעַד יִשְׂרָאֵל עַבְדּוֹ;



יִרְצֶה, וּמֵעַבְדּוֹ יְקַבֵּל מַעְבָּדוֹ –



מְלֹא כָל הָאָרֶץ כְּבוֹדוֹ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18609