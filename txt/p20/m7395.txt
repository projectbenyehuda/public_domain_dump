


	
	[אֶל לֵב יְדִידִי]
	




אֶל לֵב, יְדִידִי, עֲנֵני קוֹל צַעֲקִי!



אֶמְצָא בְרוּחִי לֵב, אֲחוֹקֵק לִמְחוֹקְקִי.





בַּמֶּה, צְבִי, נָאֲווּ לוֹ קִנְיְנֵי



הַשִּׁיר, בְּנֶפֶשׁ כְּבוֹדוֹ יַחֲנֶה?



דָּת מַהֲלָכוֹ כְּזֹאת לִי תַעֲנֶה:



אִם יֵשׁ רְצוֹנֵךְ בְּדוֹד שֶׁתִּדְבְּקִי –



הִלְכִי נְכוֹחוֹ, אֵלֵךְ לְפָנָיו בַּר נַשְּׁקִי!


  


'מֵעַי לְדִבְרֵי צְבִיָּה יֶהֱמוּ.



כִּמְעַט וְקִשְׁרֵי עֲבוֹתֵךְ יִתְּמוּ,



אָשׁוּב – וְאָשִׁיב מְכוֹנוֹת שָׁמְמוּ;



אֶעְרֹךְ, בְּשֵׁם בַּאֲמִתּוֹ תִּצְדְקִי,



שָׁם נֵר מְשִׁיחִי – אָז בְּמָחוֹל תִּשְׂחֲקִי!'







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7395