


	
	אַנְחָתִי גָבְרָה וְעָצְמָה תוּגָתִי
	



רשות לקדיש




אַנְחָתִי גָבְרָה וְעָצְמָה תוּגָתִי



עַל כֹּבֶד זְדוֹנִי וּפִשְׁעִי וְחַטָּאתִי.



אֱלֹהִים עֲזָבַנִי – לְזֹאת בִּקְהַל עֲדָתִי



בְּמַר אֶשָּׂא קוֹלִי וְאַגְדִּיל צַעֲקָתִי:



אוֹי לִי עַל שִׁבְרִי, נַחְלָה מַכָּתִי!



רְעָדָה אֲחָזַתְנִי לְחֻרְבַּן מִקְדָּשִׁי



וְעַל הֶרֶג עַם אֵל אֶבְכֶּה בְּמַר נַפְשִׁי;



כָּל יָמַי וְשָׁנַי וְשַׁבַּתִּי וְחָדְשִׁי



הֶגֶה וָהִי אֶעֱרֹךְ, וְאַזִּיל דִּמְעָתִי:



אוֹי לִי עַל שִׁבְרִי, נַחְלָה מַכָּתִי!



מִקֹּצֶר רוּחִי וְרֻבֵּי יְגוֹנוֹתַי



חַלְתִּי וְנֶחֱלֵיתִי וְחָשְׁכוּ מְאוֹרוֹתַי,



זָנַחְתִּי אֵלִי וְרַבּוּ צָרוֹתַי,



נִבְהַלְתִּי מֵרְאוֹת; יְצַו נֶחָמָתִי



יָה, וּשְׁמוֹ יִגְדַּל בְּקֶרֶב קְהִלָּתִי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20038