


	
	אֵיךְ אוּכַל שִׁבְרִי לְהַחְבִּיא
	



חטאנו לי״ז בתמוז




אֵיךְ אוּכַל שִׁבְרִי לְהַחְבִּיא?



אֵיךְ אֶשָּׂאֶנּוּ – וְרוּחַ אֵין בִּי,



וְשֶׁבֶר הַלּוּחוֹת חָרוּת עַל לִבִּי?



נִשְׁבַּר לִבִּי בְקִרְבִּי?



בְּקִרְבִּי עָוֶל נִמְצָא וּפִי יַעֲנֵהוּ,



וְכַיּוֹם הַזֶּה פָּקַד עַל עַמּוֹ עֲוֹנֵהוּ,



וְלוּחוֹת הַבְּרִית, אֲשֶׁר כָּתְבָה יְמִינֵהוּ,



נִשְׁבְּרוּ לִפְנֵי יְיָ וְלִפְנֵי מַחֲנֵהוּ.



בְּיַד זָרִים וְאַכְזָרִים אֲשַׁוֵּעַ



כְּיֶלֶד צָעִיר אֶל אָב – וְהוּא כְלֹא שׁוֹמֵעַ,



וְעַל בְּקִיעֵי עִיר דָּוִיד לִבִּי יִקָּרֵעַ,



כְּאֹבוֹת חֲדָשִׁים יִבָּקֵעַ.



יִבָּקַע כַּשַּׁחַר אוֹר צָר – וְאוֹרִי נֶעֱלָם,



וְהַיּוֹם הַזֶּה הֲלָמוּנִי צָרַי בְּנִכְלָם,



וְעַל אַרְצִי שָׁאֲגוּ כַּכְּפִירִים בְּבַקְּשָׁם



אָכְלָם, וַתִּבָּקַע הָאָרֶץ בְּקוֹלָם.



רַבּוּ שַׁוְעוֹתַי בְּרֹב זְדוֹנַי,



וְכַיּוֹם הַזֶּה נִזְכְּרוּ עֲוֹנָי,



וּמִיּוֹם בָּטֵל הַתָּמִיד וְשָׁבְתוּ קָרְבָּנַי –



עֵינַי תָמִיד אֶל יְיָ.



יְיָ אֵיךְ נָתַן בְּנוֹ בְּיַד אוֹיְבוֹ לְכָבְשׁוֹ,



וְעָזַב כַּכְּפִיר סֻכּוֹ לְיוֹרְשׁוֹ,



וּבִגְאוֹן עֻזּוֹ מָאֲסָה נַפְשׁוֹ,



וּמִמֶּנּוּ הוּרַם הַתָּמִיד וְהֻשְׁלַךְ מְכוֹן מִקְדָּשׁוֹ.



הֵיךְ מְחָרֵף שִׁמְךָ נֵצַח יַזֶּה,



וְיִגַּשׁ אֶל מְקוֹם כְּבוֹדְךָ – וְאַתָּה תֶחֱזֶה,



וּמַרְאֵה בָנֶיךָ הָשְׁחֲתוּ בַיּוֹם הַזֶּה,



יְיָ, בָּעִיר צַלְמָם תִּבְזֶה.



תִּבְזֶה עֱנוּתָם בַּעֲבוּר עֲוֹנוֹתָם,



וְכַיּוֹם הַזֶּה לָעֲגוּ לָמוֹ שׂוֹנְאוֹתָם,



וּבַהֵיכָל לִפְנָי הֶעֱמִידוּ תּוֹעֲבוֹתָם



וְאֶת כָּל צַלְמֵי מַסֵּכֹתָם.



מָה אֲנוּשָׁה מַכָּתִי וּמַה נֶּעְכֶּרֶת,



וְכַיּוֹם הַזֶּה סָרָה מִמֶּנִּי כָּל תִּפְאֶרֶת,



וְשֹׁד שְׂרֵפַת הַתּוֹרָה שְפָתִי זוֹכֶרֶת –



וְהָיָה בְלִבִּי כְּאֵשׁ בֹּעֶרֶת.



בּוֹעֶרֶת קִנְאָה לְצַר, לִבִּי יְיָאֵשׁ



בְּאָמְרוֹ: ׳הֲלוֹא כֹה דְבָרִי כָּאֵשׁ!׳ –



אַךְ הוּא אֵשׁ אוֹכְלָה אֵשׁ וְתוֹרָתוֹ דּוֹמָה לְאֵשׁ –



וְהָיְתָה לִשְׂרֵפָה מַאֲכֹלֶת אֵשׁ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18920