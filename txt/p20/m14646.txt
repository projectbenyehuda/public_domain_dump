


	
	[הַבּוֹחֵר בְּשִׁירֵי זִמְרָה]
	



רשות לקדיש




הַבּוֹחֵר בְּשִׁירֵי זִמְרָה / אֶקְרָא, / יִתְגַּדֵּל שְׁמוֹ הַנּוֹרָא!



אֶתְבּוֹנֵן – / וּבַכֹּל שָׁפָר

וַאְרַנֵּן / לְאֵל כֹּל סָפָר,

וַיְכוֹנֵן / אֱנוֹשׁ מֵעָפָר

וּבְלִבּוֹ נְשָׁמָה בָרָה / בָּרָא, / כַּמֶּלֶךְ בְּתוֹךְ הַבִּירָה.



בַּכֹּל הוּא / וּמִיָּדוֹ כֹל,

כָּמֹהוּ / הֱיוֹת לֹא יָכֹל,

כַּתֹּהוּ / לְנֶגְדּוֹ הוּא כֹל!

מָה אֹמַר – וְיַד כָּל נִבְרָא / קָצְרָה, / דַּעְתּוֹ מֵאֱנוֹשׁ נִבְצָרָה?



רָם פִּלְאוֹ / וְסוֹד עֶלְיוֹנָיו,

עִם כִּסְאוֹ / מְשָׁרְתֵי פָנָיו,

מוֹרָאוֹ / עֲלֵי אוֹפַנָּיו,

בַּמַּיִם עֲלִיוֹת קֵרָה, / קָרָא – / שָׁמַיִם בְּרוּחוֹ שִׁפְרָה.



מוֹרָאִים / בְּכָל מַעְבָּדוֹ,

כִּי נִרְאִים / מְעִידֵי הוֹדוֹ.

לִנְבִיאִים / יְגַלֶּה סוֹדוֹ,

כִּי נֶפֶשׁ בְּעֵינָיו יָקְרָה / הוֹרָה / לָלֶכֶת בְּדֶרֶךְ יְשָׁרָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14646