


	
	אַלּוּף נְעוּרִים
	




אַלּוּף נְעוּרִים / אָז יְמִינוֹ הֵרִים –



יִזְכֹּר בְּרִיתוֹ, / בַּעֲבוּר אַהֲבָתוֹ / יָשׁוּב לְבֵיתוֹ.

בְּחֵי אֲבִיהֶם / כַּיְּתוֹמִים בָָּניו,



וְהֵם בְּנֵיהֶם / יִצְעֲקוּ עַל פָּנָיו:



הֲרֹב מְרִיתֶם? / הֶחֱרִיב מִשְׁכָּנָיו?



אֲשֶׁר כְּעָרִים / קָם וְנָתַשׁ עָרִים,



וּבַחֲמָתוֹ / נוֹחֲלָה נַחְלָתוֹ / מִיּוֹם עֲלוֹתוֹ.

רְאוּ, שְׁכֵנִים / מַחֲלָתִי וּלְכוּ



לְדוֹד, לְפָנִים / בּוֹ מְתָיו הִתְבָּרְכוּ,



וְתַחֲנוּנִים / עַל צְעִירוֹ שָׁפְכוּ.



בְּסוֹד נְעָרִים / קוֹל לְאָבִיו יָרִים,



וְעַל שְׁבוּתוֹ / עַל שְׁמוֹ – עַד מוֹתוֹ / יוּכַל שְׂאֵתוֹ.

מְשַׁל אֲדָמָה / עַד הֲלוֹם בֶּן עֶלְיוֹן



יִהְיֶה, וְתַמָּה / עֵת אֲשֶׁר בָּהּ פִּדְיוֹן,



וְנֶעֱלָמָה / כָּל נְבוּאַת חֶזְיוֹן



וְסוֹד סְפָרִים, / יוֹם לְיוֹם נִזְכָּרִים



עֲלֵי שְׂפָתוֹ, / כִּי תְשׁוֹבֵב אוֹתוֹ / אֶל בֵּית נְכוֹתוֹ.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8491