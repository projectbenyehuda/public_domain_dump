


	
	אֲחַלֶּה פָנֶיךָ בְּאֵימָתָה
	




אֲחַלֶּה פָנֶיךָ בְּאֵימָתָה, / אֲדוֹן כָּל בְּרִיאָה נִבְרְאָתָה,

אָז בְּאַיִן יֵשׁ נִהְיָתָה, / אֶזְרוֹעֲךָ עָלֶיהָ נִגְלָתָה,

אַף מִמְּאוֹרָהּ נִכְרָתָה / אֱמוּנַת נֶפֶשׁ נִפְלְאָתָה –

הִיא הָיְתָה / אֵם כָּל חָי.



בְּשׁוּב הַשּׁוֹבָב לְשִׂכְלוֹ – / בְּטוֹבָתְךָ תִּסְלַח לוֹ!

בִּינוֹתִי בְאָב בְּמָעֳלוֹ / בָךְ מֵהָעֵץ בְּאָכְלוֹ,

בְּכֵן נִגְלָה רוּחַ נִגְלֹה, / בַּגָּן נִשְׁמַע קוֹלוֹ –

כִּי יְדַבֵּר אֱלֹ-/ הִים אֶת הָאָדָם וָחָי.



רַב עִוָּה מַסְלוּלוֹ, / רָצַח אָח וְחִבְּלוֹ,

רִאִיתָ הִנָּחֲמוֹ לְפָעֳלוֹ – / רָחֲמֶיךָ הִמְצֵאתָ בְּשָׁאֳלוֹ.

רֹאשׁ בָּנִים, יָצוּעַ בְּחַלְּלוֹ – / רְצִיתוֹ בְּשׁוּבוֹ וַתִּשָּׂא לוֹ,

כִּי לֹא / יִצְדַּק לְפָנֶיךָ כָל חָי.



הוֹדָה בְחֶטְאוֹ בְּנוֹ תָם, / הֲרָאִיתָ סוֹד סָתָם.

הִרְבּוּ שְׁלשָׁה מְשׁוּבָתָם, / הֲכִי רַבָּה תְּשׁוּבָתָם!

הָעֵת שֶׁנִּכְנְעוּ בְמַלְכוּתָם, / הָלכוּ בְדָתֶיךָ וְחֻקּוֹתָם,

אֲשֶׁר יַעֲשֶׂה אֹתָם / הָאָדָם וָחָי.



מִסְגְּרוֹת לִבִּי קָרָעְתִּי, / מִבֵּית שִׁבְיִי שִׁוָּעְתִּי,

מַלְכִּי, בְּךָ פָגָעְתִּי: / מִפְּשָׁעַי פְּדֵנִי וְנוֹשָׁעְתִּי!

מַה תִּתְפָּאֵר, צַר, אִם נָעְתִּי? / מְיַחֵל אֱהִי לוּ גָוָעְתִּי!

וַאֲנִי יָדַעְתִּי: / גֹּאֲלִי חָי.



חַנּוּן יַחְשׂךְ מְרִי- / חֲטָאַי בִּשְׂכַר אִמְרִי!

חָמַס סֻכִּי צָרִי, / חָרַב עֵדֶן חֶדְרִי,

חָסִיתִי בְךָ, שִׂבְרִי, / חֲבֹשׁ נֶגַע שִׁבְרִי –

לִבִּי וּבְשָׂרִי / יְרַנְּנוּ אֶל אֵל חָי.



זְבוּלִי יָרַשׁ יָרֹשׁ / זָר, עַל גַּבִּי יַחֲרֹשׁ,

זְקוּפָה קַרְנוֹ כִּבְרוֹשׁ, / זוֹמֵם לְהַחְרִים וְלִשְׁרוֹשׁ,

זֶרַע רִוָּה מֵי רֹאשׁ; / זְכֹר חֲמָסוֹ וּדְרֹשׁ

עַל רֹאשׁ / הַשָּׂעִיר הַחַי!



קַצְתִּי בְחַיַּי בְּמוֹקְשִׁי / קָשׁוּר בִּידֵי גוֹרְשִׁי,

קִוִּיתִי דִבְרֵי קְדוֹשִׁי / קִצִּי לְקָרֵב וְאֵצֵא חָפְשִׁי.

קַמְתִּי בְּשִׁפְלוּת רֹאשִׁי, / קִדַּמְתִּי לְתַאֲוָה לְשָׁרְשִׁי –

צָמְאָה נַפְשִׁי / לֵאלֹהִים, לְאֵל חָי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/15069