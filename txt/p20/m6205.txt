


	
	אהבה
	



אהבה / ר' אברהם אבן-עזרא


אֵי גְבוּרָתֵךְ יְמִין אֵל? / הֵן בְּאָזְנַי אָז שְׁמַעְתִּיךָ!



נוֹאֲשָׁה נַפְשִׁי לְהָרִים / רֹאשׁ, כְּאִלּוּ לֹא יְדַעְתִּיךְ.

בָּעֲרָה בִי אֵשׁ קְנָאוֹת / עַל גְּבֶרֶת כִּי אֲסוּרָה,



בּוּז וְלַעַג כָּל בְּרִיאוֹת / אַלְמְנוּת חַיּוּת צְרוּרָה,



שָׁקְטוּ נָחוּ מְשַׂנְּאוֹת – / וַאֲנִי גוֹלָה וְסוּרָה,



מָשְׁלָה יַד כָּל מְגָאֵל / בִּי, וְלִי יֹאמַר: 'קְדַשְׁתִּיךְ!



מַה תְּקַוִּי עוֹד – וְדוֹרִים / עָבְרוּ, וַאֲנִי יְרַשְׁתִּיךְ?'

רַב לְשִׁבְתִּי בַחֲשֵׁכָה / וַאֲחַשֵּׁב רַע בְּעָצְבִּי,



אֵיךְ אֲקַוֶּה לִי אֲרוּכָה – / וֶאֱלֹהַי אֵין בְּקִרְבִּי?



אֵבְךְּ עַל נַפְשִׁי, וְאֵיכָה / אֶתְּנָה פוּגַת לְלִבִּי?



'שַׁאֲלִי, קִרְיַת אֲרִיאֵל, / שָׁאֲלִי נָא אִם שְׁכַחְתִּיךְ



יִזְּלוּ עֵינַי נְהָרִים / כִּי בְלִי כָבוֹד נְתַתִּיךְ.'

מַחֲזוֹת צוֹפִים קְרוּאִים / קֵץ לְשִׁבְיִי לֹא יְדַעְתִּיו,



וַאֲחַפֵּשׂ כָּל נְבִיאִים – / סוֹד פְּדוּתִי לֹא פְגַעְתִּיו,



הֶעֱצִיבוּנִי חֲטֶאִים – / שִׂמְּחַנִי קוֹל שְׁמַעְתִּיו:



'כָּל נְבִיאַי דִּבְּרוּ אֶל / נַחֲלָתִי: אֵיךְ עֲזַבְתִּיךְ?



בַּעֲבוּר חֶסֶד נְעוּרִים / אַהֲבַת עוֹלָם אֲהַבְתִּיךְ!'








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6205