


	
	אָיוֹם בְּקָרְאִי לְמוּלָךְ
	



סליחה




אָיוֹם, בְּקָרְאִי / לְמוּלָךְ שְׁעֵנִי,



וֶהְיֵה סְבִיבִי / וּבִשְׁמָךְ רְעֵנִי,



יַחַד לְבָבִי / וְהָאֵר עֵינִי –



מִיַּד מוֹנַי / וּמִכַּף שׂוֹטְנַי



קוּמָה, יְיָ, / הוֹשִׁיעֵנִי!



בִּזְכוּת הוֹרַי / הִתְחַזַּקְתִּי



וּבִנְעִים אֲמָרַי / אֲשֶׁר שׁוֹרַרְתִּי



פִּתְחוּ שְׁעָרַי / בְּחֵן דָּפַקְתִּי



לִשְׁאֹל סְלִיחָה, / לִמְצֹא מְנוּחָה



שָׂשׂוֹן וְשִׂמְחָה / הַשְׁמִיעֵנִי!



רַחוּם וְחַנּוּן / וּבַצַּר עוֹנֶה,



קַבֵּל תַּחְנוּן / אִישׁ מִתְעַנֶּה



וּשְׁלַח לְצִיּוֹן / נִגַּשׁ וְנַעֲנֶה,



לִהְיוֹת רְצוּיִם / כְּעוֹלוֹת מְנוּיִם –



אֹרַח חַיִּים / תּוֹדִיעֵנִי.



מַרְפֵּא לְחָלְיִי, / מָרוֹם, הַמְצֵא



וּמִבּוֹר שִׁבְיִי / אוֹתִי הוֹצֵא



וְדִמְעַת בִּכְיִי / קַבֵּל וּרְצֵה



וּשְׁעֵה רַחְשִׁי / וְשׁוֹבֵב נַפְשִׁי



וּבִגְבוּל קָדְשִׁי / תִּטָּעֵנִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20830