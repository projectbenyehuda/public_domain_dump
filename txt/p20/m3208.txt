


	
	מוחרך לשמחת תורה
	



מוחרך לשמחת תורה / ר' אברהם אבן-עזרא




אֶשְׂמְחָה / כִּי אֶפְתְּחָה / פִי לְהוֹדוֹת,



אֶעֱנֶה / טוּב מַעֲנֶה / שִׁיר יְדִידוֹת.


  


בָּא זְמַן / צִיר נֶאֱמָן / לֶאֱמוּנִים.



עַל שְׁמוֹ / דָּמוֹ כְּמוֹ / הָאֲבָנִים,



בַּצְּבִי / אוֹ בַּשְּׁבִי / לוֹ נְתוּנִים.



נִגְאֲלוּ / אִם קִבְּלוּ / הַתְּעוּדוֹת,



נִכְבְּשׁוּ / אִם נָטְשׁוּ / דָּת וְחִידוֹת.


  


רַנְנִי, / קוֹלֵךְ תְּנִי, / בַּת סְגֻלָּה,



שָׁב גְּבִיר / אֶל הַדְּבִיר / בֵּית תְּפִלָּה,



יִדְּמוּ / גוֹי נִלְחֲמוּ / בַּתְּחִלָּה.



יִגְוְעוּ / עֵת יִשְׁמְעוּ / קוֹל צְעָדוֹת,



יִרְגְּזוּ, / בַּל יֶחֱזוּ / אֵשׁ פְּלָדוֹת.


 


מַה לְּךָ, / נִרְדָּם? לְכָה / אֶל מְקַוֶּה



בּוֹאֲךָ, / עֵת יַרְאֲךָ / הוֹד בְּנָוֶה –



בִּלְתְּךָ / וַאְמָתְךָ / לֹא יְאַוֶּה –



לַחֲזוֹת / הַמַּחֲזוֹת / הָעֲתִידוֹת,



כִּי כְבָר / נִשְׁמָע דְּבַר / אִישׁ חֲמֻדוֹת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3208