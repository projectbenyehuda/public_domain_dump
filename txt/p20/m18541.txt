


	
	אֲבָרְכָה אֶת יְיָ כָּל יָמַי
	



פתיחה (ליום הכיפורים)


אֲבָרְכָה אֶת יְיָ



כָּל יָמַי וְשָׁנָי



וְלוֹ אֶעֱרֹךְ רְנָנָי –



אֱלֹהֵי אָבִי אַבְרָהָם.



בְּסַרְעַפַּי בְּקִרְבִּי



אוֹדֶה בְּכָל לִבִּי



בְּעוֹד נִשְׁמָתִי בִי –



יְיָ אֱלֹהֵי אַבְרָהָם.



רַחֲמֵנִי וּגְאָלֵנִי



וּמֵעֲוֹנִי פְּדֵנִי,



אַתָּה יְיָ חָנֵּנִי,



זְכֹר לְאַבְרָהָם.



הַשְׁקִיפָה מִמְּעוֹנְךָ



עַל שְׁאֵרִית הֲמוֹנְךָ



וּבָרֵךְ לְמַעַנְךָ



זֶרַע אַבְרָהָם.



מְשָׁךְ נָא חַסְדֶּךָ



עַל עַם עֲבָדֶךָ,



זְכֹר לַעֲבָדֶיךָ:



׳וַיַּשְׁכֵּם אַבְרָהָם׳!



חִישׁ לָנוּ יְשׁוּעָה,



זְכֹר בְּרִית וּשְׁבוּעָה,



קָדוֹשׁ, הוֹשִׁיעָה



בַּעֲבוּר אַבְרָהָם!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18541