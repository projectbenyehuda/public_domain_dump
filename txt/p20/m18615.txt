


	
	הוּא יְיָ אֱלֹהֵינוּ
	



מוסתג׳אב


הוּא יְיָ אֱלֹהֵינוּ.



לֵאלֹהֵינוּ נֹאמַר בְּסֵבֶר לְבָבוֹת: / נוֹדַע בִּשְׁלֹשִׁים וּשְׁתַּיִם
נְתִיבוֹת,



עַל כֻּלָּם אוֹתוֹת כְּתוּבוֹת / כִּי זֶה אֱלֹהִים אֱלֹהֵינוּ.



לֵאלֹהֵינוּ נִבְחַר אָז מְכוֹן אַרְמוֹנָי / וְלַעֲבֹד שְׁמוֹ אֶחָד
הֲמוֹנָי,



כִּי מִי אֵל מִבַּלְעֲדֵי יְיָ / וּמִי צוּר זוּלָתִי אֱלֹהֵינוּ?



לֵאלֹהֵינוּ נִרְאָה כָל עֲלוּמָה סְתוּרָה / וְיִרְאָתוֹ אֱמֶת עַל כָּל
נִבְרָא –



כִּי שֵׁם יְיָ אֶקְרָא, / הָבוּ גֹדֶל לֵאלֹהֵינוּ!



לֵאלֹהֵינוּ נְהוֹדֶה כְּכֹחֵנוּ, וְאִם לֹא / תּוֹדַת שְׂפָתֵינוּ
תּוֹעִילוֹ,



אָכֵן שַׂמְנוּהָ עֵקֶב תַּגְמוּלוֹ – / וְעַתָּה שְׁמַע, אֱלֹהֵינוּ!



לֵאלֹהֵינוּ נְמַהֵר לְהִתְהַלֵּל בְּתִפְאַרְתֶּךָ, / בַּשָּׁמַיִם
כִסְאֲךָ וּבָאָרֶץ מֶמְשַׁלְתֶּךָ,



אֵין קָדוֹשׁ כַּייָ, כִּי אֵין בִּלְתֶּךָ, / וְאֵין צוּר כֵּאלֹהֵינוּ.



לֵאלֹהֵינוּ – חַזֵּק נֶפֶשׁ חֲלוּשָׁה, / בְּדָרְשְׁךָ תִּקָּרֵא
דְרוּשָׁה,



וּבְכֵן וּלְךָ תַּעֲלֶה קְדֻשָּׁה, / כִּי אַתָּה אֱלֹהֵינוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18615