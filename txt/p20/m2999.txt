


	
	[איה גואלנו]
	



גאולה

  


אַיֵּה גּוֹאֲלֵנוּ, שָׂם מוֹפְתִים בְּאָמוֹן?



אַיֵּה מְנַהֲלֵנוּ בִּילֵל יְשִׁימוֹן?


  


בֶּן אֵל בֵּין פְּלֶשֶׁת יִתְפַּלֵּשׁ בְּאֵפֶר,



שִׁמְמוֹתָיו בְּשַׁמָּה מִי יָחֹק בְּסֵפֶר?



מִסְתָּעֵר בְּשֵׂעִיר וִיעֻפַּר בְּעֵפֶר,



רֹאשׁוֹ שַׁח בְּשׁוּחַ עַד כִפָּה וְאַגְמוֹן.


 


רָחַב גְּבוּל גְּבָל וּמָנַחַת בְּנחַת,



זָרַח אוֹר לְזֶרַח וּמֵחֵת עַמְּךָ חַת,



אֵין נֶפֶשׁ בְּנָפִישׁ וְלֹא נַחַת בְּנַחַת,



נִכְאַב הוּא בְמוֹאָב, גַּם הוּעַם בְּעַמּוֹן.


 


הָיָה בֶן אֲמָתִי לְרֹאשׁ וַאְנִי לְזָנָב,



יִתְפָּאֵר לְמַעַן יִרְאֶה יוֹם לְיוֹם נָב;



חֹק נָתַן לְנַפְשׁוֹ מִדָּת אֵל מְגֻנָּב,



קוֹל דְּבָרַי כְּקוֹל אוֹב – וְקוֹל דְּבָרָיו כְּהָמוֹן.


 


מִיּוֹנַת רְחוֹקִים נִשְׁמַע קוֹל חֲנִינָה.



אִם בֵּין הַשְּׂפַתַּיִם שָׁכְבָה עֲדִינָה –



כַּנְפֶיהָ בְּכֶסֶף נֶחְפָּה; כִּי בְאָמְנָה,



בִּפְרֹשׂ אֵל מְלָכִים – בָּהּ תַּשְׁלֵג בְּצַלְמוֹן.


 


נִכְסַפְתִּי לְצִיּוֹן וַעְפָרָהּ אֲחוֹנֵן,



מַכְאוֹבַי לְיוֹם יוֹם אֶל מִי בוֹ אֱשַׁנֵּן,



כִּי לֹא אֶשְׁקְטָה יוֹם וָלֵיל, עַד יְכוֹנֵן –



אָז בִּשְׁמוֹ יְרַנֵּן הַר תָּבוֹר וְחֶרְמוֹן.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2999