


	
	אֵיךְ מִגֵּר כִּסְאֶךָ גּוֹי
	



קינה לט׳ באב


אֵיךְ מִגֵּר כִּסְאֶךָ / גּוֹי לֹא יִירָאֶךָ,



וְעַם הֶאֱמִין בְּפִלְאֶךָ / יְכַזֵּב, עַד יַלְאֶךָ:



׳אַיֵּה דְּבַר נְבִיאֶךָ, / אֲשֶׁר צוּרְךָ קֹרְאֶךָ



עַם נוֹשָׁע בַּייָ?׳







בָּנֶיךָ נִגְרָשִׁים, / מֵחֵיקְךָ מְגֹרָשִׁים,



אֵיךְ חֲלָשׁוּם חַלָּשִׁים / הוֹלְכִים לִקְרַאת נְחָשִׁים?



וּבְבוֹאָם הַקְּדֵשִׁים / בֵּית קֹדֶשׁ הַקֳּדָשִׁים,



אָמְרוּ: ׳אַיֵּה יְיָ?׳



רָעוֹת עָלַי אָפְפוּ, / עַד עַצְמוֹתַי רָחֲפוּ,



וְאוֹיְבִים שִׁמְךָ גִדְּפוּ – / וְלֹא סָפוּ אֲבָל יָסְפוּ



וְיוֹם מוֹעֲדֶךָ שָׂרְפוּ, / הִרְחִיבוּ פֶה וְחֵרְפוּ:



׳אֵלֶּה מוֹעֲדֵי יְיָ!׳



הֶאֱרַכְתָּ אַנְחוֹתַי / וְקָצְרוּ יְמֵי שִׂמְחוֹתַי,



בִּשְׁכֹּן זָר בְּמִשְׁכְּנוֹתַי / וַיְדַבֵּר אֶל בְּנוֹתָי:



׳הֲיָדַע אֵל מְזִמּוֹתַי, / וְאִם נִכְתְּבוּ מִלְחֲמוֹתַי



בְּסֵפֶר מִלְחֲמוֹת יְיָ?׳



מָעוֹן, יְמִינְךָ הָרִים / וְשִׁית לִבְּךָ לָעֲדָרִים,



אֲשֶׁר בְּחֶטְאָם נִמְכָּרִים / לִכְפִירִים בְּכָל יְעָרִים,



וְאַל יְאַבְּדוּנִי זָרִים, / סְבָבוּנִי כִדְבוֹרִים,



מַהֵר עֲנֵנִי, יְיָ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18912