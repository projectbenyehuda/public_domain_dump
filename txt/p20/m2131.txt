


	
	אִם אֶזְכְּרָה שִׁבְיִי
	




אִם אֶזְכְּרָה שִׁבְיִי / עֵת נְדוֹד גְּבִיר –



יִזַּל כַּטַּל בִּכְיִי / וּנְהִי אַחֲבִיר.



לֹא אֹמְרָה דַיִּי – / עַד בְּנוֹת דְּבִיר



קָדְשִׁי וְשׁוּב אוֹהֲבִי / אֶל מִשְׁכְּנוֹת הַצְּבִי.



וְעַד אָן גּוֹאֲלִי / יְרוֹמֵם שׁוֹלֲלִי / וּמַחֲרִיב אָהֳלִי



וְטִמֵּא אֶת נְוֵה / מְעוֹן שׁוֹכְנִי סְנֶה?

בָּנוּי לְתַלְפִּיּוֹת / מִגְדַּל הַיְּקָר,



שָׁכַן פְּרִיץ חַיּוֹת / בּוֹ וְנֶעֱקָר.



אֵיךְ נִקְבְּצוּ דַיּוֹת / שָׁם? וְנֶחֱקָר



תֹּם קֵץ, וְהִנֵּה נְבִיא / הָאֵל, וְאוֹמֵר: 'חֲבִי



מְעַט קָט, יַחֲלִי, / וְטוּב אֵל יַחֲלִי, / וְאָז תִּנָּצְלִי;



וְצוֹעֵק מִדְּוֵה / לְבָבוֹ אֶעֱנֶה!'

רַפֵּא מְשׁוּבָתִי, / רָם וְנֶאֱדָר,



הָשֵׁב אֱלֵי בֵיתִי / סֹחֶרֶת וְדָר,



וֶאְסֹף קְהִלָּתִי – / אִישׁ לֹא נֶעֱדָר.



הַצּוּר, בְּיוֹם רוֹכְבִי – / הַשְׁמֵד מְעוֹן אוֹיְבִי!



וְתִסְלַח מַעֲלִי / וְתִהְיֶה בוֹעֲלִי / וְתַחְפֹּץ גּוֹאֲלִי,



וְשָׂא כָל מַעֲוֶה, / וְתוֹךְ בֵּיתָךְ חֲנֵה!

מָתַי תְּנַחֲמֵנִי, / צוּר מְחוֹלֲלִי?



מָתַי תְּרוֹמֲמֵנִי / עַל מְקַלֲלִי?



מָתַי תְּקַיְּמֵנִי / מִשַּׁחַת בְּלִי?



וּשְׁלַח פְּדוּת בַּעֲבִי / וּפְדֵה אֲסִיר מִשְּׁבִי,



וְתִרְפָּא מַחֲלִי / וְתִבְחַל בּוֹחֲלִי / וְתִגְעַל גּוֹעֲלִי –



וּמִדָּמָם רְוֵה, / וְהַר קָדְשִׁי בְּנֵה!








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2131