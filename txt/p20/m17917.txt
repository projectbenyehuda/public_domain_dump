


	
	נז. אל אל אמת אין ערך
	



אופן






אֶל אֵל אֱמֶת אֵין עֲרֹךְ, וְרָמָה / יָדוֹ וְנוֹרְאָה.



בִּשְׁמוֹ אֲגֻדַּת זְבוּל סְמוּכָה,



עַל חֹק וּמִשְׁפַּט אֱמֶת עֲרוּכָה;



אֵין לוֹ בְתוֹכָהּ דְּמוּת – וְאֵיכָה



יָרַד עֲלֵי הַכְּרוּב, וְדָמָה / לָאֵשׁ בְּמָרְאָה?



רָצוּ הֲמֻלּוֹת עֲלֵי מְסִלּוֹת,



מֵאֵשׁ חֲצוּבוֹת, וְלוֹ תְהִלּוֹת



נוֹשְׂאִים; וְרֹאשָׁהּ לְכָל עֲגֻלּוֹת –



הִיא הָפְקְדָה עַל בְּנֵי אֲדָמָה, / בָאָה וְיָצְאָה.



מַה נָּעֲמוּ מִדְבְּרֵי נְבִיאִים,



רָאוּ בְסוֹד מַעֲלָה פְּלָאִים:



לִקְרֹא קְדֻשָּׁה בְשֵׁם קְרוּאִים,



כֻּלָּם כְּאֶחָד עוֹנִים בְּאֵימָה / אוֹמְרִים בְּיִרְאָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/17917