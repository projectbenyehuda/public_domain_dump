


	
	[אֶל אֵל אֲשֶׁר עֲלִילוֹת]
	




אֶל אֵל, אֲשֶׁר עֲלִילוֹת לוֹ נִתְכְּנוּ, / לִבִּי וּבְשָׂרִי יְרַנְּנוּ.


  


           בּוֹ יַעְנוּ בְרוּאָיו, בְּלִי רְאוֹת,



           כִּי בִּפְנִים וְחִיצוֹן שָׂם מִפְלְאוֹת



           יָדָיו, עַד לְנַפְשָׁם הָיוּ וְאוֹת –



שָׁמַיִם בְּלִי פֶה יְשַׁנְּנוּ, / הָאֲרָצוֹת בְּלִי קוֹל עֹז יְתַנּוּ.


  


           רוּחַ הֶחֱיַתְנִי מַה נִפְלְאָה,



            עַל צֶלֶם אֱלֹהִים אָז נִבְרְאָה,



           כִּי כִסֵּא דְמוּת כִּסְאוֹ נָשְׂאָה –



דְּרָכֶיהָ בְדַרְכּוֹ יִתְכּוֹנְנוּ / בָּם חַסְדֵי אֲדוֹנָי יִתְבּוֹנְנוּ.


  


           מַעְמַד הַגְּוִיּוֹת בּוֹ לַחֲסוֹת,



           כִּי חַיּוֹת לְהִתְחַבֵּר מוֹאֲסוֹת;



           אִם לֹא יַעַזְרֵם – מַה יּוּכְלוּ עֲשׂוֹת?



אֵלָיו כַּעֲבָדִים יִתְחַנְּנוּ, / כִּי כֻלָּם בְּטוּבוֹ יִתְעַדְּנוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7130