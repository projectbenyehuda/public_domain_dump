


	
	אֵימוֹת עָלַי נָפְלוּ
	



תוכחה ליום הכיפורים




אֵימוֹת עָלַי נָפְלוּ / וּשְׂעִפַּי בִּי נִבְהֲלוּ,



בְּהַעֲלוֹתִי עַל לְבָבִי / דְּבַר יוֹנָה הַנָּבִיא.



אֵין יֵשׁ כִּי אִם אִתְּךָ, / וְאֵין לִי מָנוֹס בִּלְתְּךָ,



וְעָדֶיךָ כָּל בָּשָׂר / יָבוֹא תַּחַת מוּסָר.



בְּךָ מַצַּב עוֹלָמְךָ, / וְכָל שֵׁם נִמְצָא בְּשִׁמְךָ –



וּמִי יִסָּתֵר מִמְּךָ? עֹז וְתוּשִׁיָּה עִמְּךָ!



רַמְתָּ מֵהַבִּיעַ, / וְאָן אֶסַּק וְאַצִּיעַ –



עֹז כְּבוֹדְךָ בַּמָּרוֹם / וּשְׁאוֹל נֶגְדְּךָ עָרוֹם?



הֵן כָּאוֹרָה כַּחֲשֵׁכָה / לְךָ, וְהַחֹשֶׁךְ – אֵיכָה



אֹמַר כִּי יְשׁוּפֵנִי, / וְלַיְלָה אוֹר בַּעֲדֵנִי?



מַחֲשַׁבְתִּי לוֹ נִתְכְּנָה, / וּבְאַחֲרִית יָם אֶשְׁכְּנָה –



הֲלֹא גַם שָׁם הִנֶּךָּ / וְתֹאחֲזֵנִי יְמִינֶךָ.



עָלֶיךָ אֶשָּׁעֵן, / וְאֵלֶיךָ עֵינִי כְּעֵין



עֶבֶד אֶל יַד אֲדוֹנָיו, / לָשֵׂאת אֵלָיו פָּנָיו.



זְכֹר, אֲנִי – אִם מוֹבָאִי / לְאַיִן, כְּמוֹ מוֹצָאִי



מֶנְהוּ, אֵי חֲסָדֶיךָ? / הֲשָׁוְא מַעֲשֵׂה יָדֶיךָ?



רַבִּים הֵם אֲשָׁמַי – / סְלַח נָא, כִּי מְעַט יָמָי;



כְּחָמְלָךְ עַל פָּעֳלֶךָ / שׁוֹב אָשׁוּב אֵלֶיךָ.



אֶבְטַח עַל רַחֲמֶיךָ / וְסָר מֶנִּי זַעְמֶךָ



וּמִפִּשְׁעִי לֹא אִירָא, / כִּי שֵׁם יְיָ אֶקְרָא.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18536