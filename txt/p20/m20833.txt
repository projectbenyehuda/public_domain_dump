


	
	אֲבָרֵךְ נָא בְּבֹר יָדַי
	






אֲבָרֵךְ נָא בְּבֹר יָדַי יְיָ / יְצָרַנִי, וְלוֹ נִשְׁמַת יְשֵׁנַי,



וְהוּא נוֹתֵן לְשֶׂכְוִי בִין, וְזָקַף / כְּפִיפָתִי וּפָקַח
עִוְּרוֹנָי.



עֲרֻמִּים בֶּאֱמֶת מַלְבִּישׁ, וּמַתִּיר / אֲסִירֵי עָם וְנִדְכָּאַי
וְנַעֲנָי,



וְהוּא רָקַע עֲלֵי־מַיִם אֲרָצוֹת / וְאֹזֵר עֹז וְעֹטֶה הוֹד לְמַעְנָי,



וּמֵכִין מִצְעֲדֵי גֶבֶר, וְעֹשֶׂה / צְרָכַי מִנְּעוּרַי עַד זְקֻנָי.



וְלֹא נָכְרִי וְלֹא עֶבֶד וְאִשָּׁה / עֲשָׂאַנִי, וְכֵן אוֹר תּוֹךְ
מְעוֹנָי.



וְהוּא מַעְבִיר שְׁנַת עֵינַי, וְגֹמֵל / חֲסָדִים לִי וְאֶל עַם
נֶאֱמָנָי.



וְתוֹרָה לַעֲסֹק בָּהּ לִמְּדַנִי / וּבָחַר בִּי לְתִתָּהּ לִי בְסִינָי,



וְצִוָּה קָרְבְּנוֹת הַצֹּאן לְכַפֵּר / וּמִקְרָאַי וּמִדְרָשַׁי
זְקֵנָי.



יְהִי בָרוּךְ אֲשֶׁר עָשָׂה בְרֵאשִׁית / וְעֹשֵׂה כֹל, אֲדוֹן הַכֹּל
אֲדֹנָי,



וְלוֹ הַלֵּל אֱהִי גֹמֵר בְּכָל יוֹם, / אֲהוֹדֵהוּ בְתוֹךְ קָהָל
זְקֵנָי.



אֱלֹהִים, אוֹר וְחֹשֶׁךְ – אַתְּ יְצַרְתָּם / וְנִקְדַּשְׁתָּ בְּתוֹךְ
חֵיל שַׁאֲנַנָּי.



אֲהַבְתָּנוּ, בְּחַרְתָּנוּ – וְלָכֵן / לְיַחֶדְךָ בְּכָל יוֹם
מַעֲיָנַי.



וְאֶחָד הוּא אֱלֹהֵינוּ, יְיָ / שְׁמוֹ לָעַד וְגַם מֵאָז לְפָנָי,



וּבָרוּךְ שֵׁם כְּבוֹד מַלְכוּת יְקָרְךָ / לְעוֹלָמִים, עֲדֵי תֹם כָּל
זְמַנָּי,



וְעֵת שִׁבְתִּי וְעֵת לֶכְתִּי בְדַרְכִּי / וְלֵיל שָׁכְבִּי וְיוֹם קוּם
מֵאֱשׁוּנָי.



וְעַל יָדִי לְאוֹת וּלְעֵד קְשַׁרְתִּים / וְהָיוּ לִי לְטוֹטָפֹת
בְּעֵינַי,



כְּתַבְתִּים עַל מְזֻזוֹת בֵּית פְּתָחַי / וּבִשְׁעָרַי חֲמֻדוֹת
בִּנְיָנַי,



וְצִיצִיּוֹת עֲלֵי כַנְפוֹת בְּגָדַי, / לְמַעַן אֶזְכְּרָה מִצְוֹת
אֲדֹנָי.



גְּאַלְתָּנוּ אֲזַי מִנֹּף בְּאֹתֹת / וְהִשְׁקַעְתָּ בְיָם צָרַי
וּמוֹנָי.



מְקוֹם עוֹלָם, אֲבִיר אָבוֹת וּמָגֵן / וְסוֹמֵךְ כֹּל וְנִקְדָּשׁ
בַּהֲמוֹנָי,



אֱלֹהַי, בִּין חֲנַנְתָּנוּ וְדֵעָה – / הֲשִׁיבֵנוּ לְךָ וּסְלַח
עֲוֹנָי!



יְדִידֶיךָ גְּאַל וּרְפָא כְאֵבָם / וְתֵן מָטָר וְטַל אֶל אֶבְיוֹנָי!



רְצוּצִים שַׁלְּחָה חָפְשִׁי וְקַבֵּץ / נְפוּצוֹתַי וְדִין אֶת כָּל
מְעַנָּי!



אֱלֹהִים לִי בְּדִין נִסְמָךְ וְנִשְׁעָן; / כְּבוֹד דָּוִד, דְּבִיר
תָּכִין לְפָנָי.



שְׁמַע קוֹלִי וְנִיבִי, אֵל, וְהָשֵׁב / עֲבוֹדָתְךָ לְצִיּוֹן עִיר
נְבוֹנָי –



וְנוֹדֶה לָךְ לְרֹב טוֹב תִּגְמְלֵנוּ, / וְתֵן לָנוּ שְׁלוֹמְךָ, דָּר
מְעוֹנָי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20833