


	
	אָח בְּהֵעָנוֹת אָח לְאָח
	



[גאולה]


אָח בְּהֵעָנוֹת אָח לְאָח, וְתָחֵל לַעֲנוֹת



מַחֲלַת עַל מָחֲלַת, בְּמַחֲלַת לֵב לְעַנּוֹת:



‘מַה תְּקַו, גּוֹי קַו קַו, גּוֹי שָׂבַע לַעֲנוֹת?’



גּוֹאֲלִי חַי יִגְאַל וְקִיר מְקֻרְקָר לִבְנוֹת –



כִּי לְךָ מִשְׁפָּט הַגְּאֻלָּה לִקְנוֹת.

בְּרֹאשׁ מְסֻפָּח מַפַּח מֹר בְּתַמְרוּר מָזוֹר,



וְחָח בְּאַפּוֹ מְקוֹם חָח וּפַח לְרַגְלוֹ מָזוֹר –



וְזֹר מְזוֹר זָר, וּמוּזָר – וְאֵין לְפִצְעוֹ מָזוֹר;



קֵץ פְּדוּתִי קַיִץ וְחֹרֶף קָץ לְבָבִי לִמְנוֹת.

רֹאשׁ כְּסִיל רָם כַּכְּסִיל וְאִם צְבָאִי רָמָה,



יוֹם וְלֵיל לִי יְמַלֵּל: ‘שְׁבִי כְדֻמָּה דּוּמָה!’



דִּמָּה כִּי כְמֶלֶךְ בּוֹעֲלֵךְ עַל הֱיוֹתֵךְ דּוּמָה,



וְאַתְּ בְּבַת קוֹל: ‘תְּחֻלַּל עוֹד וְתָחֵל לִזְנוֹת’.

הֵן אֲנִי כָּאֳנִי בַּיָּם וְאֵין מִי יוֹצִיא,



וְצָר בְּאוֹן, אוֹן עֲשִׂיתִיו – יְחַלְּקֵהוּ לוֹחֲצִי,



וּבוֹ אֵל גִּבֵּר אֱיָל וָקַל וְקִלְקֵל בַּחֵצִי –



מִפְּנֵי כָּל מוֹכֵר וּמֵאֵין לִקְנוֹת.

'מַה לְּךָ עַם הוּעַם, בְּךָ לִבְּךָ סְחַרְחָר –



וְאַתְּ כְּדַר דָּר בְּדַרְדָּר כְּאוֹר בְּשַׁחַר שָׁחָר?



צְפֵה, וְאִם עוֹד תֵּרָפֶה, וְאִם פְּדוּתְךָ מְאֻחָר –



אֲקָרְבֵהוּ בְעִתּוֹ וַאֲגַלֶּה צְפוּנוֹת!'








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4289