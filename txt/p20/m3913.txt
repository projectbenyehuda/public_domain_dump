


	
	[בָּחַרְתִּי בְאָהֳלִיבָה]
	




בָּחַרְתִּי בְאָהֳלִיבָה

הַיּוֹם לְאַהֲבָה.

אֲיֻמַּת אֵל עֶלְיוֹן / הַשּׁוֹכֶנֶת בְּצָיוֹן,

לִשְׁכֹּן עִיר צִיּוֹן / בּוֹאִי אֶל אַפִּירְיוֹן

רָצוּף אַהֲבָה!

בָּרַח דּוֹדֵךְ, קוֹלוֹ / שִׁמְעִי וַחֲסִי בְצִלּוֹ,

אִמְרִי: דּוֹד אֶל אָהֳלוֹ / הֱבִיאָנִי וְדִגְלוֹ

עָלַי אַהֲבָה.

רֹנִי וְצַהֲלִי, אֲיֻמָּה, / מִשְׂגָּב לָךְ אֲנִי וְחוֹמָה,

נִשְׁקָפָה אַתְּ כְּחַמָּה – / מַה יָפִית לִי וּמַה

נָעַמְתְּ, אַהֲבָה.

הֵן כָּל רוֹדֵךְ אֶשְׁבֶּה / וְנָאוֵךְ אָשִׂים לְמַרְבֶּה,

וְלָךְ כָּל הוֹן אַרְבֶּה – / אִם יִתֵּן אִישׁ כָּל הוֹן בֵּי-

תוֹ בָּאַהֲבָה.

מְשַׁכְתִּיךְ לִי בַּעֲבוֹת / אַהֲבוֹת וּנְדָבוֹת,

נַהֲרוֹת הָאֹבוֹת / הֵן לֹא יוּכְלוּ לְכַבּוֹת

אֶת הָאַהֲבָה.








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3913