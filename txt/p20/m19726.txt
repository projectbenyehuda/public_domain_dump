


	
	עֲוֹנֵנוּ מְחֹל צוּר
	



הבדלה (?)




עֲוֹנֵנוּ מְחֹל, / צוּר רָם וְגוֹאֵל,



וְזַרְעֵנוּ כְּחוֹל / הַרְבֵּה וְהוֹאֵל;



וְאוֹתָנוּ נְחֹל / לִהְיוֹת לְעַם אֵל –



וְאוֹיְבֵינוּ בְחֹל / וּמְאַס וְגָאֵל.



שְׁלַח לָנוּ בְּחִיר / זֶרַע לְמוּאֵל,



יְשׁוֹבְבֵנוּ לְעִיר / קֹדֶשׁ אֲרִיאֵל;



וְעַל תִּלּוֹ דְּבִיר / יַעְמִיד וְהַרְאֵל,



וּבוֹ יַעְנוּ בְשִׁיר / נִינֵי שְׁמוּאֵל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/19726