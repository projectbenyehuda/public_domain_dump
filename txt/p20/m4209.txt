


	
	[אֱלֹהַי, סוֹד אֲחָדוּתְךָ]
	




אֱלֹהַי, סוֹד אֲחָדוּתְךָ שְׁמַעְתִּיו – / וְאַף אָמְנָם בְּחֶטְאִי לֹא יְדַעְתִּיו.

בְּאֶחָד אֶחֱשֹׁק – אָכֵן מְקֻבָּל, / וּבַמֻּשְׂכָּל לְשׁוֹן שָׁלֹשׁ מְאַסְתִּיו.

רְצֵה מִלַּי וְאַל תַּבֵּט פְּעָלַי / וְאַל תִּגְמֹל כְּפִי מַחְשָׁב חֲשַׁבְתִּיו.

הֱיֵה עוֹזֵר לְדַל נֶעְזָר בְּיוֹם צַר / כְּטוּבָךְ, לֹא כְטוּב מִפְעָל פְּעָלְתִּיו.

מְחֹל וּסְלַח עֲוֹן לֵב מָךְ, וּמִמָּךְ / יְקַו חֶמְלָה בְּלִי מַעַל עֲזָבְתִּיו.

מְחֹל מַעְלִי וְשִׁלְחָה לִי מְבַשֵּׂר: / “מְחַלְתִּיו לָךְ וְכִדְבָרָךְ סְלַחְתִּיו.”








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4209