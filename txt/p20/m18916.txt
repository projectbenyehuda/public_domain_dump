


	
	לְמִי יְיָ לְמִי עוֹלַלְתָּ כֹּה
	



קינה לט׳ באב




לְמִי, יְיָ, לְמִי עוֹלַלְתָּ כֹּה?



לְמִי, יְיָ, מִכֹּל מִשְׁפְּחוֹת הָאֲדָמָה? –



אֲשֶׁר הָלְכוּ אֱלֹהִים לִפְדּוֹת בְּיָד רָמָה,



וּמִפִּיהוּ שָׁמְעוּ תּוֹרַת יְיָ תְּמִימָה –



וּבְפֶתַע כְּרֶגַע הוּשְׁתוּ שְׁמָמָה,



וּמְחִתָּה בְיוֹם מְהוּמָה, / וְנִסְתְּרָה דַּרְכּוֹ.



לְמִי, יְיָ? אוֹ הֲנִסָּה אֱלֹהִים וְגוֹי מִקֶּרֶב גּוֹי נֵהֵל? –



וַיֵּט שָׁמַיִם וַיֵּרֵד וּבְתוֹכוֹ נָטָה אֹהֶל,



וְשִׁכֵּן כְּבוֹדוֹ בְּתוֹךְ מָרוֹם וְיָהֵל –



וּלְעֵת אַפּוֹ מְסָרוֹ לְצָרָיו, וְאֵין מְנַהֵל,



וְעָזַב כַּכְּפִיר סֻכּוֹ. / לְמִי, יְיָ, לְמִי עוֹלַלְתָּ כֹּה?



לְמִי, יְיָ? וְאֶת מִי מִיצוּרָיו לְהָכִין לוֹ בֵּית מְנוּחָה,



שֻׁלְחָן וְאָרוֹן וְקֹדֶשׁ וּמִזְבֵּחָה? –



וַיְהִי הַכֹּל לְבִזָּה בְּיוֹם צָרָה וְתוֹכֵחָה,



וְנָאַץ שֻׁלְחָן עֶרְכּוֹ. / לְמִי, יְיָ, לְמִי עוֹלַלְתָּ כֹּה?



לְמִי, יְיָ, מִבְּנֵי אִישׁ וּמִיקוּמָם? –



אֲשֶׁר לָקַח צוּר סְגֻלָּה וְנַחְלַת חֶבֶל שָׂמָם,



וּבֵן בְּכוֹר קְרָאָם, וַיַּנְחֵם בֶּעָנָן יוֹמָם –



וּלְעֵת אַפּוֹ מְסָרָם לְחֹרִי וְהֵימָם,



וְאַשּׁוּר הוּא מַלְכּוֹ. / לְמִי, יְיָ, לְמִי עוֹלַלְתָּ כֹּה?



לְמִי, יְיָ, בְּכָל גּוֹלִים וְנִשְׁכָּחִים? –



אִם תֹּאכַלְנָה נָשִׁים פִּרְיָן, עֹלֲלֵי טִפֻּחִים,



וּבַחוּרִי חֶמֶד מֵתֵי חֶרֶב, נְפוּחִים,



וְדָבַק לְשׁוֹן יוֹנֵק אֶל חִכּוֹ. / לְמִי, יְיָ, לְמִי עוֹלַלְתָּ כֹּה?



לְמִי, יְיָ? אָהֳלִי שֻׁדָּד וְשָׁפֵל בַּחַן וָעֹפֶל,



וְנִגְדַּע לָאָרֶץ כְּפֶרֶץ נוֹפֵל,



וְנִשְׁבַּת מִטָּהֳרוֹ וְנֶחְשַׁב כְּטָמוּן וְנֵפֶל,



[……….] / לְמִי, יְיָ, לְמִי עוֹלַלְתָּ כֹּה?



לְמִי, יְיָ? סַכּוֹתָה בֶעָנָן לָךְ מֵעֲבֹר תְּפִלַּת לְאֻמֶּךָ,



וַתִּשְׁמֹר כָּל חֲטָאתָם [……] מֶיךָ,



וַתִּכְלָא רַחֲמֶיךָ, וַתְּשַׂגֵּב קָמֶיךָ –



וְתִשְׁפֹּךְ עֲלֵיהֶם זַעֲמֶךָ –



וְלָאָרֶץ חִלְּלוּ מִשְׁכַּן שְׁמֶךָ,



לְרָחְבּוֹ וּלְאָרְכּוֹ. / לְמִי, יְיָ, לְמִי עוֹלַלְתָּ כֹּה?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18916