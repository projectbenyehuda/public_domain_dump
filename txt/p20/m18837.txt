


	
	נִשְׁמַת אֱלֹהַּ בְּאַפָּיו
	






נִשְׁמַת אֱלֹהַּ בְּאַפָּיו וְאוֹתוֹתָיו בְּחֻבָּהּ,



אֶת דָּתוֹ שׁוֹמֶרֶת, אֱמוּנַת שַׁבָּת כָּתוּב בְּקִרְבָּהּ –



אַשְׁרֵי אֱנוֹשׁ יַעֲשֶׂה זֹּאת וּבֶן אָדָם יַחֲזִיק בָּהּ.



נִשְׁמַת בּוֹרֵא הֲבִינוֹתִי – וַיָּאוֹרוּ עֵינָי,



בְּמִצְוֹתֶיךָ תִּשְׂמַח, בַּהֲכִינִי תַחַת לֶחֶם הַפָּנִים שִׁיר
הֶגְיוֹנָי –



בְּיוֹם הַשַּׁבָּת יַעַרְכוּ לִפְנֵי יְיָ.



נִשְׁמַת רוּחַ חַיִּים חָפְצָה קִרְבַת



רָם וְנִשָּׂא שְׁמוֹ, רוֹחֶשֶׁת דְּבַר יוֹם שְׁבִיעִי לְבֵן וּלְבָת:



רְאוּ כִּי יְיָ נָתַן לָכֶם הַשַּׁבָּת.



נִשְׁמַת מַתְכֹּנֶת עֶלְיוֹנִים אֲשֶׁר מְלַאכְתּוֹ עוֹשִׂים,



מִמֶּנָּה אֶצְלִי רוּחוֹת מְשׁוֹטְטוֹת בְּתֵבֵל לִרְאוֹת אוֹתוֹת
וְנִסִּים –



מָלְאָה הָאָרֶץ דֵּעָה אֶת יְיָ כַּמַּיִם לַיָּם מְכַסִּים.



נִשְׁמַת פּוֹעֲלֵי רְצוֹנְךָ בְּכָל מַאֲוַיָּם



תְּפָאֶרְךָ, פּוֹעֵל יְשׁוּעוֹת, אֵל חַי וְקַיָּם;



אוֹמְרִים: וְאִלּוּ פִינוּ מָלֵא שִׁירָה כַיָּם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18837