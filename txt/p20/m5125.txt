


	
	[אוֹדֶה עֶלְיוֹן יוֹשֵׁב בְּמִסְתָּרִים]
	




אוֹדֶה עֶלְיוֹן יוֹשֵׁב בְּמִסְתָּרִים, / נֶעְלָם – וּמַעֲשָׂיו מִמַּעֲשָׂיו נִכָּרִים,



הַמֵּאִיר לָאָרֶץ וְלַדָּרִים.


  


בִּדְבָרָיו אוֹפַנִּים סָבָבוּ,



וּמֹאזְנֵי שַׁחַק בְּרוּחוֹ נִצָּבוּ,



וּכְשַׁחַק מֹאזְנַיִם נֶחְשָׁבוּ –



וּהוּא שׁוֹפֵט, זֶה יַשְׁפִּיל וְזֶה יָרִים.


  


רָמָה עַל מַחְשֶׁבֶת חָכְמָתוֹ,



וַיְגַלֶּה לָרוֹעִים עֲלוּמָתוֹ,



וּבְאֵר מַיִם חַיִּים הִיא דָתוֹ –



מִמֶּנּוּ יַשְׁקוּ כָל הָעֲדָרִים.


  


מֵאוֹרוֹ עֵינֵי לֵב תָּאֹרְנָה,



וּדְרָכָיו הַמַּעֲגָל תִּצֹּרְנָה,



מַחֲשֶׁה – וְחָכְמָה בַּעֲדוֹ תָּרֹנָּה:



דֹבֵר צֶדֶק, מַגִּיד מֵישָׁרִים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5125