


	
	רשות לנשמת
	



רשות לנשמת / ר' אברהם אבן-עזרא




אֶל אֵל אֲשַׁחֵר וַאֲפַלְּלָה, / עוֹד בִּי נְשָׁמָה וַאֲהַלְּלָה.



בֹּקֶר בְּקוּמִי אֶדְרְשָׁה שְׁמוֹ, / לֵילִי וְיוֹמִי אֶזְכֹּר נָאֳמוֹ,



דִּמְעִי וְדָמִי יִגְּרוּ כְּמוֹ / נוֹזְלֵי נְחָלִים, וַאֲסַלְסְלָה.



רֹאשׁ מַאֲמָרִי שִׁיר אֲקַדְּמָה, / שִׁמְךָ אֲפָאֵר וַאֲרוֹמְמָה.



פְּרִי שְׂפָתַי לָךְ אֲשַׁלְּמָה, / הוֹדְךָ אֲ[פָ]אֵר וַאֲגַדְּלָה.



הִנֵּה שְׂפָתַי מִיָּקְרְךָ / לֹא אֶכְלָא עוֹד, וַאֲבָרְכָה,



גֹּדֶל כְּבוֹדְךָ וַהֲדָרְךָ / אַגִּיד לְכָל יָבוֹא וַאֲמַלְּלָה.



מַרְפֵּא וּמָזוֹר תֵּן לְמַחֲלִי, / שָׁלְחָה – וְתִסְלַח נָא לְמַעֲלִי,



קָרְבָה לְנַפְשִׁי חִישׁ לְגָאֳלָהּ / כִּי לָךְ אֲקַוֶּה וְאֲיַחֲלָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2507