


	
	הַמְעִיל הַקָּרוּעַ
	




מְעִיל יֵשׁ לִי וְהוּא כִדְמוּת כְּבָרָה / לְחִטָּה לַהֲנָפָה אוֹ שְׂעוֹרָה,

כְּאֹהֶל אֶפְרְשֶׂנּוּ לֵיל בְּאִישׁוֹן / וְכוֹכְבֵי רוֹם יְשִׂימוּן בּוֹ מְאוֹרָה,

בְּתוֹכוֹ אֶחֱזֶה סַהַר וְכִימָה / וְיוֹפִיעַ כְּסִיל עָלָיו נְהָרָה.

וְאֵלַהּ מִסְּפֹר אֶת כָּל נְקָבָיו / אֲשֶׁר דּוֹמִים לְשִׁנֵּי הַמְּגֵרָה,

וְתִקְוַת חוּט תְּפִירַת כָּל קְרוּעָיו– / עֲלֵי שֶׁתִי וְעֵרֶב – הִיא יְתֵרָה,

וְאִם יִפֹּל זְבוּב עָלָיו בְּחָזְקָה / כְּמוֹ פֶתִי יְהִי נִמְלַךְ מְהֵרָה.

אֱלוֹהַי, הַחֲלִיפֵהוּ בְּמַעְטֵה / תְהִלָּה לִי וְתֵיטִיב הַתְּפִירָה!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6347