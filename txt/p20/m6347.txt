


	
	מעיל יש לי
	



הַמְעִיל הַקָּרוּעַ / ר' אברהם אבן עזרא


מְעִיל יֵשׁ לִי וְהוּא כִדְמוּת כְּבָרָה      לְחִטָּה לַהֲנָפָה אוֹ שְׂעוֹרָה,



כְּאֹהֶל אֶפְרְשֶׂנּוּ לֵיל בְּאִישׁוֹן     וְכוֹכְבֵי רוֹם יְשִׂימוּן בּוֹ מְאוֹרָה,



בְּתוֹכוֹ אֶחֱזֶה סַהַר וְכִימָה      וְיוֹפִיעַ כְּסִיל עָלָיו נְהָרָה.



וְאֵלַהּ מִסְּפֹר אֶת כָּל נְקָבָיו     אֲשֶׁר דּוֹמִים לְשִׁנֵּי הַמְּגֵרָה,



וְתִקְוַת חוּט תְּפִירַת כָּל קְרוּעָיו–   עֲלֵי שֶׁתִי וְעֵרֶב – הִיא יְתֵרָה,



וְאִם יִפֹּל זְבוּב עָלָיו בְּחָזְקָה     כְּמוֹ פֶתִי יְהִי נִמְלַךְ מְהֵרָה.



אֱלוֹהַי, הַחֲלִיפֵהוּ בְּמַעְטֵה      תְהִלָּה לִי וְתֵיטִיב הַתְּפִירָה!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6347