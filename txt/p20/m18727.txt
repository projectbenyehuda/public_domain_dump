


	
	רָאוּ עַם גְּבוּרַת יַם סוּף
	



(זולת (לשביעי של פסח)




רָאוּ עַם גְּבוּרַת יַם סוּף, / וְרָהוּ –



וַיּוֹשַׁע יְיָ בַּיּוֹם / הַהוּא.



אִי לַצַּר שְׂרִידַי הֶאְבִיד, / אִי לוֹ!



עַם קֹדֶשׁ בְּפֶרֶךְ הֶעְבִיד / בְּסִבְלוֹ,



יָצָא אַחֲרָיו, גַּם הִכְבִּיד / חֵילוֹ;



וּבְסִכְלוֹ יְדַמֶּה אֵין כָּ־/ מֹהוּ,



רָדַף – וְלֹא יָדַע כִּי בְנַפְ־/ שׁוֹ הוּא.



בָּנִים, שֶׁעֲוִילִים אוֹתָם / כָּבְשׁוּ,



לִפְדּוֹתָם אֱמוּנוֹת אִישׁ תָּם / חָשׁוּ,



כּוֹבְשֵׁיהֶם בְּאִמְרֵי בָשְׁתָּם / נוֹקְשׁוּ –



כִּי כִחְשׁוּ בְאֵל וַיֹּאמְרוּ: / לֹא־הוּא,



אוֹת בִּקְשׁוּ – וְהֵם לֹא יָדְעוּ / מַה־הוּא.



רוּחַ אֵל בְּיַם סוּף נָשַׁב / גּוֹעֵר,



עָבַר עַם כְּמוֹ־בֵן נֶחְשָׁב, / לִזְעֵיר



מוֹעֵד יָם לְאֵיתָנוֹ שָׁב / סוֹעֵר;



וַיָּעַר לְבַב צַר וַיְסִי־/ רֵהוּ,



וַיְנַעֵר אֲשֶׁר אָמַר: מִקְ־/ רֶה הוּא.



מָה אִירָא – וְעֵינַי רוֹאוֹת / תִּגְרַת



יָדֶךָ, אֲשֶׁר סוֹד שׂוֹנְאוֹת / נִכְרָת?



שִׁמְךָ עַל לְבַב בִּנְךָ אוֹת / חָרָת –



וּבְאֶבְרַת כְּנָפְךָ תַּסְתִּי־/ רֵהוּ,



כִּי עֶזְרַת אֲבוֹתֵינוּ אַ־/ תָּה הוּא.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18727