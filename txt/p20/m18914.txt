


	
	אָמְרָה צִיּוֹן אֵיךְ שְׁכֵחוּנִי בָנָי
	



קינה לט׳ באב




אָמְרָה צִיּוֹן: / ׳אֵיךְ שְׁכֵחוּנִי בָנָי?



בְּצֵאתָם מֵאֵשׁ דָּת הַנְּתוּנָה בְסִינַי, / בָּעֲרָה בָם אֵשׁ
אֲדֹנָי.׳



אָמַר אוֹיֵב: / ׳אִשִּׁי אָכְלָה אֶתְכֶם!



אַנְשֵׁי צִיּוֹן, אַיֵּה נָא אֱלֹהֵיכֶם? / יָקוּמוּ וְיַעַזְרֻכֶם!׳



אָמְרָה צִיּוֹן: / ׳בָּנַי כְּצִפּוֹר נִלְקְחוּ,



בְּאַרְצוֹת זָרִים מֵאֶרֶץ צְבִי נִדְּחוּ,



בִּגְבוּרָתָם בִּימֵי שַׁלְוָתָם בָּטְחוּ –



בַּצָּר לָהֶם לְשֵׁם נִשְׂגָּב לֹא בָרְחוּ;



אֵיכָה שָׁכְחוּ / מִגְדַּל עֹז שֵׁם אֲדֹנָי?׳



אָמַר אוֹיֵב: / ׳בְּנֵי אֵל – אָבַד שִׂבְרָם,



חָשְׁכָה עֵינָם, כִּי כִבִּיתִי נֵרָם.



בְּכֹחַ יָדִי גָּבַרְתִּי עַל צוּרָם,



וְזֶה הָאוֹת: כִּי עַמּוֹ לְעֵינָיו יָחְרָם,



וְאֹמַר בְּקוֹל רָם / קִרְאוּ בְשֵׁם אֱלֹהֵיכֶם!׳



אָמְרָה צִיּוֹן: / ׳רָעוֹתַי לִי טוֹבוּ,



עַל שֵׁם קְדוֹשִׁי תַּעְנוּגִים נֶחְשָׁבוּ,



כִּי תוֹכְחוֹתָיו לִי מִדְּבַשׁ עָרָבוּ,



וְקִצֵּי יְשׁוּעוֹת בָּנַי עוֹד יִקְרָבוּ,



כִּי יָשׁוּבוּ – / וְיָשֹׁב חֲרוֹן אַף אֲדֹנָי.׳



אָמַר אוֹיֵב: / ׳רָאִיתִי אֲשֶׁר עֵינַי



שָׁאֲלוּ, וְדָתִי יְשָׁרָה וְאֵין קֵץ לְשָׁנָי.



וְאֵיךְ, בְּנֵי צִיּוֹן, תּוּכְלוּ לַעֲמֹד לְפָנָי?



וּבַמֶּה תְּשׁוּבוּן – וְהִתְעַוְּתָה דָּת סִינַי,



וְהָיְתָה יַד אֲדֹנָי / בָּכֶם וּבַאֲבֹתֵיכֶם?׳



אָמְרָה צִיּוֹן: / ׳מְשַׂנְאֵי אֵל, הֲלֹא שְׁמַעְתֶּם



דִּבְרֵי נְבִיאָיו? וְאֵיךְ דָּתוֹ חֵרַפְתֶּם –



וְתִתְהַלֲלוּ בַּחֹק מִמֶּנָּה גְנַבְתֶּם?



עַתָּה יָעִיר יְמִין עֻזּוֹ וַאֲבַדְתֶּם,



יַעַן אַתֶּם הֲמִתֶּם / אֶת עַם אֲדֹנָי.׳



אָמַר אוֹיֵב: / ׳מִכֶּם נְבִיאִים גָּמְרוּ,



וְהַקַּדְמוֹנִים, אִם אֱמֶת וְתָמִים דִּבְּרוּ –



בְּבַיִת שֵׁנִי הַנֶּחָמוֹת עָבְרוּ.



וְעָבְרוּ אֶלֶף שָׁנִים – וְעוֹד מַה תְּשַׂבְּרוּ?



וְאֵיכָה תֹאמְרוּ: / הוּא יָבוֹא וְיוֹשַׁעֲכֶם?׳



אָמְרָה צִיּוֹן: / ׳דֹּם אוֹיֵב, אֲרִי נוֹהֵם,



וּנְבוּאוֹת עֲתִידוֹת, אֱמֹר עַתָּה, אַיֵּה הֵם –



וְכִתְּתוּ גוֹיִם לְאִתִּים חַרְבוֹתֵיהֶם?



וְנִקְבְּצוּ נְפוּצַי, וְאֵלֶּה שְׁמוֹת שִׁבְטֵיהֶם,



וְקוֹרָא לָהֶם: / אַתֶּם כֹּהֲנֵי אֲדֹנָי!׳







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18914