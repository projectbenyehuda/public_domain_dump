


	
	אלי שית רצון (תחנון)
	






אֵלִי, שִׁית רָצוֹן / לְעָם רָצוּץ, וּמִסִּינָי



מְנִיתָם אָז כְּעֶדְרֵי צֹאן, / נְחִיתָם עַל-יַד נֶאֱמָנָי;



וְשִׂים קֵץ זֶה קֵץ קִיצוֹן / לִבְנוֹת קִרְיַת אַרְמוֹנָי,



וּלְיוֹם זֶה תִּקְרָא צוֹם וְיוֹם רָצוֹן / לַאדֹנָי.



בְּתֹם לֵבָב וּבְנִקְיוֹן / כַּפַּיִם אֲשַׁחֲרֶךָ,



וּלְךָ אֶקְרָא עֶלְיוֹן / וּמֵהוֹדִי אֲפָאֲרֶךָ;



וְחֹם נַפְשִׁי כְּחֹם צָיוֹן, / לְךָ צָמְאָה לְשׁוֹרְרֶךָ.



וְאַתָּה, אֵלִי, שִׁית רַעְיוֹן / לְהָכִין לִבּוֹת יְצוּרֶיךָ –



וְיֶעֱרַב שִׂיחִי וְהֶגְיוֹן / לִבִּי לְפָנֶיךָ, אֲדֹנָי!



רְאֵה, אֵל, מַקְהֲלוֹתֶיךָ / חֲרֵדִים הַיּוֹם לְהַלְּלֶךָ –



וְהֵם עַמְּךָ וְנַחֲלָתֶךָ / אֲשֶׁר פָּדִיתָ בְּגָדְלֶךָ.



וּמִמְּעוֹן שִׁבְתֶּךָ / הַבֵּט נִצָּב לְמוּלֶךָ



וְעַל חַסְדְּךָ וַאֲמִתֶּךָ / הִדָּרֵשׁ לְשׁוֹאֲלֶיךָ;



וְעוֹרֲרָה נָא גְּבוּרָתֶךָ / וְתוֹשִׁיעַ מְיַחֲלֶיךָ –



מָכוֹן לְשִׁבְתְּךָ / פָּעַלְתָּ, אֲדֹנָי!



הֲלֹא אַתָּה מְנָת חֵלֶק – / שַׁפֵּר נַחֲלַת עַמֶּךָ!



וְאֵשׁ אֹכְלָה וְאוּר דּוֹלֵק – / וְתִגְאֶה לַהֲרֹס קָמֶיךָ!



הֲדֹף דּוֹחֵף, מְחַץ דּוֹלֵק / וְתִשְׁפֹּךְ עֲלֵיהֶם זַעְמֶךָ



וּמִתּוֹכָם, כְּיֶלֶק / לְלַקְלֵק דַּם תְּמִימֶיךָ,



מִדּוֹר דּוֹר בֹּק, בַּלֵּק, וְקַלְקֵל וּמְלֹק בְּזַעְמֶךָ!



וְיָד עַל כֵּס יָהּ: בַּעֲמָלֵק / מִלְחָמָה לַאדֹנָי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18129