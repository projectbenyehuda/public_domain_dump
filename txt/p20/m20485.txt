


	
	אוֹר לְבָבִי צוּרִי
	



מאורה




אוֹר לְבָבִי צוּרִי / יוֹם וְלַיְלָה אוֹרִי



כִּי מְאוֹר עוֹשֵׂהוּ / מַה יְּהִי מִכְסֵהוּ?



בַּעֲבוּרוֹ הָיָה / יֵשׁ בְּרֹב […ל]תוֹ,



תַּעֲנוּג וּרְוָיָה / שֵׁם כְּבוֹד מַלְכוּתוֹ,



בּוֹ כְבוֹדִי חָיָה, שָׂשׂ [בְּ]דַעְתּוֹ אוֹתוֹ,



הוּא בְשִׁפְלִי הָרִי / הוּא לְצִירִי צֹרִי,



כִּי אֲשֶׁר יִשְׁרֵהוּ / שָׁר אֱמֶת אַשְׁרֵהוּ.



רָם וְאֵין כָּמֹהוּ, / [הוּא עֲלֵי] כֹּל נוֹרָא,



כָּל בְּרוּאִים תֹּהוּ / כִּי בְעֶצֶם צוּרָה,



אֵין דְּמוּת לוֹ, כִּי הוּא / כָּל תְּמוּנוֹת בָּרָא,



מִפְּאַת מֶחְקָרִי / נֶעֱלַם, וּבְשׁוּרִי



פָּעֳלוֹ – אֶחְזֵהוּ, / אֶעֱנֶה כִי זֶה הוּא.



מַעֲשָׂיו מַגִּידִים / מַעֲשָׂיו לִתְעוּדָה,



כָּל לְבָבוֹת מוֹדִים, / כָּל שְׂפַת אִישׁ מוֹדָה,



הַשְּׁחָקִים עֵדִים, / הָאֲדָמָה עֵדָה.



שׁוּר לְהוֹלֵךְ קֶרִי, / כִּי לְבֵית הַמֶּרִי



[…]יד אוֹרֵהוּ / עַל אֲשֶׁר יוֹרֵהוּ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20485