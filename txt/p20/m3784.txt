


	
	למי אנוס
	



למי אנוס / ר' אברהם אבן עזרא


לְמִי אָנוּס לְעֶזְרָה מֵחֲמָסִי?



אֲשַׁוַּע מִפְּנֵי שֹׁד הַזְּבוּבִים



אֲשֶׁר לֹא יִתְּנוּ הָשֵׁב לְרוּחִי



בְּכָל כֹּחָם יְעִיקוּנִי כְאוֹיְבִים



וְעַל עֵינַי וְעַפְעַפַּי יְרוּצוּן



בְּאָזְנַי יֹאמְרוּ שִׁירֵי עֲגָבִים



אֲדַמֶּה לֶאֱכֹל פִּתִּי לְבַדִּי



וְהֵם בּוֹ יֹאכְלוּ כִּדְמוּת זְאֵבִים



וְעוֹד יִשְׁתּוּ בְכוֹס יֵינִי, כְּאִילּוּ



קְרָאתִים כַּאֲהוּבִים אוֹ קְרוֹבִים



וְלֹא יִרְצוּ לְבַד חֶלְקָם, פְּקַדְתִּים



בְּיֵין עַתִּיק וּמִשְׁמַן שֵׂה כְשָׂבִים



וְיִמְעַט רַק אֲכֹל מֵאְשֶׁר לְפָנַי



לְיֵין מִשְׁתִּי וּפַת אָכְלִי תְּאֵבִים



וְכִי אֶקְרָא מְיֻדָּעַי לְאָכְלָה



וְהִנָּם יוֹשְׁבִים רֹאשׁ הַמְסֻבִּים



יְקַו לִבִּי סְתָו, כִּי הוּא יְכַלֵּם



בְּקֹר רוּחַ שְׁלָגִים אוֹ רְבִיבִים



וְלוּלֵי זֹאת אֲנִי קָץ מִפְּנֵיהֶם



בְּכֵן אוֹדֶה לְיוֹשֵׁב הַכְּרוּבִים!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3784