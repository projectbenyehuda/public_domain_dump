


	
	אִם יוֹם פְּדוּתִי אֵחַר
	




אִם יוֹם פְּדוּתִי אֵחַר — / יָדַעְתִּי, גוֹאֲלִי חַי, אוֹחִילָה

אֵלָיו וְעַבְדוּת אֶבְחַר / לִשְׁמוֹ, כִּי חִישׁ בְּיִשְׁעוֹ אָגִילָה.



בְּחֹן לְבָבִי בַּשֶּׁבִי / לָשֵׂאת חֳלִי מֵאֵין לְאוֹת!

אֶבְטַח בְּיֶשַׁע אוֹהֲבִי, / לֹא אֶשְׁאֲלָה מוֹפֵת וְאוֹת,

אַךְ אֶהֱמֶה עַל אוֹיְבִי / יָשִׂים נְוֵה קֹדֶשׁ נְאוֹת

מִדְבָּר, וְיוֹם יוֹם יִגְבַּר / עָלַי וְרֹאשׁוֹ יָרוּם וְעָלָה.

מִי יַגִּיד פֵּשֶׁר דָּבָר / אִם לַעֲמָלִי יֵשׁ קֵץ וְתִכְלָה?



רָעוֹת מְעַנָּי יָקְרוּ / לִי עַל שְׁמָךְ, אָב רַחֲמָן,

לֹא אֶחֱרַד אִם אֶחֱרוּ / עִתּוֹת פְּדוּתִי רֹב זְמָן.

אֶזְכֹּר לְיָמִים עָבְרוּ, / כִּי לִי בָם אוֹת נֶאֱמָן

כִּי יָדְךָ לֹא תִקְצַר / לִגְאֹל לָעָם בְּחַרְתּוֹ לְנַחֲלָה,

קוֹרֵא לְךָ מִמֵּצַר / לַחֲמֹל וָלָךְ יְסַלֵּד בְּחִילָה.



מַה יַּעֲלֹז בִּי גוֹעֲלִי / אִם אוֹהֲבִי הִרְחִיק נְדוֹד.

יִקְרַב, יִרְחַק גּוֹאֲלִי — / לָעַד לְזָר לֹא אֶחְמֹד!

אֶרְצֶה בְמוּסַר בּוֹעֲלִי, / בִּבְרִיתוֹ חָזָק אֶעֱמֹד —

עַד שׁוּב כְּבוֹדוֹ אֶל הַר / קָדְשׁוֹ, לְצִיּוֹן וּלְעִיר תְּהִלָּה,

וְאָז לְטוּבוֹ אֶנְהַר / וְלַנִּמְכָּר תִּהְיֶה לּוֹ גְּאֻלָּה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14442