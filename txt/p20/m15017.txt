


	
	אוֹתוֹתֶיךָ יָהּ הֶעֱמַדְתָּ לְפָנָי
	




אוֹתוֹתֶיךָ, יָהּ, הֶעֱמַדְתָּ לְפָנָי,

וְסוֹד נִבְרָאֶיךָ נֶעְלָם מֵעֵינָי –

מָה רַבּוּ מַעֲשֶׂיךָ, אֲדֹנָי!



בְּסוֹד מָקוֹם נִזְכָּר כִּי צוּרָה בְמַחֲזֶה

הַלְּבָבוֹת אֵין אִישׁ לָנֶצַח חוֹזֶה –

מַה נּוֹרָא הַמָּקוֹם הַזֶּה!



רֹאשׁ הַמִּנְיָן, כִּי כֹל שֶׁתִּרֶץ –

תַּעַשׂ, וֶאֱמֶת אֵין לְפָעָלְךָ קָרֶץ;

מָה אַדִּיר שִׁמְךָ בְּכָל הָאָרֶץ!



הִגַּדְתָּ כְּבוּדּוֹת וְהִפְלֵאתָ נְגוֹהִים

עוֹמְדִים עַל מִשְׁמָר, גְּבֹהִים עַל גְּבֹהִים –

מַה יָּקָר חַסְדְּךָ, אֱלֹהִים!



מָרוֹם, לִכְבוֹדְךָ הַכֹּל כּוֹנַנְתָּ

וְתֵת לִירֵאֶיךָ שְׂכָרָם הֶאֱמַנְתָּ –

מָה רַב טוּבְךָ אֲשֶׁר צָפַנְתָּ!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/15017