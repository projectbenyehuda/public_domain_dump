


	
	אַיֵּה עֹפֶר יְדִידוּת
	



אהבה




׳אַיֵּה עֹפֶר יְדִידוּת, נֶפֶשׁ מוֹשְׁלָה בַּנְּפָשִׁים?



בָּרַח, וְנָטַשׁ בְּקִרְבִּי אָהֳלֵי תְשׁוּקָתוֹ נְטוּשִׁים.׳



׳רְאִינוּךְ תִּרְעִי, רַעְיָה, מִלַּיִךְ לֹא מְפֹרָשִׁים –



מַה דּוֹדֵךְ מִדּוֹד, הַיָּפָה בַּנָּשִׁים?׳



׳תְּמוּנָתוֹ מֵהַגִּיד בְּאִמְרַת פִּי נִשְׂגָּבָה,



אַךְ עַל לוּחַ לֵב בְּעֵט סְעִפַּי נִכְתָּבָה;



תָּאֳרוֹ – אֵין כָּמֹהוּ, וְאִם בְּמִלָּה נִקָּבָה –



דּוֹדִי צַח וְאָדוֹם דָּגוּל מֵרְבָבָה.׳



׳בִּשְׁבוּעַת צִבְאוֹת צְבָאוֹת הֲלֹא עוֹרַרְתָּנוּ,



דִּבַּרְנוּךְ לְבָאֵר אֶת דְּבָרַיִךְ – הֲלֹא הִשְׁמַעְתָּנוּ!



כֵּן דְּמוּת כָּל עֹפֶר, וּמַה יִּתְרוֹן – הוֹדַעְתָּנוּ,



מַה דּוֹדֵךְ מִדּוֹד, שֶׁכָּכָה הִשְׁבַּעְתָּנוּ?׳



׳הַהוּא שִׂמְחַת עוֹלָם, בְּזִכְרוֹ לִבּוֹת עוֹלְזִים,



דְּמוּתוֹ מְדַבְּרוֹת בַּעֲדוֹ וְתָאֳרוֹ מְחַוִּים הַחוֹזִים,



עַמּוּד יְקָר, אֲשֶׁר עָלָיו בָּתֵי תְפִלּוֹת נֶאֱחָזִים,



מַרְאֵהוּ כַּלְּבָנוֹן, בָּחוּר כַּאֲרָזִים.׳



[……………….]



סוּת אֲהָבָיו עֹטוֹת, טוֹבוּ מִכָּל מַדִּים;



וְעָלָיו אֵיךְ תִּלּוֹנִי – וְלַחֲשֹׁק בָּךְ הִקְדִּים?



חִכּוֹ מַמְתַּקִּים וְכֻלּוֹ מַחֲמָדִים.׳



׳לֹא עָלָיו תְּלוּנָתִי, כִּי הוּא בַר יָדַיִם,



אַךְ עַל אוֹיֶבֶת לוֹעֶגֶת לִי בִדְבַר שְׂפָתַיִם,



יַזְכִּירוּנִי לֵאמֹר: בָּרַח, וַיֶּהֱמוּ בִי מֵעַיִם –



זֶה דוֹדִי וְזֶה רֵעִי, בְּנוֹת יְרוּשָׁלִָיִם!׳







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19279