


	
	אֱמֻנָה עֲלֵי תוֹלָע
	








אֱמֻנָה עֲלֵי תוֹלָע, כְּבוּדָּה וּבַת מֶלֶךְ, / שְׁבוּיָה לְבֶן אָמָה וְאָמָה בְּיַד צָרִים;

בְּחוּנָה בְכוּר עֹנִי, צְרוּפָה בְאַדְמַת זָר – / וְשָׁם יוֹם וְלֵיל לָאֵל תְּחַנֵּן וְקוֹל תָּרִים.

רְצוּצָה, לְחוּצָה זֶה זְמַן רַב וּבָנֶיהָ / פְּזוּרִים בְּכָל תֵּבֵל, עֲבָדִים לְאַכְזָרִים.

הֲפוּכָה לְזָר נַחְלַת צְבִי הוֹד וּבֵית קֹדֶשׁ, / וּבָאוּ שְׁעָרֶיהָ עֲרֵלִים וְעַם נָכְרִים.

מְעֻנָּה בְעֹל שֵׂעִיר, דְּחוּיָה בְּעִיר וָעִיר, / מְכוּרָה לְאִישׁ שָׂעִיר בְּלִי-קֵץ לְדוֹר דּוֹרִים.

חֲזָקָה בְגָלוּתָהּ בְּדָת אֵל וּבִבְרִיתוֹ, / וְעַל טוֹב וְרַע לְאַדִּיר בְּאַדִּירִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/27921