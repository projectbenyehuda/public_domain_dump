


	
	אֵל הֶעָבִים דָּר בְּרוֹמָה
	



פיוט לשמיני עצרת




אֵל הֶעָבִים, דָּר בְּרוֹמָה, / צַו: הָרִיקוּ רְבִיבֵיכֶם,



טַל וּמָטָר, לָאֲדָמָה / בֹּאוּ בְּשָׁלוֹם שְׁנֵיכֶם!



בְּחַסְדְּךָ, דָּר עֲרָבוֹת, / שַׂמַּח בְּגִיל הַלְּבָבוֹת,



תֵּן טַל וּמָטָר לְהַשְׁתּוֹת / אֶרֶץ וְעוֹרֵר אַהֲבוֹת,



בָּרֵךְ תְּבָרֵךְ תְּבוּאוֹת / וְתִמָּלֵא תֵבֵל תְּנוּבוֹת.



רַחוּם, לְנִינֵי אֲיֻמָּה / בַּשֵּׂר: שָׁמַעְתִּי בְּקוֹלְכֶם.



הַמּוֹרִיד שִׁפְעַת רְבִיבִים / דָּבָר מִמֶּנּוּ לֹא נִכְחַד,



מְכַסֶּה שַׁחַק בֶּעָבִים, / תֵּן טַל וּמָטָר בְּיַחַד



שְׁנֵיהֶם לָאָרֶץ, טוֹבִים / הַשְּׁנַיִם מִן הָאֶחָד,



מוֹצִיא לָאוֹר תַּעֲלֻמָה / יִפְתַּח אֲרֻבּוֹת שְׁמֵיכֶם.



הָאֵל, הַנּוֹתֵן לְכָל בָּשָׂר / לֶחֶם, לְכָל דַּל וְאֶבְיוֹן,



דָּגָן וְתִירוֹשׁ וְיִצְהָר / בָּרֵךְ, מְרוֹמָם וְעֶלְיוֹן,



תְּמַלֵּא הַגְּרָנוֹת בָּר / בִּבְרָכָה, שׁוֹכֵן וְעֶלְיוֹן,



חַנּוּן בְּרִית הַקְדוּמָה / יִזְכֹּר בְּרַחֲמָיו אֲלֵיכֶם.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20033