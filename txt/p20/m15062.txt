


	
	אֵלִי עֲשֵׂה לִי לְמַעְנְךָ
	




אֵלִי, עֲשֵׂה לִי לְמַעְנְךָ, / לֹא לְמַעֲנִי

וּשְׁמַע תְּפִלָּה לְעַבְדְּךָ, / אַתְּ חוֹנְנִי.

כַּפַּי פְּרוּשׂוֹת לְנֶגְדְּךָ / מִכְּאֵב עֳנִי,

עָנְיִי וְעָשְׁרִי בְּיָדְךָ, / אַתְּ נוֹתְנִי!



אָדָם, בְּדָחְקוֹ וְלַחֲצוֹ –

אֵין לוֹ תְשׁוּעָה בְּיוֹעֲצוֹ.

אַתָּה אֲדֹנָי לְעֵת מְצֹא!

אֵין לִי אֱלוֹהַּ בִּלְתְּךָ, / וּשְׁמָעוּנִי!



בָּרָא בְרוּאִים – וְעַל בְּרוּאִים נַעֲלָה,

הִמְצִיא מְצוּאִים – וְזָן וּפִרְנֵס וְכִלְכְּלָה.

שׁוֹמֵר פְּתָאיִם! לְךָ, אֲדֹנָי, אֲהַלֲלָה;

אַגִּיד שְׁבָחָךְ וּבְשִׁמְךָ / אֶבְטְחָה אָנִי.



בּוֹחֵן כְּלָיוֹת וְגַם לְלֵב, הָסֵר יְגוֹנִי!

מְחֹל לְחוֹב וַחֲתֹם זְמַנִּי.

בְּחֵן וְטוֹב רַחֲמֶיךָ וְטוּבְךָ וְחַסְדְּךָ יַעְזְרוּנִי;

לִבִּי יְצַפֶּה לְיִשְׁעֲךָ, / אַתְּ מִשְׁעָנִי.



לַיִל וְיוֹם אַל תַּעַזְבֵנִי וְתִטְּשָׁה!

הִנֵּה בְּכָל יוֹם כַּפַּי פְּרוּשׂוֹת, אֲבַקְשָׁה –

עֵינַי לְמָרוֹם: הָשֵׁב שְׂשׂוֹנִי וְחַדְּשָׁה,

אֶשְׂמַח וְאָגִיל וְאוֹדְךָ / כִּי עֲנִיתָנִי.



צוּרִי וּמַחְסִי וְגוֹאֲלִי, אַתְּ שִׁבְחִי!

וּמִמַּלְּלִי, הָאֵר לְחָשְׁכִּי וְאָפְלִי –

אָבִין וְאֵדַע דַּרְכְּךָ; הֵן בְּעוֹדֶנִּי –

אַל תַּחְשְׁבֵנִי בְּבֵיתְךָ / כִּכְנַעֲנִי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/15062