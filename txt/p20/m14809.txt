


	
	לְסַפֵּר אֶת כְּבוֹדְךָ
	




לְסַפֵּר אֶת כְּבוֹדְךָ / וְגֹדֶל נוֹרְאוֹתֶיךָ

וּלְהַגִּיד הוֹדְךָ / דָּפַקְתִּי דְלָתֶיךָ

וְנָפַלְתִּי בְיָדְךָ / אֲקַוֶּה חֶמְלָתֶךָ –

וַאֲנִי בְּרֹב חַסְדְּךָ / אָבוֹא בֵיתֶךָ.



אֱמוּנָתְךָ מֵיטִיבֵי / הַלְּבָבוֹת יָעִידוּ

וְהֵקִיצוּ שׁוֹכְבֵי / יְצוּעֵיהֶם, וְהֵנִידוּ

שְׁנָתָם, וּמְשִׁיבֵי / אֲמָרִים הֶעֱמִידוּ

בְּעַד חוֹבֵי- / הֶם אֲשֶׁר בָּהֶם זָדוּ,

וּמִדִּינְךָ הַרְבֵּה / נִבְהֲלוּ וּפָחָדוּ –

וַיִּירְאוּ יֹשְׁבֵי / קְצָוֹת מֵאוֹתֹתֶיךָ.



בְּחַסְדְּךָ, אֵל נֶעְלָם, / אֱמוּנֶיךָ בָּטָחוּ

וְהִשְׁכִּימוּ כֻּלָּם / וְדִבְרֵי שִׁיר לָקָחוּ,

וְאַתְּ עֻזָּם וְחֵילָם / מִיָּדְךָ לְיָדְךָ בָּרָחוּ

וּבְטוּב מַהֲלָלָם / כְּבוֹד שִׁמְךָ שִׁבֵּחוּ.

הַאֲזִינָה קוֹלָם / וְאִם בְּרִיתְךָ זָנָחוּ

וְנוֹדֶה לְךָ לְעוֹלָם / נְסַפֵּר תְּהִלָּתֶךָ.



רַחֵם עֵת קוּמְךָ / לַחְקֹר אֶת פְּעָלֵינוּ,

וְהִנֵּה מִזַּעַמְךָ / אֵימָתְךָ עָלֵינוּ

נָפְלָה, וּמֵעִמְּךָ / סְלִיחַת מַעֲלָלֵינוּ

נְיַחֵל, וּבַהֲדוֹמְךָ / נִשָׂא אֶת קוֹלֵנוּ:

נָא הַטֵּה שְׁלוֹמְךָ / כַּנָּהָר אֵלֵינוּ –

וַאֲנַחְנוּ עַמְּךָ / וְצֹאן מַרְעִיתֶךָ.



מָרוֹם לִמְיַחְדֶיךָ / פְּקַח עַיִן לִרְאוֹת,

בָּאִים עָדֶיךָ / וְנוֹשְׂאִים קוֹל תְּשֻׁאוֹת

לְמוּלְךָ יְדִידֶיךָ / לְקָרֵב קֵץ פְּלָאוֹת;

וְשׁוּב נָא לְחוֹכֶיךָ / אֲשֶׁר מְצָאוּם תְּלָאוֹת –

לְמַעַן עֲבָדֶיךָ / שִׁבְטֵי נַחְלָתֶךָ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/14809