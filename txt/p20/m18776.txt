


	
	דּוֹדִי לִי וַאֲנִי לוֹ
	



(גאולה לפסח (?)




דּוֹדִי לִי וַאֲנִי לוֹ, / כִּי הוּא מַחֲמַדִּים כֻּלּוֹ!



עֵת הַנִּצָּנִים נִרְאוּ / חִמַּדְתִּי שֶׁבֶת בְּצִלּוֹ,



עֵת הַזָּמִיר הִגִּיעַ /וְהַתּוֹר הִשְׁמִיעַ קוֹלוֹ –



כִּי הִנֵּה הַסְּתָו עָבָר / הַגֶּשֶׁם חָלַף הָלַךְ לוֹ.



אָרְחוֹתֶיךָ נִתְכָּנִים, / נֶאֱמָנִים לַנֶּאֱמָנִים;



בִּי מַעֲשֶׂיךָ נִטְמָנִים – / וּתְחַיֵּם בְּקֶרֶב שָׁנִים,



וִימֵי חַסְדְּךָ מְזֻמָּנִים / לִהְיוֹת כָּל טוֹבָה נוֹתְנִים –



חִנָּם תִּתֵּן לְעָנִי, וְלֹא / יֵרַע לְבָבְךָ בְּתִתְּךָ לוֹ.



בְּטַל רָצוֹן הַחֲיֵה בִנְךָ / נֶחְשָׁב כְּמוֹ מֵת בַּחֲרוֹנְךָ;



וְאִם אַתְּ כְּמֶלֶךְ – דְּרֹשׁ הֲמוֹנְךָ! / אוֹ כְמוֹ רוֹעֶה – דְּרֹשׁ
צֹאנְךָ!



כְּמוֹ הִבְטַחְתָּ בְּחֶזְיוֹנְךָ / בְּבוֹא קֵץ לְהַרְאוֹת אֶת
גְּאוֹנְךָ:



תַּם לַיְלָה וְסָר אָפְלוֹ / וְיֹדַע יְיָ אֶת אֲשֶׁר לוֹ.



רְעֵבִים כִּמְעַט גָּוָעוּ – / מֵעֲדָנֶיךָ יִשְׂבָּעוּ,



וְעֵינוֹת שֵׂכֶל נָבָעוּ / מֵאִתְּךָ, לֹא נִגְרָעוּ;



טַל אֱמֶת תַּזִּיל – וְנוֹשָׁעוּ / עַם נֶאֱמָן אֶל אֵל שָׁעוּ,



וְכֻלּוֹ יֹאמַר בְּהֵיכָלוֹ: / זֶה יְיָ קִוִּינוּ לוֹ!



מְזוֹן כָּל נִבְרָאִים מִמְּךָ, / כִּי מְקוֹר חַיִּים עִמְּךָ,



תַּעֲנוּג נְפָשׁוֹת בְּנָאָמְךָ / וְנֹעַם זְמִירוֹת בְּנָעָמְךָ;



קָרֵב קֵץ יֶשַׁע עַמְּךָ / וְיָשׁוּב כְּבוֹדְךָ לְאוּלַמְךָ,



וְיֵרָאְֶה אָדוֹן, אֲשֶׁר לֹא / יָדַעְנוּ מֶה הָיָה לוֹ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18776