


	
	אֹרְחוֹתֶיךָ לַמְּדֵנִי
	



פזמון


אֹרְחוֹתֶיךָ לַמְּדֵנִי, / עִמְּךָ תָמִים עַד אֶהְיֶה,



וּבְשִׁפְלוּתִי עוֹדְדֵנִי – / יְיָ מֵמִית וּמְחַיֶּה.



אֲכַבֵּד כְּבוּדָּה בַּת תְּבוּנָה / בְּיָדִי לְפִקָּדוֹן נְתוּנָה,



וּבְדָרְכִי דֶּרֶךְ אֱמוּנָה / לֹא אָמוּת כִּי אֶחְיֶה.



בִּכְבוֹד רֹאשׁ חָכְמָה נִקְרָא – / וּבְיָדְךָ, יָהּ, הַגְּבוּרָה –



יְצַרְתָּנוּ חֶסֶד – וְנִבְרָא, / אֲשֶׁר אָמַרְנוּ בְּצִלּוֹ נִחְיֶה.



רַבּוּ פְשָׁעֵינוּ, וְכוֹתְבָם / לִמְאוֹר פָּנָיו הִצִּיבָם;



שִׂבְרֵנוּ עַל מִי? כִּי בָם / אָנוּ נְמַקִּים – וְאֵיךְ נִחְיֶה?



הוֹלֵךְ לְתֻמּוֹ – מִפְעָלוֹ / לֹא לְאֵל, כִּי לֹא יוֹעִילוֹ;



וְאִם יִצְדַּק – מַה יִתֶּן לוֹ? / הוּא אֶת נַפְשׁוֹ יְחַיֶּה.



׳מָעוֹן אֲנִי, הַכֹּל בְּיָדִי / וְאֶפֶס אֵל עוֹמֵד בְּסוֹדִי,



וְאֵין אֱלֹהִים עִמָּדִי – / אֲנִי אָמִית וַאֲחַיֶּה.׳







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18617