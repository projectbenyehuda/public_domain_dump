


	
	עֶזְרַת אֲבוֹתֵינוּ
	




עֶזְרַת אֲבוֹתֵינוּ / אַתָּה הוּא מֵעוֹלָם,

שׁוּבָה אֶת שְׁבִיתֵנוּ / וְנָשׁוּב כִּימֵי עוֹלָם.



אַתָּה אֵל חַי נַעֲלָה, / רֵעֶיךָ מַה יָּקְרוּ,

הַבֵּט פּוֹנִים לְמַעְלָה / וּדְבַר עָתָק דִּבְּרוּ!

בֵֶּן הַצָּעִיר נִקְלָה / וּבְנֵי הָרָב גָּבְרוּ,

בְּרִית אָח לֹא שָׁמָרוּ, / הֵפֵרוּ בְּרִית עוֹלָם.



בִּנְךָ, בְּכוֹרְךָ נִקְרָא – / נִינָיו מָרָה צָרְחוּ.

הִכִּיתָם, אֵל, בְּעֶבְרָה / וּכְמֵת מִלֵּב נִשְׁכְּחוּ.

תַּחַת מִשְׁפַּט בְּכוֹרָה / כִּפְלַיִם הֵם לָקְחוּ.

קָרֵב הַקֵּץ וְיִשְׂמְחוּ / כָל חוֹסֵי בָךְּ לְעוֹלָם.



רָאִיתָ עַם אֵין בּוֹ / כֹחַ: לִדְבַר שׁוֹנִים

עָלִיתָ מִקִּרְבּוֹ, / וַיִּבְזוּהוּ מוֹנִים.

וַיֹּאמֶר אֶל לִבּוֹ – / וְאִם רַבּוּ הַשָּׁנִים:

חַסְדֵי אֵל נֶאֱמָנִים / סְמוּכִים לָעַד לְעוֹלָם!



מַדּוּעַ נִמְשָׁכָה / תּוֹחֶלֶת בְּךָ מְקַוָּה?

הַעֲלֵה נָא לָהּ אֲרוּכָה, / כִּי כָל הַיּוֹם דָּוָה,

בִּזְכוּת עִיר הַמְּלוּכָה / צִיּוֹן – כִּי שָׁם צִוָּה

אֲדֹנָי אֶת הַבְּרָכָה, / חַיִּים עַד הָעוֹלָם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14708