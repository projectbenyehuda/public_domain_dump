


	
	אֲשֶׁר בִּגְלַל אָבוֹת
	



פיוט לשבועות (?)




אֲשֶׁר בִּגְלַל אָבוֹת אֵיתָנֵי מוֹרִיָּה



בְּנֵיהֶם בָּחַר מִכָּל דָּרֵי נְשִׁיָּה,



הֲמוֹן שַׁעֲשׁוּעָיו הִנְחִילָם לִהְיוֹת לָהֶם תְּרוּמִיָּה,



הִפְלִיא עֵצָה, הִגְדִּיל תּוּשִׁיָּה.



הִטָּה מְרוֹמוֹ וַיֵּרֶד לַהֲדוֹמוֹ



וַיִּתְפּוֹצְצוּ הָרֵי עַד לְקוֹל תִּתּוֹ בְּנָאֳמוֹ,



רָעֲשׁוּ דָרֵי עוֹלָמוֹ בְּתִתּוֹ עֹז לְעַמּוֹ,



מִימִינוֹ אֵשׁ דָּת לָמוֹ.



בְּקוֹל רָם הִשְׁמִיעָם תּוֹרָתוֹ אֲשֶׁר סָדָר:



שְׁמַע עַמִּי תוֹרָתִי גָּדֵר הַנִּגְדָּר,



הֵא לְךָ מוֹצֵא חַיִּים וְכָל דָּבָר לֹא נֶעְדָּר –



קוֹל אֲדֹנָי בַּכֹּחַ, קוֹל אֲדֹנָי בֶּהָדָר.



שְׁמַע, עַמִּי, וְאָעִידָה עַל אֹזֶן פְּתוּחָה:



עֵדוּת אֲדֹנָי נֶאֱמָנָה וּנְכֹחָה,



מְקוֹר חַיִּים נֶאֱמָנִים, בְּיַד צִיר נֶאֱמָן שְׁלוּחָה –



עִיר גִּבֹּרִים עָלָה חָכָם וַיֹּרֶד עֹז מִבְטֶחָה.



עֲשֶׂרֶת הַדְּבָרִים בְּרִשְׁפֵּי אֵשׁ יְלַהֵבוּן,



פּוֹרְחִים בָּאֲוִיר וְחוּג שְׁחָקִים יְסוֹבֵבוּן,



בְּרוּצָם יְשׁוּבוּן לַלּוּחוֹת, וְיִכָּתֵבוּן



בְּעֵט בַּרְזֶל וְעֹפֶרֶת, לָעַד בַּצּוּר יֵחָצֵבוּן.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20034