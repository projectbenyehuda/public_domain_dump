


	
	יְיָ שִׁמְךָ לְעוֹלָם
	



מוסתג׳אב


יְיָ שִׁמְךָ לְעוֹלָם.



יְיָ אֶחָד שֶׁלֹּא יִשְׁנֶה, / שִׁמְךָ אוֹר מִחֹשֶׁךְ קוֹנֶה,



אָמַרְתִּי: עוֹלָם חֶסֶד יִבָּנֶה / בְּשֵׁם יְיָ אֵל עוֹלָם.



יְיָ, בְּךָ נִתְכְּנוּ עִנְיָנָי, / שִׁמְךָ בְּזָכְרִי – אוֹרוּ עֵינָי;



בָּרֲכִי נַפְשִׁי אֶת יְיָ / וּבָרוּךְ שֵׁם כְּבוֹדוֹ לְעוֹלָם.



יְיָ, רְצוֹנִי כִּי תִקָּחֵנִי; / שִׁמְךָ רַחוּם אַט יוֹכִיחֵנִי,



רוּחֲךָ טוֹבָה תַּנְחֵנִי / וַאֲבָרְכָה שִׁמְךָ לְעוֹלָם.



יְיָ, הוֹכַחְתָּ מִי תֶאֱהֲבֶנּוּ, / שִׁמְךָ הוּא בְאֶחָד – וּמִי
יְשִׁיבֶנּוּ?



הָאֹמְרִים לָאֵל: סוּר מִמֶּנּוּ! – / שְׁמָם מָחִיתָ לְעוֹלָם.



יְיָ, מִמְּךָ אֶשְׁאַל לְעוֹדְדֵנִי, / שִׁמְךָ מָסַרְתָּ לַנְּבִיאִים
לְהַגִּידֵנִי:



מִי כָמוֹנִי וּמִי יֹעִידֶנִּי? / זֶה שְּׁמִי לְעוֹלָם!



יְיָ, חֲנִינוֹתֶיךָ תָּמִיד בְּאֵין קָרֶץ, / שִׁמְךָ חוֹשֵׁב וְעוֹשֶׂה
מַה יִּרֶץ,



חַסְדְּךָ, יְיָ, מָלְאָה הָאָרֶץ – / יְהִי שֵׁם יְיָ מְבֹרָךְ לְעוֹלָם!



יְיָ, זְמִירוֹתֶיךָ בְּאֵין מִסְפַָּר, / שִׁמְךָ – זוֹכְרוֹ בֶאֱמֶת בַּל
יֶחְפָּר,
זֶרַע יַעַבְדֶנּוּ יְסֻפָּר – / יְהִי שְׁמוֹ לְעוֹלָם.



יְיָ קוֹרֵא מֵרֹאשׁ הֲמֻלּוֹת, / שִׁמְךָ קֵרַבְתָּ לִנְפָשׁוֹת
בְּמִלּוֹת:



קָדוֹשׁ יוֹשֵׁב תְּהִלּוֹת, / וְיִגְדַּל שִׁמְךָ לְעוֹלָם.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18613