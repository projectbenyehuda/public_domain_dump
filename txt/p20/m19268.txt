


	
	אֶחָד רַבָּה אֱמוּנָתֶךָ
	



מי כמוך






אֶחָד רַבָּה אֱמוּנָתֶךָ,



אֵין קֵצֶה לִתְבוּנָתֶךָ;



לְשׁוֹנִי, לְסַפֵּר תְּהִלָּתֶךָ,



הֲלֹא מִצְעָר הִיא.



בְּטֶרֶם בְּנוֹת אַרְמוֹן,



הָיָה מֶלֶךְ קַדְמוֹן,



מְשַׂחֶקֶת לְפָנָיו אָמוֹן –



עֵץ חַיִּים הִיא.



רוּחוֹ עוֹשָׂה דְבָרוֹ,



וּמֵאִתּוֹ וְעָדָיו יְקָרוֹ,



׳יְהִי אוֹר!׳ נָם בְּמַאֲמָרוֹ –



וַיְהִי בָּעֵת הַהִיא.



הִרְקִיעַ וְהוֹבִישׁ וְהִדְשִׁיא



וְהֵאִיר, וְהִשְׁרִיץ בַּחֲמִישִׁי,



וְחַיּוֹת יָצַר בַּשִּׁשִּׁי –



הִנֵּה זֹאת חֲקַרְנוּהָ, כֶּן הִיא.



מָלֵא הַכֹּל קִנְיָנָיו,



וּשְׁחָקִים כָּשְׁרוּ לְפָנָיו,



וְהָאָרֶץ יָשְׁרָה בְעֵינָיו,



כִּי טוֹבַת מַרְאֶה הִיא.



בָּרָא אָדָם, וּמִצַּלְעוֹ



לָקַח רַעְיַת שַׁעֲשׁוּעוֹ,



נֵעוֹר מִשְּׁנָתוֹ, וְהוֹדִיעוֹ:



׳אַךְ הִנֵּה אִשְׁתְּךָ הִיא!׳



רְאֵה, בַּגַּן הוֹשַׁבְתִּיךָ



וּמִפְּרִי עֲדָנָיו הֶאֱכַלְתִּיךָ,



וְתַאֲוָה אַחַת מְנַעְתִּיךָ –



בֵּינִי וּבֵינְךָ מַה הִיא?



בְּעָרְמָה הַנָּחָשׁ נָכַל,



כִּי טוֹב הָעֵץ לְמַאֲכָל,



פִּתָּה הָאִשָּׁה – וַתֹּאכַל,



וַתֵּלֶךְ וַתִּזֶן גַּם הִיא.



יָזְמָה לְהַאֲכִיל אִישָׁה;



וְאֵל – חֲטָאתָם דְּרָשָׁהּ,



עָנָה: ׳פִּתַּתְנִי הָאִשָּׁה,



צָרַעַת מַמְאֶרֶת הִיא!׳



׳מָרִיתָ מִצְוַת צוּרְךָ,



לַהֲשִׁיבְךָ אֶל עֲפָרְךָ,



אֲרוּרָה הָאֲדָמָה בַּעֲבוּרֶךָ –



אֶרֶץ אוֹכֶלֶת יוֹשְׁבֶיהָ הִיא.



אָז יָרַד מִכְּבוֹדוֹ



הַמּוֹרֵד בְּצוּר יְלָדוֹ,



מִגַּן עֶדְנוֹ טְרָדוֹ –



וַיֵּלֶךְ בְּכֹחַ הָאֲכִילָה הַהִיא.



יַעַן חָטָא בְאַחַת,



בְּטֶרֶם רִדְתּוֹ לַשַּׁחַת –



שָׁב בְּשׁוּבָה וָנַחַת;



רֵאשִׁית חַטָּאת הִיא.



רוֹעֶה צֹאן וְאִכָּר



הִקְרִיבוּ שְׁנֵיהֶם אֶשְׁכָּר,



רַב נֶעְכַּר וְצָעִיר נִזְכַּר –



מִנְחַת קְנָאֹת הִיא.



בּוֹגְדִים מֵאֲנוּ לְהִזָּהֵר,



הִשְׁחִיתוּ דַרְכָּם מַהֵר,



נִמְחוּ בְמַבּוּל, לְטַהֵר



אֶרֶץ לֹא מְטֹהָרָה הִיא.



נֹחַ נִמְלַט מֵעֶבְרָה,



יָצָא בְשָׁלוֹם – וּתְשׁוּרָה



הִקְרִיב בְּהֵמָה טְהוֹרָה,



כִּי מַעֲלַת גֵּרָה הִיא.



עָשׂוּ מִגְדָּלִים פָּרִיצִים,



וְנָבְלָה שְׂפָתָם, עָרִיצִים,



וּמִשָּׁם הָיוּ נְפוֹצִים



יֹשְׁבֵי הָעִיר הַהִיא.



זָרַח אָב, וְיִרְאָתוֹ



הוֹגָה בִּפְרִי חֶמְדָּתוֹ;



נוֹדַע לַכֹּל, צִדְקָתוֹ



כִּי רַבָּה הִיא.



רַב וְצָעִיר נוֹלְדוּ



לְנֶעֱקָד, וְנִינָיו הָתְפָּקְדוּ,



וּבְשִׁבְעִים מִצְרַיְמָה יָרְדוּ –



כִּי מֵיְיָ הִיא.



הָעָבְדָה אֲגֻדַּת זַרְעוֹ,



לְאָמָה חֲשָׁבָהּ פַּרְעֹה,



וְלֹא יָדַע בְּרִשְׁעוֹ,



כִּי בַת מֶלֶךְ הִיא.



חַיִל גִּבֵּר עָנָיו,



הוֹדִיעַ לְתַנִּין עִנְיָנָיו;



הֻכָּה בְעֶשֶׂר וְקִנְיָנָיו –



כִּי עֵת רָעָה הִיא.



זְרוּיֵי גֹשֶׁן נִקְהֲלוּ



וּבְיַד רָמָה עָלוּ,



וְיוֹשְׁבֵי נוֹף נִבְהֲלוּ –



הֲלוֹא חָנוֹף תֶּחֱנַף הָאָרֶץ הַהִיא.



קְדוֹשִׁים בַּיַּבָּשָׁה עָבְרוּ,



הֶאֱמִינוּ בָאֵל וְשׁוֹרֲרוּ;



צָלֲלוּ צוֹרְרֵיהֶם, וְשָׁרוּ:



אֶצְבַּע הָאֱלֹהִים הִיא!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/19268