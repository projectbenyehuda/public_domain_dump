


	
	גּוֹדֵר גְּדֹר גָּדֵר דְּחוּיָה
	




גּוֹדֵר, גְּדֹר גָּדֵר דְּחוּיָה / גָּדֵר לְבַל יִפֹּל צְרוֹר!

הַמְצֵא פְדוּת רַעְיָה שְׁבוּיָה / הַיּוֹם וְלִשְׁבוּיִים דְּרוֹר!



אֶתְאַפְּקָה אַחְרִישׁ בְּשִׁבְיִי / עַל חַסְדְּךָ, אָב רַחֲמָן.

אָנָּא, סְלַח פִּשְׁעִי וּמִרְיִי / וִימֵי פְדוּתִי חִישׁ תְּמָן.

אָז אֶשְׁכְּחָה רִשְׁיִי וּמִרְיִי, / אֶשְׂמַח בְּבֹא קֵץ הַזְּמָן.

דַּל מִשְּׁכֹן עִמְקֵי נְשִׁיָּה / רַחֵם, וְרֹב עָנְיוֹ זְכוֹר,

הַכֵּה בְּאַף מַכָּה טְרִיָּה / צָרָיו, וְרֹאשׁ שֵׂעִיר עֲכֹר!



'בַּת סֹעֲרָה מִיּוֹם גְּלוֹתֵךְ, / רֹנִּי וְשִׂמְחִי, הִנְנִי

מַלְכֵּךְ! לְשׁוֹבֵב אֶת שְׁבוּתֵךְ / עַתָּה – רְאִי נָא כִּי אֲנִי

קָרוֹב לְהָחִישׁ יוֹם פְּדוּתֵךְ, / לָצֵאת בְּהוֹד מִכּוּר עֳנִי.

אָשִׁיב יְקַר חַדְרֵי שְׂכִיָּה, / שָׁם שִׁיר יְחַדֵּשׁ בֵּן בְּכוֹר:

בָּרוּךְ כְּבוֹד נוֹטֶה עֲלִיָּה / נוֹתֵן בְּעֹז שֶׁמֶשׁ לְאוֹר!'







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14645