


	
	רשות לקדיש
	




הַבּוֹחֵר בְּשִׁירֵי זִמְרָה / אֶקְרָא / יִתְגַּדַּל שְׁמוֹ נוֹרָא!


  


אֶתְבּוֹנֵן – / וּבַכֹּל שָׁפַר,



וַאְרַנֵּן / לְאֵל כֹּל סָפַר,



וַיְכוֹנֵן / אֱנוֹשׁ מֵעָפָר



וּבְלִבּוֹ נְשָׁמָה בָּרָה / בָּרָא – / כְּמֶלֶךְ בְּתוֹךְ הַבִּירָה.


  


בַּכֹּל הוּא / וּמִיָּדוֹ כֹל,



כָּמוֹהוּ / הֱיוֹת לֹא יָכֹל,



כַּתֹּהוּ / לְנֶגְדּוֹ כֹל,



מָה אֹמַר? וְיַד כָּל נִבְרָא / קָצְרָה, / דַּעְתּוֹ מֵאֱנוֹשׁ נִבְצָרָה!


  


רָם פִּלְאוֹ / וְסוֹד עֶלְיוֹנָיו,



עִם כִּסְאוֹ / מְשָׁרְתֵי פָנָיו,



מוֹרָאוֹ / עֲלֵי אוֹפַנָּיו,



בַּמַּיִם עֲלִיּוֹת קֵרָה, / קָרָא – / שָׁמַיִם בְּרוּחוֹ שִׁפְרָה.


  


מוֹרָאִים / בְּכָל מַעְבָּדוֹ,



כִּי מַרְאִים / מְעִידֵי הוֹדוֹ.



לַנְּבִיאִים / יְגַלֶּה סוֹדֹו –



כִּי נֶפֶשׁ בְּפָנָיו יָקְרָה / הוֹרָה / לָלֶכֶת בְּדֶרֶךְ יְשָׁרָה


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7650