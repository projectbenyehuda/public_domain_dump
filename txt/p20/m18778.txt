


	
	אִם תֶּאֱהַב דֶּרֶךְ אֱמֶת
	



(אהבה)






אִם תֶּאֱהַב דֶּרֶךְ אֱמֶת לִלְמֹד – לֹא תַחֲמֹד!



בֵּית רֵעֲךָ / לֹא תַחֲמֹד עִמִּי,



אַל יַתְעֲךָ / יֵצֶר וְשֵׁב עִמִּי.



אוֹדִיעֲךָ / סוֹד אַחֲרִית; כִּי מִי



יוֹשִׁיעֲךָ, / יוֹם מִמְּךָ כָּל דּוֹד יַרְחִיק נְדֹד?



רַב לָךְ, אֲמוּל / לֵבָב, וּמָה אָתָּה?



הִנֵּה תְּמוֹל / בָּאתָ – וּמַה בָּנְתָּ?



תֶּחְטָא לְמוּל / פָּנַי – וְלֹא שָׁבְתָּ.



אִם כַּגְּמוּל / אֶל חֵיק אֱנוֹשׁ אָמֹד – מִי יַעֲמֹד?



מִתּוֹךְ עֳנִי / אוֹ הוֹן עֲשֵׂה חֶפְצִי,



כִּי הִנְנִי / חַסְדִּי לְךָ אַמְצִיא,



וַהְלֹא אֲנִי / דִּינָךְ לְאוֹר אוֹצִיא;



שִׂים נָא, בְּנִי, / כָּבוֹד לְאֵל כָּבוֹד וּשְׁמוֹ עֲבֹד!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18778