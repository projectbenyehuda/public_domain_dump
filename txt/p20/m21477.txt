


	
	מְצַחֵק בַּקּוֹבְיָה
	



חרוז נגד הצחקנים





א.


מְצַחֵק בַּקּוֹבְיָה



וּמַכָּתוֹ טְרִיָּה,



וְאַחֲרִיתוֹ שְׁאִיָּה,



יְקֻלַּל בַּשְּׁעָרִים.


ב.


יְפַזֵּר מָמוֹנוֹ,



וְיוֹסִיף עַל עֲוֹנוֹ,



וּמוֹרֵד בְּקוֹנוֹ,



בִּשְׁבֻעוֹת שְׁקָרִים.






ג.


וְיַחְשֹׁב כִּי יַרְוִיחַ,



לְעוֹלָם לֹא יַצְלִיחַ,



וּבְיָמָיו לֹא יַפְרִיחַ,



הֲכִי יָמָיו מְרוֹרִים.






ד.


וְיֵלֵךְ מֵעִיר לְעִיר,



מְקוֹמוֹ לֹא יַכִּיר,



וְהוּא עָנִי וְצָעִיר,



מְדַלֵּג עַל הָרִים.






ה.


וְיָשׁוּב עַד דַכָּא,



בְּשֶׁבֶר וּבְמַכָּה,



בְּפֶסַח וּבְסֻכָּה,



יְבַקֵּשׁ הַפֻּרִים.






ו.


וְרֹאשׁוֹ פָרוּעַ,



וּבִגְדוֹ קָרוּעַ,



וְגַם רַע יֵרוֹעַ,



לְעַצְמוֹ וְלַאֲחֵרִים.






ז.


וְיֹאכַל בְּחִפָּזוֹן,



בְּלֹא בִרְכַת מָזוֹן,



וְלֹא יִמְצָא רָזוֹן,



בְּעִנּוּי כִּפֻּרִים.






ח.


וְכֹל אַנְשֵׁי בֵיתוֹ,



יְהוּ שֹׂנְאִים אוֹתוֹ,



וְיַעֲשׂוּ יוֹם מוֹתוֹ,



בְּשִׂמְחָה וּבְשִׁירִים.






ט.


עֲזוֹב בְּנִי וְאַל תֵּלֵךְ



בְּחֶבְרַת אִישׁ עֹכֵר נַפְשׁוֹ,



חֲזַק לִבְּךָ אֶל גֹּאֲלֵךְ,



וְהִדָּבֵק בְּשֵׁם קָדְשׁוֹ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21477