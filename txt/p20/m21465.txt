


	
	עַל יַעֲלַת הַמֹּר
	




עַל יַעֲלַת הַמֹּר,



מְקֻטֶּרֶת לְבוֹנָה,



אָשִׁירָה שִׁיר מִזְמוֹר.



אוֹרְךָ מָתוֹק מִנֹּפֶת,



נָגְהוֹ יִנְוֶה אוֹר חַמָּה,



קוֹלְךָ עָרֵב מִתֹּפֶת,



לְכָל קוֹל יָשִׂים דְּמָמָה.



מִדְבָּרְךָ מִי יְשַׁוֶּה,



הוֹד שִׂכְלְךָ מִי יְחַוֶּה



הִלּוּלְךָ מִי יִגְמֹר.



בִּתְנוּמוֹת עַל מִשְׁכָּבִי,



קוֹל דּוֹדִי שָׁמְעָה אָזְנִי;



קַמְתִּי וּבְגִיל לְבָבִי



אָמַרְתִּי אֶל אֲדֹנִי,



אִם יָפְיִי תַּחְמֹד,



אֵיךְ בַּחוּץ תַּעֲמֹד,



יָבֹא דוֹדִי לְגַנּוֹ,



כַּרְמִי שֶׁלִּי לִזְמֹר.



רַעְיָה בְּנֹעַם דִּבְרָתֵךְ,



הַרְאִינִי אֶת דֹּדַיִךְ,



תִּזַּל כַּטַּל אִמְרָתֵךְ,



מִזֶּמֶר נֹפֶת שְׂפָתֵךְ,



נַפְשִׁי מִמַּסְגֵּר תֵּצֵא,



וּלְבָבִי מִמַּכְמֹר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21465