


	
	אֲמָרֵר בַּבֶּכִי
	



קינה לט׳ באב


אֲמָרֵר בַּבֶּכִי, / יוֹם שָׁאַג אַרְיֵה



עַל יֶתֶר הַבָּז, / וְהוּא מְצַעֵק: ׳אַיֵּה / אֵל אֱלֹהֵי יִשְׂרָאֵל?׳



אוֹי כִּי חֻלָּלָה / קִרְיָה הוֹלֵלָה!



יוֹם הַכְּרוּב נַעְלָה / מֵהַדְּבִיר, גָּלָה / כָבוֹד מִיִּשְׂרָאֵל.



בָּאָה עֵת רָעָה / מִן הַשָּׁמַיִם,



וְהֶחְרִיבָה בֵּית זְבוּל / בְּנִיתִיו פַּעֲמַיִם, / וְזֹאת לְפָנִים
בְּיִשְׂרָאֵל.



בְּפָארָן אָשַׁמְתִּי / וְאֶל לֵב לֹא שַׂמְתִּי,
וְלַיְלָה עֵת קַמְתִּי, / בִּבְכִיָּה קִדַּמְתִּי – / וַתְּהִי חֹק
בְּיִשְׂרָאֵל.



רַבּוֹת אַנְחוֹתַי – / וְאוֹיְבִי שִׁיר יָשִׁיר,



יִתְהַלֵּל לֵאמֹר: / ׳הֵן כָּל גּוֹי יַעֲשִׁיר – / וַיִדַּל יִשְׂרָאֵל,



וְשֵׁם אֵל מִזֶּרַע / נַאֲפוּפִים נִגְרָע!׳



לְבַב שׁוֹמְעוֹ יִקְרַע, / כִּי הוֹצִיא שֵׁם רָע / עַל בְּתוּלַת
יִשְׂרָאֵל.





הָאֵל, יוֹם שָׁלַח / בְּמִשְׁמַנֵּי רָזוֹן,



לְסַכֵּל כָּל עֵצָה / וְלַחְתֹּם כָּל חָזוֹן – / אַף עָלָה
בְּיִשְׂרָאֵל.



נִמְשָׁךְ קֵץ צִדְקָם / וְשָׁב נְבוֹנָם רֵיקָם,



כְּאִלּוּ אֵין חֶלְקָם / בֵּאלֹהִים, וְלֹא קָם / נָבִיא עוֹד
בְּיִשְׂרָאֵל.



׳מְכָרָנוּ עָוֹן / וְכִמְעַט כִּלָּנוּ



צַר, לוּלֵי אֲדֹנָי / שֶׁהָיָה לָנוּ׳ – / יֹאמַר נָא יִשְׂרָאֵל;



׳וְעוֹד יָאִיר חָשְׁכִּי / וְיָקִים אֶת סֻכִּי,



וְיָשִׁיב שָׁם מַלְכִּי, / וְאוֹיְבִי יֵדַע, כִּי / יֵשׁ אֱלֹהִים
בְּיִשְׂרָאֵל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18913