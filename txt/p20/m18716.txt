


	
	אֵל חַי יִפְתַּח הַשָּׁמַיִם
	



(עושה השלום לשמיני עצרת)


אֵל חַי יִפְתַּח הַשָּׁמַיִם,



יַשֵּׁב רוּחוֹ יִזְּלוּ מָיִם!



בַּעֲבוּר טוֹב מְעַט עֲשֵׂה רַב נִמְרָץ –



בְּצִדְקַת נָבִיא מֵאָהֳלוֹ רָץ



וְאָמַר: יֻקַּח נָא מְעַט מָיִם.



רֵוֵּה תְרַוֶּה פְּנֵי הָאֲדָמָה –



בְּצִדְקַת נָבִיא לְאָבִיו דָּמָה



וַיַּחְפֹּר אֶת בְּאֵרֹת הַמָּיִם.



הוֹרֵד גֶּשֶׁם בְּתִתְּךָ קוֹלוֹת –



בְּצִדְקַת נָבִיא הִצִּיג מַקְלוֹת



בָּרְהָטִים, בְּשִׁקֲתוֹת הַמָּיִם.



מַיִם שָׁאֲלוּ בָנִים בְּקָרְאָם –



בְּצִדְקַת נָבִיא וּבָנָיו, בְּבוֹאָם



אֶל אֹהֶל מוֹעֵד יִרְחֲצוּ מָיִם.



בָּרֵךְ דָּגָן וְתִירוֹשׁ וְזָיִת –



בְּצִדְקַת נָבִיא נֶאֱמַן בַּיִת,



הִכָּה צוּר וַיַָּזוּבוּ מָיִם.



מַלֵּא שְׂחוֹק פִּי בִּבְכִי עֲנָנִים –



בְּצִדְקַת נָבִיא שָׂם גִּבְעוֹנִים



חֹטְבֵי עֵצִים וְשֹׁאֲבֵי מָיִם.



הַרְבֵּה לֶחֶם לְבָבִי יִסְעָד –



בְּצִדְקַת נָבִיא הִתְפַּלֵּל בְּעַד



עַם נִקְבְּצוּ וַיִּשְׁאֲבוּ מָיִם.



דּוֹרֵשׁ גֶּשֶׁם הַיּוֹם יְרֻחָם –



בְּצִדְקַת נָבִיא בְּאוֹיְבָיו נִלְחַם



וַיֹּאמַר: מִי יַשְׁקֵנִי מָיִם?



יְצַו אֵל לְהַשְׁקוֹת עַמּוֹ בְחִירוֹ –



בְּצִדְקַת נָבִיא צִוָּה בְסִפְרוֹ:



שַׁלַּח לַחְמְךָ עַל פְּנֵי הַמָּיִם.



הָטֵב לְאֵשֶׁת אֵרַשְׂתָּ לָךְ –



בְּצִדְקַת נָבִיא לְאִשָּׁה הָלַךְ



וַיֹּאמַר: קְחִי לִי מְעַט מָיִם.



גֶּשֶׁם נְדָבוֹת תָּנִיף לְנִלְאָה –



בְּצִדְקַת נָבִיא פְּלָאִים הֶרְאָה



אַף הוּא, וַיַּכֶּה אֶת הַמָּיִם.



בְּצִדְקְךָ לְבַדְּךָ עַמְּךָ חָיָה



וְצִדְקַת נְבִיאִים יַזְכִּיר, וְהָיָה



כְּעֵץ שָׁתוּל עַל פַּלְגֵי מָיִם.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18716