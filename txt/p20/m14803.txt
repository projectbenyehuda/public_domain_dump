


	
	אַחְבִּירָה מִסְפֵּד מַר
	




אַחְבִּירָה / מִסְפֵּד מַר כַּיְעֵנִים,

אַגְבִּירָה / בְקוֹל נֶהִי וּבְקוֹל קִינִים,

אַגִּירָה / דִּמְעָה כְּמֵימֵי עֲנָנִים,

אַסְתִּירָה / קוֹל עוּגָבִים וְקוֹל מִנִּים

אַזְכִּירָה / ‘אֵיכָה יָעִיב וְיוּעַם’ –

אֵיכָה יָשְׁבָה בָדָד הָעִיר רַבָּתִי עָם!



בְּמִסְפֵּד מַר / אָרִים קוֹל קִינָה

וְאֶתְמַרְמַר / כְּהַיּוֹם הַזֶּה בְּכָל שָׁנָה,

כִּי הֵמַר / שַׁדַּי וְאוֹתִי עִנָּה

וּבְחֵמָר / כְּלָאַנִי בַּאֲנִינָה,

וְלֹא שָׁמַר / כְּפַעַם בְּפַעַם –

אֵיכָה יָשְׁבָה בָדָד הָעִיר רַבָּתִי עָם!



רָאִיתִי / כַּעַס וְרֻבֵּי יְגוֹנוֹת,

אָרִיתִי / תַּחַת מוֹרִי לַעֲנוֹת,

בָּכִיתִי / בְּקוֹל נְהִי וּבְקוֹל קִינוֹת,

לָקִיתִי / בְּעֶבְרָה וָזַעַם –

אֵיכָה יָשְׁבָה בָדָד הָעִיר רַבָּתִי עָם!



מִמָּרוֹם / שָׁלַח אֵשׁ בְּעַצְמֹתַי,

גַּם עֵירֹם / הוֹלִיכַנִי בְחוּצוֹתַי,

וּבְדָרוֹם / וּבְצָפוֹן נְפוּצוֹתָי.

אֵל מָרוֹם, / מְשִׁיחֵנוּ עַד מָתַי –

וַתֵּרוֹם / יְדֵי נוֹגְשֵׂי הָעָם?

אֵיכָה יָשְׁבָה בָדָד הָעִיר רַבָּתִי עָם!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/14803