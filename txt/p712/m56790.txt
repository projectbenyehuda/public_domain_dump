


	
	הקיץ
	




נַחֲלֵי חֹם וָחֹרֶב

מֵעֵין שֶׁמֶשׁ יִנְהָרוּ

מִבְּרַק קַרְנֶיהָ

תִּזַּל שַׁלְהָבֶת

וּלְחֻמֵי רֶשֶׁף

מִן הַנֶּשֶׁף

עַד צָהֳרָיִם

יִרְבּוּ כִפְלָיִם

כָּכָה יוֹמָם אַהֲבָתִי

כְּאֵשׁ צָרֶבֶת תֹּאכְלֵנִי

וּבַלַּיְלָה תִּדַּד שְׁנָתִי

אוֹ בַחֲלוֹמוֹת תְּבַעֲתֵנִי





עַתָּה שָׁמַיִם קָדָרוּ

עָטוּ כַּשַּׂלְמָה חֹשֶׁךְ

עָנְנֵי רֶגֶשׁ

יַעֲלוּ מֵאֶרֶץ

וְלִפְנֵי זַעַם

קוֹל הָרַעַם

זָקֵן וָנַעַר

יֹאחֲזוּ שַׂעַר

כֹּה מֵרִגְשַׁת אַהֲבָתִי

חֶשְׁכַּת לַיִל תְּכַסֵּנִי

רֹגֶז פְּנֵי יוֹנָתִי

אַךְ כְּסוּפָה יִשְׂעָרֵנִי





לַפִּידֵי בָרָק יָאִירוּ

וַתִּהֲלַךְ אֵשׁ אָרְצָה

חֲזִיזֵי אֵימָתָה

בְּרַעַשׁ יְרוֹצֵצוּ

גַּם בְּשֶׁצֶף

אַף וָקֶצֶף

מִן שָׁמָיִם

יֵרֶד מָיִם

כָּכָה עֵינֵי רַעְיָתִי

בְּחֵמָה אֵלַי יִבְרוֹקוּ

וְנִטְפֵי מֵי דִמְעָתִי

מִמְקוֹר עֵינַי יָזֹקּוּ





עַתָּה הַקּוֹלוֹת יֶחְדָּלוּ

יָשׁוּב הַסַּעַר לַשֶּׁקֶט

עָבִים יַעֲבוֹרוּ

רוּחַ אֵינֶנּוּ

וּנְעִים זֹהַר

חֵן וָטֹהַר

עַל רָקִיעַ

הֵן יוֹפִיעַ

כֹּה חֲמַת יוֹנָתִי

שָׁכָכָה לֹא תִשְׂטְמֵנִי

וּמִשִּׂפְתֵי חֵן יָפָתִי

שָׁמַעְתִּי כִּי תֶאֱהָבֵנִי









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56790