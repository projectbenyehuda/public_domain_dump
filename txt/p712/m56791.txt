


	
	הבציר
	




עֲגָלוֹת עָמוּסוֹת אֹכֶל

עַל דְּרָכִים תְּעִיקֶינָה

הָאִכָּר שָׂמֵחַ

בְּכִנּוֹר וָנֶּבֶל

וּקְצִיר שָׂדֵהוּ

אֶל גָּרְנֵהוּ

יִשָּׂא חֵלֶף

יְגִיעוֹת אֶלֶף

אַף תַּחַת יְגִיעָתִי

אֶשָּׂא בְּרִנָּה פִּרְיֶהָ

כִּי אֲחַבֵּק תַּמָּתִי

אָלִין בֵּין שָׁדֶיהָ





הַגְּפָנִים עָסִיס יַטִּיפוּ

הַיְקָבִים תִּירוֹשׁ יָשִׁיקוּ

בּוֹצֵר הַכֶּרֶם

יִשְׂבַּע נַחַת

וְחַכְלִילִי עָיִן

מִנִּי יָיִן

הֵידָד יַשְׁמִיעַ

אַף יָרִיעַ

כָּכָה מֶתֶק רַעְיָתִי

יִטּוֹף מֵעַל לְחָיֶיהָ

וְנֹפֶת צוּף יָפָתִי

אָמוֹץ מֵבִין שִׂפְתוֹתֶיהָ





בַּחוּרִים וּבְתוּלוֹת יַחַד

בִּמְחוֹל מְשַׂחֲקִים יְרַקֵּדוּ

וּצְמָדִים שָׁמָה

אֲחוּזֵי יָדָיִם

מִצֵּאת שֶׁמֶשׁ

עֲדֵי אֶמֶשׁ

בַּעֲצֵי תַפּוּחַ

יֵצְאוּ לָשׂוּחַ

וְאִתִּי תֵלֵךְ רַעְיָתִי

בַּגַּנּוֹת הֵנָּה וָהֵנָּה

אַף שָׁמָה אֲהוּבָתִי

דּוֹדֶיהָ לִי תִּתֵּנָּה





הַשֶּׁמֶשׁ בָּא הָאֹהֱלָה

דְּמָמָה תְּכַסֶּה אֶרֶץ

וּפְנֵי שָׁמַיִם

כּוֹכָבִים נִמְלָאוּ

וּבְנֵי חֶלֶד

שָׂב וָיֶלֶד

לְאוֹר יָרֵחַ

אַךְ שָׂמֵחַ

מַהֲרִי קוּמִי יָפָתִי

נָבֹא יַחְדָּו אֹהֶלָה

שָׁם בְּחֶדֶר הוֹרָתִי

נִתְעַלְּסָה דוֹדִים סֶלָה









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56791