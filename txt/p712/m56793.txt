


	
	אמנון ומרים
	




בֵּין עֲרֻגּוֹת כֻּסֶּמֶת

הָלְאָה מִשְּׂדֵה מִלְחֶמֶת

בִּשְׁבוֹת אַנְשֵׁי הֶחָיִל

יַעַן פָּרַשׂ הַלָּיִל

מַסְוַת אֹפֶל וָאֶמֶשׁ

כַּאֲשֶׁר בָּאָה הַשֶּׁמֶשׁ

אַמְנוֹן רֹבֶה הַקֶּשֶׁת

וּמִרְיָם חֵן לוֹבֶשֶׁת

אֲחוּזֵי יָד הָלָכוּ

רֶגֶשׁ נַפְשָׁם שָׁפָכוּ

"אֵיפֹה כַּיּוֹם הָיִיתָ?

"וּמַה בַּקְּרָב עָשִׂיתָ?

“סַפְּרָה־נָּא לִי סַפֵּרָה”

מִרְיָם אֵלָיו דִּבֵּרָה

"הֵן כָּל הַיּוֹם חָרַדְתִּי

"וַעֲלֵי מִצְפֶּה עָמַדְתִּי

"לִרְאוֹת פַּעֲמֵי רַגְלֶיךָ

“שָׁבִים אֶל רַעְיָתֶךָ.”

"מַה נּוֹרָא בַּמַּעֲרֶכֶת

"חֶרְדַּת מָוֶת דּוֹרֶכֶת

דִּבֶּר אַמְנוֹן אֵלֶיהָ

נוֹפֵל עַל צַוָּארֶיהָ

"מַה זֶּה אֵפוֹא תִּשְׁאֲלִינִי

"הֵן אִם כִּמְעַט תִּשְׁמְעִינִי

"אֵימָה תֹּאָחֵז וָפַחַד

"כָּל עַצְמוֹתַיִךְ יַחַד. –

"גְּדוּדֵי יֹדְעֵי מִלְחֶמֶת

"לוֹבְשֵׁי חֶרֶב נוֹקֶמֶת

"עוֹמְדִים הָכֵן בַּמְּלֶאכֶת

"מַעֲרֶכֶת מוּל מַעֲרֶכֶת

"פִּתְאֹם מַהֵר יָפוּצוּ

"זֶה נֶגֶד זֶה יָרוּצוּ

"מִקּוֹל רֹמַח וָקֶשֶׁת

"כָּל הַבִּקְעָה רוֹעֶשֶׁת

"שָׁם הֲרוּגִים יִפֹּלוּ

"וּפַלְגֵי דָם יִזֹלוּ

"וּפֹה גִּבּוֹר מַצְלִיחַ

"יָרִיעַ אַף יַצְרִיחַ

"שָׁם הֵידָד יִשָּׁמֵעַ

"וּפֹה חָלָל גֹוֵעַ. –

"אַף אֲנִי לִפְנוֹת עֶרֶב

"נִרְדָף מִשֹּׁלְפֵי חֶרֶב

"וַאֲנִי עָיֵף וְיָגֵעַ

"הָלְאָה מֵאָח וָרֵעַ

"כִּמְעַט בְּכָל רָע הָיִיתִי

"וּשְׁאוֹל נֶגְדִּי חָזִיתִי

"אוּלָם אוֹתָךְ זָכַרְתִּי

"כֹּחַ וָעֹז אָזַרְתִּי

"הִמָּלֵט מִנִּי שַׁחַת

“בִּקְּשָׁה נַפְשִׁי לָקַחַת” –

מִרְיָם אֵלֶּה כִּשְׁמוֹעַ

עֵינָהּ תִּדְמַע דָּמוֹעַ

"אֲהָהּ! לִבִּי יַכֵּנִי

"חִיל וָרַעַד יֹאחֲזֵנִי

"אַף אֲנִי לַמַּעֲרֶכֶת

"אִתְּךָ אֶחְפּוֹץ לָלֶכֶת

"פֶּן אִם אֶהְיֶה אֶצְלֶךָ

"רָע לֹא יִקְרַב אֵלֶיךָ

"אוֹ עִמְּךָ אֵרֵד שָׁחַת

“יַחַד עַל עָפָר נָחַת.”

וּכְמוֹ עָלָה הַשַּׁחַר

וּבִצְעִיף צֶמֶר צַחַר

מִרְיָם כִּסְתָה פָנֶיהָ

עִם חֶלְקַת צַוָּארֶיהָ

בִּימִין רֵעָהּ אוֹחֶזֶת

לֶכֶת עִמּוֹ נֶחְפֶּזֶת

תִּרְקַד מַהֵר כָּאָיִל

אֶל הֲמוֹנֵי הֶחָיִל. –

הֵם בָּעֵמֶק מִתַּחַת

נֹכַח עֶבְרֵי פִי פַחַת

וּמֶנּוּ יָצְאוּ שֵׁשֶׁת

תֹּפְשֵׂי דֹרְכֵי קֶשֶׁת

מַהֵר אַמְנוֹן יָסֹבּוּ

חִצִּים נֶגְדּוֹ יָרֹבּוּ

אַךְ זֶה לֹא יַחֲרִידֶנּוּ

פַּחַד רָחוֹק מִמֶּנּוּ

נִמְלָט בֵּין הָרֵי בֶתֶר

כּוֹנֵן חִצּוֹ עַל יֶתֶר

אוֹתוֹ לַצַּר קוֹלֵעַ

וּכְרֶגַע מֵת כּוֹרֵעַ

כֹּה רַגְלוֹ תְּמַהֵר לֶכֶת

וְיָדוֹ קַשְׁתּוֹ דּוֹרֶכֶת

עַד כִּי פָרַץ בָּם פָּרֶץ

וְאַרְבָּעָה הִפִּיל אָרֶץ. –

אַךְ עוֹד נִשְׁאֲרוּ הַשְּׁנַיִם

וּכְבָר הוּא רְפֵה יָדַיִם

לַשָּׁוְא יִתְאַזָּר כֹּחַ

הָלְאָה מֵהֶם לִבְרֹחַ

לַשָּׁוְא מִרְיָם תְּחַזְּקֵהוּ

וּבְכָל עֹז תַּרְהִיבֵהוּ

יָגֵעַ עֲלֵי דֶרֶךְ

נוֹפֵל כּוֹרֵעַ בֶּרֶךְ. –

צָרָיו בָחֳרִי אַפָּיִם

יַחְרְקוּ עָלָיו שִׁנַּיִם

חַרְבָּם כְּבֵדוֹ פּוֹלַחַת

וּמִרְיָם מַר צוֹרַחַת

"הַרְפּוּ מִמֶּנּוּ הֶרֶף!

"אֲרָיוֹת טוֹרְפֵי טֶרֶף

"אוֹ גַם חַיַּי חֲמֹסוּ

“מַהֲרוּ לָמָּה תָּחֹסוּ!”

הִיא עוֹדֶנָּה צוֹעֶקֶת

עַל דּוֹדָהּ מִתְרַפֶּקֶת

וַיִּפְּלוּ גַם עָלֶיהָ

וַיְכַבּוּ נֵר חַיֶּיהָ. –

הָרֹעִים בְּתֹף וָנֶבֶל

עָשׂוּ מִסְפֵּד וָאֵבֶל

הֵמָּה קֶבֶר חָפָרוּ

יַחְדָּו אֹתָם קָבָרוּ

שָׁמָה אֶבֶן מַצֶּבֶת

עַד הַיּוֹם עוֹד נִצֶּבֶת

וּבְעֵט בַּרְזֶל וְעֹפָרֶת

נֶחֱצַב בַּצוּר לְמַזְכֶּרֶת

"אַמְנוֹן רֹבֶה הַקֶּשֶׁת

"וּמִרְיָם חֵן לוֹבֶשֶׁת

"יַחַד בְּחַיִּים נִצְמָדוּ

“וּבְמוֹתָם לֹא נִפְרָדוּ.”









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56793