


	
	שיר מספד על מות הקיסר אלכסנדר הראשון
	




קוֹל נְהִי יִשָּׁמֵעַ

תִּצַּלְנָה אָזְנָיִם

כָּל עַיִן נוֹבֵעַ

מוּעָקָה בְּמָתְנַיִם

עֲלֵי אָבְדַּן מֶלֶךְ

מָרָה יִצְעָקוּ

בְּכָל מְדִינָה וָפֶלֶךְ

בִּבְכִי יִנְהָקוּ





הֵילִילִי אֶרֶץ רוּסְיָא נְהִי הַשְׁמִיעִי

הֵאָנְחִי הָרִימִי קוֹל אַל תַּרְגִּיעִי

עֲשִׂי מִסְפֵּד חִגְרִי שָׂק קִרְאִי אֵבֶל

כִּי נָפַל נִזְרֵךְ מִגְּאוֹנֵךְ עֲטֶרֶת

יָרַד מַרְאֲשׁוֹתַיִךְ אָפְסָה תִפְאֶרֶת

מִי גוֹדֶל שִׁבְרֵךְ יִפְרוֹט עֲלֵי נֶּבֶל





אֱהִי מַלְכֵּךְ אֵפוֹא אָבִיךְ אַיֵּהוּ?

אִמְרִי הַגִּידִי אָנָה שָׂם פְּעָמֵיהוּ?

אִם מִדֶּרֶךְ הָלַךְ יָשׁוּב אֵלָיִךְ?

אוּלָם לֹא תַעֲנִי שְׂפָתַיִךְ יִדֹּמוּ

נֶאֱלַמְתְּ אַךְ בֶּכֶה עֵינַיִךְ יִזְרוֹמוּ

תַּחַת מַעֲנֶה כִּסְתָה דִמְעָה לְחָיַיִךְ





אָמְנָם דֵּי מַעֲנֶה דִּמְעוֹתֵךְ תִּתֵּנָּה

עַל מַכָּתֵךְ כִּי נַהֲלָה לְאוֹת הֵן הֵנָה

עֵדִים פָּנַיִךְ עֲטוּפֵי צַלְמָוֶת

כִּי אֶפֶס מוֹשִׁיעֵךְ הָלַךְ וְאֵינֶנּוּ

לֹא יָשׁוּב עוֹד לֹא עוֹד עַיִן תְּשׁוּרֶנּוּ

כִּי אֶל יַרְכְּתֵי בוֹר הוֹרִידוֹ הַמָּוֶת





מָוֶת! הַאֵין דֵּי כִּי תוֹבִיל לָטֶּבַח

רַבִּים מֵעַם הָאָרֶץ וְכִי רַב זֶבַח

בִּבְנֵי אָדָם יוֹם וָיוֹם תִּמְצָא אַתָּה?

לָמָּה עוֹד קַחַת חֵי מַלְכֵּנוּ זַדְתָּ?

הֵן אֶת חַיָּיו גַּם אֶת חַיֵּינוּ הֶאֱבַדְתָּ

וְאִתּוֹ יַחְדָּו גַּם אֹתָנוּ הֵמַתָּה





אַךְ לֹא לוֹ כִּי אִם לָנוּ הֲרֵעֹתָ

אַךְ בִּיגוֹן נַפְשֵׁנוּ אַתָּה סַבֹּתָ

וַתֶּהֶדְפֵנוּ מִמֶּרְחָב לַדֶּחִי

אֲבָל שְׁמוֹ חָרוּת עַל לוּחַ לִבֵּנוּ

זִכְרוֹ הַיָּקָר מִתְהַלֵּךְ בְּקִרְבֵּנּוּ

חַי הוּא עוֹדֶנּוּ אַף לָנֶצַחַ יֶחִי





מִי שֵׁם אַלְכְּסַנְדֶּר יוֹדֵעַ אֵינֶנּוּ?

יְמַלֵּא כָל נֶפֶשׁ כָּל שָׂפָה תְּאַשְּׁרֶנּוּ

אָב הָיָה לָאֶבְיוֹן לַדַּל מִשְׁעַן לָחֶם

מוֹלִיךְ עַמּוֹ בְּשֵׁבֶט מִישׁוֹר וָצֶדֶק

אֶל אוֹיְבָיו נוֹרָא בְּעֵינֵיהֶם לַחֵדֶק

עֹשֵׂה טוֹב בַּשָּׁלוֹם עִזּוּן בַּלָּחֶם





עֵת בָּא מִמַּעֲרָב אוֹיֵב גִּבּוֹר חָיִל

עִם עַם עָצוּם אֵין מִסְפָּר כְּכוֹכְבֵי לָיִל

מִי אָמַר הַשְׁמִידוֹ תֵּת לוֹ פֹה קֶבֶר?

מִי בָא בִּבְרִית קֹדֶשׁ עִם מַלְכֵי אֶרֶץ

לִיסוֹד שָׁלוֹם וֶאֱמֶת לַעֲמוֹד בַּפֶּרֶץ

הֲלֹא אַלְכְּסַנְדֶּר הוּא שְׁמוֹ הוּא הַגֶּבֶר.





הוּא בֵּין עַמּוֹ הִפְרָה צֶדֶק וָיֹשֶׁר

כָּל שַׁלְוָה כָּל חֶסֶד כָּל טוֹב כָּל אֹשֶׁר

תַּחַת צֵל כְּנָפָיו מָצְאוּ מַחֲסֶה לָמוֹ

הִרְחִיב גְּבוּל אַרְצוֹ נֶגְבָּה וּמַעֲרָבָה

מַמְלַכְתּוֹ בֶּטַח קָמָה גַּם נִצָּבָה

וְיֶתֶר גְּבוּרוֹתָיו מִי יְסַפֵּר כֻּלָּמוֹ?





כֵּן שִׁחוֹר הָעוֹבֵר אֶרֶץ מִצְרַיִם

יִשְׁטוֹף כָּל מִכְשׁוֹל כִּי גָאוּ הַמַּיִם

יְשָׁרֵשׁ כָּל סֶלַע שָׂטָן לוֹ מִנֶּגֶד

אַךְ אֶל אַרְצוֹ שׂבַע לָרוֹב יַצְמִיחַ

יַשְׁקֶה שְׂדוֹתֶיהָ אֶת עֵצָהּ יַפְרִיחַ

וּלְיוֹשְׁבֶיהָ יִתֵּן תְּבוּאוֹת מִמֶּגֶד





אָכֵן מַלְאֲכֵי מָרוֹם קִנְּאוּ אֹתָנוּ

לֵאמֹר: אַלְכְּסַנְדֶּר עֲלֵה שֵׁב אִתָּנוּ

"בֵּין מֶרְחֲבֵי שָׁמַיִם בֵּין כּוֹכְבֵי מַעַל

"שָׁמָה בִּתְהוֹם דְּאָגָה עֵמֶק עַצָּבֶת

“בֵּין יֹשְׁבֵי חָדֶל בְּחִיר יָהּ! מַה לָּךְ שָׁבֶת?”

וַיּוֹאֵל לָלֶכֶת פָּנָה וַיַּעַל.





דַּלְתֵי גַן עֵדֶן לְפָנָיו נִפְתָּחוּ

גִּבּוֹרֵי יְמֵי קֶדֶם נֶגְדּוֹ שָׂמָחוּ

"בֵּינֵינוּ תֵשֵׁב כָּמֹנוּ הָיִיתָ!

"מַקְהֵלוֹת שַׂרְפֵי יָהּ אֹתוֹ פֵּאֵרוּ

"הָמוֹן שָׁרִים עִם נוֹגְנִים לוֹ זִמֵּרוּ

“חֵן חֵן לְךָ מִבְּנֵי אָדָם יָפְיָפִיתָ!”





אֲבוֹתָיו הַמְּלָכִים מִכִּסְאָם קָמוּ

לְקַדֵּם פְּנֵי בֶן יַקִּיר פַּעֲמֵיהֶם שָׂמוּ

אָז פֶּטֶר הָרִאשׁוֹן פָּתַח אֶת פִּיהוּ

"מָה אֲהַבְתִּיךָ בְּנִי! מַה לִּי יָקַרְתָּ

"נֵצֶר מַטָּעִי כָּל דְּרָכַי שָׁמַרְתָּ

"מַעֲשֶׂיךָ הֵאִירוּ לָעַד יַגִּיהוּ





"אִם בְּלֵב אַרְצֶךָ צַר נוֹרָא הֶחֱרַמְתָּ

"וּלְשֶׁטֶף גַּאֲוָתוֹ חֹק וּגְבוּל שַׂמְתָּ

"אֶת מֶלֶךְ הַצָּפוֹן הִפַּלְתִּי כָּכָה

"אַף הַצְלִיחַ עַמֶּךָ טוֹב לָטַעַת

"הַפְרִיחַ כָּל כִּשְׁרוֹן כָּל עַנְפֵי דַעַת

"בְּכָל אֵלֶּה בַּעֲקֵבַי רַגְלְךָ דָרָכָה





"בֹּא שֵׁב לִימִינִי עַל כִּסֵּא כְבוֹדֶךָ

"פֹּה מִכָּל זָרַעְתָּ תֶּאֱסוֹף פִּרְיֶךָ

"פֹּה בִּשְׂדוֹת עֲדָנִים רַחֲבֵי יָדָיִם

"פֹּה כָּל חֶמֶד כָּל עֹנֶג לְךָ צוֹמֵחַ

"כָּל אֱמֶת כָּל מַדָּע כָּאוֹר זוֹרֵחַ

“פֹּה צָפוּן אֵלֶיךָ מֶגֶד שָׁמָיִם”





זֶה גּוֹרַל יָשָׁר זֶה חֵלֶק מַלְכֵּנוּ

עַל כָּל תַּגְמוּלוֹהִי גָּמַל עָלֵינוּ

עַל כָּל הַטּוֹב אֲשֶׁר עָשָׂה אִתָּנוּ

עוֹד נוֹחִילָה כִּי מִמָּרוֹם יַשְׁגִּיחַ

כִּי לִפְנֵי אֵל בַּעֲדֵנוּ יִשְׁפּוֹךְ שִׂיחַ

בִּרְכוֹת שָׁמַיִם מֵעָל לְהַמְטִיר לָנוּ





וּבַאֲשֶׁר רוּחוֹ עָלֵינוּ מוֹשֶׁלֶת

עַל כֵּן מִמֶּנּוּ לֹא אָבְדָה תּוֹחֶלֶת

כִּי יָנוּס הַיָּגוֹן יִתֹּם הַפָּחַד

וַהֲלֹא עַתָּה הֵן נִיקָאלֵי מַלְכֵּנוּ

הוּא לָבֶטַח עַל מֵי מְנוּחוֹת יְנַהֲלֵנוּ

הוּא שָׁלוֹם וָחֶסֶד יַזֵּל גַּם יָחַד





כֹּה בְּנֵי יִשְׂרָאֵל קַוֹּה לֹא יֶחֱדָלוּ

כִּי גַם אֵלֵימוֹ מֵי רָצוֹן יִזָּלוּ

וּמִמַּעְיְנֵי נְדִיבָה גַּם הֵם יִשְׁתָּיוּ

כִּי עוֹד כִּימֵי קֶדֶם בֶּטַח יִשְׁכֹּנוּ

שַׁאֲנַן מִכָּל פַּחַד חֶלְקָם יָרֹנּוּ

כַּאֲשֶׁר עַד הֵנָּה בְּצֵל מִשְׁפָּט חָסָיוּ





אַף עִם כָּל עַם יַחַד יִשְׂאוּ כַפָּיִם

יִתְפַּלְלוּ אֶל הַיּושְׁבֵי בַּשָּׁמָיִם

"יְחִי לָעַד מַלְכֵּנוּ יִגְדַּל כִּסְאֵהוּ

"אוֹיְבָיו יָנוּסוּ וּמְשַׂנְּאָיו יָפוּצוּ

"אֹשֶׁר צֶדֶק וֶאֱמֶת לְרַגְלָיו יָרוּצוּ

“אֵל הָאֵר פָּנֶיךָ אֵלָיו וְחָנְנֵהוּ!”









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56787