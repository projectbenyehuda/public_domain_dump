


	
	לבב אדם ודעתו
	




לְבַב אָדָם וְדַעְתּוֹ הוּא יְסוֹדוֹ,



וְחָכְמָתוֹ וּבִינָתוֹ – כְּבוֹדוֹ,



וְצִדְקָתוֹ וְתֹם דַּרְכּוֹ וְיָשְׁרוֹ



וְעַנְוָתוֹ – פְּאֵר רֹאשׁוֹ, רְבִידוֹ;



וּמַה-בֶּצַע בְּאָמְרוֹ בֶּן-חֲכָמִים /5



אֲנִי, גַּם בֶּן-נְשִׂיא עַמִּי נְגִידוֹ,



וּמַה-יּוֹעִיל לְאִישׁ יִחוּס אֲבוֹתָיו –



וְלֹא יִהְיֶה רְדִיד צֶדֶק רְדִידוֹ?



וְהָרוֹאֶה בְּעֵין לִבּוֹ יְרַחֵק



לְכָל-דָּבָר אֲשֶׁר יַקְרִיב לְפִידוֹ, /10



וְיֵדַע כִּי תְחִלַּת רָע נְשִׁיָּה



וְכִי רֹאשׁ אַהֲבָתוֹ בָהּ לְאֵידוֹ.



וְאַל-יִהְיֶה כְּמוֹ צִפּוֹר יְמַהֵר



אֱלֵי פַח עַד יְפַלַּח חֵץ כְּבֵדוֹ,



וְיִמְאַס כָּל-הֲדָרָה וַהֲמוֹנָהּ /15



בְּכָל-נַפְשׁוֹ וְכָל-כֹּחַ מְאֹדוֹ.



וּבַל יֹאמַר נְטַשְׁתִּיהָ, בְּפִיהוּ,



וְהִיא תָמִיד מְחַזֵּקָה בְּסוֹדוֹ,



לְמַעַן הוּא כְאִישׁ אִשְׁתּוֹ מְשַׁלַּח



וְאֶת-סֵפֶר כְּרִיתוּתָהּ בְּיָדוֹ. /20







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6536