


	
	בְּמִשְׁכָּבִי קְרָבַי
	




 בְּמִשְׁכָּבִי קְרָבַי יֶהֱמוּ בָךְ,



וְעַל כֵּן לַחֲזוֹת אֹתָךְ אֲבַקֵּר,



וְלִקְרָאתִי תְּהִי יוֹצֵא בְשִׂמְחָה



וְאַתָּה לֹא פְעֻלָּתָךְ מְחַקֵּר.



5    תְּדַמֶּה כִּי תְפַתֵּנִי בְשִׁקְרוּת­ –



וְלֹא יִכּוֹן לְמוּל עֵינַי מְשַׁקֵּר.



לְכֵן אָשִׁיב לְבָבִי מִדְּבָק- בָּךְ



וְשָׁרְשֵׁי אַהֲבָתִי בָךְ – אֲעַקֵּר,



וְאֶדֹּם מִלְּדַבֵּר עִמְּךָ עוֹד



10   וְעֵינַי מִלְּהַבִּיטָךְ אֲנַקֵּר,



וְקֶשֶת פִּי אֲזַי תִּהְיֶה דְרוּכָה



וּמֵעֶיךָ בְּחֵץ הַשִּׁיר אֲדַקֵּר.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/510