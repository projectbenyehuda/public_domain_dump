


	
	שְׁאִלְתִּיךָ אֲדוֹן נַפְשִׁי
	




שְׁאִלְתִּיךָ, אֲדוֹן נַפְשִׁי, בְּרִנָּה,

וְהִרְבֵּיתִי לְפָנֶיךָ תְּחִנָּה,

וְשַׂמְתִּיךָ כְּמִגְדַּל-עֹז לְנוּסִי

וְלִפְנֵי צַר כְּסוֹחֵרָה וְצִנָּה,

וְכַסֻּכָּה בְּיוֹם-שֶׁמֶשׁ וְשָׁרָב, [5]

וְגַם כָּאָח בְּיוֹם שֶׁלֶג וְצִנָּה.

זְכַרְתַּנִי, זְכָרָךְ אֵל לְטוֹבָה,

כְּאֶלְקָנָה בְזָכְרוֹ אֶת-פְּנִנָּה.

וְשָׁלַחְתָּ גְבִינָה לִי לְמָנָה,

וּמַה-יִּדְמֶה בְּיוֹם אֶחְמוֹל גְּבִינָה. [10]
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1515