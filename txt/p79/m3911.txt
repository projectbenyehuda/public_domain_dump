


	
	ואתפאר אזי בה
	



[וְאֶתְפָּאֵר אֲזַי בָּהּ] / ר' יצחק אבן-כלפון

…………………….

  


וְאֶתְפָּאֵר אֲזַי בָּה עַל- יְרִיבָי,



וְאַכֶּר- בָּהּ פְּנֵי כָל- נֶאֱלָחִים.



עֲדָתֵנוּ מְאֹד שָׂשָׂה בְיוֹם זֶה



בְּזֶה הַשַּׂר מְצַמַּח- טוּב צְמָחִים.



( 5 )   וְהֻנֵּינוּ בְשׁ[וּרֵ]נוּ, גְּדֻלַּת



נְשִׂיאֵנוּ מְשִׁיחֵנוּ, מְשִׂיחִים.



יְקֻבָּצוּ מְפֻזָּרִים בְּיָמָיו,



וְיָשׁוּבוּ אֱלֵי עִירָם נְדוּחִים.



וְלִפְנֵיהֶם יְהִי עוֹבֵר, מְבָרֵךְ



( 10 )   לְכֻלָּם, כַּאֲבוֹתָיו הַמְּשׁוּחִים.



וְכָל- צָרָיו – יְהָרְגֵמוֹ, טְבוּחִים



כְּצֹאן צִיּוֹן בְּלֵילֵי הַפְּסָחִים.



תְּבֹרָכוּ, יְדִידַי, כֻּלְּכֶם, יוֹם



מְקַבֶּצְכֶם, עֲדֵי נֵצַח נְצָחִים,



( 15 )   וְיִתֶּן- חֵן לְעֶבֶד, שֶׁלְּבָבוֹ



וְנַפְשׁוֹ אַחֲרֵיכֶם נֶאֱרָחִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3911