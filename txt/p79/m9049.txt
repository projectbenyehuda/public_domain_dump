


	
	במו שברי יחידתי
	



בְּמוֹ שִׂבְרִי יְחִידָתִי / ר' יצחק אבן-כלפון


בְּמוֹ שִׂבְרִי יְחִידָתִי שְׁכוּלָה,



וְלִבָּתִי בְתוֹחַלְתִּי אֲמֻלָה,



וְנִלְאֵיתִי נְשׂא עֵינַי לְהַבִּיט



נְתִיב עוֹדִי, וְדַרְכִּי לֹא סְלוּלָה.



יְחַיּוּנִי מְיֻדָּעַי וְרֵעַי



בְּתוֹחֶלֶת מְמֻשָּׁכָה כְפוּלָה,



כְּמוֹ כַמּוֹן אֲשֶׁר יֹאמַר בְּעָלָיו:



צְמַח! מָחָר תְּשֻׁקֶּה מֵי תְעָלָה.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/9049