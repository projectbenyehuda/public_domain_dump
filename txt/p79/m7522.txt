


	
	[וְלֹא מוֹצִיא בְךָ דִבָּה]
	



…………………….


וְלֹא מוֹצִיא בְךָ דִבָּה וְלֹא מוּם



וְלֹא שׂוֹנֵא יְבַקֶּשְׁךָ בְּדָמִים.



וְעַתָּה מָה עֲשׂוֹתָךְ אָח, וְאֵיכָה



תְשַׁנֶּה מַעֲשֶׂיךָ הַקְּדוּמִים?



5 הֲיִתָּכֵן – וְאַתָּה שַׂר וְנָגִיד,



וְרֹאשׁ כָּל-הַנְּבוֹנִים הַחֲכָמִים,



וְתִפְאֶרֶת יְרֵא הָאֵל וְרֵעָיו,



וְאֶדֶר הַחֲסִידִים הַתְּמִימִים -



בְּנוֹת מִגְדָּל כְּמוֹ רָמִים וְתָשׁוּב



10 לְהַפִּילוֹ כְּהַפָּלַת צְלָמִים?



וְחָלִילָה הֱיוֹת דָּתָךְ מְשַׁנֶּה,



אֲשֶׁר נִרְצָת כְּמוֹ זֶבַח שְׁלָמִים,



וְאֵיךְ יוּעַם זְהַב אוֹפִיר לְעוֹלָם,



וְאֵיךְ יִשְׁנוּ טְהוֹרֵי הַכְּתָמִים?



15 הֲבָא הָעֵת וְאִם הַדּוֹר כְּבָר בָּא



אֲשֶר בּוֹ שָׂח אֱלוֹהַּ דָּר מְרוֹמִים:



אֲנִי אוֹקִיר אֱנוֹשׁ מִפָּז, וְאָדָם



מְאֹד אַמְעִיט בְּתֵבֵל מִלְּשָׁמִים?








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7522