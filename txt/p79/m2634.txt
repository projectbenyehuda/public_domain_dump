


	
	אהי פדיום
	



אֱהִי פִדְיוֹם אֱהִי פִדְיוֹם, אֲנִי עִם כָּל-עֲדָתוֹ,/ יצחק אבן-כלפון




לְאִישׁ, פָּנָיו כְּמוֹ שֶׁמֶשׁ בְּצֵאתוֹ.



כְּלִיל עַמּוֹ וְתִפְאֶרֶת קְהָלוֹ,



פְּאֵר רֵעָיו, יְקַר אֵדֶר עֲמִיתוֹ,



אֲשֶׁר שָׂמוֹ אֲדוֹנֵנוּ שְׁלוּחוֹ



פְּנֵי צוּרוֹ לְשַׁכֵּךְ אֶת-חֲמָתוֹ,



בְּהַעְתִּירוֹ בְּעַד עַמּוֹ בְּנֹעַם



תְּפִילַּתוֹ, וּמֶתֶק שִׁיר שְׂפָתוֹ.



בְּחָרוֹ רֹאשׁ לְיִשְׂרָאֵל, וּמִי הוּא



אֲשֶׁר יִמְאַס בְּחוּרֵי אַהֲבָתוֹ?



אֲדוֹנֵנוּ, אֲשֶׁר כָּל-עָם יְהוֹדֶה,



אֱמֶת, כִּי אֵין בְּגָלוּתוֹ כְּמוֹתוֹ!



יְדַמּוּהוּ לְמוֹ מַלְאַךְ אֱלֹהִים,



וְכֻלָּם יִתְמְהוּ בוֹ עֵת חֲזוֹתוֹ,



וְהִנֵּה מַאֲמָרָם: מַה-לְּמַלְאָךְ



בְּתֵבֵל עִם בְּנֵי אָדָם חֲנוֹתוֹ?



לְקָחָהוּ, וְסָמַךְ אֶת-יְמִינוֹ



עֲלֵי רֹאשׁוֹ, וְשָׂם כָּבוֹד כְּסוּתוֹ.



קְרָאָהוּ יְהוֹשֻׁעַ, כְּנִקְרָא



מְשָׁרֵת אִישׁ אֲשֶׁר לֹא קָם כְּמוֹתוֹ.



וְשָׂמָהוּ בְּתוֹךְ עַמּוֹ לְנָגִיד,



כְּשָׂם מֹשֶׁה יְהוֹשֻׁעַ מְשָׁרְתוֹ.



אֲנִי אָחִיו, וְיִשְׂרָאֵל קְהָלוֹ,



וְאֵל רֵעוֹ, וְהַשֶּׁמֶשׁ אֲמָתוֹ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2634