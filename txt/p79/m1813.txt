


	
	שְׁפָטַנִי אֱלֹהֵי הַצְּבָאוֹת
	




שְׁפָטַנִי אֱלֹהֵי הַצְּבָאוֹת,



וְשָׂמַנִי בְמִשְׁפָּטָיו לְמוֹ אוֹת,



וְכִּלַנִי בְמַכּוֹתָיו, אֲשֶׁר לֹא



לְזוּלָתִי בְתֵבֵל, לֹא בְרוּאוֹת.



5  /  וְהֹמִים כַּהֲמוֹת יַמִּים קְרָבִים.



וְגַם נֶפֶשׁ מְלֵאָה מִתְּשׁוּאוֹת.



וְלִתְלָאוֹת צְפוֹת עֵינַי, כְּאִילּוּ



אֲנִי אִישׁ מַעֲמָד עַל הַתְּלָאוֹת.



לְכֵן פִּי, כָּל-נְהִי נִהְיָה, מְקוֹנֵן,



10  / וְעֵינַי מִמְּקוֹר דִּמְעָה מְלֵאוֹת.



וְנִפְלֵאתִי בְמַכְאוֹבִים, כְּאִילוּ



אֲנִי נִפְלָא בְעֵינֵי כָל-פְּלָאוֹת.



וּמָה אוֹחִיל לְאֵל אוֹ מָה אֲקַוֶּה,



וְכָל אֵלֶּה קְבוּצוֹת בִּי, מְצוּאוֹת,



15 /  לְמַעַן כִּי בְפִשְׁעִי נֶאֱסַף בֶּן



נְשִׂיא עַמִּי, וְאַף בֶּן הַנְּשִׂיאוֹת.



בְּכוּ עִמִּי וְחִגְרוּ שַׂק וְסִפְדוּ,



וְתִבְכֶּינָה בְתוּלוֹת גַּם נְשׂוּאוֹת



עֲלֵי בָחוּר, אֲשֶׁר רוּחִי וְנַפְשִׁי



20  /  בְּיָגוֹן אַחֲרָיו לָעַד נְכֵאוֹת.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1813