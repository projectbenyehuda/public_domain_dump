


	
	נְדִיבוּתָךְ רְחָבָה וַעֲמֻקָּה
	



כתובת בערבית בראש השיר: מהיות על הגבולים אשר היה נגיד
ומצוה אליהם וקרה מה שקרה ונהרגו חמיו ובין אחותו בקצת הדרכים וזה בשנת
תש"פ ( 1020 ) כתב אליו אבן כלפון זה.


נְדִיבוּתָךְ רְחָבָה וַעֲמֻקָּה,

וְצִדְקָתָךְ כְּהַרְרֵי-אֵל חֲזָקָה,

וְדֶרֶךְ תֹּם וְיֹשֶׁר לֵב וְחֶסֶד

קְרוֹבָה לָךְ, וְאֶל כָּל-אִישׁ רְחוֹקָה,

וְהוֹדָךְ רַב, וְכָל-הֵלֶךְ מְדֻשָּׁן

בְּשֻׁלְחָנָךְ, וְדַלְתָּךְ לֹא דְפוּקָה,

וְלֹא תִמְנַע לְכָל-שׁוֹאֵל שְׁאֵלָה,

וְלֹא תֶחְדַּל לְאֶבְיוֹן מֵעֲנִיקָה.

לְבַב כָּל-שַׂר וְנַפְשׁוֹ אַחֲרֵי שָׁוְא,

וְנַפְשָׁךְ אַחֲרֵי חֶסֶד דְּבוּקָה.

יְדִידִי, שֶׁעֲשָׁקַנִי זְמַנִּי

וְחָרַק שֵׁן מְאֹד עָלַי חֲרִיקָה,

נְאָקָתִי לְךָ רַבָּה וְגָדְלָה

וְעֵדִי אֵל, אֲשֶׁר יִשְׁמַע נְאָקָה.

וְצָרָתִי לְךָ תֵצַר, וְלִמְאֹד

יְחִידָתִי בְּצוּקָתָךְ – בְּצוּקָה.

בְּחָנָךְ אֵל בְּחֹן צַדִּיק, וּבָדַק,

וְכַזָּהָב מְצָאָךְ בַּבְּדִיקָה,

יְיַסֶּרְךָ כְּיַסֹּר אָב יְחִידוֹ

לְהַשְׂכִּילָךְ וְלִהְיוֹת לָךְ צְדָקָה.

לְכֵן אֶשְׂמַח, וְיִתְעַצֵּב לְבָבִי,

וְתִתְעָרֵב רְנָנָה עִם זְעָקָה,

בְּשׁוּרִי עָצְבְּךָ – אֶדְאַג וְאָגִיל

בְּדַעְתִּי אַחֲרִיתָךְ כִּי חֲשׁוּקָה,

וְהָאוֹהֵב – פְּצָעָיו נֶאֱמָנִים,

וְלֹא יָפִיק פְּצָעָיו לָךְ לְפוּקָה.

לְכֵן הֵשִׁיב כְּבוֹדָךְ לַאֲמִתּוֹ,

וְשָׂם חֻקַּת גְּדֻלָּתָךְ חֲקוּקָה,

שְׁכֹן הַשְׁקֵט וְהִשָּׁמֵר, וְתִהְיֶה

שְׁנַת עֵינָךְ לְעוֹלָמִים מְתוּקָה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32157