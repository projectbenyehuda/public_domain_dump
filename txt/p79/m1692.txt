


	
	לְמִי אֶקְשֹׁר
	




לְמִי אֶקְשֹׁר בְּמו שִׁירִי עֲטָרָה,



וְאֶל מִי אֶאֱרֹג בַּנִיב צְפִירָה,



וְאַף עַל מִי רְדִיד הַחֵן אֲשַוֶּה,



וְאַעְדֶּה פָּז וְכָל אֶבֶן יְקָרָה?



הֲלֹא לַשָּׂר, אֲשֶׁר יִמְעַט שְׁבָחִי



וּמַהְלָלִי לְנַפְשׁוֹ הַבְּרוּרָה.



אֲשֶׁר לָשׂר בְּרָאוֹ אֵל, וְנַפְשׁוֹ



לְמַעְלָה מַעֲלָה מִן הַשְּׂרָרָה.



אֲשֶׁר סַחְרוֹ נְתִינָה לֹא לְקִיחָה,



וְעַל יָדָיו מְבַכָּה הַסְּחוֹרָה,



לְמַעַן כִּי אֲשֶׁר תִּכְנֹס וְתִקְבֹּץ,



תְּפַזֵּרְנָה לְכָל-שׁוֹאֵל, מְהֵרָה.



וְאִם יִדֹּר, תְּבוֹאֶינָה מְנוֹתָיו



מְסֻבָּלוֹת עֲלֵי גַב הַנְּדִירָה.



וְאֶל חֶסֶד וּמַעַשׂ טוֹב יְכֻבָּד



כְּאִלּוּ לוֹ יְרֵשָׁה הַבְּכוֹרָה.



וְכֹל יָבֹא פְּתָחָיו הַפְּתוּחִים



כְּדֵי לִרְאוֹת דְּמוּתוֹ הַהֲדוּרָה,



מְצָאוֹ לֹא אֲבִי חַסְדּוֹ עֲרִירִי



וְלֹא אֵם מַתְנַת יָדוֹ עֲקָרָה.



אֲשֶׁר לִבּוֹ וְעַנְוָתוֹ וְיָדוֹ



וּבִינָתוֹ בְּמַעַשׂ וַאֲמִירָה



כְּלֵב דָּוִיד וּבִין נִינוֹ וְעַנְוַת



יְקוּתִיאֵל וְיַד אַבְרָם וְשָׂרָה.



אֲשֶׁר עֵטוּ אֱלֵי מִזְרָח וּמַעְרָב



מְאֹד אָרַךְ, וְאִם קַסְתּוֹ קְצָרָה,



אֲשֶׁר יַלְבִּין פְּנֵי רַבִּים, וְיָשִׂים



פְּנֵי צָרִים כְּקַסְתּוֹ הַשְּׁחוֹרָה.



[וְתִ]רְאֶה לוֹ בְגִלָּיוֹן חֲרוּתוֹת



דְּבַר חָכְמָה לְכָל-לִבּוֹת שְׁמוּרָה.



[אֲשֶׁר יִנְ]אֹם בְּפִיו חַגַּי זְכַרְיָה



וּמַלְאָכִי וְאִם יִכְתֹּב כְּעֶזְרָא.



[אֲשֶׁר יֶהְ]גֶּה בְשִׁיר דָּוִיד, וְקוֹלוֹ



יְסַ[כֵּל] בַּעֲלֵי מִקְרָא בְּמִקְרָא



… צחק כְּדָוִיד



[מְ]שִׁיח אֵל בְּחִיר גָּדוֹל וְנוֹרָא



… שרונו בּוֹ נְבִיאִים



הֲרָגַתְנוּ לְרֹב גִּלָ[ה וְ]אוֹרָה.


 






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1692