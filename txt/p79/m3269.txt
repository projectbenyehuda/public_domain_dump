


	
	פְרִידַתְכֶם בְּמַר-נֶפֶשׁ אֲבַכֶּה
	




פְרִידַתְכֶם בְּמַר-נֶפֶשׁ אֲבַכֶּה,



וְאֶקְרַע אֵת סְגוֹר לִבִּי כְּמַדִּי.



וְאֶתְאַבֵּל כְּבַת יַעְנָה, וּמִסְפֵּד



כְּמוֹ תַנִּין אֲנִי אַעַשׂ לְבַדִּי.



5    עֲדֵי אָשׁוּב וְאֶרְאֶה אֶת-תְּמוּנַת



מְהֻלָּלִי, אֲשֶׁר אָשׁוּר לְנֶגְדִּי:



רְבִי נִיסִּים יְדִידִי וַאֲדוֹנִי



אֲשֶׁר יַחַד בְּשָׂרִי לוֹ וְגִלְדִּי



וְגַם דָּמִי וְחֶלְבִּי מֵחֲסָדָיו



10   וְחַיָּתִי וְנִשְׁמָתִי וְחֶלְדִּי.



וְהֵן אוֹדֶה עֲלֵי נַפְשִׁי בְּכָל-זֹאת



לְהָעִיד עַל-אֱמוּנָתִי וְחַסְדִּי.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3269