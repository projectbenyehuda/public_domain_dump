


	
	[הֱבִינוּנִי וְהַבַנְתִּי]
	




הֱבִינוּנִי וְהַבַנְתִּי / דְּבָרֶיךָ אֲשֶׁר תֹּאמַר,

וְיָדַעְתִּי נְאֻם פִּיךָ/ אֲשֶׁר תִּנְאַם בְּרַע וָמָר,

וְאִשֶּׁיךָ אֲשֶׁר תַּבְעִיר/ וְתִנָּעֵר כְּתוֹא מִכְמָר,

וְהָיִיתָ כְּאִישׁ אוֹיֵב/ אֲשֶׁר אֵיבָה מְאֹד שָׁמָר.

5    וְאָנֹכִי אֲשֶׁר תֵּדַע/ לְבָבִי לָךְ וְלֹא הוּמָר,

וְנֹעַם אַהֲבָתָךְ עוֹד/ לְפִי יִמְתַּק וְלֹא יֵמָר,

וְזֶה עִמִּי כְּפַת סֹלֶת/ וְנֵתַח טוֹב וְיֵין חָמָר.

יְדִידִי אַתְּ וְאֵיכָכָה/ בְּשָׂרִי מִמְּךָ יִסְמָר?

אֲנִי אֶזְכֹּר זְכוּת רֵעִי/ בְרֵאשִׁיתוֹ, וְאִם הֵמָר,

10   וְלֹא אֶשְׁכַּח פְּעֻלָּתוֹ,/ וְאִם הֵחֵל וְלֹא גָמָר.

וְהָעוֹשֶׂה לְזֹאת יִפְרַח/ כְּעֵץ שָׁתוּל וְכַתָּמָר.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2144