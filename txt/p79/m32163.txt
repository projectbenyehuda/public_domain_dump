


	
	בְּיוֹם גָּוַע נְשִׂיא עַמִּי
	








בְּיוֹם גָּוַע נְשִׂיא עַמִּי / לְבָבִי נָע בְּרָב-שֶׁבֶר.

וְנוֹתַרְתִּי בְּאֵין לֵבָב, / כְּמוֹ יוֹנָה בְּלִי אֵבֶר.

לְכֵן אֶבְכֶּה וְאָרִים קוֹל / בְּמִסְפֵּד מַר בְּכָל-עֵבֶר,

וְאֶשְׁתַּטַּח לְמוּל כָּל-אִישׁ, / וְאֶתְחַנַּן לְכָל-גֶּבֶר:

הֲמִיתוּנִי וְקִבְרוּנִי / לְמוּל קִבְרוֹ בְּמוֹ קֶבֶר.

אֱהִי אֶצְלוֹ, אֲזַי אוּלַי / יְהִי לִי שָׁם מְעַט שֵׂבֶר.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32163