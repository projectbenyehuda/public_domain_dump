


	
	יְדִיד נַפְ[שִׁי] וְלִבִּי]
	



בראש השיר כתובת בערבית: וכתב אליו והיה לו אצלו כסף ודחהו בלך ושוב.


יְדִיד נַפְ[שִׁי] וְלִבִּי] אַתְּ,



אֲשֶׁר נֶחְשָׁב כְּבֶן תֶּרַח,

יְקַר נֶפֶשׁ, חֲכַם לֵבָב,

נְעִים שֹׁרֶשׁ, נְעִים פֶּרַח,

אֲשֶׁר נָגְהוֹ כְּמוֹ חַמָּה

וְזִיו פָּנָיו כְּעֵין קֶרַח,

אֲשֶׁר יֹאמַר ״קְחָה״ הַיּוֹם,

וְלֹא יִתֵּן אֱלֵי יֶרַח.

שְׁכַחְתַּנִי וּמִנִּי אֵין

לְךָ עַל לֵב כְּבָר טֹרַח,

וְאֵין עִמִּי – בְּחַיֶּיךָ! –

בְּזֶה הַיּוֹם מְעַט אֶרַח;

וְהַיָּשָׁן אֲכַלְתִּיהוּ

וְהָעוֹדֵף וְהַסֶּרַח,

וְאֵין אִישׁ נָם בְּבֵית חֹרֶף

כְּאִישׁ שׁוֹכֵב לְמוֹ־קֶרַח.

וְדַע, אִם לֹא תְשַׁלֵּחַ,

וְתִבְחַר אֶת נְאֻם קֹרַח,

אֲנִי אֵלֵךְ עֲלֵי רֹאשִׁי

וְעַל פָּנַי בְּעַל־כֹּרַח.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32148