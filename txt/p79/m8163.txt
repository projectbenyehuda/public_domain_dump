


	
	לך עיני
	



[לך עיני] / יצחק אבן-כלפון

לְךָ עֵינַי לְךָ עֵינַי, יְדִיד נַפְשִׁי, תְּלוּיוֹת


כְּעֵינֵי הַשְּׁפָחוֹת לַגְבִירוֹת.



וְאֶל שִׁמְעָךָ בְּכָל עִתּוֹת אֲיַחֵל



כְּתוֹחֶלֶת אֲדָמוֹת לַמְּטָרוֹת.



וְאֵלֶיךָ מְאֹד הוֹמֶה לְבָבִי



בְּמַכְאוֹבִי, כְּמוֹ אִשּׁוֹת מְצֵרוֹת.



וְאִם אֵין בּוֹ אֲשֶׁר נִשְׁאַר בְּתֻמּוֹ



מְקוֹם מַחַט עֲדֵי בֻתַּר בְּתִירוֹת,



כְּפֵרוּד אָח, וְסוּר רֵעַ, וְנוּד נוּם,



וְרָב-חֹלִי וְעֹצֶם הַמְּצָרוֹת.



וְאֵיכָכָה יְהִי לוֹ לֵב, וְכָל-אֵל



סְבָבוֹהוּ, וְעָלָיו נֶאֱגָרוֹת!



יְדִידִי, לֹא זְכַרְתִּיךָ, וְאֵיכָה



אֱהִי זוֹכֵר לְלֹא מָשׁ מִזְּכִירוֹת?!



וְעָלֶיךָ וְעָדֶיךָ וְעִמָּךְ



יְחִידָתִי וְנִשְׁמָתִי קְשׁוּרוֹת.



[חֳ]לָ[אַי] מֵחֳלָאֶיךָ אֲצוּלוֹת



וּמִמֶּךָּ תְּלָאוֹתַי גְזוּרוֹת.



אֲנִי חוֹלֶה וְאַתְּ [חוֹ]לֶה וּבֵינִי



לְבֵינָךָ יָם וּמִדְבָּרוֹת סְגוּרוֹת.



לְבָבִי לָךְ יְעוֹפֵף כַּנְּשָׁרִים,



וְרַגְלַי מִלְּבַקֶּרְךָ אֲסוּרוֹת.



וּמִי יִתֵּן וְיִהְיֶה-בִּי אֲשֶׁר בָּךְ,



וְתִהְיֶינָה חֳלָאֶיךָ עֲצוּרוֹת



בְּעַצְמוֹתַי, וְתָשׁוּב אַתְּ לְכוֹחָךְ,



וְדַי לִי מִמְּךָ שִׁפּוּךְ עֲתִירוֹת.



בְּמוֹ עֶתֶר שְׂפָתֶיךָ שְׁמוּרוֹת.



אֲבָל אַתָּה כְּמוֹ אַתָּה וְאָנִי



כְּמוֹ תַעְנֶה בְמָשָׁל מַאֲמָרוֹת.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8163