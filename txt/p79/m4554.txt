


	
	לְמִי אֶפְנֶה
	




לְמִי אֶפְנֶה, וְעַד אָנָה אֲהַלֵּךְ



וְגַם עַל מִי אֲנִי אַרְעִים בְּקוֹלוֹת?



הֲנִשְׁאַר עוֹד בְּמוֹ אֶרֶץ נְשִׂיאִים



אֲשֶׁר לָהֶם תְּהִילּוֹתַי כְּפוּלוֹת,



5   הֲלֹא אֵלֶּה נְשִׂיאֵי הָאֲדָמָה



אֲשֶׁר בָּהֶם תְּקַבֵּץ הַטְּלָלוֹת,



הֲלוֹא זֶה הוּא אֲשֶׁר כָּל- הָאֲנָשִׁים



בְּכָל- עִיר יַעֲנוּ לוֹ בַּמְּחוֹלוֹת.



יְדִידִי, אַל- תְּרִיבֵנִי ­­– וְתֹאמַר:



10   עֲרֹךְ הַשִּׁיר וְהוֹחֵל הַגְּמוּלוֹת.



שְׁלַחְתַּנִי לְגַן נָעִים, מְגָדָיו



בְּרּאשׁ הָרִים, מְצָאתִימוֹ אֲפִילוֹת.



וְנִתְלֵיתִי בְמוֹ קַרְנֵי רְאֵמִים,



וְאָנֹכִי מְטֻבָּע בַּמְּצוּלוֹת.



15   וְעָלִיתִי עֲדֵי שַׁחַק, וְרַגְלַי



בְּמוֹ מֵּימֵי תְהוֹמוֹת נֶאֱצָלוֹת.



וְזֶה הָ[יָ]ה דְבָרִי אֶל- לְבָבִי:



מְעֻנֶּה, אַל- תְּבַקֶּשׁ- לָךְ גְּדוֹלוֹת



חֲדַל לָךְ, אַל תְּקַוֶּה מֵ[חֲסָדָיו],



20   וְטוֹבוֹתָיו – כְּצֵל עוֹבֵר, מְלִילוֹת.



וְאַל תַּחְפֹּץ לְבַקֵּ[ר] מִ[גְ]דְּלֹתָיו,



וְדַלְתוֹתָ[יו] בְּפָנֶיךָ נְעוּלוֹת.



אֲשֶׁר יֶהְגֶּה בְּשִׂיחַת מוֹעֲדָיו לָךְ:



וּמַדּוֹתֶם וְאֵלֶּה הַנְּחָל[וֹת].



25   הֲלֹא תִרְאֶה חֲרוּזוֹתַי לְנֶגְדָּם,



אֲשֶׁר אוֹרוּ בְּמוֹ חֹשֶךְ, אֲפֵלוֹת.



וְשִׁירוֹתַי אֲשֶׁר בָּהֶם עֲשִׂיתִים



וְהֵבֵאתִים אֲלֵיהֶם כַּבְּתוּלוֹת



יְפֵיפִיּוֹת חֲרוּזוֹת כָּעֲנָקִים,



30   הֲלֹא הִנָּם כְּמוֹ זוֹנוֹת חֲלָלוֹת.



בְּרַח- לָךְ אֶל- מְקוֹמָךְ, אַל- תְּיַחֵל



אֲמָרוֹת לֹא תְבוֹאֶינָה, בְּטֵלוֹת.



וְאֵל יִהְיֶה לְפָנֶיךָ וְעִימָּךְ



אֲשֶׁר לוֹ נִתְכְּנוּ כָל- הָעֲלִילוֹת.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4554