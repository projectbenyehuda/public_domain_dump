


	
	לֵב אֶבֶן: אגדה לילדים
	







א.


וַיְהִי אִישׁ וּשְׁמוֹ אַיְזִיק. וְהָיָה הָאִישׁ הַזֶּה
עָנִי וַחֲסַר־לֶחֶם מִנֹּעַר. אָבִיו וְאִמּוֹ מֵתוּ עָלָיו בְּשַׁחַר
יַלְדוּתוֹ1. אָח וְאָחוֹת, גּוֹאֵל וּמוֹדַע לֹא הָיוּ לוֹ מֵעוֹדוֹ. כָּל נַחֲלָתוֹ אֲשֶׁר נָחַל מֵאֲבוֹתָיו הָיָה
סִדּוּר תְּפִילָּה קָרוּעַ, טַלִּית נוֹשָׁנָה
וּמְגֹאָלָה2, תְּפִילִין בָּלִים אֲשֶׁר הָפַךְ
כְּבַר מַרְאֵיהֶם לָבָן. וַיֵּלֶךְ אַיְזִיק מִבַּיִת לְבַיִת לְבַקֵּשׁ
נִדְבַת כֶּסֶף אוֹ פַת לֶחֶם מֵאֵת כָּל אִישׁ אֲשֶׁר יִדְבֶנּוּ לִבּוֹ;
וּבַלֵּילוֹת הָיָה יָשֵׁן בְּבֵית הַמִּדְרָשׁ לְיַד הַתַּנּוּר, אוֹ
בְאַחַת הַפִּנּוֹת בָּרְחוֹב. וְכֹה גָּדַל הַנַּעַר לְלֹא תוֹרָה וּלְלֹא
מוּסָר, בְּעֵרוֹם וּבְחֹסֶר כֹּל, וַיְהִי דַל בָּשָׂר, רְפֵה כֹחַ
וּנְכֵה־רוּחַ3 מְאֹד.



וְאוּלָם עָנְיוֹ וְלַחְצוֹ לִמְדוּהוּ לָדַעַת אָרְחוֹת
חַיִּים, וַיְבִינוּהוּ לְהַכִּיר אֶת עֵרֶך הַכֶּסֶף. וְכַאֲשֶׁר גָּדַל
וַיָּבֹא בַיָמִים הִתְבּוֹנֵן אֶל מַעֲשֵׂי הַסּוֹחֲרִים
וְהָרוֹכְלִים4 וַיִּלְמַד גַּם הוּא לַעֲשׂוֹת כְּמֹהֶם. וַיִּמְצָא לוֹ מָקוֹם לְהִשְׂתַּכֵּר שְׁתַּיִם, שָׁלֹש
פְּרוּטוֹת, וַיִּתְּנֵן בִּמְחִיר סְחוֹרָה טוֹבָה הַקְּרוֹבָה
לְשָׂכָר5, וַיִּמְכּוֹר אֶת הַסְּחוֹרָה
בְּשָׂכָר לֹא מִצְעָר, וַיְּקֶן סְחוֹרָה אַחֶרֶת וַיִּמְכּוֹר גַּם
אוֹתָהּ. וּבְכָל מִמְכָּר וְקִנְיָן הִתְאַמֵּץ לְהַרְוִיחַ כֶּסֶף, אִם
מְעַט וְאִם הַרְבֵּה; וּבִמְרוּצַת הַיָּמִים הֵחֵל גַּם
לְחַסֵּר6 אֶת נַפְשׁוֹ מִמַּאֲכָל וּמַשְׁקֶה, וַיְצָרֵף7 פְּרוּטָה לִפְרוּטָה לְמַעַן אָסוֹף כֶּסֶף רַב. וּמְעַט מְעַט צָלְחָה בְיָדוֹ לִצְבּוֹר סְכוּם כֶּסֶף רָב,
וַיְהִי לְעֶלֶם עָשְׁיר, וְאִישׁ לֹא יָדָע.



כִּי זֶה הָאִישׁ אַיְזִיק לֹא אָהַב רֵעִים לְהִתְרוֹעֵעַ
עִמָּהֶם וְלֹא גִלָּה אֶת לִבּוֹ לְאִישׁ, בְּאָמְרוֹ עִם לְבָבוֹ כָּכָה:
“הֵן כַּאֲשֶׁר סָבַלְתִּי רָעָב וּמַחְסוֹר לֹא מָצָאתִי לִי אָח
לְצָרָתִי, לֹא אֲבַקֵּשׁ לִי גַם עַתָּה יְדִיד וָרֵעַ בַּטּוֹב לִי”.
מִכָּל אִישׁ עָנִי וְאֶבְיוֹן הִקְשִׁיחַ8 אֶת לִבּוֹ, וְזֵכֶר יְמֵי עָנְיוֹ וּמְרוֹרָיו9 לֹא הִטָּהוּ לְהֵיטִיב לַעֲמִיתוֹ הַדָּל, בְּחָשְׁבוֹ: “הֵן לֹא עֲזְרַנִי
אִישׁ, בְּעֵת צַר לִי”… וְכֹה סָגַר תָּמִיד אֶת לִבּוֹ וַיִּקְפּוֹץ
אֶת יָדוֹ: כִּי יָבֹא לְפָנָיו אִישׁ עָנִי לְהִשְׁתַּחֲוֹת לוֹ בְּעַד
אֲגוֹרַת כֶּסֶף לֹא יִשְׁמַע לוֹ, וְכִי יִגְוַע לְעֵינָיו בְּרָעָב – לֹא
יִשַׁע10 אֵלָיו.



הֵן אָמְנָם יָדְעָה נַפְשׁוֹ מְאֹד אֶת פִּתְגּם11 הֶחָכָם: “וּצְדָקָה תַּצִּיל מִמָּוֶת”. אַךְ פַּחַד הַמָּוֶת עוֹד טֶרֶם יְבַעֲתֵהוּ12, כִּי עוֹדֶנּוּ צָעִיר לְיָמִים; שָׁמֹעַ שָׁמַע כִּי “הַצְדָקָה מְכַפֶּרֶת עַל הַחֲטָאִים”; אַךְ הוּא לֹא מָצָא בְנַפְשׁוֹ
כָּל עָוֹן אֲשֶׁר חֵּטְא, אַחֲרֵי אֲשֶׁר שָׁמַר אֶת כָּל חֻקֵּי
“הַשֻׁלְחַן הֶעָרוּךְ”, וַיְהִי יְהוּדִי תָמִים לְכָל מִשְׁפָּטָיו
וְהִלְכוֹתָיו; לֹא זָרוּ לוֹ גַם הַהַבְטָחוֹת הַטוֹבוֹת אֲשֶׁר
יַבְטִיחוּ חַכְמֵי יִשְׂרָאֵל אֶת אִישׁ נְדִיב לֵב הַחוֹמֵל עַל דָּל,
כְּמוֹ “עַשֵּׂר בִּשְׁבִיל שֶׁתִּתְעַשֵּׁר”13, אוֹ “מַלְוֶה יְיָ חוֹנֵן דָּל”14 וְגַם הֵבִין כִּי הַקָּדוֹשׁ בָּרוּךְ הוּא הוּא לֹוֶה נֶאֱמָן הַמְשַלֵּם אֶת הַקֶּרֶן
בֱּמִלּוּאָה15 וּמוֹסִיף גַּם מַרְבִּית הֲגוּנָה16. כָּל זֹאת שָׁמַע וְגַם הֵבִין. אַךְ לְמַעַן הִוָּכַח אֶל נָכוֹן כִּי נֶאֶמְנוּ כָּל הַדְּבָרִים
הָאֵלֶּה, – הֲלֹא דָרוּשׁ לְנַסּוֹת בַּתְּחִלָּה פַּעַם אַחַת,
וּלְמַטָּרָה זֹאת עָלָיו לָתֵת, – וְהַדָּבָר הַזֶּה
נִשְׂגָּב17 מִמֶּנּוּ, תֵּת לֹא יוּכָל!



וְכֹה עָבְרוּ יְרָחִים, שָׁנִים נָקָפוּ18, וַיִּגְדַּל הָעֶלֶם וַיֶּחְכַּם מְאֹד; וּכְכֹל אֲשֶׁר גָּדַל בְּקוֹמָתוֹ לְעֵין כֹל, כֵּן פָּרַץ עָֹשְרוֹ בַּמִּסְתָּרִים, וְכֵן
הִשְׁפִּיל לְהִתְרוֹשֵׁשׁ19 לְעֵינֵי יוֹדְעָיו, מִדְּאָגָה מִדָּבָר20 פֶּן יָסֹבּוּ עָלָיו רַבִּים וְיַלְאוּהוּ בְּבַקָּשׁוֹתֵיהֶם.



אַךְ הָעֲנִיִּים וְהָאֶבְיוֹנִים לֹא הוֹסִיפוּ עוֹד
לָבֹא לְפָנָיו לְבַקֵּשׁ מִמֶּנּוּ דָּבָר, כִּי יָדְעוּ אֶת לִבּוֹ
הַקָּשֶׁה. וּמִדֵּי לֶכְתָּם לִדְפֹּק עַל פִּתְחֵי נְדִיבִים לְבַקֵּשׁ
מֵהֶם מַתְּנַת יָד, וּפָסְחוּ עַל בֵּית אַיְזִיק, בְּאָמְרָם: “פֹּה לֹא
יִתְּנוּ צְדָקָה, פֹּה מִשְׁכַּן הַכֵּלַי”.




ב.


וַיְהִי הַיוֹם וַיָּשָׁב אַיְזִיק מֵאַחַד הַכְּפָרִים
אֶל עִיר מְגוּרָיו, אַחֲרֵי אֲשֶׁר הֵרִיק בַּכְּפָר אֶת כָּל אַמְתַּחַת
מַרְכֻּלְתּוֹ21 וַיְמַלֵּא אֶת צַלַּחְתּוֹ22 כֶּסֶף. הַיּוֹם נָטָה לַעֲרוֹב, עַל פְּנֵי הַדֶּרֶךְ הָיְתָה נְטוּיָה חֶשְׁכַת בֵּין הָעַרְבָּיִם,
וְהוּא הוֹלֵךְ וְשׁוֹרֵק בִּשְׂפָתָיו אֵיזֶה נִגּוּן מִזִּמְרוֹת הַחַזָן
בְּבֵית הַכְּנֶסֶת. יָדוֹ נְתוּנָה בְכִיסוֹ, הַמָּלֵא מִפֶּה לָפֶה
שְׁקָלִים וַאֲגוֹרוֹת, וַיְהִי נִזְהָר23 מְאֹד
לִבְלִי תְצַלְצֵלְנָה הַמַּטְבֵּעוֹת אַחַת בְּאֶחָת, וְלָכֵן הִתְנַהֵל
לְאִטּוֹ וַיִּצְעַד צְעָדִים מְדוּדִים וְּכְבֵדִים.



וְקַוֵּי הַשֶּׁמֶשׁ הָאַחֲרוֹנִים הוֹלְכִים הָלֹךְ וְהֵעָלֵם בִּפְאַת24 מַעֲרָב, וְהַחֲשֵׁכָה הַפְּרוּשָׂה עַל פְּנֵי הַכִּכָּר הוֹלֶכֶת הָלֹךְ וָעָב, הָלֹךְ
וְשָׁחֹר.



וַיְהִי כְּבֹא אַיְזִיק אֶל פָּרָשַׁת הַדְּרָכִים25, וְהִנֵּה לְנֶגְדּוֹ אִישׁ קְטַן הַקּוֹמָה, אָרְכּוֹ רֶגֶל אוֹ רֶגֶל וָחֵצִי; אַךְ מִבְנֵה
גְוִיָּתוֹ26 אֵיתָן, וְהוּא מְיַשֵׁר לָלֶכֶת
כְּאַחַד הַגִּבּוֹרִים. וּמְעִיל תְּכֵלֶת לוֹ מִמַּעַל לִכְתֵפָיו עַד
קַרְסֻלָּיו, וּמִצְנֶפֶת רְחָבָה חֲבוּשָׁה לְרֹאשׁוֹ וּנְטוּיָה עַל
מִצְחוֹ, אֲשֶׁר מִתַּחְתָּיו הִבְרִיקוּ27 עֵינַיִם שְׁחוֹרוֹת וּגְדוֹלוֹת. וַיִּגַּשׁ הָאִישׁ הַגַּמָּד
אֶל אַיְזִיק וַיַּעֲמֹד לִקְרָאתוֹ וַיְבָרְכֵהוּ וַיֹּאמַר:



– שָׁלוֹם עָלֶיךָ, אִישׁ נָדִיב! חֲמָל נָא עַל אִישׁ
זָקֵן עָנִי, וְנָתַתָּ לִּי מַתְּנַת כֶּסֶף כַּאֲשֶׁר יִדָּבְךָ לִבֶּךָ! –



וַיַּעַן אַיְזִיק בָּחֳרִי אַף:



– מַה? לָתֵת? אֵין בְּיָדִי מְאוּמָה! תְּנָה לִי אַתָּה דָּבָר, אִם בַּעַל נֶפֶשׁ אָתָּה!



אַךְ פִּתְאוֹם דָּרְכָה כַף רַגְלוֹ מִבְּלִי מֵשִׂים28 עַל אֶבֶן גְּדוֹלָה, וּמַטְבְּעוֹת כַּסְפּוֹ קִשְׁקְשׁוּ29 יַחְדָּו, וְקוֹל הַצִּלְצֵל הִגִּיעַ גַּם עַד אָזְנֵי הֶעָנִי.



– אֵין לָךְ מְאוּמָה – וּמָה הַכֶּסֶף הַזֶּה בְּצַלַּחְתְּךָ? הֲלֹא הוּא יַעֲנֶה כַּחְשְׁךָ30 בְּפָנֶיךָ!… חֲמָל נָא עָלַי, זֶה יוֹם תַּמִים לֹא בָּא אֶל
פִּי אֹכֶל; הֵן אֲנִי אִישׁ יְהוּדִי כָּמוֹךָ, רַחֶם נָא!…



– אִישׁ יְהוּדִי כָּמוֹנִי? בַּטְלָן אַתָּה, נִרְפֶּה
אַתָּה, גֶּשׁ הָלְאָה! הַכֶּסֶף אֲשֶׁר בְּכִיסִי, לֹא לִי הוּא, כִּי אִם
לְהָאֲנָשִׁים אֲשֶׁר נָתְנוּ לִי אֶת סְחוֹרָתָם
בְּהַקָּפָה31, וְגַם לֹא רַב הוּא כִּי אִם
אַךְ מַטְבְּעוֹת נְחֹשֶׁת אֲחָדוֹת". וְעוֹד הַפַּעַם דָּרְכָה רַגְלוֹ
עַל אֶבֶן גְּדוֹלָה, וְעוֹד הַפַּעַם צִלְצְלוּ מַטְבְּעוֹתָיו בְּכִיסוֹ,
וְנָקֵל הָיָה לְהַכִּיר, כִּי הַקּוֹל קוֹל מַטְבְּעוֹת כֶּסֶף, וְגַם
נִשְׁמַע מַשַּׁק32 דִּינָר33 זָהָב אֶחָד בֵּינֵיהֶם. אַךְ אַיְזִיק מִהֵר לָשִׂים אֶת יָדוֹ עָמֹק עָמֹק בְּצַלַּחְתּוֹ, וְלֶאֱחֹז אֶת כַּסְפּוֹ מִכָּל עֲבָרָיו,
לְבַל יִשָּׁמַע עוֹד קוֹל צִלְצְלוֹ.



וַיִּפֶן וַיֵּלַךְ.



אַךְ הַגַּמָּד הָלַךְ בְּעִקְבוֹתָיו וְלֹא הִרְפָּה מִמֶּנּוּ. אַיְזִיק נִסָּה לְהִשְׁתַּמֵּט34 מִמֶּנּוּ וְלֹא יָכֹל. בְּלֶכְתּוֹ הָלַךְ גַּם הַגַּמָּד
אַחֲרָיו, בְּרוּצוּ רָץ גַּם הוּא, וּבְעָמְדוֹ לְנַקּוֹת אֶת
חָטְמוֹ35 – לְמַעַן הַעֲבִיר אֶת רוֹדְפוֹ לְפָנָיו – וְעָמַד גַּם הַגַּמָּד וְנִקָּה אֶת חָטְמוֹ.



וַיָּעַף36 אַיְזִיק מְאֹד,
רַגְלָיו עָמְדוּ מִכֹּח, וְלֹא יָכְלוּ שְׂאֵתוֹ; וְלָאֲחרוֹנָה
הִתְנַפֵּל עַל אַחַת הַגְּבָעוֹת, מִבְּלִי שִׂים לֵב אֶל שִׁכְבַת
הַטַּל37 הַפְּרוּשָׂה עָלֶיהָ, – וְעַד מְהֵרָה נָפְלָה עָלָיו תַּרְדֵּמַת אֱלֹהִים וַיִּישָׁן.



אָז יִגַּשׁ אֵלָיו הָאֵישׁ38 הַשָּׂב בַּלָּט.– הַתְדַמּוּ כִּי גָנַב אֶת כַּסְפּוֹ
מִכִּיסוֹ? – חָלִילָה! הוּא הוֹצִיא מֵחֵיקוֹ מַאֲכֶלֶת חַדָּה,
וַיִּפְתַּח אֶת קַרְסֵי39 בִגְדֵי אַיְזִיק,
וַיַּעֲבֵר אֶת הַמַּאֲכֶלֶת עַל חָזֵהוּ, – מִדָּמוֹ לֹא נִשְׁפַּךְ אַף
נֶטֶף אֶחָד, – וַיּוֹצֵא אֶת הַלֵּב מִתּוֹךְ הֶחָזֶה הַפָּתוּחַ,
וַיְשִׂמֵהוּ בְּכִּיס עוֹר, וַיַּצְפִּינֵהוּ בְּצַלַּחְתּוֹ. וַיִּקַּח
אֶבֶן מֵאַבְנֵי הַמָּקוֹם, וַיִּתְּנֶהָ בַּחֲזֵה אַיְזִיק,
וַיִּסְגְּרֵהוּ שֵׁנִית, מִּבְּלִי אֲשֶׁר אָבַד לָרִיק אַף
אֵגֶל40 דַּם אֶחָד. וְאָז הֵחִישׁ אֶת פְּעָמָיו41 וַיֵעָלֵם מֵעֵבֶר לַגִּבְעָה.



וְאַיְזִיק הֵקִיץ מִשְּׁנָתוֹ, וְלֹא יָדַע דָּבָר מִכֹּל אֲשֶׁר נַעֲשָׂה לוֹ בִּשְׁנָתוֹ. חִישׁ מַהֵר מִשְׁמֵשׁ42 בְּכִיסוֹ לִרְאוֹת אִם לֹא גֻנַּב מֵעִמּוֹ הַכֶּסֶף.
וּבִרְאוֹתוֹ כִּי שָׁלֵם כַּסְפּוֹ, אֵין נִגְרַע דָּבָר, לָקַח אֶת
צְרוֹרוֹ וְאֶת מַקְּלוֹ וַיֵּלֵךְ. וְכֹה לֹא יָדַע אַיְזִיק כִּי לֵב
אֶבֶן יָצוּק בְּקִרְבּוֹ43; וְאַף אָמְנָם חָשׁ44 בְּחָזֵהוּ כֹּבֶד אֶבֶן וְנֵטֶל45 גָּדוֹל אֲשֶׁר לֹא הִרְגִּישׁ
כָּמֹהוּ מֵעוֹדוֹ; בְּכָל זֹאת לֹא נֶעְצַב לַדָּבָר הַזֶּה, בְּאָמְרוֹ:
“אַךְ תּוֹצָאַת46 הַשֵּׁנָה הִיא”, וַיֵּלֶךְ הָלְאָה.



וְלֹא יָדַע אַיְזִיק, וְגַם אִישׁ זוּלָתוֹ לֹא יָדַע, אֵת כָּל אֲשֶׁר עָשָׂה לוֹ הַגַּמָּד הַזָּקֵן.




ג.


וְאוּלָם לְמִן הַיּוֹם הַהוּא נֶעֶשְׂתָה מַהְפֵּכָה נוֹרָאָה בּרוּחַ אַיְזִיק.



עַד עַתָּה הָיָה תָמִיד שָׂמֵחַ מִדֵּי עֲשׂוֹתוֹ עֵסֶק
טוֹב, וּמִדֵּי מְנוֹתוֹ מִסְפָּר לְשִׁקְלֵי הַכֶּסֶף אֲשֶׁר הִרְוִיחַ
עָלַז לִבּוֹ בְּקִרְבּוֹ. וְיֵשׁ אֲשֶׁר יוֹצִיא אֶת אוֹצָרוֹ
מֵאַרְגָּזוֹ וְסִדֵּר אֶת הַמַּטְבֵּעוֹת לְאַחַת אֶחָת: פְּרוּטוֹת
לִפְרוּטוֹת, אֲגוֹרוֹת לַאֲגוֹרוֹת, מָעוֹת47 לְמָעוֹת, שְׁקָלִים לִשְׁקָלִים, דִּינָרִים לְדִינְרִים;
מַטְבְּעוֹת הַנְחֹשֶׁת לְבָד, מַטְבְּעוֹת הַכֶּסֶף לְבָד, מַטְבְּעוֹת
הַזָּהָב לְבָד, וְשִׁטְרֵי הַמְּלוּכָה48 לְבַדָּם. לְפִי רְבוֹת אוֹצָרוֹ, כֵּן תִּרְבֶּה שִּׂמְחָתוֹ;
וּמַרְאֵה הַכֶּסֶף יַרְנִין49 אֶת לִבּוֹ כְּמַרְאֵה כַּלָּה נֶחְמָדָה לְעֵינֵי חֲתָנָהּ אוֹהֲבָה…



וְעַתָּה שֻׁנָּה טַעְמוֹ תַּכְלִית שִׁנּוּי50: עָרְבָה51 כָל שִׂמְחָה מִנַּפְשׁוֹ, לֹא הָיָה דָבָר אֲשֶׁר
יַצְהִיל52 אֶת פָּנָיו וִישַׂמַּח אֶת רוּחוֹ. כִּי יִשְׂתַּכֵּר פְּרוּטָה אוֹ מָעָה, יָעִיק53 הַשָּׂכָר הַזֶּה עַל חָזֵהוּ כְּמוּעָקַת בַּרְזֶל, וְרַעְיוֹן
נוּגֶה54 מֵרְרָהוּ, כִּי עוֹד לֹא יִמְצָא שִׂפְקוֹ55 בַּשָּׂכָר הַמִּצְעָר הַזֶּה, וְכִי
עָלָיו לַעֲמוֹל וּלִיגַע בְּלִי הֶרֶף עַד אִם יַשִּׂיג עוֹד “כַּמָּה
וְכַמָּה”; וְכַאֲשֶׁר הִשְׁלִים56 אֶת חֶפְצוֹ זֶה. חָשׁ עוֹד לַחַץ גָּדוֹל בְּקִרְבּוֹ, כִּי עָלָיו
לִרְכּוֹשׁ57 לוֹ עוֹד “כָּהֵנָּה וְכָהֵנָּה”
וְהָרַעְיוֹנוֹת הָאֵלֶּה גֵּרְשׁוּ כָל רֶגֶשׁ שִׂמְחָה וְרָצוֹן
מִקִּרְבּוֹ, וַיָּשִׂימוּ עָלָיו מַעֲמָסָה נוֹרָאָה מִרְבָּה
לְהָכִיל58. וּכְמוֹ רִגְשֵׁי הַשִּׂמְחָה
וְהָרָצוֹן, כֵּן זָרוּ לוֹ גַם רִגְשֵׁי עֶצֶב וְיָגוֹן. מֵעוֹלָם לֹא
הִתְרַגֵּש וְלֹא הִתְפָּעֵל לְכָל מַרְאֵה שָׂשׂוֹן אוֹ חֶזְיוֹן תּוּגָה.
אִישׁ לּא רָאָהוּ שׂוֹחֵק אוֹ בוֹכֶה. כָּל הַיָּמִים
שָׁקוּעַ59 בַּעֲבוֹדָתוֹ, וְעַל הָרֹב הָיְתָה יַד יְמִינוֹ נְתוּנָה עַל צִדּוֹ הַשְּׂמָאלִי.



וַיִּרְבּוּ הַיָּמִים וַיִפְרָץ60 הוֹן אַיְזִיק מְאֹד וּנְכָסִים הַרְבֵּה הָיוּ לוֹ,
וַיִּתְאַוֶּה תַאֲוָה לָקַחַת לוֹ אִשָּׁה. אֲבָל גַּם אָז לֹא
כְמַחְשְבוֹת כָּל הָאָדָם הָיוּ מַחְשְׁבוֹתָיו לֹא תִקְוַת חַיֵּי
הַנְּשֹוּאִים61, חַיֵּי שַׁלְוָה וְאַהֲבָה, נָסְכָה62 בְקִרְבּוֹ אֶת הַחֵפֶץ לִבְחַר לוֹ
רַעְיָה כִּלְבָבוֹ וְלִרְאוֹת עִמָּה חַיִּים בְּעֹנֶג וְכָל טוֹב, – כִּי
אִם דְּאָגָה תְמִידִית הִכְבִּידָה כְּאֶבֶן מַעֲמָסָה עַל רוּחוֹ, כִּי
עוֹד לֹא נִסָּה אֶת כָּל הַתַּחְבּוּלוֹת לַעֲשׂוֹת עשֶׁר וְלִרְכּוֹשׁ
הוֹן עָתָק63. וְלָכֵן נִכְסַף לָקַחַת לוֹ
אִשָּׁה, לְהוֹסִיף אֶת כֶּסֶף נְדוֹנְיָתָהּ עַל כַּסְפּוֹ וּלְהַרְחִיב
אֶת גְּבוּל מִסְחָרוֹ.



וַיְבַקֵּשׁ וִַּימְצָא לוֹ עַלְמָה כַּבִּירָה לְיָמִים,
אַךְ עֲשִׁירָה בְּכֶסֶף וּבְזָהָב וּבִנְכָסִים רַבִּים, וַיִּבְחַר בָּהּ
לְקַחְתָּה לוֹ לְאִשָּׁה. וַיָּחֹגּוּ אֶת חַג כְּלוּלוֹתֵיהֶם בְּרֹב
פְּאֵר וְהָדָר, כִּי כֵן צִוְּתָה עָלָיו הַכַּלָּה; וְהִיא
הִתְקַשְּׁטָה64 בְחֶלְיָתָהּ65 וּבִנְזָמֶיהָ66 וּבְכָל עֶדְיֵי תִפְאַרְתָּה67, וַתִּקְרָא לִמְאַהֲבֶיהָ
וְלִמְיֻדָּעֶיהָ לָשִׂישׂ אִתָּהּ מָשׂוֹשׂ. וְהֵם נֶאֶסְפוּ וָבָאוּ
בְּלִי אִחוּר, וַיֹּאכְלוּ וַיִּשְׁתּוּ וַיֵּיטִיבוּ אֶת לִבָּם,
וַיְבָרְכוּ גַם אֶת הֶחָתָן וְאֶת הַכַּלָּה; וְהַבַּדְחָן הֵרִיק אֶת
כָּל אוֹצַר בְּדִיחוֹתָיו68 וַהֲתֻלָּיו69 לְמַעַן שַׂמֵּחַ אֶת לִבּוֹת הַזּוּג70 וְהַקְּרוּאִים; שָׂשׂוֹן וְשִׂמְחָה מִסָּבִיב, בַּכֹּל יְרֻנָּן71, בַּכֹּל יְרֹעָע72, – רַק אַיְזִיק יוֹשֵׁב מַשְׁמִים73 וּמַחֲשֶׁה, יָדוֹ נְתוּנָה עַל
חָזֵהוּ, וּבַמִּסְתָּרִים יַעֲרוֹךְ אֶת שְׂכַר מַתָּנוֹת הַדְּרָשָׁה
כְּנֶגֶד הֶפְסֵד74 הוֹצָאַת הַסְּעוּדָה, אֶת
מְחִיר הַכַּפּוֹת, הַמִּזְלָגוֹת וְהַסִּירוֹת אֲשֶׁר קִבֵּל מֵאֵת
הַקְּרוּאִים לְעֻמַּת הַלֶּחֶם וְהַבָּשָׂר אֲשֶׁר הֵבִיאוּ אֶל
קִרְבָּם.




ד.


לִתְקוּפַת הַשָּׁנָה75 יָלְדָה
לוֹ אִשְׁתּוֹ בֵּן. אֲבָל הוּא לֹא שָׂמַח לְהָרַעֲיוֹן כִּי חֲנָנוֹ
אֱלֹהִים בְּבֵן יַקִּיר, וְכִי עַתָּה אָב הִנֵּהוּ; הוּא חָשַׁב
וַיֶּהְגֶּה רַק עַל הַהוֹצָאָה אֲשֶׁר נוֹסְפָה לוֹ עַתָּה בְּבֵיתוֹ, עַל
סְכוּם הַכֶּסֶף אֲשֶׁר עָלָיו לְהוֹצִיא מִכִּיסוֹ בְּחַג בְּרִית
הַמִּילָה, עַל הַבַּטָּלָה אֲשֶׁר תְּבַטֵּל אִשְׁתּוֹ מֵעֲזוֹר לוֹ
בְּמִסְחָרָה כָּל יְמֵי מַחֲלָתָהּ.



לֹא עָבְרוּ יָמִים רַבְִּים וַיָּחַל הַיֶּלֶד וַיֵאָנַש76. וּמַחֲלָתוֹ גָּבְרָה עָלָיו
מִיּוֹם לְיּוֹם, וַיִּתְעַנֶּה זְמַן מִצְעָר בְּמַכְאוֹבָיו הָרָעִים,
עַד כִּי נָפְחָה77 נַפְשׁוֹ וַיָּמֹת. וּבְיוֹם קְבוּרַת בְּנוֹ יְחִידוֹ לֹא זָלְגוּ78 עֵינָיו
אַף טִפַּת דֶּמַע אֶחָת; בְּדוּמִיָּה הָלַךְ לְלַוּוֹת אֶת בְּנוֹ אֶל
בֵּית עוֹלָמוֹ, בְּדוּמִיָּה שָׁב מִשָּׁם, בְּדוּמִיָּה הוֹסִיף
לַעֲשׂוֹת מַעֲשֵהוּ וְלַעֲסוֹק עֲסָקָיו…



אָמְנָם אִשְׁתּוֹ הִתְעַצְּבָה מְאֹד עַל מוּת בְּנָה
וּמֵרֹב יְגוֹנָהּ נָפְלָה לְמִשְׁכָּב וַתָּמָת גַּם הִיא. נוֹרָא הָיָה
הַשֶּׁבֶר אֲשֶׁר הָשְׁבַּר אַיְזִיק: שְׁכוֹל79 וְאַלְמוֹן80 בָּאוּ עָלָיו, עֲרִיִרי81 וְגַלְמוּד הִנֵּהוּ עַתָּה
בּתֵּבֵל; אַךְ גַם עָתָּה לֹא יָרְדוּ עֵינָיו דְמָעוֹת. דּוּמָם הִבִּיט
עַל הַמִּתְעַסְּקִים בְּנָשְׂאָם אֶת מִטַּת אְשְׁתּוֹ, מַחֲרִישׁ רָאָה
אֶת הַקַּבְּרָן בְּחָפְרוֹ קֶבֶר לָהּ אֵצֶל קְבוּרַת בְּנָהּ
יְחִידָה, וּבְאֵין אֹמֶר וּדְבָרִים עָדַר בַּמַּעֲדֵּר
רִאשׁוֹנָה לְכַסּוֹת בֶּעָפָר אֶת עַצְמוֹת רַעְיָתוֹ הַיְחִידָה לוֹ
בֶּחָלֶד82.



כֹּה עָבְרוּ שָׁנִים רַבּוֹת. אַיְזִיק שָׂם אֶת כָּל מַעְיָנָיו83 בֶּאֱסוֹף כֶּסֶף וּבִצְבוֹר הוֹן וַתִּהְיֶינָה אָזְנָיו אֲטוּמוֹת84 מֵאֶנְקַת דַּלִּים וְעֵינָיו עֲצוּמוֹת85 מֵעָנִי חֵלְכָּאִים86, וְנֶאֱסַף שִׂמְחָה וָגִיּל מִקִּרְבּוֹ, וְגַם עֶצֶב וְיָגוֹן לֹא יָדָע.
אֲבָל מְעַט מְעַט הֵחֵל לָשִׂים עֵינָיו עַל דְּרָכָיו,
וַיִּשְׁאַל אֶת נַפְשׁוֹ לֵאמֹר: “מַה נִשְׁתַּנֵּיתִי מִכָּל הָאָדָם עַל
פְּנֵי הָאֲדָמָה? מַדּוּעַ לֹא אֶשְׂמַח אֶל גִּיל וְלֹא אֶתְאַבֵּל
לַמֵּת כְּכָל הָאָדָם”? וְאָז בָּאָה מַחֲשָׁבָה בְּלִבּוֹ: – אוּלַי
בָּאַתְנִי כָל זֹאת לְרַגְלִי הִמָּנְעִי מִתֵּת נִדְבָתִי אֶל
קֻפַּת87 הַצְּדָקָה? –



וַיְהִי הַיּוֹם וַיַּבְלֵג88 עַל כֵּלוּתוֹ89 וַיֵּלֶךְ אֶל
הַגַּבַּאי וַיָּשֶׂם אֶת יָדוֹ בְּצַלַּחְתּוֹ, וַיֹּאחֶז בִּשְׁנַיִם,
שְׁלֹשָׁה זְהוּבִים – כָּל הַתְחָלוֹת קָשׁוֹת – לְתִתָּם נְדָבָה
לָעֲנִיִּים. אַךְ כַּאֲשֶׁר חָפֵץ לְהוֹצִיאָם הִרְגִּישׁ פִּתְאוֹם לַחַץ
נוֹרָא בְּחָזֵהוּ, וַיּצֵֹא יָדוֹ מֵחֵיקוֹ רֵיקָה; וּלְמַעַן מְצוֹא
תוֹאֲנָה לִדְבַר בּוֹאוֹ שָׁאַל אֶת הַגַּבַּאי: אִם יֵשׁ לוֹ לְהַחֲלִיף
שִׁטְרֵי הַמְּלוּכָה בְּמַטְבְּעוֹת כֶּסֶף? –




ה.


וּבְצֵאתוֹ מִבֵּית הַגַּבַּאי הָיָה רוּחוֹ נְכֵאָה
מְאֹד, וַיֵּלֶךְ אֶל הַכְּפָר וַיַּעַשׂ עֲסָקִים שׁוֹנִים, וְכַאֲשֶׁר
נָטָה הַיּוֹם לַעֲרוֹב שָׂם פְּעָמָיו לָשׁוּב לְבֵיתוֹ. מְעַט, מְעַט
הִתְגַּשְּׁמָה90 הַחֲשֵכָה עַד כִּי נִפְרְשׂוּ
צִלְלֵי הַלַּיְלָה הַשְּׁחוֹרִים עַל כָּל הַכִּכָּר מִסָּבִיב,
וְאַיְזִיק בָּא אֶל פָּרָשַׁת הַדְּרָכִים. הוּא הוֹלֵךְ לְאִטּוֹ,
וְהִנֵּה לְנֶגְדּוֹ הָאִישׁ הַגַּמָּד הַהוּא לְבוּשׁ שִׂמְלַת
הַתְּכֵלֶת, אֲשֶׁר מִצְנֶפֶת רְחָבָה חֲבוּשָׁה לְראֹשׁוֹ, וַאֲשֶׁר
עֵינַיִם גְּדוֹלוֹת הִבְרִיקוּ מִתַּחַת לְמִצְחוֹ. אַךְ עַתָּה הַפַּעַם
הָיָה בְּיָדוֹ הַשְּׂמָאלִית כִּיס עוֹר, וּבְתוֹכוֹ דְּבַר־מָה.



וַיֹּאמֶר אֵלָיו הַגַּמָּד:



– שָׁלוֹם עָלֶיךָ, אִישׂ נָדִיב! תְּנָה נָא נִדְבָתְךָ לְאִישׁ עָנִי זָקֵן!



וְאַיְזִיק עָמַד רְגָעִים מִסְפָּר נָבוּךְ בְּעֶשְׁתֹּנוֹתָיו91, וְאַחֲרֵי כֵן עָנָה:



– לָתֵת חָפַצְתִּי, אַךְ…



– תֶּן לִי מַה תִּתֵּן… אֲגוֹרַת נְחּשֶׁת קְטַנָּה…
זֶה כָל הַיּוֹם לֹא בָא אֹכֶל אֶל פִּי… וַאֲנִי – הִנְנִי לְשַׁלֵּם
לְךָ כִּגְמוּלְךָ… אָנָא, אַל נָא תְּשִׁיבֵנִי רֵיקָם
מִלְפָנֶיךָ!…



וְאַיְזִיק הִתְמַהְמָהּ92 עוֹד רְגָעִים אֲחָדִים, וַיִּטְמוֹן יָדוֹ בְּצַלַחְתּוֹ כְּפוֹסֵחַ עַל שְׁתֵּי הַסְּעִפִּים93.



וַיַּעַן וַיֹּאמַר:



– מְאֹד אִוְּתָה נַפְשִׁי לָתֵת לְךָ דְבַר־מַה, אַךְ – לֹא אוּכַל!



– מְאֵרַת94 אֱלֹהִים אֵפוֹא עָלֶיךָ, אַתָּה לֵב הָאֶבֶן! רָחַקְתָּ מִצְּדָקָה וַתִּבְעַט95
גַּם בְּמִנְחָתִי אֲשֶׁר הֵבֵאתִי לְךָ; לָכֵן יְהִי לָךְ
אֲשֶׁר לָךְ, שָׂא אֶת לֵב הָאֶבֶן בְּחֵיקְךָ עַד יוֹמְךָ הָאַחֲרוֹן! –



אָז נִפְקְחוּ עֵינֵי אַיְזִיק, אָז נִפְתְּרָה לוֹ הַחִידָה.



וַיַּעֲמוֹד תַּחְתָּיו וַיַּקְשֵׁב רַב קָשֶׁב, וְהִנֵה עָמֹק בְּחֻבּוֹ96 לֹא נִשְׁמַע כָּל הֹלֶם,
כָּל דֹּפֶק, רַק אֵיזֶה מַשָּׂא כָבֵד הֵעִיק עַל חָזֵהוּ, עַתָּה יָדַע
וְנוֹכַח כִּי לֵב אֶבֶן בְּקִרְבּוֹ. וַיָּשָב אַיְזִיק הַבַּיְתָה שְׂבַע
רֹגֶז וָכָעַשׂ, וַיִּתְהַפֵּךְ בְּעִצְבוֹנוֹ עַל מִשְׁכָּבוֹ,
וַיִשְׁבַּע נְדוּדִים97 כָּל הַלַּיְלָה, כִּי
לֹא מָצָא מָנוֹס לוֹ מֵהָאֶבֶן הַכְּבֵדָה אֲשֶׁר שָׂמָה מוּעָקָה
בְּמָתְנָיו וַתְּצִיקֵהוּ וַתִּלְחָצֵהוּ עַד מְאֹד.



וְלֹא אָרְכוּ הַיָּמִים, וַיִּפֹּל אַיְזִיק לְמִשְׁכָּב
וַיָּחַל. וְאִישׁ לֹא בָא לְבַקֵּר אֶת הַחוֹלֶה, כִּי כָל קָרוֹב
וּמוֹדַע לֹא הָיָה לוֹ. לָאַחֲרוֹנָה תָּקְפָה98 עָלָיו מַחֲלָתוֹ וַיָּמֹת. וַיָּבֹאוּ חַבְרֵי הַחֶבְרָה
הַקְּדוֹשָׁה לִגְמוֹל לוֹ אֶת הַחֶסֶד הָאַחֲרוֹן: לְטַהֲרוֹ,
לְהַלְבִּישׁוֹ וּלְקָבְרוֹ. וַיְהִי בְּהַפְשִׁיטָם אוֹתוֹ אֶת בְּגָדָיו,
וְהִנֵּה ­– הוֹי, פֶּלֶא! – חָזֵהוּ הָיָה פֶּצַע רָחָב, וְהַפֶּצַע
נִפְתַּח לְעֵינֵיהֶם, וַיִּקָּרַע סְגוֹר לְבָבוֹ99, וּבְתוֹכוֹ נִרְאֲתָה אֶבֶן גְּדוֹלָה מְאֹד; וְהָאֶבֶן
הִתְגּוֹלְלָה עַד פִּי הֶחָזֶה, וְלָצֵאת לֹא יָכְלָה, כִּי גָדְלָה
מְאֹד… הָאֲנָשִׁים רָאוּ כֵּן תָּמָהוּ, וַיִסְתְּמוּ אֶת הַפֶּצַע,
וַיְכַסּוּהוּ בַבְּגָדִים, וַיְטַהֲרוּ אֶת הַמֵּת, וְכָבוֹד גָּדוֹל עָשׂוּ לוֹ; וַיִּדְּרוּ כֻלָּם נֶדֶר לִבְלִי
גְלוֹת לְאִישׁ אֵת אֲשֶׁר רָאוּ עֵינֵיהֶם.



אֲבָל בְּאֹרַח פֶּלֶא נִשְׁמַע הַדָּבָר בֵּין הַחַיִּים,
וּבְשׁוּב הַמְלַוִּים מִבֵּית מוֹעֵד לְכָל חַי לָחַשׁ אִישׁ בְּאָזְנֵי
רֵעֵהוּ לֵאמֹר: לְאַיְזִיק הָיָה לֵב אֶבֶן.



וּמִשְׁנֵהוּ עָנָה: "כֵּן הַדָּבָר… וְלָכֵן… "



וּלְמִן אָז וְהָלְאָה יֹאמְרוּ עַל הָאִישׁ אֲשֶׁר לֹא
יַחְפּוֹץ לָתֵת מְאוּמָה, וַאֲשֶׁר יֹאמַר כִּי יֹאבֶה לָתֵת, אַךְ לֹא
יוּכָל – כִּי לָאִישׁ הַזֶּה “לֵב אֶבֶן”.









בִּהְיוֹתוֹ עוֹד יֶלֶד קָטָן.  ↩



נֶאֱלָחָה.  ↩



עֲצוּב–.  ↩



הַסּוֹחֲרִים הַנּוֹשְׂאִים אֶת סְחוֹרָתָם לְבָתֵּי  הַקּוֹנִים.  ↩



שֶׁנָּקֵל לְהִשְׂתַּכֵּר בָּהּ.  ↩



לִמְנוֹעַ.  ↩



וַיְחַבֵּר.  ↩



הִקְשָׁה.  ↩



וְלַחְצוֹ.  ↩



יִפֶן.  ↩



מַאֲמַר.  ↩



לא הִפְחִידָהוּ.  ↩



אִם תִּתֵּן מַעֲשַׂר (צְדָקָה) לָעֲנִּיִּים  תִּהְיֶה עָשִׁיר.  ↩



כָּל הַחוֹנֵן דַּל וְנוֹתֵן לוֹ נְדָבָה הוּא  כְּאִלּוּ הִלְוָה אֶת יְיָ, כִּי יְיָ יְשַׁלֶּם לוֹ.  ↩



כֻּלָּהּ.  ↩



גְּדוֹלָה.  ↩



כָּבֵד.  ↩



חָלְפוּ.  ↩



לַעֲשׂוֹת אֶת עַצְמוֹ כְּעָנִי.  ↩



בִּיָרְאוֹ.  ↩



שַׂק סְחוֹרָתוֹ.  ↩



כִּיסוֹ.  ↩



נִשְׁמָר.  ↩



בְּצַד.  ↩



הַמָּקוֹם אֲשֶׁר יִתְפָּרְדוּ הַדְּרָכִים.  ↩



קוֹמָתוֹ.  ↩



נוֹצְצוּ.  ↩



בְּלִי חֵפֶץ.  ↩



צִלְצְלוּ.  ↩



יָעִיד כְּזָבְךָ, כִּי הִנְּךָ כוֹזֵב.  ↩



בְּלִי כֶסֶף.  ↩



שָׁאוֹן.  ↩



מַטְבֵּעַ בַּת שְׁלֹשָה שְׁקָלִים.  ↩



לברוח: ענטפֿליעהען, Ускользнуть  ↩



אַפּוֹ.  ↩



יָגַע.  ↩



טַל רַב.  ↩



הַזָּקֵן.  ↩



קנאֶפּפֿע, Пуговицы  ↩



נֵטֶף.  ↩



מִהֵר.  ↩



מִשֵּׁשׁ.  ↩



נִמְצָא בוֹ.  ↩



הִרְגִּישׁ.  ↩



מַשָּׂא.  ↩



פֿאָלגע, Послѣдствiе  ↩



מַטְבֵּע בַּת חָמֵשׁ פְּרוּטוֹת.  ↩



אַסיגנאַציאָגען Бумажки  ↩



יְשַׂמַּח.  ↩



שִׁנוּי גָּדוֹל.  ↩



חָשְׁכָה, חָדְלָה.  ↩



יְשַׂמַּח.  ↩



יִלְחַץ.  ↩



עֶצֶב.  ↩



דַּיּוֹ.  ↩



מִלֵּא.  ↩



לֶאֱסוֹף.  ↩



קָשָׁה לִסְבּוֹל.  ↩



תָּפוּשׂ, טָרוּד.  ↩



וַיֵּרֶב.  ↩



חַיֵּי אִישׁ וְאִשְׁתּוֹ.  ↩



שָׁפְכָה.  ↩



רָב.  ↩



עָדְתָה.  ↩



מִינֵי תַכְשִׁיטִים.  ↩



מִינֵי תַכְשִׁיטִים.  ↩



מִינֵי תַכְשִׁיטִים.  ↩



וויטצע, Остротъ  ↩



וויטצע, Остротъ  ↩



הַצֶּמֶד: הֶחָתָן וְהַכַּלָה.  ↩



הַכֹּל יְנַגְּנוּ וְיִשְׂמָחוּ  ↩



הַכֹּל יְנַגְּנוּ וְיִשְׂמָחוּ.  ↩



סָר וְזָעֵף.  ↩



נֶזֶק.  ↩



כַּעֲבוֹר שָׁנָה.  ↩



מַחֲלָתוֹ הָיְתָה עַזָּה.  ↩



יָצְאָה.  ↩



שָׁפְכוּ, נָזְלוּ.  ↩



בְּלי בָנִים וּבְלִי אִשָּׁה.  ↩



בְּלי בָנִים וּבְלִי אִשָּׁה.  ↩



יָחִיד.  ↩



בַּתֵּבֵל.  ↩



מַחְשְׁבוֹתָיו.  ↩



סְתוּמוֹת.  ↩



סְגוּרוֹת.  ↩



עֲנִיִּים.  ↩



תֵּבַת.  ↩



הִתְחַזֵּק.  ↩



קַמְצָנוּתוֹ.  ↩



עָבְתָה.  ↩



מַחְשְׁבוֹתָיו.  ↩



חִכָּה.  ↩



כְּמִסְתַּפֵּק.  ↩



קִלְלַת.  ↩



וַתִּמְאַס.  ↩



מְקוֹם הֶחָזֶה וְהַלֵּב.  ↩



לֹא יָשֵׁן.  ↩



חָזְקָה.  ↩



לְבָבוֹ הַסָּגוּר.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48019