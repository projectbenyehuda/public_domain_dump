


	
	הֲדוּנָשׁ קָם וְעָלָה
	




״הֲדוּנָשׁ קָם וְעָלָה מִקְּבָרִים / וְהֶחְיָה אֶת
מְנַחֵם לַיְצוּרִים?

וְאִם אַחַר בְּלוֹת הַשִּׁיר יְעֻדַּן / וְחִדֵּשׁ אֶת
נְעוּרָיו כַּנְּשָׁרִים?״

עֲנִיתִיהוּ ״הֲתִרְאֵנִי וְתֹאמַר / ״הֲדוּנָשׁ קָם״
וְתַשְׁוֶה בִי אֲחֵרִים?

וּמִי דוּנָשׁ, אֱמֹר, אוֹ מִי מְנַחֵם / וּמִי אָבוּן
וּמִי כָּל הַמְשׁוֹרְרִים?

הֲלֹא אַיִן וְאֶפֶס הֵם לְנֶגְדִּי / וְשִׁירֵיהֶם
וְשִׁירַי – קַשׁ וְאוּרִים!

וְהֵם לוּ יִהְיוּ חַיִּים וְיִרְאוּן / בְּדֹלָחִים
אֲשֶׁר אַחְבִּיר וְדָרִים –

אֲזַי כֻּלָּם יְהוֹדוּן לִי וְיַעְנוּן / בְּפֶה אֶחָד,
גְּדוֹלִים עִם צְעִירִים,

וְיֹאמְרוּ: אֵין כְּמֹשֶׁה יֵשׁ מְשׁוֹרֵר / בְּכָל
תֵּבֵל וְלֹא בַעַל דְּבָרִים,



וּבֶן־יִצְחָק כְּפִיר שׁוֹאֵג – לְמוּל צֹאן, / וְסוּס
אַבִּיר – וְכֻלָּנוּ חֲמוֹרִים.

וְהוּא הַיָּם אֲשֶׁר עוֹלָם יְסוֹבֵב – / וְכֻלָּנוּ
לְעֻמָּתוֹ יְאוֹרִים,

וּמֵעָפָר אֲמָרֵינוּ חֲצוּבִים – / וּמִלֶּשֶׁם שְׁבוֹ
שִׁירָיו גְּזוּרִים,

וְעִנְיָנֵי אֲמָרֵינוּ נְקֵבוֹת – / וְעִנְיָנֵי
בְּדֹלָחָיו זְכָרִים,

וְשִׁירוֹתָיו לְבַדָּנָה אֲמִתּוֹת – / וְשִׁירֵנוּ
וְשִׁיר כָּל שָׁר שְׁקָרִים.

וְהוּא הִרְוָה בְּמֵימֵי הַתְּבוּנָה / שְׁתִיל חָכְמָה
בְּעֵת שָׁכַן חֲרֵרִים,

וְלוֹ נִגְלוּ צְפוּנֵי הַמְּלִיצָה / וְסוֹד הַשִּׁיר
וּפִלְאֵי כָל סְתָרִים.

וְלוּלֵי הוּא אֲשֶׁר הֶעְלָה דְגָלָיו / וְנָשָׂא
לַחֲרוּזָיו נֵס וְהֵרִים

וְנָתַן אוֹת לְנֶחְשָׁלָיו וְעָצְמָה / וְעַל חֵילוֹ
חֲיָלָיו שָׂם אֲזוֹרִים

וְהֵקִים אֶת נְפִילָתוֹ וְשָׁלַח / לְתַחְלוּאָיו
וְלִמְזוֹרָיו מְזוֹרִים –

אֲזַי הָיָה כְלִי אוֹבֵד וְנִשְׁכַּח / כְּמֵת מִלֵּב
וְנִמְחָה מִסְּפָרִים.

וְאֵיךְ אֵלָיו תְּדַמֵּנִי וְתַעְרֹךְ – / הֲיַעַרְכוּ
אֱלֵי שַׁחַל שְׂעִירִים?״

הֱשִׁיבַנִי ״אֱמֶת, אֵינָם כְּעֶרְכָּךְ / וְאָמְנָם כָּל
אֲמָרֶיךָ בְּרוּרִים,

אֲבָל עַתָּה שְׁמָעֵנִי וְהַסְכֵּת / וְאַל תּוֹסִיף
בְּצַחוֹת קוֹל לְהָרִים:

דְּחֵה הַשִּׁיר – וְדַעַת לֹא תְחַוֶּה, / וְהֵחָדֵל
לְהַבִּיעַ אֲמָרִים,

בְּיַעַן כָּל בְּנֵי דוֹרְךָ יְשֵׁנִים / כְּנוֹקָצִים
וְנִרְדָּמִים כְּעֵרִים,

וְאִם צוּרַת אֱנוֹשׁ צוּרַת פְּנֵיהֶם – / תְּבוּנָתָם
תְבוּנַת הַבְּעִירִים.

וְאֵין עֵרֶךְ לְשִׁירְךָ הַמְפֹאָר / אֲשֶׁר מִפָּז וְדַר
מִלָּיו יְקָרִים

וְלֹא מֵבִין וְחוֹקֵר: הַנְלוֹזִים / אֲמָרֶיךָ, וְאִם
הֵמָּה יְשָׁרִים,

לְבַד מִכָּל פְּתַלְתֹּל וַעֲרַל לֵב / אֲשֶׁר חֹשֶׁךְ
וְאֹפֶל שָׂם לְאוֹרִים

וְכָל עִקֵּשׁ חֲסַר בִּינָה וְשֵׂכֶל / אֲשֶׁר חֹשֶׁךְ
יְמַשֶּׁשׁ יוֹם כְּעִוְרִים –

וְהִנֵּה הַגְּבִיר בָּהֶם וְהָרֹאשׁ / אֲשֶׁר חָכָם
יְשִׂימוּהוּ גְבָרִים

וּבַשֵּׂכֶל וּבַבִּינָה יְסֻפַּר, / עֲבוּר עָשָׂה לְאֵין
קֵצֶה סְפִָרִים.

וְנִשְׁמָעוּ בְךָ נִסִּים וְאוֹתוֹת / וּמוֹפְתִים
יִהְיוּ לָעַד זְכוּרִים

וְעִנְיָנִים כְּאוֹר חֶרֶס מְאִירִים / וּמִדְבָּרִים
לְאָפְנֵיהֶם דְּבוּרִים

וּמַאְמָרִים בְּרוּחַ אֵל אֲמוּרִים / וּמִכֹּחַ בְּנֵי
אָדָם עֲצוּרִים

וְשִׁיר כַּטַּל אֲשֶׁר יְעוֹרֵר / וְיַדִּיחַ שְׁנַת
שׁוֹכְנֵי עֲפָרִים

וְצוּר חָזָק וְסֶלַע עַז יְפוֹצֵץ / וְיִשְׁבֹּר
בֶּעֱזוּזוֹ הַשְּׁמִירִים –

לְשֵׁמַע טַעֲמוֹ לֹא נָע וְלֹא זָע / כְּאִלּוּ שַׁעֲרֵי
אָזְנָיו סְגוּרִים!

וְהָיִיתָ כְּלוֹחֵשׁ סוֹד לְחֵרֵשׁ / וְדוֹרֵשׁ
מִלְּשׁוֹן אִלֵּם דְּבָרִים,

וְנוֹפֵחַ בְּאֵשׁ פֶּחָם, וּמַכֶּה / בְּבַרְזֶל קַר
וְצוֹרֵף סִיג בְּכוּרִים,

וְכָרוֹצֶה אֱסֹף רוּחַ בְּחָפְנָיו / וּבַשִּׂמְלָה אֱחֹז
מַיִם צְרוּרִים,

וְחָלָב מִזְּנַב כֶּלֶב לְהַזִּיל, / וְלַצְמִיחַ בְּכַף
הַיָּד שְׂעָרִים

וְלִתְקֹן – מִבְּלִי כֹחַ לְתַקֵּן – / מְעֻוָּתִים
וְלִמְנוֹת מַחֲסוֹרִים״.

עֲנִיתִיו: ״הַעֲלֵי זֹאת לֹא אֲשׁוֹרֵר? / וּמָה אֶחְסַר
אֲנִי אִם הֵם חֲסֵרִים?

הֲיֶחֶשְׁכוּן מְאוֹרֵי אוֹר, לְמַעַן / בְּעֵינֵי
עִוְּרִים אֵינָם מְאִירִים?

וְאִם פַּנַּג וְצוּף יֵמַר, לְבַעְבוּר / הֱיוֹתוֹ מַר
עֲלֵי חִכִּים מְרוֹרִים?

בְּעוֹד רוּחִי בְקִרְבִּי אֶהֱגֶה שִׁיר / כְּיוֹנִים
וַאֲצַפְצֵף כַּעֲגוּרִים,

וְלָעַד יִזְּלוּ כַטַּל אֲמָרַי / וְיַעַרְפוּן לְעוֹלָם
כַּמְּטָרִים.

וְאִם לֹא עֵת תְּבוּנוֹת הוּא וְדַעַת / וְלֹא יִרְאוּן
לְעִוָּרוֹן מְאוֹרִים –

הֲפִי אֶחְסֹם כְּאִישׁ אִלֵּם, וְאֶדֹּם / כְּאִלּוּ
מַעְיְנוֹת שִׁירַי סְכוּרִים?

לְכֵן עָלַי לְשׁוֹרֵר צַח יְמוֹתַי / וְאֵין עָלַי
לְהָבִין הַשְּׁוָרִים!

וְאִם עַד זֹאת, וְאִם אָפְסוּ מְבִינִים / וּמַשְׂכִּיל
עָם וְאִם אַיִן נְבָרִים –

הֲלֹא הִנֵּה בְדוֹרֵנוּ שְׁאֵרִית – / יְנוֹפֵף הַזְּמָן
יָדוֹ וְיָרִים

וְיִתְפָּאֵר לְעוֹלָם בַּהֲדָרָהּ / כְּהִתְפָּאֵר
מְלָכִים בַּכְּתָרִים

וְיַרְחִיב פֶּה עֲלֵי כָל הַזְּמַנִּים / וְלָשׁוֹן
יַאֲרִיךְ בִּשְׁמָהּ לְדוֹרִים:

אֲחִיָּה הַמְחַיֶּה הַשְּׁפָלִים / בְּנִי יוֹנָה אֲשֶׁר
יָנִיא יְהִירִים,

יְחִיד דּוֹרוֹ וְכוֹתֶרֶת יְקָרוֹ / וּמַלְבִּישׁוֹ
לְבוּשִׁים עִם כְּתָרִים,

אֲשֶׁר יָצָא בְדוֹר כֻּלּוֹ חֲשֵׁכִים / כְּצֵאת שֶׁמֶשׁ
בְּאֶרֶץ לֹא סְדָרִים

וְעָלָה כַּעֲלוֹת שׁוֹשָׁן בְּחוֹחִים / וְתַפּוּחַ
בְּסִבְכֵי הַיְּעָרִים.

וְלָכֵן כָּל מְדַמֵּהוּ לְאִישִׁים – / מְדַמֶּה
לַגְּדָיִים הַנְּמֵרִים

וּמַשְׁוֶה הַשְּׁחָקִים – לָאֲרָקִים / וְאַרְזֵי
הַלְּבָנוֹן – לַחֲצִירִים

וְסַפִּירִים – לְאַבְנֵי הַנְּחָלִים / וְדִבְרֵי
הָאֲמִתּוֹת – לַשְּׁקָרִים.

הֲלֹא גָבַר יְשִׁישֵׁי הַחֲכָמִים / וְהִשְׂכִּיל הוּא
לְבַד מִן הַנְּעָרִים!

וְהוּא אָמְנָם לְבַדּוֹ הַנְּשָׁמָה / וְהָרוּחַ –
וְכֻלָּם הֵם פְּגָרִים,

וְהוּא הַמַּעֲלֶה נֵר הַתְּעוּדָה / וְהַהוֹפֵךְ
עֲרָבֶיהָ שְׁחָרִים,

וְהוּא הַמַּאֲרִיךְ חַבְלֵי מְזִמָּה / וְחָכְמָה,
אַחֲרֵי הָיוּ קְצָרִים,

וְהוּא הֵאִיר אֲפֵלָתָהּ וּבָקַע / מְאוֹרֶיהָ
כְּהִבָּקַע בְּקָרִים

וְהֵפִיץ מַעְיְנוֹתֶיהָ וְהִרְבָּה / מְקוֹרֶיהָ
בְּכַזֵּב הַמְּקוֹרִים,

וְהוּא פִלֵּס לְשׁוֹן קֹדֶשׁ וּפָתַח / לְמִשְׁקָלָהּ
וּמַתְכֻּנְתָּהּ שְׁעָרִים

וְהוּא הֶחְבִּיר בְּעִנְיָנָהּ סְפָרִים / וְקִבֵּץ
מִנְּדוּדֶיהָ פְּזוּרִים,

וְהִקְרִיב מִקְצוֹתֶיהָ רְחוֹקִים / וְהִרְחִיב
מִגְּבוּלֶיהָ מְצָרִים.

וּמֵעוֹדוֹ הֲלֹא הָלַךְ שְׁחוֹחַ / שְׁפַל־רוּחַ, לְאֵל
מַשְׁפִּיל וּמֵרִים,

וְנָטָה אַחֲרֵי אֵל מִבְּחוּרוֹת / וְשָׁמַר
מִשְׁמְרוֹתָיו מִנְּעוּרִים.

גְּבִיר יַשְׁפִּיל מְתֵי אָוֶן וְחָמָס / וְיַגְבִּיהַּ
מְתֵי מִשְׁפָּט וְיָרִים,

וְשֶׁבֶר פּוֹשְׁעִים שַׁבֵּר יְשַׁבֵּר / וְהָרֹס יַהֲרֹס
שִׁנֵּי כְפִירִים

וְעַל דַּלָּיו וְגוֹזָלָיו יְרַחֵף / בְּאֶבְרָתוֹ
כְּרַחֵף הַנְּשָׁרִים

וְיוֹשִׁיעַ מְיַחֶל בּוֹ תְּשׁוּעָה / וְיַעְזֹר
הַמְקַוֶּה מִמְּזוֹרִים.

כְּאִלּוּ לַהֲבֵי אֵשׁ מַעֲנֵה פִיו / וְלַפִּידִים
תְּשׁוּבוֹתָיו מְבַעְרִים

יְגוּרוּן יוֹשְׁבָיו מִמּוֹקְדוֹתָיו / וְיִרְהוּ פֶּן
יְהוּ בָהֶם בְּעוּרִים,

וְאָמְנָם הוּא לְכָל בַּעְלֵי מְזִמָּה / וְתוּשִׁיָּה
כְּרוֹעֵה הָעֲדָרִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22788