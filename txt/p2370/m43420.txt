


	
	מֶלֶךְ אֲדוֹן
	



סימן: משה חזק. לחן: ומא תגיגי אל גומא, אלא בחצנך יא נאווי.






מֶלֶךְ אֲדוֹן כָּל עַלְמָא

בָּחַר בְּשֵׁבֶט לֵוִי

מֶלֶךְ אֲדוֹן כָּל עַלְמָא

פִּתְגָם בְּפֻמִּי שַׁוִּי.





מַהֵר יָבוֹא אֵלִיָּה

תָּמִיד עֵינִי צוֹפִיָּה

לְאֵל שׁוֹכֵן עֲלִיָּה

יָשִׁיב הוֹדִי וְזִיוִי.





שְׁמֹר בִּנְךָ הָאָהוּב

בְּבוֹר הַגָּלוּת יָהוּב

לִבּוֹ עָלֶיךָ לָהוּב

נַפְשׁוֹ מִטּוּבְךָ רְוִי.





הָאֵל חוּסָה עַל עַמָּךְ

תָּמִיד הֵם בּוֹטְחִים בִּשְׁמָךְ

מַהֵר תִּבְנֶה אוּלַמָּךְ

כִּי בוֹ חִשְׁקִי וְתָוִי.





חַדֵּשׁ עִיר הַהֻלָּלָה

נַפְשִׁי תָמִיד תּוֹחִילָה

לְאֵל נוֹרָא עֲלִילָה

יוֹם וָלַיְלָה לוֹ קַוִּי.





זְכוּת חֶסֶד נְעוּרִי

תִּזְכֹּר אֵלִי וְצוּרִי

וְתִקְבֹּץ אֶת פְּזוּרִי

תִּבְנֶה בֵיתִי וְנָאוִי.





קִוִּיתִי לְאֵל עֶלְיוֹן

מַהֵר יִבְנֶה אַפִּרְיוֹן

וְיֵשֶׁב בּוֹ עַם אֶבְיוֹן

וְשִׁיר חָדָשׁ אַחֲוִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43420