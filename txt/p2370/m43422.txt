


	
	מְאוֹר עֵינַיִם
	



שלושה פסוקים אלו שסימנם משה הוסיפם אבא מארי ז״ל בפיוט
יעוף חלומי שחברו רבי ישראל נגארא ז״ל, והיה נוהג לאומרם קודם פסוק חזק
ידים רפות ונחלשות. סימן: משה






מְאוֹר עֵינַיִם / לְכָל בֵּית יִשְׂרָאֵל

הַטֵּה אָזְנַיִם / לְעַם דַּל הַשּׁוֹאֵל

בְּלִי שִׁנַּיִם / יָחִיד הוּא לִי גוֹאֵל

אָעִידָה כִי פָדָה / בְּשָׁלוֹם נַפְשִׁי.





שׁוֹאֵף לְדוֹדִי / עָלַי תְשׁוּקָתוֹ

יִקְבֹּץ נְדוּדִי / יִבְנֶה אֶת בֵּיתוֹ

יָעִיז גְּדוּדִי / אֶל תּוֹךְ נַחְלָתוֹ

אֶתְפַּלֵּל אֲהַלֵּל / הַלְלִי נַפְשִׁי.





הָאֵר חֶשְׁכָּתִי / גּוֹאֵל וּמוֹשִׁיעַ

בַּשֵּׂר עֲדָתִי / עֵת זָמִיר הִגִּיעַ

בְּתוֹךְ נָאוָתִי / שִׁיר חָדָשׁ אַבִּיעַ

לָךְ אַבְרֵךְ / בָּרְכִי נַפְשִׁי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43422