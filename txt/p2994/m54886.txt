


	
	קטעי־יומן (שמעון אושדי)
	



שבט, תש"ה.





אין כוחם של העובדים העברים אלא באחדותם. אז גם רוח-סערה לא תזיזם. גוש מוצק קשה לטלטלו ממקומו.

אנו יודעים שהיישוב העברי נבנה ונחרב, נחרב ונבנה. היום
מחריבו טיטוס, מחר – אדריינוס; היום – הצלבנים, מחר – היטלר. מחריבים
ומחריבים והיישוב חוזר ונבנה. אין מקום פה – גולה העם למקום אחר.
מרכזי-התורה נודדים ממקום למקום – מירושלים ליבנה. לאושה, לציפורי, אך
מארצנו לא נזוז, כשם שהכוהנים לא עזבו את המזבח ביום שחרב בית-המקדש.
ולנו כל הארץ מזבח, קודש-קדשים היא לנו!

נתחזק, נמשיך את עבודתנו עד נשימתנו האחרונה.





אדר, תש"ה





קול של מאות צעירים נשמע בארצנו – קול קורא באמונה ובבטחון:

"אנו לא נשקוט עד אשר נקים את הריסותינו, ובצפּרנינו נפלח את אדמתנו השוממה, עד אשר תתן את יבולה.

"אנו נגן בגאון על אדמת-המולדת, על כבוד-עמנו ולא נעזוב עמדותינו עד טיפת-דמנו האחרונה.

"אנו נחפור את אדמתנו במכונה, באת, בצפּרניים – אם יהיה צורך בכך.

“אנו נצמצם את מאוויינו, עת עצמנו, כדי לתת מקום לאורחינו הבאים להתיישב בתוכנו...”





ובהישמע הקול הזה מתחיל לבנו לפעום בפעמי-נעורים, ולעינינו הכהות נראה שחר-הגאולה!





13.2.47

מקנא אני בכובשים נקודות חדשות בארץ, מגביהי-שבת בהרי חברון ויהודה, יושבי-בנגב, במדבר לוהט, המצילים את הארץ משממונה.

ברגעים אלה רוצה אני בכל רמ“ח אברי ושס”ה גידי להידמות אליהם לעשות כמעשיהם, להיות במקומם או אתם!






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54886