


	
	רְאוּ דִמְעַת בְּנוֹת שִׁיר
	



שיר פולמוס נגד המשורר שמואל השילוני. בכתב יד רשום עליו:
ויהי בראות השילוני תפישתו ואם היתה דרך אהבה ומחוברת להתנצלות כעס והתקצף
ושלח אגרת כתובה פנים ואחור ממכתב שטנה ומרורות וענהו אדוני [הבדרשי] בזה
הקונדרס.






רְאוּ דִמְעַת בְּנוֹת שִׁיר הָעֲשׁוּקוֹת / וּמַהְפֵּכַת עֲדִינוֹת הַחֲשׁוּקוֹת!

תְּמוֹל הָיוּ בְרוֹשִׁים וַאֲרָזִים / וְהַיּוֹם – שִׁבֳּלִים רָעוֹת וְדַקּוֹת,

תְּמוֹל צָלְחוּ פְצָעִים נֶאֱמָנִים / וְהַיּוֹם – נַעֲתָרוֹת הַנְּשִׁיקוֹת,

תְּמוֹל – לִבְנֵי אֲדָמָה תַּעֲנוּגוֹת / וְעֵדֶן גַּן, וְהַיּוֹם – כַּעֲלוּקוֹת.

תְּמוֹל הָיוּ פְנִימִיּוֹת כְּבוּדּוֹת / וְהַיּוֹם בַּגְּבָרִים מַחֲזִיקוֹת,

תְּמוֹל הָיוּ כְמוֹ שֶׁמֶשׁ בְּתֵבֵל / בְּלָטֵי לַהֲטֵי צַחוֹת בְּרוּקוֹת

וְהַיּוֹם קָדְרוּ, עַד בַּעֲלֵיהֶן / כְּמוֹ עִוֵּר וְעַל יָדוֹ אֲבוּקוֹת!

וְהָיוּ לַסְּגָנִים תּוֹר וְחָרוּז / וְלִבְנֵי הָעֲנָקִים כַּעֲנָקוֹת –

וְקָמוּ שׁוֹלְפוֹת חֶרֶב דֳּפִי עִם / שְׂפַת יֶתֶר וּפַעַם נִיב חֲלָקוֹת,

לְעֵת גָּבְהוּ מְתֵי גֵאָה וְגָאוֹן / וְהָיוּ לַזְּמָן מִכְשׁוֹל וּפוּקוֹת

וְדַלּוּ אוֹהֲבֵי מוּסָר וְרַבּוּ / זְחוּחֵי לֵב וְרַבּוּ מַחֲלוֹקוֹת.




מקור: שירמן – השירה העברית בספרד ובפרובאנס; הוצאת מוסד ביאליק ודביר תשי״ז תשכ״א






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33748