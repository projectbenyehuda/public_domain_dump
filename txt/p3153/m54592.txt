


	
	בְּבוֹא הַיּוֹם
	




וְאִם לֹא אֶהְיֶה עִמָּךְ

בְּבוֹא הַיּוֹם,

לִתְמֹךְ בָּךְ, לְסַעֲדֵךְ,

לְהַבִּיט בְּעֵינַיִךְ

וְלֵאמֹר בְּאֵלֶם: חֲזָק!

אָנָּא, יְקָרָה,

זִכְרִי מַבָּט אַחֲרוֹן

בְּלֵיל פְּרִידָה…





וְאִם לֹא אֶהְיֶה עִמָּךְ

לָרִאשׁוֹנָה עֵת יְבִיאוּהוּ,

לַהֲזִינוֹ, לְחַמְּמוֹ, לְלַטְּפוֹ

וְלִלְחשׁ לוֹ דִבְרֵי־אַהֲבָה,

אָנָּא, יְקָרָה,

זִכְרִי נָא סֶלַע, יָם

וְלַחַשׁ־הַגַּלִּים…

וְאִם לֹא אֶהְיֶה עִמָּךְ

הָרִאשׁוֹן לְנַשְּׁקֵךְ וּלְנַשְּׁקוֹ

וְלִקְרֹא לָךְ: “אִמָּא”, וְלוֹ –

“יַלְדִּי, יַלְדִּי יָקָר”…

אָנָּא, יְקָרָה,

זִכְרִי נָא לַיְלָה שֶׁל יָרֵחַ

וְגֶשֶׁר בְּצִדֵּי־דְרָכִים…





וְאִם לֹא אֶהְיֶה עִמָּךְ

גַּם אֲנִי, אִישֵׁךְ,

אֲשֶׁר בָּחַרְתְּ לְחָבֵר לָךְ,

לְהַאֲמִין, לֶאֱהֹב

וְלִהְיוֹת אָב לְיַלְדֵּךְ,

גַּם אֲנִי לְהָבִיא

וְרָדִים שְׁנַיִם לְמִיטָּתֵךְ,

אָנָּא, יְקָרָה,

זִכְרִי נָא שְׂדֵה־פְרָחִים

וְאָנוּ בְּתוֹכוֹ קוֹטְפִים…





וְאִם לֹא אֶהְיֶה עִמָּךְ

בְּשׁוּבֵךְ לַקֵּן,

עֵת בְּעֵינָיו תִּרְאִי דְמוּתִי

אוֹ פִּיו יַזְכִּירֵך אֶת פִּי,

וּלְרֶגַע תִּשְׁכְּחִי כִּי אֵינֶנִּי,

אָנָּא, יְקָרָה,

זִכְרִי נָא כִּי עִמָּךְ אֲנִי,

עִמָּךְ – תָּמִיד, תָּמִיד…






אבַּדן, 17.12.43






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54592