


	
	הוּא, אַתְּ וַאֲנִי
	




וּשְׁנֵינוּ, הוּא וַאֲנִי,

חֲבֵרִים נִהְיֶה, יְדִידִים שְׁנָיִם.

(וְכַמּוּבָן, גַּם אוֹתָךְ נְשַׁתֵּף בַּסּוֹדוֹת וּבַמַּעֲלָלִים…)

וְלַשָּׂדוֹת נֵצֵא יַחַד, הוּא וַאֲנִי,

לַחֲרשׁ וּלְהַטְמִין זָרַע.

וְכָמֹהוּ לֹא יִהְיֶה בְּנַעֲרֵי הַכְּפָר,

מוֹשֵׁךְ הַתֶּלֶם יָשָׁר, יָשָׁר…

וְגַם הַסּוּסִים הַשְּׁנַיִם יֶאֱהָבוּהוּ,

יַרְכִּינוּ רֹאשָׁם, יְבַקְשׁוּ לְטִיפָה,

סְנוֹקֶרֶת בָּאַף אוֹ מַכָּה שֶׁל חִבָּה עַל הַגָּב.





וּבַעֲרוֹב הַיּוֹם

נֶאֱסֹף שְׁאֵרִית הַזֶּרַע,

וּלְקַן־אַהֲבָתֵנוּ בַּחֹרֶשׁ נַחֲזֹר,

וּבַדֶּרֶךְ פִּרְחֵי־בָר נִקְטֹף

לַאֲהוּבָתֵנוּ הַיְקָרָה מִכָּל יְקָר.

וְהִיא תְקַבְּלֵנוּ בְּגִיל וּבְחִבָּה,

וְאָז יֹאמַר:

"מַסְפִּיק לָךְ הַיּוֹם – אָנוּ נַמְשִׁיךְ

לִשְׁפֹּת אֶת הַסִּיר, לִשְׁטֹף צַלָּחוֹת,

וְאַתְּ שְׁבִי בְשֶׁקֶט לְיַד הַחַלּוֹן

לִקְרֹא בְעִתּוֹן אוֹ סְתָם־כַּךְ כִּרְצוֹנֵךְ

לְהַבִּיט לַשְּׁקִיעָה, בֵּינוֹת אֳרָנִים מֵעַל לַגִּבְעָה.

רַק אָנָּא, הָבִי נְשִׁיקָה!

מַהֲרִי־נָא, מַהֵרִי – אַחֶרֶת, שְׁתַּיִם מֵהֶן נְבַקֵּשׁ –

לֹא נַרְפֶּה! וּמוּטָב לֹא לְהִתְעַקֵּשׁ!…"





וְטוֹב יִהְיֶה אָז וְנָעִים!

תִּרְאִי, אֲהוּבָה, רַק חַכִּי!

חַכִּי בֶּאֱמוּנָה לְיוֹם הַגְּאֻלָּה.

חַכִּי,

עִם מַבָּט לְפִסְגַּת־הָהָר, לְיוֹם הַשַּׁחַר.

לְיוֹם הַזְּרִיחָה הַגְּדוֹלָה,

לְיוֹם שֶׁכֻּלּוֹ שֶׁמֶשׁ־אוֹר,

לְיוֹם הַדְּרוֹר…

חַכִּי, יְקָרָה, כִּי אָבוֹא!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54593