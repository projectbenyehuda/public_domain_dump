


	
	צרור מכתבים
	






1


המכתבים הללו נכתבו ע“י אנשי שם שישבו במצרים ובארץ ישראל,
אישים מפורסמים בתולדות ישראל. מוצאם מן ה”גניזה" הקהירית והם נמצאים עתה
ברשותו של ה' יעקב מוצרי [ז“ל] בקהירא. הכתב הראשון מוצאו מבית דינו
של הנגיד הידוע ר' יצחק הכהן ן' שולאל (מסומן A. 47). בין החתומים עליו נמצא את ר' יעקב בירב, החכם המפורסם הידוע
בקשר עם נסיונו לחדש את הסמיכה. המכתב השני (מסומן L. 162) הוא מאת החכם המפורסם ר' דוד ן' אבי זמרה (הרדב"א), ראש רבני
מצרים. השלישי הוא מאת האר”י ז“ל (מסומן A. 68),
והרביעי הוא מאת החכם ר' אברהם מונסון, אחד מחכמי קהירא החשובים
(מסומן M C L. 54). בכל המכתבים הללו יש צד שוה:
כלם עוסקים בעניני מסחר ובמילי דעלמא. גדולי ישראל אלה שעסקו בחיי עולם
עסקו גם בחיי שעה. לא על הרבנות היתה פרנסתם כי אם על המסחר. כך נהגו באותו
זמן גם חכמים אחרים, כגון מהר”י בירב, מהר"מ גלאנטי ועוד.





א. לתולדות הנגיד ר' יצחק הכהן שולאל

הכתב הזה יש בו כמה פרטים מלאי ענין. הנגיד ר“י שולאל
“נשבע וקבל עליו נזירות שמשון שר' אברהם תלמיד לא ישא ויתן בכסף
ובזהב… כל זמן שאדונינו הנגיד יר”ה בדאר אלצ’רב”. דאר אלצ’רב הוא בית
יציקת המטבעות2, ומכאן שהנגיד היה הממונה על בית
המטבע ומילא את אותו התפקיד שמילא אחריו השלחני הידוע ר' אברהם קאשטרו.
מטבעות הזהב אשר יצק ר“י שולאל היו מקראות על שמו, ובשו”ת הרלב“ח סי' צ”ח
נזכרו פעמים אחדות “פרחים שולאליים”3. מסחרו של
ר' אברהם תלמיד בכסף וזהב לא היה לרצונו של הנגיד ולכן נשבע וקבל עליו
נזירות למנעו מזה ואפילו בעל כרחו. ר“י שולאל היה רגיל לקבל עליו נזירות
שמשון, ומקרה מעין זה אנו מוצאים בשו”ת ר' אליהו מזרחי סי' נ' – נ“א: “ראה
ראיתי את האגרת השלוחה מבית דינו של הנגיד כמחר”ר יצחק שלטל (צ"ל: שלאל)…
ומעשה שהיה כך היה: שראובן נדר ואמר הריני נזיר שמשון אם יהיה שמעון דיין
ואותו ראובן נגיד ויש בידו יכולת למנוע שמעון מלהיות דיין ואחר זה בקש
הנגיד למנות דיין אחר תחת שמעון ולא מצא, ונתחרט על הנדר שנדר, ונתקבצו כל
החכמים שבמצרים כדי לבקש היתר לאותו נדר…”4

להנגיד ר“י שולאל היה דין ודברים עם ר' אברהם תלמיד עוד
כעשר שנים ויותר אחרי זה, שכך כותב הרלב”ח בתשובתו סי' צ“ה שנכתבה בשנת
רפ”ז: “ובדין אחד לבד פסקתי שלא בהסכמתם (של אפוטרופסי היתום בן הנגיד),
אני והחכמים השלמים שנבררנו לדיינים, והוא בדין של החכם כה”ר אברהם תלמיד,
והיה יכולת בידינו בדבר הזה, יען כי בחיי הנגיד ז“ל נבררנו לדיינים”. מדברי
הרלב“ח נראה שהיה ר' אברהם ת”ח חשוב. הוא היה ספרדי שעזב את ספרד זמן מועט
לפני הגירוש ובא לנאפולי. שם עזר בכספו להמדפיס ר' יהושע שלמה שונצינו
להדפיס את המשנה עם פירוש הרמב“ם. ובסוף סדר קדשים כתב המדפיס: “נברך ה'
אשר יעצנו חזקנו ואמצנו להתחיל ולהשלים מלאכת החבור הגדול הלזה מהמשניות
משתא סדרי משנה עם פירושם להרמב”ם ז”ל, אשר אולם נעשה בעזר והתעוררות איש
די רוח אלהין קדישין ביה, אב בתורה אב בחכמה, השלם הח“ר אברהם תלמיד
ספרדי יצ”ו, כי אמץ כח להעשותו בדפוס למען זכות בו את הרבים… ועמו
נשתתפו בהוצאה הרבה הזאת הנדיב וחשוב כמ“ר יוסף אבן פיסו ספרדי בעל בריתי
יצ”ו ואנכי הצעיר זעירא דמן חבריא יהושע שלמה איש שונצינו בעל המלאכה הזאת,
והיתה השלמתו יום ג' י“א לחודש אייר רנ”ב לאלף הששי פה נאפולי…". מאיטליא
בא ר' אברהם למצרים. משפחת תלמיד היתה משפחה חשובה ואחרי הגירוש התישבה
בקושטא, וממנה יצא הנגיד האחרון במצרים, ר' יעקב בן חיים
תלמיד5.

מן התעודה הזו אנו רואים גם שבשנת רע“ג היה כבר ר”י בירב
חבר בבית דינו של הנגיד. יתר האנשים הנזכרים כאן אינם ידועים לי לפי שעה
ממקורות אחרם.





טופס הכתב

“ביום שלישי ששה ועשרים ימים לחדש טבת שנת הרע”ג העיד כר'
אברהם די בראדא לפני בית דינו של אדוננו הנגיד יר“ה, שהשבועה שנשבע
אדוננו הנגיד יר”ה בענין כר' אברהם תלמיד היתה בזה האופן, שהוא נשבע וקבל
עליו נזירות שמשון שר' אברהם תלמיד לא ישא ויתן בכסף ובזהב עם שום אדם
בעולם וגם לא יגע בשום כסף וזהב כל זמן שאדוננו הנגיד יר“ה בדאר אלצ’רב,
[ושמע] ממנו שאמר בעת שנשבע שיש בידו יכולת להכריח ר' אברהם תלמיד על
זה”.

בו ביום הנז' לעיל העיד כר' שמואל אבצרור “שכשנשבע
אדוננו הנגיד יר”ה על ענין כר' אברהם תלמיד היתה בזה האופן שהוא נשבע כמה
שבועות, ובכלל השבועות קבל עליו נזירות שמשון שלא ישא ויתן כר' אברהם תלמיד
הנז' בכסף ובזהב עם שום אדם בעולם לאמר בין שהוא מעלם דאר
אלצ’רב6 יכול להכריחו על זה ולמנעו לו ולכיוצא
בו. וכן העיד כר' משה ן' סהל בו ביום כעדות כר' שמואל הנז' אות באות
תיבה בתיבה.

יעקב בירב נסים ביבא".

“ביום חמישי שמונה ועשרים לחדש טבת שנת אתתכ”ד לשטרות העיד
כר' יוסף ואינה, שבליל מוצאי שבת כשנשבע אדוננו הנגיד יר“ה על ענין כר'
אברהם תלמיד, שמתחלה קבל עליו החכם שלא ישא ויתן עמו, אחר זה קבל עליו
נזירות שמשון שלא ישא ויתן בכסף ובזהב כר' אברהם הנז' עם שום אדם בעולם
ושבשעת שבועת אדוננו הנגיד יר”ה כן אמר על מנת כן אני נודר ונשבע… שאני
זוכר תנאי ראש השנה7 בענין ביטול נדרים".

וכזה העיד החכם כמה"ר יעקב בי ברב והוסיף ששמע8.

“בו ביום הנז' העיר הנעלה כר' יוסף די מדינה איך היה
במעמד בה… ששמע מאדוננו הנגיד יר”ה שנשבע ונדר נזירות שמשון שכר' אברהם
תלמיד לא ישא ויתן בכסף ובזהב כלל, ושהיה זוכר תנאי ביטול נדרים של ראש
השנה ועם כל זה נדר".





ב. מכתב מאת הרב ר' דוד ן' אבי זמרה (הרדב"ז)

כידוע היה הרדב“ז עשיר מופלג. האגדה מספרת שמצא בתוך ביתו
מטמון גדול כמה אלפים דינרי זהב (עי' קורא הדורות לר"ד קונפורטי). כרבים
אחרים מגדולי אותו זמן, מהר”י בירבי, מהר"מ גלאנטי ועוד, עסק אף הוא במסחר
ולא נהנה מן הרבנות. אך על פעולותיו המסחריות ידענו רק מעט מאד. בתשובותיו
הוא מראה אמנם בקיאות מרובה בעניני מסחר, אבל על מסחרו הפרטי הוא מרמז רק
בתשובה אחת9. אולם במכתב שלפנינו הוא מתגלה
כסוחר גדול המתחרה עם סוחרי ויניציאה. מסחרו היה בסיטונות בתבואה ובעורות,
ובודאי גם בכמה סחורות אחרות. לרגל עסקיו הוא בא בדברים עם פקידי הממשלה
החשובים ומשא ומתן יש לו עם סוחרים לא־יהודים. מוכר הוא פולים לסוחרי
ויניציאה ומשתדל שלא “יותן רשות לטעון פולים לערלים” רק אם הם קונים אותם
מהחברה שהוא מעונין בה, כדי שלא “יתלמדו הערלים לקנות ראשונה”, ז. א. בלי
תיווך הסוחרים היהודים.

יש לשער, שהמכתב נשלח מקהירא, עיר מושבו של הרדב“ז,
לאלכסנדריא עיר הנמל שמשם יוצאות הספינות, והוא נותן הוראות איזו סחורות יש
לטעון על הספינות. אך אחר כך חזר המכתב באיזה אופן שהוא לקהירא ונמצא
ב”גניזה" הידועה. לפני מונח צילומו של המכתב. מצדו האחד הוא קרוע קצת, ושמו
של מקבלו חסר. לצערנו חסר גם פרט השנה. אולם את זמנו נוכל אולי לקבוע מזה,
שהוא מזכיר את אברהים פחה ששימש משנה למלך (הוא הסולטאן סולימאן) ונציב
מצרים. כידוע היה אברהים באשה חביבו של סולימאן ונשלח על ידו לשמש נציב
במצרים בשנת 1525, אבל לא נשאר שם רק ירחים אחדים.

המכתב גופו נכתב ע“י מזכירו של הרדב”ז והוא חתם עליו רק את שמו10.

אגב, כדאי לברר כאן את הסבה שבגללה עזב הרדב“ז את ירושלם
והתישב בסוף ימיו בצפת. ר' יצחק עקריש, שבהיותו במצרים ישב שנים רבות בבית
הרדב”ז, מספר בהקדמת ספרו, המכיל שלשה פירושים על שיר השירים: “ובראותו עול
אנשי הארץ בארץ הזאת (ירושלם) ורוב המסים המוטלים עליו לא נשא לשאת כל
הרעה… וילך לצפת ת”ו“. ועל סמך זה כותב ר”א רבלין, “שבהיותו עשיר גדול
תבעו ממנו פרנסי ירושלים חובת המסים, והוא חפץ לפטור עצמו בזכות תלמידי
חכמים הפטורים ממס” (תולדות חכמי ירושלם, ח"א עמ' 73 הערה 2), וכך סברו גם
אחרים, אבל באמת אין הדבר כך. להפך: כשבא הרדב“ז לירושלם מצא שמתנהגים בה
על פי תקנה קדומה, שתלמידי החכמים משלמים רק חצי המס המוטל עליהם, וכיון
שראה שיושבי ירושלם הם עניים בטל תקנה זו וצוה לקחת מת”ח מס שלם, ובודאי
שלא הוציא את עצמו מן הכלל11. את הדבר הזה נודע
מתשובה אחת לר' יוסף ן' ציאח, שהיה בן זמנו של הרדב“ז ומראשי החכמים
בירושלים12, וכיון שהתשובה לא נדפסה וכולה מלאה
ענין רב הנני מביא כאן את כל הפיסקא הנוגעת לעניננו: “ועיני ראו ולא זר
בהיותי שליו בביתי ורענן בהיכלי בירשלם עיר הקודש תוב”ב נוה רבצי
וארצי, אלי גוים ידרושו, ותושבי הארץ שם היו חפצים לקחת מס מהב”ת ( =
מהבעלי תורה) לקיים ישוב העיר, יען היותם הולכים ומתמוטטים ומתמעטים,
והייתי אני ואשר קדמוני מהחכמים, חלקם בחיים, קדושים אשר בארץ המה, מונעים
בידם מעשות זאת לבלתי קחת כי אם חצי מס מהב“ת, אף אם יהיה מוכתב בפנקס המלך
יר”ה, אשר מן הדין עליהם לפרוע כל המס הנהוג למלך, ס“מ היו פוטרים אותם
מחצי המס שעליהם, לסבת הסכמה קדומה…מיוסדת להם שם על פי הנגיד החכם השלם
כמה”ר יצחק כהן שלל נ“ע ובית דינו רבני מצרים… והסכימו עמהם רבני עיר
ירושלם תוב”ב וחכמיה. והיו שומרים ההסכמה ההיא תמיד דור אחר דור… אחר כך
בא החכם השלם הרב הכולל הגאון כמה“ר דוד ן' אבי זמרה נר”ו וראה שישוב
העיר אז הוא מתמוטט ובה עם עני ודל ולכן בטלה וציוה לקחת מס שלם מכל א'
מהב"ת אשר שם, ומאז והלאה חזרה ירושלם לאחור ולא לפנים…“. הסבה שבשבילה
עזב הרדב”ז את ירושלם היתה, כנראה, מפני העלילות שהעליל עליו מושל העיר,
כמו ששער כבר ר"ש רוזאנים (דברי ימי ישראל בתוגרמה ח"ב ע' 51).

־־־־־־־־־־־־־

… ולתהלה(?) יצ“ו13 אחרי
דרישת ובקשת שלומך נודיעך /…. חודשינו ומצבינו. כן נשמע ונתבשר מאצלכם
אנ”ס14. והנה היום קבלנו / [ידיעה] מעניין שליחת השליח על עניין הדוגייאות15. כבר עשיתי כל
אפשרותי / [ושלחנו] כתבים לשיטיליאש ליד כהה“ר אברהם אלקלה יצ”ו.
והזהרנוהו ישלח רץ נחוץ / [בכדי להודיע] לאדון נר“ו16. ועוד שלחנו כתבים אחרים ע”י מחמד ג’יקאתו, וכ“ש17
כי בודאי /…. ביאת הדוגייאות קודם שידענו העניין הוא18. ובטחנו ברחמי שמים / [שהכל לטובה וכל] מאי ד[עבד]ן מן שמייא לטב19. הנה מעניין הוצאת הפולים / [ע”י הביניסייאנו]ש20 כתבנו מאמרים לאמין ולשנג’זק21 בכל חיזוקי סופר לא יניחו
לצ[את] / [מפה] אפי' גרג’יר. והנה הביניסייאנוש שולחים ב'
עירוץ22 לבש“א יר”ה על העניין /…בם. באולי כותבים שהבאשא יר“ה ימכרם הפולים של אברהים23 [באשא, לא ידעתי] אם מודיעים איך המלך יר”ה הרשם לקחת סך גדול
מחנוני /…ה ואיך הוא אינו מניח לש‘24 להוציא
פולים לארצם. לכן הגביר / [השתדל להודע] אמיתת העניין ולתת סדר באופן לא
[יוציאו] הפולים כי אם /…ן והייאזיג’י25 כותבים ערץ’ לאמר איך לא יצאו מפה פולים ולא /…… הספינה
שהלכה לג’רבה26. ואין הנה פולים כי אם יותר משני אלפים חרדיבי27 / [אשר נ]שארו מהפולים של
אברהים באשה יר“ה. מהם נטענו קרוב לחציים באלו הספינות / [שבאו] הנה
והשאר מוכן לטעון ומזומן באוצר של המעלם28 נר”ו
ולכן שירשו כדת / מה לעשות בטעון ובעומד ליטען. והנה אלו הפולים הם אשר
מכרנו לביני[סייאנוש] / לניא29. ועדיין
הספינות מעוכבות הנה. ואשר באוצר הם הפולים אשר שלח הנה כה“ר / משה ן' שושן
יצ”ו30. באופן שצריך אתה הגביר להשתדל באופן שיוטענו אלו הפולים הנקראים / [ב]שם המשנה31 / יר"ה גם להשתדל באופן אם יוכן רשות לטעון פולים לערלים ל 32
… / כי אם מהחברה, כי יועיל מאוד לעתיד מבהווה. כי יתלמדו הערלים לקנות / ראשוֿונה33. ואין להזהיר
עוד אותך הגביר בזה. מעניין העורות אין קונה אפי' בפרוטה / הננו להשתדל כל
יכלתינו. אין להאריך עוד כי אם בשלומך הגביר יפרה וישגה / כנפשך הברה
וחשובה ונפש / דוד ן' אבי זמרה /34.

י"ט לאלול הכותב משתחווה. ועניין הג’אמוסיא35
הנה ג’ירונימו ממתין / אם ימצא ספינה לטוענם. והנני הנני
לעשות / כל יכולתי רק שבהם עורות קטנים אם תגזור / אניחם. ואם תגזור אעשה
בהם יכולתי ושלם.





ג. מכתב מאת האר"י כתוב בעצם ידו

תמונה 1

חשיבות מיוחדת יש למכתב הקצר הזה, אחרי שלא הגיע אלינו
מהאר“י ז”ל שם דבר כתוב בכתב ידו, לא במילי דשמיא ולא במילי דעלמא, לא
בנגלה ולא בנסתר. המכתב עוסק בעניני ממונות ומסחר. על עסקו של האר“י במסחר
כבר ידענו ממקום אחר. ר' יהודה אריה מודינא כותב בספר “ארי נוהם” (הוצ'
רג"ש ליבאוויטש ע' פ'): “ועוד אמר (ר' ידידיה גלאנטי) בשם החכם הנ”ל (ר'
יעקב אבולאפיא “שהיה כרע כאח” להאר“י ז”ל), שהיה האר”י רוב היום מתעסק
בסחורה, ושלשה ימים קודם מותו חשב חשבונותיו עם הכל ואמר להם: אם הוניתם
אותי אני מוחל לכם, ואם יש אונאה בעדכם בואו ונשלם“. עדות זו מוסבת על זמן
שבתו בצפת. ועל שעסק במסחר בזמן שבתו במצרים יש לנו עדות אחרת.
ב־Revue des Etudes Juives, כרך נ”ז עמ' 281, הדפיס
ווארמן שטר, שלפיו מכר האר“י ביום ג' ב' באלול שנת שי”ט כמות הגונה של
פלפלין שהיו לו באלכסנדריא במחיר של מאה וחמשים פרחים זהב, אלא שעל אותו
שטר מכר לא חתם הוא עצמו כי אם שני עדים.

את זמן כתיבת המכתב שלנו אין לקבוע. אנו מוצאים בו רק את
היום ופרשת השבוע. אין לדעת גם אם כתבו בשעה שישב עוד במצרים או אחר שהתישב
בצפת. יש לכאורה קצת רמז שנכתב בא“י, כי הנה הוא מבקש לדרוש בשלום דוניא
בואינה, ובשו”ת רשד“ם ח' יו”ד סי' קע“ט אנו מוצאים, ש”מרת דוניא בואינא
(דואיניא) בת אברהם טרוגאש נ“ע נפטרה לבית עולמה בצפת תוב”ב". מן המכתב
יוצא ברור שאת המכתב כתב בשעה שלא היה בביתו. החכם מקבל המכתב – שלצערנו
אין אנו יודעים את שמו – ישב לפי זה בצפת. המכתב נשלח על ידי רץ מיוחד. זה
מוכיח שלא היה מרחק רב בין המקום שבו נכתב המכתב ובין מקומו של
המקבל.

המכתב הוא מטושטש בקצת מקומות.

­­­­­­­­­­­­­­­__________





תמונה 2

אוצר התבונה ומבצר האמונה ממנו יתד ממנו פינה. ימלא ה' פיהו רינה הנבון וחכם..36 נרו37. אחרי פקודת השלום ורב התשוקה לח[זות]… במאור פניך אודיע
לכת38 איך / הגיעתני אגרתך הנוראה ובה גלית את אזני שנתת [את] המעות לגביר אחיך יצו ושלח אלי / וכן כתב אלי כהר
39 יעקב אליקים40 שנתן לו גם
הוא מעות [ועד] עתה לא הגיעני דבר וזמן החם / עבר והגיע גבורת גשמים לכן
מאד אחלה פני כ“ת שאם לא טען אל ישלח לי דבר כי הזמן / עבר כאשר כתבתי וגם
אני לא אוכל להתעכב… לי… חוץ לביתי ועל כן גמרתי / לשלוח הרץ הזה וכן
שמתי מאז בפי כהר חיים חכים41 [יצ]ו בלכתו
שיתן כ”ת קצת מהמעו[ת] / לכה“ר שמעון לשלחם לי מעל [תו] תו”מ ו…
[א]קדיש…ת עד לכתי. הנה… / בשמעי שקרובי כה“ר שמעון42
מצא אשה מצא טוב43 יהי בסימן
טוב לנו ולכל ישראל. לא אאריך כי אם / להעתיר לה' ירכיבך על במותי ההצלחה
וישביעך ששון ושמחה כנפשך החכמה ונפש ע”ה44 הצעיר ונא תֿנֿה שלמותי אל נות ביתך מבת45 ואל / דוניא בואינה ובנך יצו וכל הנלוים עליך

יום ג' פ' גוי וקהל גוים יהיה ממך וכו'.

יצחק לוריא

ס"ט

על הגיליון: והנה לפי אשר הבנתי מכתב כת ששלח התבואה
בכלל הכא למעלתך ואנכי / לא ידעתי אם כן הוא ישלח אלי פתקא באיזה ספינה בא
ומאיזה / כלל ואם לא שלח אל46 ישלח.





ד. מכתב מאת ר' אברהם מונסון

חכמים אחדים ידועים לנו בשם אברהם מונסון. הראשון, או
הזקן, היה תלמיד ר' בצלאל אשכנזי והיה רב במצרים ואחר כך בקושטא. כמה
מתשובותיו נכנסו בתוך קובצי תשובותיהם של גדולי הזמן ההוא, כגון הרשד“ם
(עי' ה' אה“ע סי' קע”ה: נשאול נשאלתי מהחכם השלם כמה“ר אברהם מונצון נר”ו
תושב מצרים..), מהריט”ץ, מהרש“ך ועוד. הוא חתום גם על מעשה בית־דין בשנת
שס”ג (עי' שו“ת אהלי יעקב לר”י קאשטרו סי' קל"א). ר' אברהם מונסון השני חי
במחציתה הראשונה של המאה הי“ח וחבר כמה ספרים ובאו ממנו תשובות בקובצי
השו”ת של בני זמנו: ר' יונה נבון בס' נחפה בכסף ור' משה ישראל רב ברודוס
בשו“ת משאת משה. ואולם ר' אברהם מונסון בעל המכתב שלנו, חי באמצע המאה
הי”ז, והמכתב נכתב כנראה בין שנת ת' לשנת ת“ח. הוא מזכיר את ר' זרחיה גוטא
כבן עירו, וידענו שר' זרחיה ישב בקהירא בשנות ת' – ת”ח (עי' פרומקין־רבלין,
תולדות חכמי ירושלם, ח"ב עמ' 31). כן הוא מזכיר את ר' אברהם גדיליא, שבשנת
ת"ח עזב את ארצות המזרח ובא לליוורנו, שבה ישב לפחות עשר שנים. בדרכו
מירושלם לליוורנו ישב איפוא זמן ידוע בקהירא. כותב המכתב לא הגיע עוד לזקנה
בשעת כתיבת מכתבו זה, שכן הוא מזכיר עוד את אביו בעודו בחיים בשעה
זו.

מקבל המכתב, ר' דוד, היה כנראה חכם חשוב ושמש ברבנות באחת
מקהלות מצרים, כנראה ברשיד, שכן ר"א מונסן מברך בשלום גם את “היושבים בצלו
החונים על דגלו, דגל מחנהו הקדוש”. היו לו גם מתנגדים במקומו (“והאל הגדול
ינשאהו וירוממהו על כל משנאיו”), ואבי ר' אברהם מונסון “מחלה פניו שיתנהג
בשלום עם הבריות”. חוץ מהרבנות עסק ר' דוד גם במסחר, והמכתב כולו עוסק
בעניני מסחר שונים.

­­­­­­____________





יום ב' כ' לחשון.

בעהי"ת47.

גרם המעלות, ואוצר כל סגולות, אוצר כל כלי המדה, בכל מדה
חמודה, אודם פטדה, ולכל דבר שבקדושה ידו הדה, החכם השלם כמהה“ר דוד נר”ו
ביום48 ואיים אמן.

אד“ש49 זאת מגדת ומבשרת כי שלם
אהלינו כיריעות שלמה, מלך שהשלום / שלו יעשה שלום לו וליושבים בצלו, החונים
על דגלו, דגל מחנהו הקדוש, / קדוש יאמר לו, חיים עד העולם אמן. הנה אודיעך
אדוני, איך הלכתי להחכם / השלם דודו נר”ו ודברתי עמו על אודות אותו הדבר,
והשיב לי שנמתין עד / סוף זה החדש, בעהי“ת הכל יהיה טוב. ושואל מן האדון
שלמען ה' תשתדל לשלוח / בסוף זה החדש ששה כיסים כל כל פנים, ובעהי”ת בשלחם
יראה טוב גדול, / והאל הגדול ינשאהו וירוממהו על כל משנאיו. וכשתכתוב לדודך
איזה כתב / תכתבהו ברור, שיקראו אותו כל אדם, ולא תכתבהו חצי
כתב50. ויודע לך / שעומאר ברייאה הלך למחניכם לכן למען51 תעשו לו כבוד ביותר ותלבנו / [פנ]ים לו52. והגיענו כתב..ך אומר שלקחתי וואלינסאס53 מה“ר פארדו ומזולתו / עבור שנים ועשרים. והנה אודיעך אדוני באש”ת54. שלא יש עמי זולתי חמשה / וארבעים, שנים מהם חמלאס55 ע“י כה”ר יהודה אלחאמי56 נשאר עמי גימלת / הכל57 שלשה וארבעים, ואיני יודע לא חכם פארדו לא זולתו, והחמשה אמות / ג’וך מנויש58 אמת הוא שישנם עמי, אמנם לא לקחתי כי אם כחמשה / עשר כלכים59. עוד אודיעך שהייתי בבית הקאצ’י עסכראני, והנבון נשא / ונעלה
כהה“ר יום טוב נבארו, ופגענו השופט של רשיד60 ההולך לכם ושאל / ממנו על ענין אנשי העיר, ודברנו עליך יותר
מדאי, ואמר לנו בעהי”ת / בקרוב יבוא לכם כתב ממנו איך אהבתיו אהבה עזה.
ולכן תקדים / בשלומו ותלך לו כ“ת / תראה טוב ממנו בעהי”ת / שהשופט הקאצ’י
ע…61 פניו עליך למען כה“ר [י]ום טוב נ”ר. /
עוד אודיעך אדוני שאתה כתבת ששלחת / עם אחיך שמונה אלפים
מוידי‘62 כסף ושלחו / אחריו, ואמר להם שלא נתתה
לו כלום, / ואמר להם אולי שלחם עם אברהם מונסון ושלחו / אחרי ואמרתי להם
שלא נתן לי כלום, / לכן למען ה’ תשלחם במהרה עם הבא / ראשון כי חרה להם
מאד, ודברתי להם מענין / כה“ר יצחק ן' היני ואמרו לי שלקחום בפאן ועדן לא
נמכר ולא לקחו אותו / כי אם להנאתך ולטובתך להציל לך מעותיך / ממנו ותשלח
להם לומר איך לא / שלחתם עמי השמונה אלפים מאידי' / כסף. עוד אודיעך שהחכם
/ השלם כמהה”ר זרחיה גוטא63 נר“ו לא /
64 מאד על שלא שלחת לו כתב ביחוד / דברי שלום לאמר לו. עוד אודיעך / שהכר65 אברהם גדילייא66 נר”ו שואל ממנו / העשרה כסיס של ציכי67 במהרה אותו / הדבר שדברת עמו הוא עשוי. / ולמען ה' אל נא תמנע
מלכתוב / לנו כפעם בפעם את כל הנעשה / ותשלח לי העשרה חמלאס, והכ“ר / יהודה
פידרוזה מז[כיר] בשלום / האדון במאד מאד, ואם תצטרך איזה שירות / תגזר
אומר ויקם לך. ואדוני אבי נר”ו מתפקד / בשלום האדון, ומחלה פניו שיתנהג
בשלום / רב עם הבריות, ואני מפני שהייתי טרוד / בעהי“ת בעסקיו לא יכולתי
לעשות לו הכובעים / של בניו וה… ולה”ר יהודה האמי ולכ“ר חיים / קורייסי
ולכ”ר משה ולכל דורשי שלומנו שלום / והשלום ממני אברהם מונסן.

אדונינו החכם השלם מורינו הרב כמוהה“ר אברהם סכנדרי68 / נר”ו מתפקד בשלומו מאד, ונתתי לו הסמארה69 / והשל“ל רודא70 נר”ו, ובעהי"ת בקרוב נתראה פנים בפנים, /
והג’לבי71, והכהייא72 וכל בני ביתו מתפקדים בשלומו / במאד מאד, ולפי שיש לנו הרבה
אוהבים / לא כתבתי הדברים בבירור, ולהיות / שהמוביל נחוץ73 לא הארכתי.










נדפס בקובץ החברה העברית לחקירת א“י ועתיקותיה,  ירושלם תרצ”ה, עמ' 309 – 322.  ↩



ר‘ אברהם ב“ר שלמה כותב בפירושו לשמואל (כת“י ירושלם
דף קנ”ג ע"א): ”והמלך עובר בנחל קדרון תרגומו בנחלא דקדרון, ותרגום
“הילילו יושבי המכתש” אילילו דיתבין בנחלא דקדרון, ופירשו בו שהוא שם
לשוק גדול שהיו מתקבצים בו הסוחרים בירושלם. ויש שפירשוהו מקום שכותשין
בו הזהב והכסף ונקרא בלשון ערבי דאר אלצ'רב. ואולי נקרא נחל קדרון
שאותו המקום יש בו רוב שחרות מרוב בענן שעולה בשעת צריפת הזהב בכור".
[וע’ שו“ת הרמב”ם, הוצ‘ מק"נ סי’ רע"ד. ועי‘ פולק, היהודים ובית
המטבעות במצרים בימי הממלוכים ובראשית שלטון התורכים, ציון שנה א’ 24 –
36; אסף, שם 256 – 257].  ↩



תעודתנו מאשרת איפוא את השערתו של ר“א רבלין
(תולדות חכמי ירושלם, ח"א עמ' 34), שהנגיד היה חוכר המטבע במצרים.
מושלי מצרים מנו כמעט תמיד יהודים על בית המטבע לרוב חריצותם וישרם,
עי' מש”כ ר“ש רוזאנס בדי”י בתוגרמה ח"ב עמ' 190.  ↩



לענין זה מרמזים, כנראה, דברי הרלב“ח: ”והנה היום
קרוב לי' שנים אירע במצרים דין כזה שהנגיד ז“ל קבל עליו נזירות שמשון
אם יעשה דבר פלוני ונתחרט אח”כ והיה דבר מצוה להתיר אותו נדר ונתקבצו
החכמים, ואחד מהגדולים שבהם עשה קונדרס ופסק… שיכולין להתיר לו. אמנם
רוב כל חכמי המלכות חלקו עליו" (שו“ת רלב”ח סי' נ"ו).  ↩



ע‘ לקוטים מס’ דברי יוסף לר‘ יוסף סמברי, סדר החכמים
לנייבואיר ח"א עמ’ 116, 157; רוזאניס, די“י בתוגרמה ח”ב עמ'  ↩


[בס‘ מסעותיו שלר“מ מוולטירה בשנת רמ”א נזכר "ר’ אברהם התלמיד
והוא תלמיד ר' משה פישי"].




אולי צ“ל: ובין שאינו מעלם דאר אלצ‘רב ושמע שאמר
שהוא יכול וכו’. מעלם דאר אלצ'רב = הממונה על בית המטבע. ואפשר שצ”ל:
בין יהודים בין אינם יהודים כל זמן שהוא מעלם וכו'.  ↩



עי‘ נדרים כ"ג א’.  ↩



חסרות, כנראה, מלים אחדות.  ↩



עי‘ שו“ת רדב”ז ד’ ווארשא סי‘ תרפ"ד: ולענין מי שאמר
לחברו קנה סחורה זו אהיה שותף עמך, בדידי הוה עובדא בבחרותי וטען
שכנגדי: לא הייתי בקי בסחורה זו, ונתחייב לפרוע חלקו. ועי’ עוד
צימלש, R. David ibn abi Simra עמ' 11 הערה
53, הכותב: ואפשר שגם אחר כך עסק במסחר. ממכתבנו נראה זאת בברור.
הוא מביא גם מתשובה כת“י, שהרדב”ז היה מלוה כספים לגוים.  ↩



את חתימתו של הרדב“ז נמצא גם בסוף תשובה אחת בכת”י  ירושלם 128 Hebr. 80, והיא דומה לזו שעל
המכתב שלפנינו. אותו כת“י מכיל את כל תשובות הרדב”ז חלק ו‘ שנדפסו ע"י
ר’ יהודה זרחיה אזולאי, בליוורנו תקע“ג, והכת”י הזה היה שייך באמת
לרי"ז אזולאי.  ↩



ועי‘ שו“ת הרדב”ז סי’ תשנ"ב, שאף שם הוא מראה את
נטיתו לחייב את תלמידי החכמים בירושלם לפרוע לשומרי שכונת
היהודים.  ↩



= הקובץ הגדול של תשובות ר“י ציאה נמצא עתה בידי ה‘  י. מוצרי בקהירא, והתשובה שלנו באה שם סי’ תס”ז.  ↩



= ישמרהו צורו וגואלו.  ↩



=אמן נצח סלה.  ↩



ספינות קטנות, והכונה כאן לסחורה שנשלחה  בדוגיאות.  ↩



= נטריה רחמנא ופרקיה.  ↩



ואולי יש לקרוא: וב"ש = וברוך שמו.  ↩



צ"ל: ההוא.  ↩



ברכות ס‘ ב’.  ↩



סוחרי ויניציאה.  ↩



יתכן שצ“ל: לאמין אל־שנג‘זק. אבל מתקבל יותר על
הדעת שיש לפנינו שני קצורים: אמין של איזה דיואן (ממונה של מועצה
ממשלתית) וכדומה, ושנג’זק במקום ראש השנג'זק” היינו מושל המחוז.  ↩



בקשות.  ↩



אברהים פחה היה נציב מצרים מנובמבר 1524 עד מאי  1525.  ↩



לשנג'זק?  ↩



משפחת סופרים ידועה במצרים, על הרוב בשם יאזיג'י –  אוגלו. ויש מהם שעסקו גם במסחר.  ↩



אי ג'רבה בין טריפולי לנגב תוניס.  ↩



צ"ל: ארדיב, מידה ידועה.  ↩



ממונה. “מעלם” זה היה כנראה יהודי. תאר זה היה גם
להעשיר והנדיב הידוע ר‘ שלמה אלשקר. עי’ די“י בתוגרמה ח”ב עמק
189.  ↩



לני = לניאפולי?  ↩



ר“י סמברי מונה בין חכמי אלכסנדריא שבאותו זמן את
ר‘ משה ן’ שושן, עי‘ סדר החכמים הוצ’ נייבואיר ח”ב עמ‘ 156. חכם
אחר בשם זה היה בשנות ש“ך – ש”ל בירושלם, עי’ תח“י לפרומקין־רבלין
ח”א עמ' 118, 127.  ↩



הוא אברהים באשה, עי' לעיל לפני מספר הערות.  ↩



אולי צ"ל: לא יוכלו לקנות כי אם וכו'.  ↩



הקו שעל הו' הוא לסימן מחיקה. (במקור יש קו מעל  לו“ו השנייה. הערת פב”י.)  ↩



גם בחתימה שבכת"י ירושלם ישנם קוים לפני השם  ואחריו.  ↩



עורות התאוֹ, הוא השור המדברי. מלים אלו נוספו מעל  לשורה.  ↩



נראה כאילו כתובה כאן המלה נר"ו אלא שנטשטשה וחזר  וכתבה בשורה השניה.  ↩



= נטריה רחמנא ופרקיה.  ↩



= לכבוד תורתך.  ↩



= כבוד הרב ר'.  ↩



ממשפחת אליקים יצאו כמה חכמים, עי‘ במפתח המשפחות  שבסוף ס’ תולדות חכמי ירושלם ע' 10.  ↩



גם ממשפחת חכים יצאו באותו זמן כמה חכמים  חשובים.  ↩



קרובו זה אינו ידוע לי ממקום אחר.  ↩



“מצא טוב” כתוב מעל לשורה.  ↩



= עבד ה'.  ↩



= מנשים באוהל תבורך.  ↩



במקור מופיע “?” מעל האות א' – הערת פב"י  ↩



= בעזר השם יתברך.  ↩



נראה שצ"ל: בים. אמנם בטוי זה אינו רגיל בכלל, אבל  הכתב ברור.  ↩



אחרי דרישת שלומו.  ↩



קוראים לזה גם “חצי קולמוס”. כתיבה שהאותיות מעורות
אחת בחברתה. ועי‘ ב“י וטור אה”ע סי’ קכ“ו, ותשבי לר”א בחור ע'
משקיט.  ↩



צ"ל: למען ה'.  ↩



במקום: ותאירו פנים לו, או: תסבירו לו פנים.  ↩



בד או משי מוואלנסיה?  ↩



=בארשת שפתים.  ↩



מרדעת שעלגביחמור או פרדה  ↩



ר‘ יהודה חאמי נזכר ע“י ר”י סמברי בין חכמי קהירא
שחיו בתחילת המאה הי"ז, עי’ סדר החכמים לנייבואר ח“ב עמ‘ 160. עי’ עליו
גם בשו”ת אהלי יעקב סי‘ קל"א. ועל החכם ר’ יעקב אלחאמי ובנו ר‘ משה
אלחאמי שחיו ג"כ בזמן זה עי’ תולדות חכמי ירושלם לפרומקין–רבלין
ח"א עמ' 126.  ↩



= סך הכל.  ↩



ג'וך – צמר ונויש הוא שם מקום?  ↩



ואולי: כלכהם. והמובן נעלם ממני  ↩



בעיר רשיד היתה קהלה יהודית.  ↩



נראה שצ"ל: הקאצ'י ע[סכרני יאיר] פניו.  ↩



מטבעות הכסף נקראו “מאיאדי”.  ↩



יליד קושטא, מתלמידי מהר“י טראני, ישב אח”כ בירושלם  וחברון וירד לקהירא סמוך לשנת ת' ונפטר שם.  ↩



צ"ל: חרה לו מאד.  ↩



שהחכם כבור ר'.  ↩



ר‘ אברהם בר’ שמואל גדיליא היה תושב ירושלם ובא
לליוורנו בשנת ת"ח בערך וישב שם כמה שנים. שם גם הדפיס את ספרו ברית
אברהם על הילקוט שמעוני. לפני בואו לליוורנו היה כנראה זמן ידוע גם
במצרים.  ↩



ציכי = ציקינוס, מטבע איטלקית.  ↩



עי‘ עליו בקורא הדורות, ד’ ראשון דף מ“ט  ע”ב: “ובזמן ההוא היה במצרים הרב ר' אברם
סכנדרי רב מובהק ופסקן גדול וזקן מופלג.. והיה תלמיד הרב אברהם מונסן
(הראשון), היה לו ישיבה בביתו…ואני הכותב למדתי בביתו בישיבתו קרוב
לשנה אחת בשנת הת”ך ליצירה, בחברת החכמים גדולים ה“ה הרב ר' זרחיה
גוטה…”. ועי‘ שו“ת גינת ורדים, אה”ע כלל א’ סי‘ ח’: “והרב מהר”א
סכנדרי ז“ל שימש מעט אחר פטירת הרב מהריק”ש ובכמה מעשים שהיה עושה היה
נמלך בו ומבטל את דבריו מפני דבריו של מהריק“ש… גם מצאנו שרבו של
מהר”א סכנדרני הרב כמה“ר אברהם מונסון פסק..”. ועי‘ עליו אוה“ח לר”ח
מיכל עמ’ 104.  ↩



= סל.  ↩



הכתב ברור, אבל לא נתברר לי הענין. וכנראה הוא רומז  כאן לאיש ידוע לכותב.  ↩



או: צ'לבי, והוראתו: אציל. אחרי שנתבטלה הנגידות
במצרים ניתן תאר זה לראש היהודים במצרים במקום התאר “נגיד”. בתורכיה,
וביחוד בקושטא, היו היהודים נוהגים לקרא בתאר זה לחשובי הקהלה.  ↩



מליץ, שתדלן. בא־כח היהודים כלפי הממשלה. על הכהייא
(או קהייא) בקושטא בזמן ר“א מזרחי עי' שו”ת ר‘ אליה מזרחי סי’ ט"ו.
אולם לא פגשתי תאר זה במצרים. האם מלבד הג'לבי היה להם עוד כהייא? והן
לשניהם היה תפקיד אחד.  ↩



מוביל הכתב ממהר לדרכו.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44418