


	
	מכתב מאת מרן ר' יוסף קארו ז"ל
	







1

(חתום בעצם ידו)





את המכתב הזה מצאתי באוסף קטעי ה“גניזה” אשר בספרית
האוניברסיטה בקמברידג‘. המכתב נשלח לאחד מחשובי מצרים, ששמו יעקב, אבל את
שם אביו ומשפחתו לא יכולתי לקרא. הוא יחד עם ר’ יעקב וילייאריאל היו
חייבים להחכם הידוע ר' שלמה שיריליו ז“ל, מחבר הפירוש על הירושלמי סדר
זרעים, סך חמשים סולטאני. ר' שלמה נפטר קרוב לשנת שי”ח ואלמנתו נשארה עם
יתומיה בחסר כל, ור“י קארו מבקש את ר' יעקב שישלם את החוב באמצעות המורשה
של האלמנה, ר' יצחק ן' אלאשקר, כנראה בנו של החכם המפורסם ר' משה ב”ר יצחק
ו' אלאשקר.

המכתב נכתב בידי סופר, ובתחלה חשבו להחתים עליו חכמים
אחדים, ועל כן נכתב בלשון רבים: “הנה אתאנו …דורשי שלומך…”,
ור"י קארו חתם ראשון, ואחר כך החליטו להסתפק בחתימתו לבד.

רודף צדקה וחסד שר גביר ונעלה כה“ר יעקב יצ”ו.

מאשר יקרת בעיני אלקים ואדם נכבדת וה' אלקים תומך ימינך
ויט אליך חסד על פי מדותיך וטוב טעמך ודרכך דרך ה' לעשות צדקה. הנה אתאנו
ליקר גדולתך על כי שמענו שהטבת לעשות חסד עם החיים ועם המתים על דבר חוב
החמשים סולטאני' אשר הדרתך והגביר ונעלה כה“ר יעקב וילייאריאל יצ”ו
חייבים להחכם כמה“ר שלמה סירילייו ז”ל כי התחלתם לפרוע ביד המורשה
הנעלה כה“ר יצחק ן' אלאשקר יצ”ו. חסדי ה' נזכיר תהלות ה' כלם אשר גמלתם
עם האלמנה של החכם נ“ע הנ”ל ויתומיה אשר נשארו במצור ובמצוק ובחסר כל ולה
בת שהגיעה לפרקה ואין לה במה להשיאה כי ביתה ריקם מכל טוב תחיל תצעק בחבליה
והיא מר לה. ועתה הגביר התחזק והתאמץ לעשות צדקה ישועה ורחמים לגמור את אשר
החלת לעשות ייטב נא בעיני חשיבותך לעשות חסד ואמת להשלים הדבר ביד המורשה
הנ"ל כי המתחיל במצוה אומרים לו גמור וצדקה תחשב לך מעם האלקי' וידענו כי
עשה תעשה כמנהגך הטוב. טוב ה' לכל ייטיב עמך להושיעך ולהרגיעך, יצו ברכתו
אתך ובכל משלח ידך כנפשך הנדיבה וכנפש אחיך דורשי שלומך וטובתך כל
הימים

יוסף קארו

על גבי המכתב: רודף צדקה וחסד שר גביר ונעלה כה“ר יעקב בכה”ר על… ק…

[מצפ]ת תוב"ב










סיני כרך ו‘ עמ’ תקי“ז. לצערי נאבדה הגלופה, שממנה  ניתנה הפקסימיליא של המכתב שם עמ' תקי”ח.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41641