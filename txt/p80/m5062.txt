


	
	הַנְּשִׁיקָה
	



הַנְּשִׁיקָה / נחום סוקולוב


מָה רַב הָעֹנֶג הַצָּפוּן בִּנְשִׁיקוֹת שְׂפָתַיִם



עֵת הִתְלַכֵּד יַחְדָּיו לְבָבוֹת שְׁתַּיִם [שְׁנַיִם],



וְעֵינַיִם עוֹרְגוֹת נְשׂוּאוֹת בְּרָב-תְּשׁוּקָה וְתַאֲוָה, –



אָז רַק אָז יִגְדַּל כֹּחַ הָאַהֲבָה



וְשָׂפָה אֶל שָׂפָה תִּתְאַמֵּץ בְּרָב-כֹּחַ.



מִי יִתְּנֵנִי לְהִתְעַנֵּג כָּכָה מֵאֵין מָנוֹחַ.

וְעֵת פָּנִים אֶל פָּנִים חֻבָּרוּ



וְהַיָּדַיִם אַחַת בַּשֵּׁנִית נִקְשָׁרוּ



וּלְבָבוֹת שְׁתַּיִם בְּעֹז דּוֹפְקוֹת



וּזְרוֹעוֹת סוֹגְרוֹת וְחוֹבְקוֹת, –



אָז כָּל לֵבָב יִמַּס כַּדּוֹנַג,



כָּל תַּאֲוָה רַאֲוָה רַק זֶה הָעֹנֶג.

וְעֵת רוּחִי בִּי יִמּוֹג בָּהּ לָצֶקֶת,



עֵת נַפְשִׁי אֶל נַפְשָהּ מִשְׁתּוֹקֶקֶת,



וְגַם הִיא בַּת-עֵדֶן אֵלַי תַּבִּיט בִּתְשׁוּקָה, –



הֶאָח, מָה אָז הַנְּשִׁיקָה מְתוּקָה!



וּמִי יוּכַל לְתָאֵר בְּנַפְשׁוֹ, מִי יוּכַל לָדַעַת



אֵיךְ אֶרְוֶה עָסִיס עֵת יָדִי עַל לִבָּה נוֹגַעַת.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5062