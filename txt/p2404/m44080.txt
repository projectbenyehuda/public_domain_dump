


	
	אֲשֶׁר בְּעָרְמָה
	



שיר נאה על מדת החנופה והשנאה






אֲשֶׁר בְּעָרְמָה מִתְפָּאֲרִים

לְצוֹדֵד נַפְשׁוֹת הַתְּמִימִים מְמַהֲרִים

וַיִּלְבְּשׁוּ אַדֶּרֶת הַצְּנִיעוּת לְמַעַן כַּחַשׁ

אוּלָם בְּסֵתֶר יִשְּׁכוּ כְנָחָשׁ

וּכְמוֹ פֶתֶן חֵרֵשׁ

אֲשֶׁר לֹא יִשְׁמַע לְקוֹל מְלַחֵשׁ.





אֲנִי מִדַּת הַחֲנֻפָּה

וְהַשִּׂנְאָה, מְאֹד נָאוָה וְיָפָה

וְכָל מִלָּתִי חֲנִיפָה

וְעָלַי לַתְּרוּפָה.





וְלִי שָׂפָה בְרוּרָה

וְיָפָה וַהֲדוּרָה

עֲרוּכָה גַם שְׁמוּרָה

וְאִמְרָתִי צְרוּפָה.





וְלִי לָשׁוֹן וְגַם פֶּה

כְמוֹ שֹׁהַם וְיָשְׁפֶה

וְכָל נִיבִי יָפֶה

כְּמוֹ סֹלֶת מְנֻפָּה.





וְלִי מִלִּים עֲרוּכִים

לְהַטּוֹת לֵב מְלָכִים

וְאַטֶּה לֵב נְסִיכִים

בְּלִי שַׁי רַק בְּשָׂפָה.





בְּלִבִּי תוֹךְ וּמִרְמָה

וְחָכְמָתִי בְּעָרְמָה

וְאַבִּיט לָאֲדָמָה

וְקוֹמָתִי כְפוּפָה.





עֲדֵי אֶרֶץ בְּרֹאשִׁי

הֲלֹא אֶקֹּד בְּלַחְשִׁי

וְאֶתְרוֹמֵם בְּכַחְשִׁי

וְאֶגְבַּהּ בַּחֲנֻפָּה.





וְאֶגְנֹב כָּל לְבָבוֹת

בְּמִלַּי הָעֲרֵבוֹת

וְלִי גֶשֶׁם נְדָבוֹת

לְהַמְטִירָם בְּסוּפָה.





וְהַמַּאְזִין לְקוֹלִי

הֲלֹא יִשְׁכֹּן בְּצִלִּי

אֲבָל תַחַת מְעִילִי

הֲלֹא חַרְבִּי שְׁלוּפָה.





וְגַם אִם כָּל לְאֻמִּי

אֲדַבֵּר אֶת שְׁלוֹמִי

כְּלָבָן הָאֲרַמִּי

אֲדוֹן בִּלְהָה וְזִלְפָּה.





וְעֵת אָפֵר בְּרִיתִי

לְרַצֵּחַ עֲדָתִי

אֲכַפֵּר בִּשְׂפָתִי

כְּמוֹ עֶגְלָה עֲרוּפָה.





וְאֶדְמֶה לַכְּשֵׁרִים

אֱלֵי בַעַל נְעוּרִים

וְאֶזְנֶה עִם אֲחֵרִים

כְּמוֹ שִׁפְחָה חֲרוּפָה.





וְאֶתְרָאֶה צְנוּעָה

כְּמוֹ שִׁפְרָה וּפוּעָה

וְכֻתָּנְתִּי קְרוּעָה

לְבֹשֶׁת גַּם לְחֶרְפָּה.





לְעֵין אַחַי וְעַמִּי

אֲכַסֶּה אֶת אֲשָׁמַי

וְאֶצְטַדֵּק כְּנָעְמִי

אֲבָל אֶרְשַׁע כְּעָרְפָּה.





שַׁתִּי עֵינִי בְּכוֹסִי

וְשָׁוְא שַׂמְתִּי לְמַחְשִׁי

וְכָל עָוֶל בְּכִיסִי

וְלִי אֵיפָה וְאֵיפָה.





וְעִמָּדִי הַתִּלִּים

לְהַזִּיל כַּנְּחָלִים

דְּמָעוֹת עַל אֲבֵלִים

כְּעַל עִיר הַשְּׂרוּפָה.





בְּפִי אָבֵל אֲנַחֵם

וְכָל יָתוֹם אֲרַחֵם

וְתַרְחִיקֵם וְתִדְחֵם

זְרוֹעִי הַחֲשׂוּפָה.





אֲרַחֵם דַּל בְּשִׂיחִי

וְעֵת יָבוֹא לְזִבְחִי

הֲלֹא יַעֲמֹד בְּפִתְחִי

וְהַיּוֹם רַד וְרָפֶה.





בְּפִי אֶנְדֹּר נְדָרִים

אֲבָל הֵמָּה שְׁקָרִים

וְעֵת אֶדֹּר נְדָרִים

דְּבָרִי אַחֲלִיפָה.





וְצִדְקָתִי חֲתוּמָה

וְחַלּוֹנִי סְתוּמָה

וְנַחְלָתִי קְטוּמָה

וּבִירָתִי גְדוּפָה.





וְעִם קוֹמָה זְקוּפָה

הֲלֹא אֶקְרָא בְשָׂפָה

אֲנִי מִדַּת הַשִּׂנְאָה

וְהַחֲנֻפָּה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44080