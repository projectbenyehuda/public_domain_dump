


	
	דברים אחדים
	



באוסף זה הכנסתי מאמרים שנכתבו בשנים האחרונות מאז בואי
לאמריקה. חוץ ממאמרי על גולדציהר, שנכתב בשנת תרפ"ה. בחרתי מאמרים אחדים על
הלשון (פרורים לשפת ציון). על משוררי ישראל בשפה הערבית (אברהם בן אל־פכאר,
חסדי בן יוסף בן חסדי, ועוד) ועל השירה הערבית (נדיבי וגבורי ערב, קול ערבי
במדבר) שכתבתי ועודני נער, לפני כחמשים שנה ויותר, כי עוד לא אבדו ערכם,
ותועלתם חדשה עמהם.

הקורא צריך שישוה לנגד עיניו את הזמן אשר בו נכתבו המאמרים הללו כדי שלא יבוא לידי טעות. בכל מאמר ומאמר רשמתי את מקורו וזמנו.

בעתיד הקרוב אני אומר לפרסם שורה של הרצאות שהרציתי על ענינים שונים ובזמנים שונים, ומאמרים אשר אתי בכתובים.

שנוי הסגנון וההרצאה במאמרי הוא בא בעיקרו מכוונתי להשתמש באותו הסגנון המתאים לנושא ולסביבה המתוארה בו.

באיזה מקומות הוספתי הערות ואשים אותן בסוגרים מרובעים
(כגון הערה 24, עמ' 62). גם בגוף המאמרים הוספתי פסקות אחדות אשר השמיטו
העורכים מטעם הקְצור או מפני טעם אחר.

במאמרי “נדיבי וגבורי ערב” ו“שירת ישראל בשפת ישמעאל”,
שניתי את צורות השמות הערבים לצורות עבריות, כי אז היתה נטייתי להבליט את
קרבת הערבית לעברית גם בנוגע למקור השמות הפרטים.

את ספרי זה הקדשתי לשם ולזכר אבי אשר במעגלות הצדק והיושר
הדריכני, ודברו היה תמיד נר לרגלי. הוא העיר בקרבי התשוקה לחכמת ישראל ויטע
בלבי את האהבה למסורת ראשונים ולמורשת אבות. מצאתי לראוי לתת בזה את מאמר
דוד ילין אשר פרסם ביום השלושים לפטירתו, ויספר בו מקצת דרכיו
ופעולתו.

ואגמור בתודה להרב יוסף מרקוס אשר יגע ועמל בהגהת
הגליונות, והרבה עזר לי בנדון זה. גם מודה אני למדפיסים ולמסדר מר אחינעם
על טרחתם להוציא, עד כמה שאפשר, דבר מתוקן מתחת ידם.

בחדש אדר ב' שנת התש"ו.

א. ש. יהודה



ר בנימין (2).png


ר' בנימין ב“ר שלמה ב”ר יחזקאל לבית יהודה






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30973