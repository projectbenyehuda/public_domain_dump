


	
	קול ערבי במדבר
	



1


שִׁירֵי עֹז וּגְבוּרָה


מלוקטים ממבחר שירות ענתר ואחרים מגבורי ערב בתרגום חפשי

(לוח א“י של לונץ, ירושלם תרס”ג)



א. לִקְרַאת קְרָב


הוֹי אוֹיְבִי! אִם יָדִי עַד כֹּה קָצְרָה

וּלְהִלָחֶם־בָּךְ כֹּחַ לֹא עָצָרָה

הֵן לַיָמִים חֲלִיפוֹת וּתְמוּרָה

וְלִי כַיוֹם אֹמֶץ עֹז וּגְבוּרָה.





הֵן בְּשַׂר נָחָשׁ שָׂרָף וְאֶפְעֶה

מֵחֶמְאָה חָלַק רַךְ מִשֶּׁמֶן

כִּי מֵחוּרֵיהֶם לָבֶטַח יָגִיחוּ

וְעַל גְּחוֹנָם חֶרֶשׁ יִזְחָלוּ

כַּחֶבֶל עַל עָפָר יִמָּשֵׁכוּ

וּמֵרֶגַּע לְרֶגַע יֶאֱרָכוּ2.





אוֹ כְפַלְגֵי שֶׁמֶן מִנְּקִיקֵי סֶלַע

בֵּין עַפְרוֹת חוֹל כֲּנְחָלִים נִטָּיוּ

וּמֵחֹם שֶׁמֶשׁ בַּצָּהֳרָיִם לֹהֶטֶת

יְזֹרְבוּ ויָזוֹבוּ וְהָלְאָה יִגָרוּ3.





אַךְ יָד בָּהֶם נָגָעָה

יִתְפַַּתְלוּ יִתְעַכֵּסו4

יִפְעוּ אַף שֵׁן יַחֲרֹקוּ

יִתְעַקְּלוּ יִתְעַקַּשׁוּ

כִּרְשָׁפִים עֵינֵיהֶם יָעִיפוּ

וּלְשׁוֹנָם כַּחֶרֶב יָנִיפוּ

רֹאשָׁם בָּאָרֶץ יְמָעֵכוּ

וּזְנָבָם לְרֹאשָׁם יִדְחָפוּ

יִדָּחֲפוּ וּמִמְקוֹמָם יִדָּעַכוּ5

יְזַנְקוּ כַחֵץ יִתְעוֹפָפוּ.

גְּרוֹנָם כַּקֶּבֶר פָּתוּחַ

רֶצַח בְּקִרְבָּם וּבְחֻבָּם הַתֹּפֶת.

בְּאַפָּם כָּאֵשׁ וַחֲמָתָם צֹרֶבֶת

בְּלוֹעָם הָאֶרֶס וּבְשִׁנֵּיהֶם הַמָּוֶת.





הַיּוֹם, הוֹי אוֹיְבִי! דַּעַת אֲחַוֶּךָּ

כֹּחִי וּגְבוּרָתִי בְּפֹעַל אַרְאֶךָּ

עֵת עָלֶיךָ כָּרַעַם אֵרֵדָה

וּבִזְרֹעַ אַבִּירִים רֹאשְׁךָ אֲנַפֵּצָה.





אֶל סַעֲרַת אֲבַק־מִלְחָמָה

אֵרֵד וּפָנַי צֹהֲלִים

וּמִדַּם אוֹיְבַי אַשְׁכִּיר

לַהַב רָמְחִי הַשָּׁנוּן.





עֵת חַרְבִּי מִתַּעֲרָהּ אֶשְׁלֹפָה

בְּרַק־לַהֲטָה כָּאוֹר יַגִּיהַּ

וְעֵת בְּלֵב־מְשַׂנְּאַי אֶתְקָעָנָּה

זִרְמֵי דָם עַל פִּיהָ יִבָּקֵעוּ.





סוּסַי עַל זְרוֹעִי יָעִידוּ

עֵת מֹשְׁכוֹתֵיהֶם בְּחִזְקָה אֶמְשֹׁכָה

וּתְהִלַּת גְּבוּרָתִי הֵמָּה יַגִּידוּ

עֵת רֶסֶן מֵעַל פְּנֵיהֶם אֲשַׁלֵּחָה.





בַּנֶּשֶׁק אֵשׁ מִלְחָמָה אַשִּׂיקָה

וְשַׁלְהֶבֶת יָהּ עַל מוֹקְדָהּ יֹקֶדֶת

מֵחַרְבִּי כִדוּדֵי־אֵשׁ יִתְמַלָּטוּ

וּלְכָל פְִינוֹת שְׂדֵה־קְרָב יִנָפַצוּ.





כְּלַבַּת אֵשׁ שֹעֶרֶת

חֲמָתִי בִּי בֹעֶרֶת

עֵת עַל אוֹיְבַי אֶתְנַפַּלָה

אַשְׁמִיד וְלֹא אֶחְמֹלָה

אֶתְקַצֵּף אֶתְעַבַּרָה

וְעַל יָמִין וּשׂמֹאל אֶָגְזֹרָה.





הַנְפָשׁוֹת לִי אֶקָּחָה

וּשְׁלָלָם לָעוֹף אַשְׁלִיכָה

עַצְמוֹתֵיהֶם בְּנֵי שַחַץ־יְגָרֵמוּ

וּשְׁלָלָם פָּרָשַׁי יַחֲלֹקוּ.




ב. בְּסַעֲרַת מִלְחָמָה


סְבִיבַי שָׂרִים וְרֹזְנִים נֶאֱסָפוּ

כֻּלָּם לְדַם־אַבִּירִים יִשְׁאָפוּ

גִּבּוֹרִים־הֵם עֵת יִרְכָּבוּ

וּבְעֵת שָׁלוֹם וְשַׁלְוָה יִתְנַדָּבוּ.





עַל סוּסֵיהֶם עֵת יֵשֵׁבוּ

כַּשֵּׁדִים מִשַׁחַת יַחֲתֹפוּ

וְאֶל בָּתֵּיהֶם עֵת יָשׁוּבוּ

אוֹרְחִים בְּצִלָּם יִסְתּוֹפָפוּ.





לִכְפִירֵי עֲרָבוֹת נִמְשָׁלוּ

עֵת נָקָם לְצָרֵיהֶם יָשִׁיבוּ

כְּאַרְיֵה וּכְלָבִיא יִטְרֹפוּ

עֵת תְּרוּעַת מִלְחָמָה יַשְׁמִיעוּ.

לֹא בִמְתַלְּעוֹת חַיָתוֹ טֶרֶף

גָּרְמֵי אַבִּירִים יְעַצַמוּ6

גַּם לֹא בְצִפָּרְנֵי כְפִיר אוֹ שַׁחַל

גְּוִיוֹת גִּבּוֹרִים יְשַׁסַּפוּ.





אוּלָם בְּכִידוֹן וּבְלַהַב רֹמַח

גֻּלְגְּלוֹת אוֹיְבֵיהֶם יְבַקַָּעוּ

וּבַחֲנִית וּבְלַהַט חֶרֶב

בְּשַׂר חַלְלֵיהֶם יְבַתֵּקוּ.





תַּחְתֵּיהֶם סוּסִים יִדְהָרוּ

יִקְפְּצוּ וּבְקֶצֶף יִנְחָרוּ

בְּפַרְסוֹתֵיהֶם בָּאֶָרֶץ יַחְפֹּרוּ

וּבִמְרוּצָתָם בְּחַיִל יִתְחָרוּ.





צַלְעוֹתֵיהֶם בַּבָּשָׁר לֹא סֻבָּלוּ

וּפְחָדֵיהֶם7 כַּנְחֹשֶׁת הֻצָּקוּ

גִּידֵיהֶם כַּעֲבוֹתִים8 שׂרָגוּ

וְרַגְלֵיהֶם כַּבַּרְזֶל הוּכָנוּ.

מִזְּאֵבֵי עֲרָב בְּרוּצָם קַלּוּ9

מִזְאֵבִים כָּחֲשׁוּ מִשֶּׁמֶן

עַנְקוֹחתֵיהֶם רָזוּ דַלּוּ

וּמָתְנֵיהֶם בַּחֵלֶב לֹא דֻשָּׁנוּ.





חֶשְׁכַת לַיִל עַל בְְּשָׂרָם תָּנוּחַ

וּבִנּקֻדוֹת כֶּסֶף עוֹרוֹתֵיהֶם נֻקָּדוּ





עַל מִצְחָם בַּהֶרֶת כַּלְּבָנָה מַזְהֶרֶת

בְּקִשּׁוּרֵי לֹבֶן קַרְסֻלֵּהֶם עֻקָּדוּ.





כִּי רֵיחַ מִלְחָמָה יָרִיחוּ

בְּרַעַשׁ וָרֹגֶז יְעַטֵשׁוּ

עֵינֵיהֶם כָּאֵשׁ יַבְרִיקוּ

וּגְוִיּוֹת מְבֻתָּקוֹת יְרַטֵּשׁוּ.





גְרוֹנָם כְּאַגְמוֹן יִכֹּפוּ

וְרֹאשָׁם לָאָרֶץ יַשְׁפִּילוּ

פִּתאוֹם יײנָּתְקוּ יִנָּעַרוּ

וְאֶל מְרוֹמֵי קָטָל לַעֲלוֹת יַעְפִּילוּ.





בְּעֵת זִרְמֵי זֵיעָה מֵעֲלֵיהֶם יִשְׁטֹפוּ10

כְּאַשְׁדּוֹת מַיִם שְׁחוֹרִים יִנְהָרוּ

וּכְגַלֵּי־יָם הֹמֶה בְזַעַף

רַעֲמוֹתֵיהֶם יְרוֹמְמוּ יִפְרָעוּ.





יַמַּי דָמִים נִשְׁפָּכִים מִתָּחַת

וַעֲלֵיהֶם יָם־שָׁחוֹר כִּשְׁחוֹר

חֲלָלִים בַּדָּמִים יִטְבָּעוּ

וְעַל סוּסים פַָּרָשִׁים יִשְׁחָיוּ.11





בִּידֵיהֶם חֲרָבוֹת יְהַפֵּכוּ

חֲרָבוֹת מִפְּלָדוֹת הוֹדוּ12 לֻטָּשׁוּ,

לִטְבוֹחַ טֶבַח הוּחַדּוּ

וּלְמוֹתֵת אַבִּירִים מוֹרָטוּ.





אֶל אוֹיבַי אַאַט כַּקָּטָב

עַל סוּסִי הַדֹּהֵר בְּגָאוֹן

לֹא אִיגַע לֹא אִיעַף לָנֶצַח

אִם גַּם מִיָדִי יִנָּתֵק הָרֶסֶן





מִמְקוֹמִי לֹא אָמוּשׁ לֹא אָזוּעַ

אִם גַּם כַּרִי מִתַּחְתִּי יִתְמוֹטַט

אַךְ יִרְאוּנִי יִמַּסוּ יִמּוֹגוּ

וּמִפְלָט לְנַפְשָׁם יְבַקֵשׁוּ

בִּמְבֻכָּה אָחוֹר יִסּוֹגוּ

וּמֶרְחָב לָנוּס לֹא יִמְצָאוּ.





פְּנֵיהֶם אֲקַדֵּם כַּחָטָף

וְכַפִּי בַחֶרֶב דָּבַקָה

אֲהֻמַּם אַחִתֵּם אַכְנִיעַם

אֶדְקָרַם וְלַמָוֶת אַכְרִיעַם.





לוּ עִוְרִים אֵלַי נִגָּשׁוּ

עֵינֵיהֶם לִרְאוֹת נִפְקָחוּ

וְחֵרְשִׁים אֵלַי יִָקְרָבוּ

וּמִסְגְּרוֹת אָזְנֵיהֶם נִפְּתָָחוּ

וְאִלְמִים לוּ קוֹלִי הֶאֱזִינוּ

אֳסוּרֵי לְשׁוֹנָם הֻתָּרוּ

תְּהִלָּתִי בַשַּׁעַר סִפֵּרוּ

וּמדַּבַּר עוֹד לֹא חָדַלוּ.





וְעֵת גִּבּוֹרִים בְּכֹח יֵאָבַקוּ

וְחַרְבָּם בְּכָל־פֶּה אֹכֶלֶת

וּמַאֲבַק מִלְחָמָה סֹעֶרֶת

אֶרֶץ בַּעֲלָטַת חֹשֶךְ נֶעְתָּמָת

מַעֲשֵׂי לְכָל רוֹאַי נוֹדָעוּ

וּרְחוֹקִים עוֹד מִמֶּנִי יִשְׁמְָעוּ

לְדוֹר אַחֲרוֹן בַּסֵּפֶר יוּחָקוּ

שְׁמִי לַבָּאִים יַזְכִּירוּ

לְעוֹלְמֵי עַד לָנֶצַח יַעֲמֹדוּ

וְאֹמֶץ בְּלֶב חַלָּשׁ יָעִירוּ!




ג. שִׁירַת הַנֶּשֶׁק


הִשְׁתַּקְשֵׁק הַנֶּשֶׁק וְצִלְצוּל חֲרָבוֹת

מִתּוֹ, וּמְצִלְתַיִם לְאָזְנַי יֶעֳרָבוּ

יְלֵיל בְּנֵי שַׁחַץ וּזְאֵבֵי עֲרָבוֹת

מִכִּנּוֹר וָנֵבֶל לִי נָאֳהָבוּ

נַהֲמַת אֲרָיוֹת וְשַׁאֲגַת כְּפִירִים,

מִצְהֲלוֹת הַסּוּסִים וּשְׁאוֹן מִלְחָמָה

רַעַשׁ פָּרָשִׁים וּסְאוֹן גִּבּוֹרִים

סַעֲרַת נִלְחָמִים וְקוֹל הַנְּקָמָה:

רִנָּ נְעִימָה וְשִׁירָה נִפְלָאָה!




ד. הַנְּקָמָה!


בְּלִבִּי כַתֹּפֶת וְדָמִי רוֹתֵחַ

נַפְשִׁי יֹקֶדֶת לֹא אֵדַע מָנוֹחַ

לוּ יִבְלֵי מַיִם בְּלִבִּי נִשְׁפָּכוּ

לְיַמַּי שַׁלְהֶבֶת כְּרֶגַע נֶהְפָּכוּ.





לוּ נַהֲרֵי עֵדֶן בְּקִרְבִּי עָבָרוּ

כְּגָפְרִית שׂעֶרֶת עַל גַּחֲלֵי רְתָמִים

כְּזֶפֶת בֹּעֶרֶת עַל מוֹקְדֵי עוֹלָמִים

רָתְחוּ קָדָחוּ וְלָנֶצַח בָּעָרוּ.




ה. דָּם חֶרֶב וָרֹמַח


הֵן מֵחוֹמֶר חָזָק מִבַּרְזֶל קוֹרַצְתִּי

וְלִבִּי חָזָק וּמוּצָק הִנֵּהוּ

אַךְ אִם בַּרְזֶל בָּלֹה יִבְלֶה מִזֹּקֶן

אָנֹכִי מֵעֶדְּנָתִי עוֹד לֹא בָלִיתִי.





בְּסַעַר מִלְחָמָה נוֹלָדְתִּי

וּמֵחֲלֵב דְּמִי קְרָבוֹת יָנַקְתִּי.

לֹא לְרוֹמַח בִּבְשָׂרִי חֵלֶק וְלֹא מָנָה

וְלֹא מֵאֵבָרַי לַחֶרֶב מִחְיָה עֲדֵי מַתִּי.





אֶת דְּמֵי אוֹיְבַי בְּגֻלְגְּלוֹת רָאשֵׁיהֶם

שָׁתִיתִי

אַךְ אֶת צִמְאוֹנִי הָרַב עוֹד לֹא הֳִרְוֵיתִי

בְּחֶרֶב בְּלַהֲבָה גַּלֵּי מָוֶת יִסְעָרוּ

וּבְרוֹמַח חֶתֶף וָקָטָב עֲלֵיהֶם הִתְנַפַלְתִּי.





הוּא רָמְחִי אֲשֶׁר מֵאָז נוֹלַדְתִּי

עַל חֵיקִי בְעַרְסִי שִׁעֲשְׁעָנִי

לוּ בְיַד חַלָּשׁ נָתוּן אֶתְּנֵהוּ

מֵאֵימָתוֹ כְפִירִים יָגוּרוּ.





וְעֵת בְּחֶשְׁכַּת לַיִל שׁוֹמֵם אֲהַלְכָה

דַּרְכִּי לִי יָאיר וּמִמְבוּכָתִי יוֹצִיאֵנִי

וְעֵת בְּמַעֲרְכוֹת אוֹיֵב אּלָּחַמָה

סוֹחֵר לִקְנוֹת נַפְשׁוֹת גִּבּוֹרִים יֶהִי13.




ו. עֲנוֹת גְּבוּרָה


הַיּוֹם מְדוּרַת מִלְחָמָה אַצִּיתָה

וַאֲזֵנַי כַּלְּהָבִים בָּה יִבְעָרוּ

רְפָאִים מִקִּבְרוֹתֵיהֶם יָקוּמוּ

וְגִבּורֵי עַם־עוֹלָם יִתְעוֹרָרוּ.





כֻּלָּם יַחְדָּו הֵנָּה יָבוֹאוּ

וּמִרְאוֹת פָּנַי יֵבוֹשׁוּ יֶחְפָּרוּ

כְּאוּדִים שְׂרוּפִים בַּבְּעַרָה יִפֹּלוּ

וּכְקוֹצִים כְּסוּחִים מִפָּנַי יְסֹעָרוּ.





שָׂרִים וְרֹזְנִים מִמֶּנִי חָרַדוּ

עֵת נַפְשִׁי לְנַפְשָׁם בִּקֵּשָׁה

כְּלֵי מִלְחָמָה הָלְאָה הִשְׁלִיכוּ

וְלָנוּס מִפָּנַי לְהַאֲמִין נוֹאָלוּ.





אַךְ אָנָה מִפָּנַי יִבְרְחוּ יָנוּסוּ

וְיָדִי בְרַחֲבֵי תֵבֵל מָשָלָה

מִן הַמֵּצַר לָצֵאת אֵיךְ יוּכָלוּ

וַאֲדָמָה דַרְכָּם עֲלֵיהֶם סָגָרָה.





הֵם אֶרֶץ רַחֲבַת יָדַיִם

כְְכֲף־אִישׁ בְּעִֵינֵיהֶם הָיָתָה

בִּפְנֵיהֶם יִקּוֹטוּ יִכְרְעוּ לָטָבַח

תַּחְתֵּיהֶם יִמּוֹטוּ יפְלוּ לָנֶצַח.





גִּבּוֹרֵי עֲרָב בִּי יִתְהַלָלוּ

כִּי אֵשׁ מִלְחָמָה אַבְעִירָה

בּי יִתְפָּאֲרוּ וּבִשְׁמִי יִדְגֹּלוּ

כִּי אוֹיבַי תַּחְתַּי אַכְרִיעָה.





הֲמָוֶת מִפָּנַי – חִיל יֹאחֲזֵהוּ

עֵת עַנְנֵי אָבָק עַּד גָּבְהֵי שָׁמַיִם

כְּמַשׂאוֹת עָשָן עֲלוֹת יַגְבִּיהוּ

וּשְׁמֵי טֹהַר בַּעֲרָפֶל יָלִיטוּ





וּבְאֹפֶל וָאָמָשׁ וּמַשְּׁאוֹן לָיִל

עֵין־שֶׁמֶשׁ יְכַסּוּ יַעֲלִימוּ.





עוֹד אֶעֱשֶׁה מַעֲשִׂים לֹא נִשְׁמָעוּ

בְּכָל קַצְוֵי תֵבֵל עֲלֵיהֶם יִתְפַּלָּאוּ

בְּחֶרֶט בַּרְזֶל עַל לוּחַ יֵחָרֵתוּ

וּלְּדוֹר דּוֹרִים לְעוֹלָם יִזָּכֵרוּ




ז. בֵּית רָמִים


אֶל שְׁמֵי שְׁחָקִים לַעֲלוֹת נִסִיתִי

וְכוֹכָבִים רָצִים תַּחְתַּי רָאִיתִי

בְּנֵי רָמִים וְנִשָּׂאִים לשהַשִּׂגֵנִי לָאוּ

וְאַף רָשְׁמֵי צְעָדַי לֹא מָצָאוּ.





לְעָל מִכּוֹכְבֵי עָשׁ וְכִימָה עָלִיתִי

וּבִמְרוֹמֵי שַׁחַק בַּיִת לִי בָנִיתִי

מִשְׁכְּנוֹת גְּבִירִים לְפָנָיו נִכְנָעוּ

וּבָתֵי עֶלְיוֹנִים לְמוּלוֹ שַׁחוּ כָרָעוּ.




ח. מוֹת גִּבּוֹרִים


מַה מָּוֶת כִּי אִירָא, כִּלָּיוֹן כִּי אַחַת

מַה חַיִּים כִּי אֶסְבֹּל, נֹעַם כִּי אַחַד?





אֲחֵרִים לָנֶצַח חַיִים יֶאֱהָבוּ

מָוֶת יִירָאוּ, מִשֶּׁבֶר יִרְהָבוּ

מִפַּחַד יִרְתָּעו ודמָרוֹר יִרְעָצֵם

כִּלָּיוֹן יְחִיתֵּם וַאֲבַדּוֹן יִקְָרָצַם.





אשֶׁר יַחְפֹּצוּ וְהוֹן יִרְדֹּפוד

לָעשֶׁק יָרוּצוּ וְלַבֶּצַע יִשְׁאָפוּ

וְאָשְׁרִי אָנֹכִי – בַּמָּוֶת אֶמְצָאָה

עֵּת אֶל שְׂדֵה קֶטֶל בְּרֶגֶשׁ אֵצֵאָה.





בְּלַהַב הַחֶרֶב בִּזְרוֹעַ אַבִּירִים

בְּרֹמַח וְכִידוֹן וּמָגֵן גִּבּוֹרִים

וְרַעַם מִסָּבִיב וְרַעַשׁ וּמְהוּמָה

ושָׁאוֹן וְסָאוֹן וְסַעַר מִלְחָמָה.





וְהִתְנַגֵּשׁ גִּבּוֹרִים וְשִׁקְשׁוּק חֲרָבוֹת

וְשַׁאֲגַת נִלְחָמִים חֲפַצֵי קְרָבוֹת

וּפָרָשִׁים אַדִּירִים מֵאֲרָיוֹת גָּבַרוּ

וְסוּסִים מְזֻיָנִים בְּגָאוֹן יְדַהַרוּ.

פְּנֵיהֶם לְהָבִים כַּשְָׂרָפִים מַרְאֵיהֶם

רַעֲמוֹתֵיהֶם כִּפְתָנִים וּרְשָׁפִים עֵינֵיהֶם

יְדַלְגוּ יְקַפְּצוּ וְשׁוֹבָב יִתְהוֹלָלוּ

בְּשֶׁצֶף וָקֶצֶף יַרְעִימוּ יִצְהָלוּ.





יָרוּצוּ כַבְּרָקִים יָפִיצוּ

וּבְקוֹל נַחֲרָתָם רְפָאִים יָקִיצוּ

חֲלָלִים יִרְמסוּ וְגֻלְגְּלוֹת יְרַצֵּצוּ

צוּרִים יְפוֹרֵרוּ וּסְלָעִים יְנַפַּצוּ.





וְהָאֲדָמָה אֲדֻמָּה כְּעוֹרוֹת מְאָדָּמִים

וּכְשֶׁטֶף נְהָרוֹת יִזְרְמוּ הַדָּמִים

וְאָז אֵּשׁ הַנְּקָמָה תּוּקַד בְּלִבִּי

וְלַהֲבַת הַקִּנְאָה תְּלַהֵט בְּחֻבִּי.





חַרְבִּי אֲשַׁנֵּן וְעֹז אֶדְרֹכָה

צִמְאוֹנִי אֲרַוֶּה וְנָקָם אֶקָּחָה

כִּי חַיִים בְּקָלוֹן אֶשְׂנָא אֶתְעָבָה

וּמָוֶת בְּכָבוֹד לְאשֶׁר אֶחְשֹׁבָה.




פרנקפורט דמאיין, תמוז, התרנ"ח






עי' להלן על “כנור ערבי בלילה” שנאבד.  ↩



זחילת הנחשים לאטם נדמה לעיני הרואה כאלו הם  הולכים ונמשכים כחבל ההולך ונארך.  ↩



ידוע שהנחשים יוצאים מחוריהם לעת הצהרים למען
התחמם באור השמש ואז הם מתפשטים מתמתחים ומתמודדים לארכם, והמשורר מעלה
על דמיונו כי לו היה השמן נחבא בנקיקי הסלע ג"כ היה מתקרר ונגלד, אבל
בצאתו היה מתרכך מחם השמש ומתמשך כפלג מים.  ↩



הפעל “התעכס” בערבית מורה הליכה בדרך עקלקלות, וכן
גם פירוש הכתוב וברגליהן תעכסנה (ישעי‘ ט’ ט"ז) לאמר הן הולכות ופונות
הנה והנה למען יביטו עוברי דרכים על יפין.  ↩



הנחשים בחפצם לקפץ, ימעכו ראשם בארץ והתכוצו בדחפם  זנבם לראשם למען יקֻבצו כל כחותיהם ואז יקפצו  בחזקה והתנפלו על העומד בדרכם.  ↩



ישברו ויכתתו עצמות הגבורים. [וכך הוא בירמיה נ‘,  י"ז כלו’ מלך אשור אכל את בשר ישראל ומלך בבל שבר עצמותיו.].  ↩



כלו‘ ירכותיהם [וכך הוא גם באיוב מ’, י"ז: גידי  פחדיו כמו בערבית פח‘ד’].  ↩



ענפים עבים וחזקים  ↩



הזאבים הכחושים ודלי הבשר הם קלים במרוצתם,
והסוסים אשר רזו ודלו עוד יותר הם יותר מהירים מהם [זהו גם מובן: חדו
מזאבי ערב (חבק‘, א’, ח') כלו‘: שסוסיו הם יותר חדים וכחושים מזאבים
ערבים; וערב (בסגול) מכוון לערבים. כמו: כל הערב, וכל מלכי הערב
השוכנים במדבר, ירמי’ כ“ה, כ' וכ”ד, ונ' ל"ז והם הערבים יושבי המדבר
בנגוד לערבים שוכני הערבה סמוך לישוב.]  ↩



[זרמי זיעה ישטפו מעל גביהם כמו פלגי אשדות
הנופלים ברעש ושאון ממרומי הרים, והסוסים ירוממו רעמותיהם ברוצם ושלחו
את שערותיהן בערבוביה לעבר פניהם כמו גלים זועפים וסואנים.]  ↩



[להקות הסוסים השחורים הם כמו ים שחור השוטף
ועובר מעל לים הדמים הנשפכים תחתם; ובעת שחללי מלחמה נטבעים בים הדמים,
הגבורים העפים על הסוסים ומניעים ידיהם לפנים ולאחור בשלחם רסני סוסיהם
נראים כאלו הם שחים על פני הים השחור.]  ↩



פלד הוא הברזל הנקי ולפי דברי הערבים הברזל הבא
מארץ הודו הוא היותר משובח, והברזל ההודי נודע לשבח גם בעיני הבבלים;
כי גם בתלמוד ע“ז ט”ו ע"א נזכר פרזלא הנדיאה.  ↩



השירה הזאת והשירה מספר ז‘ נדפסו בשנויים אחדים
ב“מזרח ומערב” של בריינין, כרך ד’ עמ‘ 136. עי’ להלן עמ‘ 259 הע’ 7
ועמ' 5־274.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/30987