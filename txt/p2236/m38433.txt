


	
	[בְּמַר נַפְשִׁי אֶהֱגֶה וַאֲקוֹנֵן וְאָהִים] (קִינָה עַל־הַשְּׂרֵפָה)
	



[מרוֹמָא, נולד במחצית הראשונה של המאה הי"ג, מת אחרי שנת 1289]






קִינָה עַל-הַשְּׂרֵפָה שֶׁהָיְתָה בְּבֵית הַכְּנֶסֶת שֶׁל טְרַסְטֵיוֵירֵי בִּשְׁנַת 1268]





בְּמַר נַפְשִׁי אֶהֱגֶה וַאֲקוֹנֵן וְאָהִים

אוֹי אֶל-הִלָּקַח אֲרוֹן הָאֱלֹהִים.





יְהִי הַלַּיְלָה הַהוּא גַּלְמוּד מֵרְנָנָה

וְיִשְׁכְּנוּ עָלָיו אֹפֶל וַעֲנָנָה

גַּם כּוֹכְבֵי נִשְׁפּוֹ מְאוֹרָם בִּמְעוֹנָה

יִכְהוּ וְיוּעָמוּ וְחָפְרָה הַלְּבָנָה

אַל-יִחַדְּ בְּמִנְיַן כָּל-יְמוֹת הַשָּׁנָה





וּבְמִסְפַּר יְרָחִים / אֲשֶׁר-בָּרָא אֱלֹהִים.





חֲבַצֶּלֶת שָׁרוֹן בִּבְכִי וַאֲנָקָה

הִתְרַצִּי-לוֹ לֹא תִהְיֶה לְךָ לְפוּקָה

הָאֶזְרָח וְהַגֵּר הַקָּהָל חֻקָּה

אַחַת לִקְרֹא אֶל-אֱלֹהֵינוּ בְּחָזְקָה

אוּלַי יִתְעַשֵּׁת מְדַבֵּר בִּצְדָקָה





לְזֹאת שׁוּבוּ תוֹהִים/ לִפְנֵי הָאֱלֹהִים.





יְדִידִים בַּקְשׁוּ מֵאֱלֹהֵינוּ עַל-זֹאת

וְדִפְקוּ בִפְתָחָיו וְשִׁקְדוּ בִמְזוּזוֹת

וְטוּב מִשְׁמַן בְּשַׂרְכֶם לְהַכְחִישׁ וּלְהַרְזוֹת

וְדִמְכֶם לְנִיחוֹחַ לְמַעֵט וּלְהַזּוֹת

לְרָצוֹן כְּשֶׂה תָמִים פְּנֵי מֵבִין רָזוֹת





וּכְעוֹלוֹת מֵחִים / שָׁם הַר הָאֱלֹהִים.





אֱלֹהֵי יִשְׂרָאֵל ישֵׁב הַכְּרֻבִים

בְּסִינַי נִגְלֵיתָ לְבָנִים הַחֲבִיבִים

וְדָת-אֵל הוֹרַשְׁתָּ אַיֶּלֶת אֲהָבִים

בְּקוֹלוֹת וּבְרָקִים וְעָנָן וּלְהָבִים

וְאֵיךְ אֵשׁ הִצַּתָּ בְּאָרוֹן וּכְרֻבִים





וְהוֹשַׁבְתָּ בוֹהִים / מִשְׁכְּנוֹת מִבְטָחִים.





לוֹבֵשׁ עֹז וְגֵאוּת חָקַקְתָּ בַתּוֹרָה

כִּי-תֵצֵא אֵשׁ וּמָצְאָה קֹצִים עִם סִירָה

שַׁלֵּם יְשַׁלֵּם הַמַּבְעִיר הַבְּעֵרָה

וּתְמוּר אֵשׁ-דָּת מַה-נָּבִיא כַפָּרָה

וּבַמֶּה אֲקַדֵּם לְבַד בְּרוּחַ נִשְׁבָּרָה





וְלִבּוֹת נֶאֱנָחִים / הֵם זִבְחֵי אֱלֹהִים.





חַנּוּן אִם נֶגְדְּךָ בִּפְשָׁעֵנוּ חַבְנוּ

הֲלֹא בְּבֵינוֹנִית תַּשְׁלוּם חוֹבֵנוּ

וְאֵיכָה מֵעִידִית גָּבִיתָ מֶנּוּ

תּוֹרָה מוֹרָשָׁה נָתַתָּה לָנוּ

אִם עֲוֹנוֹתֵינוּ עָבְרוּ רֹאשֵׁנוּ





זְכֹר בְּךָ נִתְאָחִים / אֱלֹהֵי הָאֱלֹהִים.





זוֹכְרֵי תְעוּדַת אֵל וְסִפְרֵי תוּשִׁיָּה

בְּלַהַב אֵשׁ אֲכוּלִים נְתוּנִים לִכְלָיָה

כְּמוֹ אֶחָד וְעֶשְׂרִים נִשְׂרְפוּ בִשְׁאִיָּה

רְשָׁפֶיהָ רִשְׁפֵּי אֵשׁ שַׁלְהֶבֶתְיָה

לְבָבִי לְזֹאת נִדְהָם וְסוֹעֵר כָּאֳנִיָּה





וּכְסָלַי נוֹהִים / אֵלֶיךָ אֱלֹהִים.





קְדוֹשׁ יַעֲקֹב אָנָּא כַּעַסְךָ הָפֵר

מֵעָם קָנִיתָ לְחֶבְלְךָ בְּשֶׁפֶר

וְהַמְּאֹרָע יִהְיֶה לְפִדְיוֹן וּלְכֹפֶר

לְעַמְּךָ לְמַעַן לֹא יֵבוֹשׁ וְיֵחָפֵר

וְכָל-הַנִּמְצָאִים כְּתוּבִים בַּסֵּפֶר

יוּבְלוּ שְׂמֵחִים / אֶל-בֵּית הָאֱלֹהִים.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38433