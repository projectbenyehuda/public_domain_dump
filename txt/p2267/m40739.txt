


	
	[רַעְיָתִי לִי אָזְנֵךְ הַטִּי־נָא]
	



]כנראה מעיר פָֿאֶנְצָה בפלך רוֹמַנְיָה, חי בפִֿירֶנְצֵי סמוך לשנת 1450]






רַעְיָתִי לִי אָזְנֵךְ הַטִּי־נָא



כַּמָּה מִנֹּפֶת נָעַמְתְּ



מִמֶּתֶק חִשְׁקִי טָעָמְתְּ



אִמְרִי וְקוֹלִי תִּשְׁמְעִי־נָא



אֵי גַלַאנְטִינָה.





פִּלּוּלֵי אַהֲבָה תְּקַבְּלִי



כּוֹכָב צַח מִמֶּנִּי דְרוּשָׁה



שִׂפְתוֹתַיִךְ מִצּוּף מָתְקוּ לִי



בָּהֶם תִּשְּׁקִי פִי, וְהִגִּישָׁה



לְשׁוֹנֵךְ אֶל־חִכִּי וּתְכַלְכְּלִי



יוֹנָתִי לְדוֹדֵךְ בְּלִי בוּשָׁה



וְנָשִׁירָה בְּשִׁירָה חֲדָשָׁה



וְנָגִילָה בְמַקְהֵלוֹת



אֲיֻמָּה כַּנִּדְגָּלוֹת





זְמִירוֹת אֲהָבִים רָנִּי־נָא



אֵי גַלַאנְטִינָה.





אַתְּ שֶׁאָהֲבָה נַפְשִׁי



יַעֲלָה בָרָה וּמְתֹאָרֶת



נֹעַם חִשְׁקֵךְ אַשְּׁשִׁי



עֲנָק צַוְּרֹנִי לְתִפְאֶרֶת



וּלְעוֹלָם תְּהִי לִי גְבָרֶת



וְאָשִׂימָה עָלַיִךְ כַּפִּי



תְּהִי עִם־פִּי וְתִתְיַפִּי





הוֹד פָּנַיִךְ מְאִירִים לִי תַרְאִי־נָא



אֵי גַלַאנְטִינָה.





זְכַרְתִּיךָ בַּלַּיְלָה עַל־מִשְׁכָּבִי



תַּמָּתִי וִיפִי מַכְלוּלָיִךְ



יוֹמָם וָלַיִל עֵינֵי וְלִבִּי



לְסַפֵּר בְּרֹן מַהֲלָלָיִךְ



וּלְהַנִּיחַ רָאשִׁי בֵּין שָׁדָיִךְ



שָׁם בְּחַדְרֵי מַשְׂכִּיּוֹת



מִמִּגְדָּל בָּנוּי לְתַלְפִּיּוֹת





צְבִיָּה לְדוֹדֵךְ תִּקְרְאִי־נָא



אֵי גַלַאנְטִינָה.




ועתה שמע תשובת החשוקה לדודה:






גַּם אֲנִי לִמְאֹד אִוִּיתִיךָ



דּוֹד אוֹהֵב נָאֶה וְנָעִים



וּמֵאָז מִקֶּדֶם רְאִיתִיךָ



כָּל־קְרָבַי לְךָ הָיוּ נִשְׁמָעִים



נִשְׁתָּעֶה־נָא בְשַׁעֲשׁוּעִים



בְּעַרְשֵׂנוּ רַעֲנָנָה



בָּהּ לִשְׂמֹחַ בִּרְנָנָה





עִמְּךְ צְבִי חֵן וְלָלִינָה



אֵי גַלַאנְטִינָה.





יָפְיָפִיתָ מִכָּל־דּוֹדִים



הוּצַק חֵן בְּשִׂפְתוֹתֶיךָ



נִכְבָּדְתָּ עַל־כָּל־דּוֹדִים



עֲלָמוֹת בִּיקְּרוֹתֶיךָ



כִּי תִשְׁמֹר מִדַּבְּרֹתֶיךָ



וּפְרֹשׂ־נָא כְנָפְךָ עָלָי



כִּי תְמַשֵּׁשׁ כָּל־כֵּלָי





וְתָבוֹא אֵלַי הַאֲמִינָה



אֵי גַלַאנְטִינָה.







חִזְקוּ־נָא חוֹשְׁקִים וְאִמְצוּ



וּתְעוֹרֲרוּ הַבָּנוֹת



חוּשׁוּ רֵעִים וְהֵאִיצוּ



כִּי כֻלָּן מְזֻמָּנוֹת



לִמַלֹּאת חֶפְצְכֶם נְכוֹנוֹת



לִהְיוֹת לְבָשָׂר אֶחָד



וְאַתָּה הַדּוֹד בְּרָן־יַחַד





שְׁמַע רַעְיָתְךָ וּלְכָה לִינָה



אֵי גַלַאנְטִינָה.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40739