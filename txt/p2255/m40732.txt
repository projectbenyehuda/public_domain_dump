


	
	[הַעֲלֵה־נָא אֲרוּכָה וּמַרְפֵּא] (תְּפִלָּה עַל־הַמַּגֵּפָה)
	



[מפֵּרוּגָ֗ה, חי בימי המגפה של 1374]





תְּפִלָּה עַל־הַמַּגֵּפָה




הַעֲלֵה־נָא אֲרוּכָה וּמַרְפֵּא



לְחוֹלֵי עַמְּךָ אֶל רַחֲמָן רוֹפֵא



עֲצֹר מַגֵּפָה מֵעָם לְךָ מְצַפֶּה



כַּלֵּה דֶבֶר וּמַשְׁחִית וְלֹא נִסָּפֶה



וְתֹאמַר לַמַּלְאָךְ יָדְךָ הַרְפֵּה



רְפָאֵנוּ יְיָ וְנֵרָפֵא



רַב לָנוּ לִהְיוֹת



לָבַז לְחַיּוֹת



אֲדוֹמִיּוֹת חִתִּיּוֹת



קֵדָר וּנְבָיוֹת



וִיבֹאוּנוּ רַחֲמֶיךָ / כִּי גֹאֲלֵנוּ מֵעוֹלָם שְׁמֶךָ.





מָרֵי נֶפֶשׁ מָתַי תִּרְפָּאֵם



וְעָם בְּךָ מָעֲלוּ חַסְדְּךָ יְבוֹאֵם



וּמַשְׁחִית קִנְּךָ לָמָּה יְנִיאֵם



הַבָּנִים לָקַח וְלֹא שִׁלַּח הָאֵם



מְהֵרָה חוּשָׁהּ מִשְּׁבִי הוֹצִיאֵם



טֶרֶם תְּבַקְשֵׁם וְלֹא תִמְצָאֵם



וּבְבוֹא יוֹם עֶבְרָה



הַיּוֹם הַנּוֹרָא



וְהָיְתָה עֵת צָרָה



צָרָה כְּמַבְכִּירָה



חוּסָה יְיָ עַל־עַמֶּךָ / כִּי גֹאֲלֵנוּ מֵעוֹלָם שְׁמֶךָ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40732