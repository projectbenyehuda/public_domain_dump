


	
	[שיר פתיחה לאיגרת אל חסדאי אבן – שפרוט]
	




אֲדוֹנִי בֶּן־אֲדוֹנִי, / מִנִּי אָדָם הַקַּדְמוֹנִי

תַּכְלִית כָּל אַחֲרוֹן,

וְאָמְנָם לֹא לִי לְבָד, / כִּי אִם לְכָל נָדִיב ְנִכְבָּד

וּלְכָל אַנְשֵׁי פִתְרוֹן,

עֵת מְלִיצוֹת מְבָאֵר / וּמוֹשַׁב נְגִידִים מְפָאֵר

כְּמוֹ עֲנָקִים לְגָרוֹן.

גַּם בְּקֶרֶב אֶזְרָחִים – / כַּאֲשֶׁר בְּתוֹךְ חוֹחִים –

חֲבַצֶּלֶת הַשָּׁרוֹן,

סְמָדַר לְעוֹלָם פִּתַּח, / הַנִּרְאֶה כְּצִיץ הַמְפֻתָּח

אֲשֶׁר עַל מֵצַח אַהֲרֹן.

נָדִיב וְאֶזְרָח, / הָעֵת אֲשֶׁר זָרַח,

פִּנּוֹת עוֹלָם פָּצְחוּ רֹן.

לְיוֹשְׁבֵי אֶרֶץ וְשׁוֹכְנֵי אִי / הוּקַם לָמוֹ לִרְאִי

וַיְהִי לְזִכָּרוֹן,

גַם הָיֹה הָיָה / לְכָל שְׁאֵרִית הַשִּׁבְיָה

חוֹמָה וּבִצָּרוֹן.

אֵיזֶהוּ עִקָּר / אֲשֶׁר לֹא יַעַרְכֵהוּ כָל יְקָר? –

נְדִיב שֵׂכֶל בְּכִשְׁרוֹן!

אִלּוּ כָל מְחוֹקֵק / חִקְקֵי חֵיקוֹ יְחוֹקֵק –

לֹא הִשִּׂיגוּ מַעְשַׂר עִשָּׂרוֹן,

וְאִם יָאִיצוּ בְכֹחָם – / הֲיוּכְלוּ בְמֶרְחֲבֵי צִחְצוּחָם

לְחַוּוֹת כֹּחַ הַיִּתְרוֹן?

בְּשִׁבְחוֹ אֲנִי אָחֵל / וְטוּבוֹ לֹא אֲיַחֵל,

כִּי אָפֵס שִׂבָּרוֹן,

וְזֹאת יוֹרֶה עָלַי, / כִּי לֹא שֶׁקֶר מִלַּי

וְאֵין בָּם עִוָּרוֹן.

רַב בְּמֻעָט אֶפְרֹש, / וְלִי נָאֶה לִדְרֹש

מִלִּין בְּלִי עִצָּרוֹן.

מִכָּל צְדָדִים / כֻּלּוֹ מַחֲמַדִּים

מֻשְׁלָם בְּלִי חֶסְרוֹן,

יַטֶּה חֵן לְנִיבִים / שׁוֹכֵן כְּרוּבִים

אֲשֶׁר עַל הָאָרוֹן,

וְחֶסֶד יִמְצְאוּ נָא / בְּזֹאת הָעוֹנָה

לְהַשְׁבִּית נָדִיב מֵחָרוֹן!











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/30835