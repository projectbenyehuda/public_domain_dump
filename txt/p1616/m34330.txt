


	
	הוֹלֵךְ הָלוֹךְ וְנָסוֹעַ
	







מתוך קונטרס המליצות והשירים נגד נכבדי סאראגוסה.

עליו רשום בכתב יד: וזאת המליצה בלתי שקולה שלחתיה לשרי סאראגוסה הסוררים.





א


הוֹלֵךְ הָלוֹךְ וְנָסוֹעַ / בְּהָרֵי הַגִּלְבֹּעַ /
פָּגַעְתִּי בְעִיר גְּדוֹלָה אֲשֶׁר אֲבָנֶיהָ יֻסְּדוּ עַל דָּמִים
וּמִרְמָה / וְהָעָם אֲשֶׁר רָאִיתִי בְתוֹכָהּ אַנְשֵׁי מִדּוֹת מְגֻנּוֹת
יָמוּתוּ וְלֹא בְחָכְמָה, / אַנְשֵׁי בוֹגְדוֹת וְאֶשְׁתַּדּוּר עָבְדִין
בְּגַוַּהּ וְקֶשֶׁר שֶׁל קְיָמָא, / לֹא יָרֵעוּ לֹא יַשְׁחִיתוּ כִּי אִם
גָּנוֹב וְרָצוֹחַ וְנָאוֹף וַעֲשׂוֹת הַמְזִמָּה. / לֹא חֲמוֹר אֶחָד
מֵהֶם, כִּי כָל הָעֵדָה פְּתַיּוּת וּבַל יָדְעָה מָּה! / עֵדָה פְחוּתָה
מֵעֲשָׂרָה בְאֵיכוּתָהּ – יֶשׁ בָּהּ לְאַלְפֵי רְבָבָה / אָדָם, אֲשֶׁר
לֹא יָדַע בֵּין יְמִינוֹ לִשְׂמֹאלוֹ וּבְהֵמָה רַבָּה. / עַם כֶּבֶד
עָווֹן הֵמָּה, שָׂרֵיהֶם וְשׁוֹפְטֵיהֶם אֶת יְיָ לֹא דָרָשׁוּ /
וְנוֹדְעוּ כִּי עֲרוּמִים הֵם וְלֹא יִתְבּוֹשָׁשׁוּ, / כֵּלִים רֵיקִים
חֲלוּלִים חֲלוּלִים / כְּעוֹלְלִים, / לֹא רָאוּ אוֹר רַק הַחוּצָה אֶל
הָעַיִן, / בְּנֵי בְלִי שֵׁם נִכְּאוּ מֵאַיִן / וּגְוִיּוֹת מְחֻטָּבוֹת
כְּתַבְנִית אִישׁ, וְאָדָם – אַיִן! / בּוֹעֲרִים בָּעָם וְהֶדְיוֹטוֹת –
/ רָאשֵׁי הַמַּטּוֹת, / הַחַיָּטִים – / שׁוֹפְטִים, / וְרַצְעָנִים – /
דַּיָּנִים / וְרָאשֵׁי סַנְהֶדְרָאוֹת, / אֵין אִישׁ בְּהַשְׂכֵּל –
דְּבָרָיו יְכַלְכֵּל – וְאֵין לַדַּיָּן אֶלָּא מַה שֶּׁעֵינָיו רוֹאוֹת.
/ כָּל בּוּר אֵינוֹ יְרֵא / חֵטְא – הוּא יוֹרֶה, / וְכָל תָּפוּשׂ זָהָב
וָכֶסֶף וְכָל רוּחַ אֵין בְּקִרְבּוֹ / עוֹשֶׂה רוֹשׁ וּבְרֹאשׁ הַקָּהָל
יָבוֹא. / סוּסִים מְיֻזָּנִים / מַשְׁכִּימֵי קוּם בִּתְפִלּוֹת
וּבְתַחֲנוּנִים, / וְאַחַר אֲשֶׁר יִתְפַּלָּלוּ – / אִישׁ אֶל אֵשֶׁת
רֵעֵהוּ יִצְהָלוּ. / קִדְּמוּ עֵינֵיהֶם אַשְׁמוּרוֹת – / וְטֻמְאוֹתָם
בְּשִׂמְלוֹתָם צְרוּרוֹת: / בְּיַד שְׂמֹאלָם אֲגֻדּוֹת קֶשֶׁר שֶׁל
תְּפִילִין קְשׁוּרוֹת / וּבְיַד יְמִינָם הַשּׁוֹפָרוֹת. / וְאִם בְּאַחַת
יִתְקָעוּ, / יִתְהַלְּלוּ בְיוֹם מָחָר וְנִשְׁבָּעוּ / כִּי בְרַבּוֹת
בָּנוֹת כָּשְׁלוּ וּפָשָׁעוּ. / וְכָל אִשָּׁה חַכְמַת לֵב יְפַת תֹּאַר
וִיפַת מַרְאֶה תֵּשֵׁב בְּפֶתַח עֵינַיִם / וְעִם הָעוֹגְבִים – הִתְנוּ
אֲהָבִים – וּמְשַׂקְּרוֹת עֵינַיִם. / תַּמְרוּק בְּרַע עַל עֵינֵיהֶם
וְהַזּוֹנוֹת רָחָצוּ / וּבְיַלְדֵי נָכְרִים בַּעֲלֵי נְעוּרִים מָאָסוּ,
/ וְכִי תְחִלֶּינָה לִזְנוֹת / תֹּלוֹת עַצְמָן בְּגוֹי וְדָתֵיהֶן
שׁוֹנוֹת. / וְרֹב הַצְּנוּעוֹת שֶׁבָּהֶן / יִתְּנוּ יְקָר לְבַעֲלֵיהֶן:
/ כִּי אִישׁ עִבְרִי לְבַד יְעָרֶה פָתְהֵן / וְכָל בֶּן נֵכָר לֹא יֹאכַל
בּוֹ, / וְהַבַּעַל הֶעָלוּב יִשְׂמַח וְיֹאמַר בְּלִבּוֹ: /
מִמִּשְׁפַּחְתֵּנוּ הוּא! וְכִפֵּר עַל קַרְנוֹתָיו וְחֶרְפָּה לֹא נָשָׂא
עַל קְרוֹבוֹ. / וְהַבַּחוּרִים יֵצְאוּ מִן הַחֹרִים וְנַפְשׁוֹתָם לֹא
תִשְׂבַּעְנָה, / יַחְתְּרוּ בַחֹשֶׁךְ בָּתִים וְהַנָּשִׁים
תִּשָּׁגַלְנָה, / הַקְּטַנִּים עִם הַגְּדוֹלִים גָּדְלוּ מַעֲשֵׂיהֶם
בְּדִבְרֵי רְכִילוּת, / עָבְרוּ מַשְׂכִּיּוֹת לֵבָב בְּגַאֲוָה וּבְגֹדֶל
לֵבָב כְּרוּם זֻלּוּת. / וְזִקְנֵי הָעָם וְשׁוֹטְרָיו נִשְׁבְּעוּ
לַשָּׁוְא עַל פַּת לֶחֶם וּלְכַחֵשׁ יַלְבִּישׁוּ אַדֶּרֶת, / נִכְרְתָה
הָאֱמוּנָה וַתְּהִי הָאֱמֶת נֶעְדֶּרֶת. / וּבִרְאוֹתִי שַׁמָּה
וְשַׁעֲרוּרָה / וְכִי נָגַע לַשָּׁמַיִם מִשְׁפָּטָם וְנִתְמַלְאָה
סְאָתָם וְחַטָּאתָם גָּבְרָה, / יָגֹרְתִּי מִפְּנֵי הָאַף וְהָעֶבְרָה /
וְקִנֵּאתִי לֵאלֹהַי, נָשָׂאתִי תְפִלָּה בְּעַד הַשְּׁאֵרִית
הַנִּשְׁאָרָה / וְנָשָׂאתִי קוֹלִי כְּקוֹל אִשָּׁה מְצֵרָה / וּבַבַּיִת
פֵּרַטְתִּי עֲווֹנוֹתָם פְּעָמִים עֲשָׂרָה – / וְאֵין מֵקִיץ כִּי כֻלָּם
יְשֵׁנִים, / עֲרֵלָה אָזְנָם שׁוֹכְבִים בְּחֵיק הַזְּדוֹנִים, /
וְתוֹכַחְתִּי בִּדְרָשׁוֹתַי לֹא הֵשִׁיבוּ פוֹשְׁעִים עַל לֵב /
וַיֶּהֱמוּ כַכֶּלֶב / אֵין עוֹשֵׂה טוֹב אֵין נָבוֹן וְחָכָם…




ב

מעל למליצה זו רשום: וטרם אכלה לדבר אכתוב התקנות והחקים לא טובים, אשר עשו ביניהם שטי כזב פונים אל רהבים.






עוֹד רָאִיתִי תּוֹעֵבוֹת גְּדוֹלוֹת / בְּהִתְאַסֵּף
רָאשֵׁי עָם רָשֵׁי תְבוּנוֹת לְתַקֵּן תַּקָּנוֹת אוֹ תַקָּלוֹת / לָשִׂים
מִכְשׁוֹלוֹת בַּמַּקְהֵלוֹת / וְלִגְזֹל בְּחִירָתָם אֲשֶׁר לֹא צִוָּה
אוֹתָם יוֹשֵׁב תְּהִלּוֹת. / וַעֲנִיֵַּי הַצֹּאן לֹא רָאוּ / כִּי
בְנַפְשׁוֹתָם הוּא, / לְהִתְעוֹלֵל בָּהֶם עֲלִילוֹת / וּלְעוֹלֵל אוֹתָם
בַּמְּסִלּוֹת, / וְלֹא נָתְנוּ לָהֶם כָּתֵף סוֹרֶרֶת, / נִגְזֶרֶת
עֲצֶרֶת, / בּוֹגְדִים קִיְּמוּ וְקִבְּלוּ / וְכָל עֵינֵיהֶם עַל עֲשֶׂרֶת
בְּנֵי הָמָן תָּלוּ, / וְהֵם חָשְׁבוּ לִכְתֹּב עַל קְצָת יְחִידֵיהֶם
שִׂטְנָה, / וַיִּפֹּל הַגּוֹרָל עַל יוֹנָה: / כִּי אוֹתִי אֲשֶׁר לֹא
עָשִׂיתִי עִמָּהֶם רַק טוֹבָה עַד כִּי חָדַל לִסְפֹּר צוֹד צָדוּנִי
כַּצִּפּוֹר. / לָכֵן קֹדֶם אֲפָרֵט הַהַסְכָּמוֹת, שִׁבְעָה מֵהֶם
בְּסִפְרִי אֶזְכְּרֵם / וּבִמְחוּגַת עֵטִי אֲתָאֲרֵם / וּבְצִיּוּר
רִשְׁעָתָם אֲצַיְּרֵם, / לְמַעַן יָרוּץ הַקּוֹרֵא בִּכְתָבִי, וְאַנְשֵׁי
אֱמֶת עֵת דִּבְרֵי הַסֵּפֶר הַזֶּה יִקְרְאוּ / דְּמוּת פְּנֵיהֶם עַיִן
בְּעַיִן יִרְאוּ. / אֵל אֱלֹהִים יַצְמִיתֵם וִימִיתֵם כְּאֶחָד /
וְיִפְּלוּ שְׁבַעְתָּם יַחַד!

הָרִאשׁוֹן מֹשֶׁה עָפְיָה הַמִּתְנַשֵּׂא לְכֹל לְרֹאשׁ
רֹאשׁ וּתְלָאָה, / כָּמוֹהוּ לֹא נִרְאָה, / מִשְׂתָּרֵר גַּם הִשְׂתָּרֵר
עַל הַנֵּי יְהוּדָאֵי טִפְּשָׁאֵי, / הוֹלֵךְ רָכִיל וְאוֹכֵל קַרְצֵיהוֹן
דִּיהוּדָאֵי, / לוֹקֵחַ נְפָשׁוֹת בַּאֲרֶשֶׁת רֶשֶׁת שְׂפָתָיו וְנָפַל
בַּעֲצוּמָיו חֵלְכָּאִים, / רַגְלָיו לָרַע יָרוּצוּ כְּאַחַד
הַצְּבָאִים. / עוֹשֶׂה עֹשֶׁר / וְלֹא בְיֹשֶׁר, / פִּיהוּ מָלֵא חִצִּים
וּמָוֶת כְּמִתְלַהְלֵהַּ הַיּוֹרֶה זִקִּים, / הוּא אָמוֹן הִרְבָּה
אַשְׁמָה וּבְרִית לֹא יָקִים. / וְכִי יִכְרֹת בְּרִית עִם רֵעֵהוּ – /
לָעֶרֶב יְמוֹלֵל וְיָבֵשׁ / וַיְהִי יָדָיו אֱמוּנָה עַד בּוֹא
הַשֶּׁמֶשׁ! / לַהַט הַחֶרֶב הַמִּתְהַפֶּכֶת, / אֲשֶׁר בְשַׁלֶּכֶת /
הָרַע מִתְנַשֵּׂא וּמִתְגָּאֶה – / אֶפֶס קָצֵהוּ תִרְאֶה וְכֻלּוֹ לֹא
תִרְאֶה.

וְהַשֵּׁנִי אַבְרָהָם אַבִּיּוּד הָאָדֹם הָאָדֹם / הוּא
עֵשָׂו אֲבִי אֱדוֹם, / הַבּוֹגֵד בּוֹגֵד לִבּוֹ יִקְבָּץ־אָוֶן לוֹ,
וְכָל רַע לִבּוֹ רָחַשׁ, / שְׁפִיפוֹן עֲלֵי אֹרַח וְעָרוּם כַּנָּחָשׁ. /
וּבְשָׂרוֹ נָחוּשׁ וְגִיד בַּרְזֶל עָרְפּוֹ, / יֶחְשְׁכוּ כּוֹכְבֵי
נִשְׁפּוֹ, / סַעַר מִתְחוֹלֵל – / אַיְלוֹת הַקְּהִלּוֹת יְחוֹלֵל. /
וְהֵן שָׁמַיִם יָעִיב בְּאַפּוֹ, / פּוֹרֵק עֹל וְנַפְשׁוֹ כַּחַשׁ
מְלֵאָה וּזְדוֹנִים, / וְגַם הִיא הָרָה לִזְנוּנִים. / קְטַן קוֹמָה
בְדֵעָה, וְעֵת יִמָּלֵא עֶבְרָה וָזַעַם – / מִשִּׁכְמוֹ וָמַעְלָה
גָּבֹהַּ מִכָּל הָעָם!

וְהַשְּׁלִישִׁי / דּוֹמֶה לְעוֹרֵב וְכוּשִׁי / הוּא
מֹשֶׁה בֶן־יָמִין / הֵן בִּקְדוֹשָׁיו לֹא יַאֲמִין, / זֶפֶת בּוֹעֵרָה, /
גֹּלֶם בְּלִי צוּרָה. / הָרוֹכֵל הַנּוֹכֵל, הַשֶּׁרֶץ הַשּׁוֹרֵץ /
כֻּלּוֹ אֶרֶס, / וּבְנֶשֶׁךְ וּבְמַרְבִּית כָּל עַמּוֹ אוֹכֵל. / עוֹשֶׂה
סַמִּים / מִגַּחֲלֵי רְתָמִים / וּמִרְמוֹת וָתֹךְ יִתֵּן בְּרָאשֵׁי
בְּשָׂמִים. / אִישׁ שׁוֹתֶה כַמַּיִם עַוְלָה / אֲשֶׁר חֲמָתוֹ חֲמַת
תַּנִּינִים וְיֵין תַּרְעֵלָה, / הֲפַכְפַּךְ דַּרְכּוֹ וָזָר / וְרֹאשׁ
פְּתָנִים אַכְזָר, / אִישׁ רִיב וּמָדוֹן / בְּיוֹם הִבָּרְאוֹ כּוֹנֲנוּ
כַחַשׁ וְכָזָב וּפָרַח הַזָּדוֹן. / עֲרִירִי יָמוּת וַחֲמָסוֹ בְּרֹאשׁוֹ
יִדָּרֵשׁ / וּבֵיתוֹ שָׂדֶה תֵחָרֵשׁ!

וְהָרְבִיעִי וִידַאל אַבּוּלְפֵידָה / עַל זִכְרוֹנוֹ
פַּחַד קְרָאַנִי וּרְעָדָה. / אִישׁ צַר וְאוֹיֵב, הָמָן הָרַע, /
הַסּוֹפֵר הַכּוֹפֵר כֻּלּוֹ חָנֵף וּמֵרַע. / עֵינִי יוֹרְדָה מַיִם
וְתָנוּד כְּנוּד הַקָּנֶה כִּי אַעֲלֶה עִל סֵפֶר זִכְרוֹנוֹ, / כִּי
בָרֶשַׁע וּבַפֶּשַׁע עָבַר עַל אַנְשֵׁי מִינוֹ. / אֲבִי אֲבוֹת
הַטֻּמְאָה וְאוֹנוֹ בִּשְׁרִירֵי בִטְנוֹ, / עָפָר וָאֵפֶר / לֹא לָמַד
סֵפֶר / וְלֹא נִשְׁמַר מֵחֲטֹא בִלְשׁוֹנוֹ, / קֻלְמוֹסוֹ כִּנְשֹׂא
יַעֲרֹף כַּמָּטָר שָׁוְא / וּדְבַר כָּזָב, / וַתָּשָׁב קֶשֶׁת רְמִיָּה
בְּרִשְׁתּוֹ וְקִנּוֹ / וַיְהִי כִמְצַחֵק כִּי יַקִּיף הַשְּׁטָר
וְיַקְדִּים זְמַנּוֹ, / וּמְכַתְּבִים עָמָל יִלְמְדוּ לֶקַח מֵרֹעַ
מַעֲלָלוֹ וּזְדוֹנָיו, / כִּי יְדַבֵּר הַוּוֹת מוֹלֵל בְּרַגְלָיו
וְקוֹרֵץ בְּעֵינָיו, / אָוֶן יַחְשֹׁב עַל חֲבֵרוֹ / וּטְבָחוֹ אוֹ
מְכָרוֹ / וַיִּשָּׂא בְשִׁנָּיו בְּשָׂרוֹ. / אֶבֶן מִקִּיר תִּזְעַק עַל
זְדוֹנוֹ, / יְגַלּוּ שָׁמַיִם עֲווֹנוֹ!

וְהַחֲמִישִׁי אִישׁ שְׁלוֹמִי
אֲשֶׁר בָּטַחְתִּי בוֹ הוּא בּוֹנְאַשְׁטְרוּק דֵּי שָׂלִינֵשׂ אֲשֶׁר
בְּרִיתִי אִתּוֹ בְּרִית מֶלַח – / הוּא יָם הַמֶּלַח, / מֶלַח סְדוֹמִית,
/ מְסַמֵּא אֶת הָעֵינַיִם בְּתַרְמִית. / הוּא הִקְהִיל עָלַי אֶת כָּל
הָעֵדָה, כִּי כֹה מִשְׁפָּטוֹ לְהָרֵעַ לְכָל רֵעַ וְעָמִית / הָעֲצָמוֹת
הַיְּבֵשׁוֹת אִישׁ כָּזֶה לְכָל דָּבָר אֱמוּנָה אֹמֶן / וְהָיָה דָשֵׁן
וְשָׁמֵן / לְחַרְחֵר רִיב וּלְכָל דִּבְרֵי בֶלַע / וְנֶפֶשׁ אוֹהֲבָיו
יְקַלְּעֶנָּה בְּתוֹךְ כַּף הַקֶּלַע. / כְּלִי רֵיק מָלֵא מִרְמוֹת
כְּרִמּוֹן, / תּוֹלַעַת וְלֹא אִישׁ וְקוֹל דְּבָרָיו כְּקוֹל הָמוֹן, /
וְהוּא מִתְקַדֵּשׁ וּמִטַּהֵר וְשֶׁרֶץ בְּיָדוֹ, / וְיִתֵּן לְמוֹפֵת
כִּי אָבִיו שֹׂרַף – וְהִנֵּה צֹרַף בְּיוֹם אֵידוֹ. / בְּמֹאזְנֵי
מִרְמָה לְבָבוֹ, זְכוּת אֲבוֹתָיו יָשִׂים לְקָלְבּוֹן, / אוֹהֵב פֶּשַׁע
וְאוֹהֵב מַצָּה לְתֵאָבוֹן, / וְכַפָּיו מְלֵאוֹת חָמָס וְגוֹזֵל קְהָלוֹ
בְּעֵת יוֹשֵׁב בְּחֶשְׁבּוֹן.





אֵלֶּה הַחַטָּאִים בְּנַפְשׁוֹתָם / נִמְנוּ וְגָמְרוּ
בִסְכָמוּתָם / לְצוֹדֵד נְפָשׁוֹת בְּתַרְמִיתָם, / וְזֹאת תּוֹרַת
הָאָדָם לְקַיְּּמָהּ וּלְחַזְּקָהּ נְתָנוּהָ לִשְׁנֵי חַזָּנִים
זְהִירִים / לְקָרְאָהּ בְּכָל חֹדֶשׁ בְּשִׂמְחָה וּבְשִׁירִים /
לְפַרְסוּמֵי נִסָּא דְּלָא תִשְׁתַּכַּח בְּאִגְֶּרֶת פּוּרִים, /
וְאַזְכִּיר תָּאֳרֵי שְׁנֵיהֶם עַל מַתְכֹּנֶת פִּשְׁעָם וְרִשְׁעָם /
לְאַחַד קָרָאתִי חוֹבְלִים וְהָאַחֵר בִּלְעָם.
הַשִּׁשִּׁי אַבְרָהָם שׁוּעַיְבּ נִקְשֶׁה וְרָעֵב, רַב
הַחוֹבֵל, שַׂר הַטַּבָּחִים דְּאִתְיְלִיד בְּמַאְדִּים, / שׁוֹפֵךְ
דָּמִים מִכַּמָּה צְדָדִים, / וְיָצָא מֵחֵלֶב עֵינָיו וּפָנָיו עַל
זְדוֹנָיו עֵדִים. / מִצְוַת ״לֹא תִנְאַף״ / יִרְדֹּף בְּאַף, / אַף כִּי
אָמַר אֱלֹהִים ״לֹא תִקַּח שֹׁחַד״ – / כֻּלּוֹ רוֹדֵף שַׁלְמוֹנִים
וְאוֹהֵב שֹׁחַד. / חַזָּן הַזָּן כָּל הָעוֹלָם בִּזְנוּנָיו /
וּשְׂעִירַת עִזִּים לְחַטָּאת מָצָא חֵן בְּעֵינָיו.
וְהַשְּׁבִיעִי הַטָּמֵא וְהֶעָרֵל / אַבְרָהָם מוֹרִיאֵל,
/ דּוֹמִים פָּנָיו לִמְגַדֵּל חֲזִירִים וְנוֹתֵן לִפְגָם טַעַם, / שָׁמֵן
כְּעֶגְלוֹן, מַמְאִיר כְּסִלּוֹן, וְסַר טַעַם / אוֹכֵל תַּרְטֵימַר
בָּשָׂר וְלֹג יַיִן וְעֶבְרָה וָזַעַם, / אֲחִי אֶשְׁכּוֹל פִּיכֹל שַׂר
צְבָאוֹ / וּכְהִתָּעוֹת שִׁכּוֹר בְּקִיאוֹ. / הוֹלֵם הַבְּרִיאוֹת
כְּהֹלֶם פַּעַם – / קוֹל יְשׁוֹרֵר בַּחַלּוֹן כְּקוֹל רַעַם, / וְזֶה
הַסָּכָל יַעֲלֶה לַתֵּבָה כְּפַעַם בְּפַעַם / וְיִפְתַּח פִּיו לִקְרֹא
הַתַּקָּנוֹת וִיקַלֵּל אֶת יוֹמוֹ וּכְפִתְחוֹ עָמְדוּ כָל הָעָם /
וְהֶהָמוֹן הֶעָלוּב בְּשָׁמְעָם אֶת דִּבְרֵי הָאָלָה וְהַקּוֹל הוֹלֵךְ
וְחָזֵק יִלְבְּשׁוּ חֲרָדוֹת / וּפְנֵיהֶם אִישׁ אֶל אָחִיו יֹאמַר ״מָה
הַחֻקִּים הָאֵלֶּה וְהָעֵדוֹת הַנִּכְבָּדוֹת?״ / וְלֹא יָדְעוּ כִּי כָל
אֵלֶּה מִשְׁטַח חֲרָמִים וּמְצוּדוֹת!




ג

מעל למליצה זו רשום: טופס התקנות שהסכימו ואותם החכימו.

לפי סגנונה הרי זו פארודיה על נוסח התקנות המקובל.






זֶה טֹפֶס הַחֻקִּים / הַמְיֻסָּדִים בִּמְחוֹל
מְשַׂחֲקִים, / וְהֵם רֶמֶז לְמוּמֵיהֶם דְּכָלְּהוֹ אִיתַנְהוֹ בְהוֹ
אִישׁ לֹא נֶעְדַּר, / אָמְנָם לַשָּׁוְא צָרַף צָרוֹף, כִּי לֹא יָדְעוּ
הִכָּלֵם וְאֵין תְּבוּנָה בָם וְלֹא הָדָר.

תְּחִלָּה הָעֲשָׂרָה נִבְרָרִים הִסְכִּימוּ / שֶׁכָּל
מְלֶאכֶת יְיָ יַחֲרִימוּ / וּבִעֲרוּ הַקֹּדֶשׁ מִבֵּיתָם וְאֵשׁ לֹא
יָשִׂימוּ.

עוֹד הִסְכִּימוּ תֵּת קֹדֶשׁ וְצָבָא מִרְמָס / וְלָבִיא
מַמְזֵר בַּקָּהָל וּלְהַתִּיר אֶת הַשֶּׁרֶץ וְאֶת הָרָחָמָה וְאֶת
הַתַּחְמָס, / וְכִי יָקוּם עֵד חָמָס / שֶׁיִּהְיֶה פָטוּר מִן הַמַּס, /
וְכִי יִכְרֹת בְּרִית אִישׁ עִם רֵעֵהוּ – וְחַם הַשֶּׁמֶשׁ וְנָמַס! /
וְכָל אִשָּׁה יְפַת תֹּאַר לֹא תַעְדֶּה עֲדִי כִּי אִם עָגִיל
וְכוּמָז.

עוֹד הִסְכִּימוּ שֶׁכָּל הוֹלֵךְ רָכִיל, / אַלְפַּיִם
בַּת יָכִיל, / וְכָל דַּיָּן שֶׁיַּטֶּה אֶת הַדִּין וְשֹׁחַד עַל נָקִי
יִקַּח – / שֶׁיִּתֵּן דַּנְקָא לִצְדָקָה וְיַשְׁקוּהוּ מִיֵּין הָרֶקַח.
/ וְכָל הַגּוֹנֵב תַּפּוּחֵי סֵפֶר תּוֹרָה / אוֹ הֵסִיר הַמִּצְנֶפֶת
וְהֵרִים הָעֲטָרָה / יְעַטְּרוּהוּ בְּקוֹצֵי הַמִּדְבָּר
וּבְשׁוֹשַׁנִּים לִצְפִירַת תִּפְאָרָה.

עוֹד הִסְכִּימוּ שֶׁכָּל מַקְרִין מַפְרִיס יִשָּׂא קֶרֶן
חָזוּת בֵין עֵינָיו, גַּנָּב / שֶׁיִּכָּנֵס בַּלַּיְלָה בְּעַד
הָאֶשְׁנָב – / בְּיוֹמוֹ יִנָּתֵן שְׂכָרוֹ וְשָׂמוּ מַסְוֶה עַל
פָּנָיו.

עוֹד הִסְכִּימוּ שֶׁקֹּדֶם שֶׁתָּבוֹא הַכַּלָּה לַבַּעַל
/ שֶׁכָּל הָעָם מִקָּצֶה אוֹתָהּ יִבְעַל, / וְאִם אֵין לוֹ דָּמִים – /
נָא יִתֵּן לְעֵרָבוֹן הַטַּלִּית וְהַמַּאֲכֶלֶת וְלֹא יִשְׁפֹּךְ עוֹד
דָּמִים.

עוֹד הִסְכִּימוּ שֶׁכָּל מִי שֶׁיִּמְצָא אִישׁ אֶחָד עִם
אִשְׁתּוֹ בַמִּטָּה / תַּחַת הַשִּׂמְלָה לוּטָה – / שֶׁלֹּא יִהְיֶה
רְשׁוּת בְּיַד הַבַּעַל לְהַתִּיר אֲגֻדּוֹת מוֹטָה, / וְיַעַן הַבָּחוּר
לָלוּן בְּצֵל קוֹרָתוֹ נָטָה, / מִמְּקוֹמוֹ לֹא יָמִישׁ וְהוּא יַעֲלֶה
מַעְלָה מַּעְלָה וְהַבַּעַל יֵרֵד מַטָּה מַטָּה.

עוֹד הִסְכִּימוּ שֶׁכָּל מִי שֶׁמְּמַעֵט אֶת הַדְּמוּת
וְלֹא יַעֲסֹק בִּפְרִיָּה וּרְבִיָּה לְהַרְבּוֹת יַלְדֵי הָעִבְרִים /
שֶׁיַּשְׁקוּהוּ מִן הַמַּיִם הָמְאָרְרִים. / בְּאִשְׁתּוֹ אָמְרוּ, קַל
וָחֹמֶר – בְּאֵשֶׁת חֲבֵרִים! / וְכָל אִשָּׁה שֶׁתִּתֵּן עֵינֶיהָ
בְאַחֵר וְתִשְׁאַל גִּטָּהּ / כּוֹפִין אֶת הַבַּעַל לְגָרְשָׁהּ
וְיַאֲכִילוּהוּ שְׂעוֹרִים תַּחַת חִטָּה.









עוֹד הִסְכִּימוּ שֶׁלֹּא תִכָּנֵס אִשָּׁה לַמַּרְחֵץ /
כִּי אִם עִם בָּחוּר שֶׁיּוֹרֶה כַחֵץ, / וְשֶׁלֹּא תִכָּנֵס כַּלָּה
לְחֻפָּה / כִּי אִם עִם אַגְמוֹן וְכִפָּה / וְתַחַת חֲגוֹרָה –
נִקְפָּה.

עוֹד הִסְכִּימוּ שֶׁלֹּא יִהְיוּ לַכַּלָּה
שׁוֹשְׁבִינִים / כִּי אִם בְּנֵי זְנוּנִים, /וּלְצִדֵּי הַחֲתָנִים
יָקוּמוּ אֲשֵׁרִים וְחַמָּנִים, / וְשֶׁלֹּא יֹאכְלוּ בִסְעוּדַת הֶחָתָן
/ כִּי אִם תֶּרֶשׁ וּבִנְתָן / וַאֲבִירָם וְדָתָן / בְּגִנַּת
הַבִּיתָן.

עוֹד הִסְכִּימוּ שֶׁכָּל אִישׁ טְהָר־לֵב / עָלוּב
וְאֵנוֹ עוֹלֵב / שֶׁיַּשְׁלִיכוּ אוֹתוֹ לַכֶּלֶב, / וְכָל מִי שֶׁלֹּא
יִשָּׁבַע לַשָּׁוְא / וּבְמוֹשַׁב לֵצִים לֹא יָשַׁב / שֶׁיִּהְיֶה
נֶחְשָׁב כְּגֵר תּוֹשָׁב / וּבַגּוֹיִים לֹא יִתְחַשָּׁב.
עוֹד הִסְכִּימוּ שֶׁבִּמְקוֹם שֵׁשׁ וְרִקְמָה וְשָׁנִי
עִם עֲדָנִים / וְהַמַּחֲלָצוֹת וְהַגִּלְיוֹנִים / שֶׁתֵּצֶאנָה
הַנָּשִׁים בְּמַחֲצֶלֶת שֶׁל קָנִים, / וְתַחַת בֹּשֶׂם – מַק, / וְתַחַת
פְּתִיגִיל – מַחֲגֹרֶת שַׂק, / וְהַטַּבָּעוֹת וְנִזְמֵי הָאַף / יֵלְכוּ
לָחֳרִי אַף.

וְעוֹד הִסְכִּימוּ שֶׁכָּל מִי שֶׁלֹּא יֵלֵךְ
בָּרְחוֹבוֹת בְּגִלּוּי הָרֹאשׁ / וְיִשָּׂא כּוֹבַע עַל רֹאשׁ וּבֵית
רֹאשׁ / שֶׁיִּשְׁתֶּה קֻבַּעַת לַעֲנָה וָרֹאשׁ / וְיֵלֵךְ אָבֵל וְחָפוּי
רֹאשׁ.

עוֹד הִסְכִּימוּ שֶׁכָּל נַעֲרָה יָפָה וַהֲגוּנָה
הַלּוֹבֶשֶׁת תִּלְבֹּשֶׁת בֹּשֶׁת וַעֲנָוָה כְּנֶזֶם עַל אַפָּהּ /
וּכְנָפֶיהָ בְּכֶסֶף הַצְּנִיעוּת נֶחְפָּה / וְלֹא שָׁמְעָה קוֹל נוֹגֵשׂ
וְלֹא הֵחֵל לְפַעֲמָהּ רוּחַ הַחֵשֶׁק וְלֹא בָעֲרָה בָהּ אֵשׁ
וְתַבְעֵרַת קִבְרוֹת הַתַּאֲוָה וְרִשְׁפָּהּ / וּתְצַעֵר כָּל נֶפֶשׁ
מְאַהֲבֶיהָ וְהִיא אִשָּׁה בִּבְתוּלֶיהָ הִגִּיעָה לְחֻפָּה – / וְיַעַן
צִעֲרָה אֶת הַנֶּפֶשׁ וְרַבִּים חֲלָלִים הִפִּילָה בְּיָפְיָהּ –
תִּהְיֶה לְבֹשֶׁת וְגַם לְחֶרְפָּה / וְתָבֹאנָה תִמְנַע פִּילֶגֶשׁ
וְרִצְפָּה / וּבְיָדָן רִצְפָּה / וְהָיָה לְמַאֲכֹלֶת אֵשׁ עַל כָּל
כָּבוֹד חֻפָּה. / וְאִם עוֹד תַּקְשֶׁה עָרְפָּהּ, / תֵּצֵאןָ עָרְפָּה
וְזִלְפָּה / וּמָלְקוּ אֶת רֹאשָׁהּ מִמּוּל עָרְפָּהּ, / וּתְקַצֵּצְןָ
אֶת כַּפָּהּ / וַיִּגַּשׁ גֵּיחֲזִי לְהָדְפָהּ.















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34330