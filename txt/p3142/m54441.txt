


	
	הַיֹּפִי
	




נָתַתִּי בָּךְ זֶרַע,

אֲדָמָה,

קַבְּלִי אוֹתוֹ בְּחֵיקֵךְ,

קַבְּלִיהוּ כְּיֶלֶד רַךְ

וְהַשְׁקִיהוּ לְשַׁדֵּךְ הַמְחַיֶּה.

תַּחַת רְגָבַיִךְ שִׁמְרִיהוּ

וּבְהַבִּיטוֹ רִאשׁוֹנָה הַשָּׁמַיְמָה,

הַחֲזִיקִיהוּ הֵיטֵב,

פֶּן יִסְתַּנְוֵר,

פֶּן יִכָּנַע לָעוֹלָם

שֶׁנּוֹעַד לְהַחֲיוֹתוֹ.

כִּי הִנֵּה גוֹסֶסֶת תֵּבֵל,

עוֹד מְעַט וְתִגְוַע;

הַכֹּל בְּיָדוֹ הוּא,

בְּיַד זֶרַע קְטַנְטַן זֶה;

עָלָיו לְלַמֵּד אֶת הַחֶלֶד

צְנִיעוּת וָצֶדֶק;

מַבָּטוֹ בַּיְשָׁנִי וְרִאשׁוֹן

יִזְרֶה תּוּגָה וָישֶׁר.

לָכֵן, אֲדָמָה,

הַפְרִי אֶת הַזֶּרַע לְמַעַן יִגְדַּל

וִימַלֵּא יִעוּדוֹ,

וְרָאִית אָז

בְּקוּם שׁוּב תֵּבֵל מֵעֶרֶשׂ הַדְּוָי

וְהָיְתָה כְּנוֹלְדָה מֵחָדָשׁ


– – כִּי הִיא רָאֲתָה אֶת הַיֹּפִי!








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54441