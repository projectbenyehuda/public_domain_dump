


	
	חִישׁ נָגִילָה
	



לכבוד דוד המלך. סימן: חי זה זאת






חִישׁ נָגִילָה וְנִשְׂמְחָה

בְּמַלְכוּת דָּוִד מְשִׁיחָא.





חַי וְקַיָּם וְשַׁאֲנָן

בְּצֵל שַׁדַּי הוּא יִתְלוֹנָן

יִפְרַח כְּגֶפֶן רַעֲנָן

בְּשָׁלוֹם, הַשְׁקֵט וּבִטְחָה.





יְסוֹד מִקְדָּשׁ וְאַפִּרְיוֹן

נִגְלָה לוֹ בְרוּחַ עֶלְיוֹן

וְהִנֵּה אוּר לוֹ בְצִיּוֹן

שָׁם מָצָא מְקוֹם מְנוּחָה.





זֵכֶר צַדִּיק זֶה לִבְרָכָה

לְמִדַּת הַמַּלְכוּת זָכָה

זִמְרַת אֵל בְּפִיו עֲרוּכָה

בּוֹ אֵם הַבָּנִים שְׂמֵחָה.





הוּא הִצִּיל אֶת הַלְּחוּצִים

כִּי קוֹלוֹ זִמֵּר עָרִיצִים

וְגַם הִכְרִית אֶת הַקּוֹצִים

בְּזֶמֶר וְשִׁיר וּשְׁבָחָה.





זֶה הָאִישׁ מַרְעִישׁ הָאָרֶץ

מְיֻחָס מִבְּנֵי פָרֶץ

בְּלֵב אוֹיְבָיו יָבֹא קָרֶץ

יִלְבְּשׁוּ יָגוֹן, אֲנָחָה.





אָהוּב וְנֶחְמָד הוּא לָאֵל

נְעִים זְמִירוֹת יִשְׂרָאֵל

מִגִּזְעוֹ יָבֹא לִי גוֹאֵל

בְּיָמָיו אֶמְצָא הָרְוָחָה.





תְּפִלּוֹת דָּוִד בֶּן יִשַׁי

תִּזְכֹּר לִי אֱלֹהַי עוֹשַׂי

וְחִישׁ קַבֵּץ מְגֹרָשַׁי

הַצְמַח לִי יֶשַׁע, הַצְלָחָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43788