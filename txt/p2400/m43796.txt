


	
	שִׂמְחוּ בְנֵי יִשְׂרָאֵל
	



לכבוד יחזקאל הנביא. סימן: ברך אל לבן רממאל.






שִׂמְחוּ בְנֵי יִשְׂרָאֵל

לִכְבוֹד נָבִיא יְחֵזְקֵאל.





בֶּן אָדָם נִקְרָא שְׁמוֹ

קָדוֹשׁ מֵרֶחֶם אִמּוֹ

צַדִּיק הוֹלֵךְ בְּתֻמּוֹ

אֲדוֹנֵנוּ יְחֵזְקֵאל.





רָאָה מַרְאוֹת אֱלֹהִים

עֲצוּמִים וְנִפְלָאִים

מִבְּנֵי הַנְּבִיאִים

בֶּן בּוּזִי יְחֵזְקֵאל.





כֹּהֵן וְנָבִיא הָיָה

לְסוֹעֲרָה עֲנִיָּה

בִּשְׁנַת חָמֵשׁ לִיכָנְיָה

לְגָלוּת בְּנֵי יִשְׂרָאֵל.





אוֹפַנִּים וְחַשְׁמַלִּים

כְּרוּבִים וְאֶרְאֶלִּים

רָאָה בְנֵי אֲצִילִים

וְהִגִּיד לְיִשְׂרָאֵל.





לִבּוֹ נִדְכָּא וְנִשְׁבָּר

נְקִי כַפַּיִם וּבַר

נִבָּא עַל נְהַר כְּבָר

אוֹר עֵינֵינוּ יְחֵזְקֵאל.





לֶחֶם טָהוֹר מַאְכָלוֹ

עֶשְׂרִים מִשְׁקָלוֹ

לשמן יוֹם עִם לֵילוֹ

כֵּן גָּזַר עָלָיו הָאֵל.





בִּמְשׂוּרָה מַיִם שָׁתָה

שִׁשִּׁית הַהִין מִדָּתָהּ

מֵעֵת עַד עֵת הִיא הָיְתָה

לְכַפֵּר עַל יִשְׂרָאֵל.





נִבָּא מִפִּי שְׁכִינָה

בְּצֶדֶק וֶאֱמוּנָה

מָלֵא דַעַת וּבִינָה

נְבִיאֵנוּ יְחֵזְקֵאל.





רְצוֹן אֱלֹהָיו עָשָׂה

עֲווֹן יִשְׂרָאֵל נָשָׂא

עָלָיו נִתַּן הַמָּשָׂא

בִּמְקוֹם בְּנֵי יִשְׂרָאֵל.





מֵתִים בְּבִקְעַת דּוּרָא

אֲשֶׁר רוּחָם עֲצוּרָה

הֶחְיָה וְרָאוּ אוֹרָה

לְהוֹדוֹת לְשֵׁם הָאֵל.





מַה נּוֹרָא מָקוֹם הַזֶּה

צִיּוּן נָבִיא הַחוֹזֶה

קָדוֹשׁ מַזֶּה בֶן מַזֶּה

הַנָּבִיא יְחֵזְקֵאל.





אַתָּה מַלְכִּי וְצוּרִי

תֹּאמַר לְצִיּוֹן עוּרִי

מֵעָפָר הִתְנַעֲרִי

קוּמִי בְּתוּלַת יִשְׂרָאֵל.





לִכְבוֹד שִׁמְךָ הַגָּדוֹל

בּוֹנֶה מִקְדַּשׁ עֹז וּמִגְדּוֹל

הָלֹךְ יֵלֵךְ וְגָדוֹל

תִּפְאֶרֶת בֵּית יִשְׂרָאֵל.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43796