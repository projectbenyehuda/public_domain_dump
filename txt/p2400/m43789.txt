


	
	יִתְרוֹמֵם שֵׁם
	



לכבוד משיח בן דוד. סימן: עין טובה. לחן: עזר מצרי היית.






יִתְרוֹמֵם שֵׁם יָהּ בְּעָלְמָא

יִגְדַּל יִתְקַדַּשׁ.





עוֹבְדֵי הָאֵל בֶּאֱמוּנָה

חִישׁ יִפְרְחוּ כְשׁוֹשַׁנָּה

וּבָאוּ צִיּוֹן בְּרִנָּה

אָשִׁיר שִׁיר חָדָשׁ.





יִגָּלֶה כְבוֹד בֶּן יִשַׁי

לְקַבֵּץ אֶת מְגֹרָשַׁי

לוֹ יוֹבִילוּ מְלָכִים שַׁי

אָשִׁיר שִׁיר חָדָשׁ.





נָכוֹן כִּסְאוֹ עַד עוֹלָם

כְּמוֹ כּוֹכָבִים בְּהִלָּם

צַדִּיק בָּאָרֶץ יְשֻׁלָּם

אָשִׁיר שִׁיר חָדָשׁ.





טֶרֶם יִרְאֶה בְּעֵינָיו

וְטֶרֶם תִּשְׁמַעְנָה אָזְנָיו

יוֹכִיחַ בְּמִישׁוֹר עָנָיו

אָשִׁיר שִׁיר חָדָשׁ.





וַהֲרִיחוֹ בְּיִרְאַת אֵל

וְשָׁפַט בְּכֹחַ וָאֵל

כָּל יְהוּדָה וְיִשְׂרָאֵל

אָשִׁיר שִׁיר חָדָשׁ.





בּוֹ נַחְפֹּץ וְלֹא בְאַחֵר

לִרְאוֹתוֹ יוֹם יוֹם נְשַׁחֵר

כִּי בוֹא יָבוֹא לֹא יְאַחֵר

אָשִׁיר שִׁיר חָדָשׁ.





הוֹשִׁיעָה נָּא, יָהּ הוֹשִׁיעָה

חִישׁ בְּטוּב בֵּיתְךָ נִשְׁבָּעָה

וּמָלְאָה הָאָרֶץ דֵּעָה

אָשִׁיר שִׁיר חָדָשׁ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43789