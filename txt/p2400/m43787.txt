


	
	בָּרוּךְ אֵל
	



לבר מצוה. סימן: ב׳רוך חיים ח׳זק ב׳ננו. לחן: יהיו כמוץ.






בָּרוּךְ אֵל חַי אֱלֹהֵינוּ

כִּי לִכְבוֹדוֹ בְרָאָנוּ

בְּעֹל מִצְווֹת הֱבִיאָנוּ

תּוֹרַת אֱמֶת נָתַן לָנוּ

דְּבַר קָדְשׁוֹ הוֹדִיעָנוּ

בְּמִצְווֹתָיו קִדְּשָׁנוּ.

אַשְׁרֵי הָעָם עוֹבְדֵי אֵל חַי

מֶלֶךְ ה׳ צְבָאוֹת

גָּדוֹל וְעוֹשֶׂה נִפְלָאוֹת

בָּרוּךְ אֵל חַי הַהוֹדָאוֹת.





חֲתַן מִצְווֹת וְחֹק תּוֹרָה

יִשְׂמַח יוֹם זֶה בָעֲטָרָה

אֲשֶׁר נֶעְטָר בְּתִפְאָרָה

וַיִּלְבַּשׁ כַּשַּׂלְמָה אוֹרָה

עַל זֹאת אָשִׁירָה הַשִּׁירָה

בְּקוֹל שִׂמְחָה וּבְקוֹל זִמְרָה.

אַשְׁרֵי הָעָם





יוֹם זֶה נִמְנָה בֵין אֲנָשִׁים

בְּעֵסֶק קֹדֶשׁ קָדָשִׁים

לַעֲשׂוֹת כָּל הַמַּעֲשִׂים

אֲשֶׁר קְהִלּוֹת אֵל עוֹשִׂים

וְשִׁלַּח רְצוּצִים חָפְשִׁים

וְנִמְלַט מִפַּח יוֹקְשִׁים.

אַשְׁרֵי הָעָם





יִשְׁלַח לוֹ הָאֵל מַלְאָכוֹ

וִיהִי בְלֵב שָׁלֵם סֻכּוֹ

לְהַנְחִילוֹ וּלְהַדְרִיכוֹ

לִהְיוֹת לוֹ עֵזֶר וּלְתָמְכוֹ

וְיוֹרֶה לוֹ יֹשֶׁר דַּרְכּוֹ

בְּאָרְחוֹתָיו וּמַהְלָכוֹ.

אַשְׁרֵי הָעָם





יֵצֶר כְּסִיל צֵא יֹאמַר לוֹ

וְיֵצֶר טוֹב בָּא בִגְבוּלוֹ

הִפְלָה ה׳ חָסִיד לוֹ

וְיִשְׁכֹּן בְּתוֹךְ אָהֳלוֹ

לְנַהֲלוֹ וּלְהַשְׂכִּילוֹ

עֲשׂוֹת בְּיֹשֶׁר פָּעֳלוֹ.

אַשְׁרֵי הָעָם





מִצְוָתוֹ בָרָה כַחַמָּה

נָאוָה יְקָרָה וּנְעִימָה

כְּגִבּוֹר וְאִישׁ מִלְחָמָה

עוֹשֶׂה בְעֹז וְתַעְצוּמָה

וּתְהִי מַשְׂכֻּרְתּוֹ שְׁלֵמָה

עַל אַחַת כַּמָּה וְכַמָּה.

אַשְׁרֵי הָעָם





חָזָק לִבּוֹ בַגִּבּוֹרִים

לְהִתְהַלֵּךְ בְּמֵשָׁרִים

יֵצֵא מִכְּלַל נְעָרִים

נִקְרָא גֶבֶר בֵּין גְּבָרִים

וְעִם גְּדוֹלִים וִיקָרִים

יָשִׁיר אֲמָרִים וּדְבָרִים.

אַשְׁרֵי הָעָם





בְּנֵנוּ זֶה מַה טּוֹב טַעְמוֹ

יִשְׂמַח בוֹ אָבִיו וְאִמּוֹ

וְיִהְיֶה אֱלֹהָיו עִמּוֹ

יִגְדַּל כַּנָּהָר שְׁלוֹמוֹ

וְיִתְבָּרֵךְ בְּתוֹךְ עַמּוֹ

חָיֹה יִחְיֶה יִגְדַּל שְׁמוֹ.

אַשְׁרֵי הָעָם











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43787