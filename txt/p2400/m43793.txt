


	
	אֶל הָאָרֶץ
	



לכבוד ארץ ישראל הקדושה השי״ת יזכנו לראותה. סימן: א-ו.






אֶל הָאָרֶץ חֶמְדָּה טוֹבָה אַךְ אַךְ אַךְ מִי יַעֲלֵנִי

כִּי אֲנִי חוֹלַת אַהֲבָה אַךְ אַךְ אַךְ מִי יִרְפָּאֵנִי.





בִּקַּשְׁתִּי אֶת בֵּית חֶמְדָּתִי אַךְ אַךְ אַךְ הוּא כַּרְמִי שֶׁלִּי

וְאָנֹכִי לוֹ נִכְסַפְתִּי אַךְ אַךְ אַךְ יוֹמִי וְלֵילִי.





גַּרְתִּי בְּתוֹךְ אַרְצוֹת עַמִּים אַךְ אַךְ אַךְ כְּשֶׂה פְזוּרָה

גַּם עָבַרְתִּי אָרְחוֹת יַמִּים אַךְ אַךְ אַךְ גּוֹלָה וְסוּרָה.





דּוֹדִי אֲנִי לָךְ אוֹחִילָה אַךְ אַךְ אַךְ אַל תִּשְׁכָּחֵנִי

עִמְּךָ דוֹד כְּבַתְּחִילָה אַךְ אַךְ אַךְ מִי יִתְּנֵנִי.





הַדְרַת עִיר יְרוּשָׁלַיִם אַךְ אַךְ אַךְ נַפְשִׁי נִכְסְפָה

מִי יִתֵּן לִי כְנָפַיִם אַךְ אַךְ אַךְ בָּהֶם אָעוּפָה.





וְאֶתְעַלֵּס בָּאֲהָבִים אַךְ אַךְ אַךְ עִם חֶמְדַּת לִבִּי

אֲהַלְּלוֹ בְּתוֹךְ רַבִּים אַךְ אַךְ אַךְ בְּאֶרֶץ צְבִי.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43793