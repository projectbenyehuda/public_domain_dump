


	
	עַד אָנָה
	



לכבוד משיח בן דוד. סימן: עיני בנים. לחן: עוזי אליך אשמורה






עַד אָנָה יוֹנָה תִצְעֲקָה

מִבֵּית חֶמְדָּתָהּ רְחוֹקָה

גּוֹלָה וְסוּרָה, פְזוּרָה, אֲסוּרָה, עֲשׁוּקָה

לְךָ יְיָ שׁוֹקְקָה

מַהֵר וּשְׁלַח נָא לָהּ עֶזְרָה.

חוֹמָה, תַּמָּה, רָמָה, חַי יַסֵּד לָךְ

חוֹמָה, תַּמָּה, רָמָה, חַי בְּנֵה לָךְ

גַּלֵּה מַלְכוּתְךָ, וּכְבוֹדְךָ, בֵּיתְךָ, תָאִירָה.





יָבוֹא לְצִיּוֹן הַגּוֹאֵל

יָצִיץ וּפָרַח יִשְׂרָאֵל

אֲשֶׁר הוּא נִבְדָּל, וְנֶחְדָּל, וּכְמוֹ דַל, הוּא שׁוֹאֵל

לִרְאוֹת בְּבִנְיַן אֲרִיאֵל

בָּנוּי בְּכָבוֹד תִּפְאָרָה.

חוֹמָה תַּמָּה





נָא חִישׁ הַזְרַח אוֹר יְשָׁרִים

קַבֵּץ נִדָּחִים וּפְזוּרִים

בֵּין הֶעָרִיצִים, לְחוּצִים, רְצוּצִים, אֲסוּרִים

חִישׁ נָא יָעוּפוּ כַנְּשָׁרִים

לְנַחֲלַת אֵל הַבִּירָה.

חוֹמָה, תַּמָּה





יְפַת עֵינַיִם וְתַמָּה

עַד אָנָה תִהְיֶה שׁוֹמֵמָה

נָאוָה וְיָפָה, לָךְ צוֹפָה, נִכְסְפָה, וְהוֹמָה

שְׁלַח גּוֹאֵל אַל יִתְמַהְמַהּ

חִישׁ נָא בּוֹא יָבוֹא בִּמְהֵרָה.

חוֹמָה, תַּמָּה





בֶּן דָּוִד דָּגוּל מֵרְבָבָה

יָרוּם וְנִשָּׂא וְגָבַהּ

יִמְשֹׁל לְבַדּוֹ, בְּהוֹדוֹ, וּכְבוֹדוֹ, בְּחִבָּה

יַאֲרִיךְ יָמִים בְּטוֹבָה

יִלְבַּשׁ בְּרֹאשׁוֹ עֲטָרָה.

חוֹמָה, תַּמָּה





נֶאְזָר בְּהַצֶּדֶק מָתְנָיו

לֹא יִשְׁפֹּט לְמַרְאֵה עֵינָיו

כַּשֶּׁמֶשׁ יָאִיר, אָז יַנְהִיר, וְיַזְהִיר, אוֹר פָּנָיו

וְגַם לֹא לְמִשְׁמַע אָזְנָיו

יוֹכִיחַ בְּדָת וְתוֹרָה.

חוֹמָה, תַּמָּה





יִזְכֶּה לְרוּחַ נְכוֹנָה

דַּעַת וְיִרְאָה עֶלְיוֹנָה

יִגְדַּל וְיִשְׂמַח, הוּא צָמַח, חִישׁ יִצְמַח, כַּשּׁוֹשַׁנָּה

לוֹ רוּחַ חָכְמָה וּבִינָה

וְרוּחַ עֵצָה וּגְבוּרָה.

חוֹמָה, תַּמָּה





מְחַיֵּה רוּחַ שְׁפָלִים

וְיָאִירָה לַאֲפֵלִים

לוֹ מְבַקְּשִׁים, וְדוֹרְשִׁים, יְשִׁישִׁים, וּגְדוֹלִים

וְשָׁפַט בְּצֶדֶק דַּלִּים

יַנְחֵם בְּדֶרֶךְ יְשָׁרָה.

חוֹמָה, תַּמָּה









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43791