


	
	וַאֲמַרְתֶּם כֹּה
	



סימן: א״ב. מנגינה: צבא.






וַאֲמַרְתֶּם כֹּה לֶחָי

רַבִּי שִׁמְעוֹן בַּר יוֹחַאי.





אִישׁ אֱלֹהִים קָדוֹשׁ הוּא

אַשְׁרֵי עַיִן רָאַתְהוּ

לֵב חָכָם יַשְׂכִּיל פִּיהוּ

אֲדוֹנֵנוּ בַּר יוֹחַאי.





בָּרוּךְ הוּא מִפִּי עֶלְיוֹן

קָדוֹשׁ הוּא מֵהֵרָיוֹן

מְאוֹר גָּלִיל הָעֶלְיוֹן

אֲדוֹנֵנוּ בַּר יוֹחַאי.





גִּבּוֹר וְאִישׁ מִלְחָמָה

בְּדַת תּוֹרָה תְּמִימָה

מָלֵא מַדָּע וְחָכְמָה

אֲדוֹנֵנוּ בַּר יוֹחַאי.





דָּרַשׁ כָּל תַּעֲלוּמוֹת

בְּעֹז וְתַעֲצוּמוֹת

עָלָה מַעֲלוֹת רָמוֹת

אֲדוֹנֵנוּ בַּר יוֹחַאי.





הָחְבָּא בְתוֹךְ מְעָרָה

מִפְּנֵי הַגְּזֵרָה

שָׁם לָמַד סִתְרֵי תּוֹרָה

אֲדוֹנֵנוּ בַּר יוֹחַאי.





וְשָׁם נִבְרָא מַעְיָן לוֹ

וְחָרוּב לְמַאֲכָלוֹ

מַה טּוֹב חֶלְקוֹ וְחֶבְלוֹ

אֲדוֹנֵנוּ בַּר יוֹחַאי.





זֵכֶר צַדִּיק לִבְרָכָה

דֵּין רֵיכָא וּבַר רֵיכָא

כָּכָה וְרַבִּים זִכָּה

אֲדוֹנֵנוּ בַּר יוֹחַאי.





חִדֵּשׁ כַּמָּה הֲלָכוֹת

הֵם בַּמִּשְׁנָה עֲרוּכוֹת

זֶה הַמַּרְגִּיז מַמְלָכוֹת

אֲדוֹנֵנוּ בַּר יוֹחַאי.





טִהֵר אֶת עִיר טְבֶרְיָה

עָשָׂה אוֹתָהּ נְקִיָּה

הוֹדוּ לוֹ מִן שְׁמַיָּא

אֲדוֹנֵנוּ בַּר יוֹחַאי.





יָדַע כָּל הַנִּסְתָּרוֹת

דְּבָרָיו עוֹשִׂים פֵּרוֹת

בִּטֵּל כַּמָּה גְּזֵרוֹת

אֲדוֹנֵנוּ בַּר יוֹחַאי.





כָּל יָמָיו אֲשֶׁר הָיָה

אוֹת הַקֶּשֶׁת לֹא נִהְיָה

כִּי הוּא אוֹת עוֹלָם הָיָה

אֲדוֹנֵנוּ בַּר יוֹחַאי.





לְכָל יִשְׂרָאֵל הֵאִיר

בְּסוֹד תּוֹרָה הַבָּהִיר

כְּאוֹר הַחַמָּה מַזְהִיר

אֲדוֹנֵנוּ בַּר יוֹחַאי.





מָקוֹם בָּחַר בִּשְׁמַיָּא

עִם הַנָּבִיא אֲחִיָּה

זֶה מִבְּנֵי עֲלִיָּה

אֲדוֹנֵנוּ בַּר יוֹחַאי.





נֶחְמָד מְאֹד לְמַעְלָה

זָכָה לִיקָר וּגְדֻלָּה

כֶּתֶר עֶלְיוֹן לוֹ נִגְלָה

אֲדוֹנֵנוּ בַּר יוֹחַאי.





סִינַי סִינַי לוֹ נִקְרָא

אֲרִי שֶׁבַּחֲבוּרָה

מִמֶּנּוּ תֵצֵא תוֹרָה

אֲדוֹנֵנוּ בַּר יוֹחַאי.





עָשָׂה שִׁבְעִים תִּקּוּנִים

יְקָרִים מִפְּנִינִים

בָּם תִּקֵּן הָעֶלְיוֹנִים

אֲדוֹנֵנוּ בַּר יוֹחַאי.





פָּתַח אֶת פִּיו בְּחָכְמָה

הוֹצִיא אוֹר תַּעֲלוּמָה

תִּקֵּן זָהֳרֵי חַמָּה

אֲדוֹנֵנוּ בַּר יוֹחַאי.





צַדִּיק יְסוֹד עוֹלָם

גִּלָּה מִדְרָשׁ הַנֶּעְלָם

יָכֹל לִפְטֹר הָעוֹלָם

אֲדוֹנֵנוּ בַּר יוֹחַאי.





קוֹלוֹ זִמֵּר עָרִיצִים

וְהִכְרִית אֶת הַקּוֹצִים

וְהִצִּיל הַלְּחוּצִים

אֲדוֹנֵנוּ בַּר יוֹחַאי.





רָאָה פָנָיו מְאִירִים

בְּשִׁבְתּוֹ עִם חֲבֵרִים

עֵת גִּלָּה סוֹד נִסְתָּרִים

אֲדוֹנֵנוּ בַּר יוֹחַאי.





שָׁלוֹם רָב עַל מִשְׁכָּבוֹ

מַה יָּפְיוֹ וּמַה טּוּבוֹ

דּוֹבֵר אֱמֶת בִּלְבָבוֹ

אֲדוֹנֵנוּ בַּר יוֹחַאי.





תּוֹרָתוֹ מָגֵן לָנוּ

הִיא מְאִירַת עֵינֵינוּ

הוּא יַמְלִיץ טוֹב עָלֵינוּ

אֲדוֹנֵנוּ בַּר יוֹחַאי.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43781