


	
	אָז יְרַנֵּן
	



לט״ו בשבט. סימן: אברך יה ח׳זק. לחן: עזר מצרי היית.






אָז יְרַנֵּן עֵץ הַיְעָרִים

לִפְנֵי אֵל אַדִּיר אַדִּירִים

יָעִיר זְמִירוֹת וְשִׁירִים

אָשִׁיר שִׁיר חָדָשׁ.

יִתְפָּאֵר אֵל חַי צוּרֵנוּ

וּשְׁמוֹ יִתְקַדָּשׁ.





בָּרוּךְ אֵל שׁוֹכֵן עֲרָבוֹת

הַבּוֹרֵא נְפָשׁוֹת רַבּוֹת

וּבָרָא אִילָנוֹת טוֹבוֹת

אָשִׁיר שִׁיר חָדָשׁ.

יִתְפָּאֵר אֵל חַי





רָם אֵל בִּשְׁמֵי מְעוֹנִים

בָּרוּךְ מְבָרֵךְ הַשָּׁנִים

מַצְמִיחַ עִנְבֵי גְפָנִים

אָשִׁיר שִׁיר חָדָשׁ.

יִתְפָּאֵר אֵל חַי





כַּבְּדוּ אֵל בָּאֻרִים

הִגְדִּיל עֲנָפִים וּזְמִירִים

וּבָרָא זֵיתִים וּתְמָרִים

אָשִׁיר שִׁיר חָדָשׁ.

יִתְפָּאֵר אֵל חַי





יִתְבָּרַךְ חַי דָּר מְעוֹנָה

מַצְמִיחַ פְּרִי תְאֵנָה

נוֹדֶה לוֹ בְּשִׁיר וּרְנָנָה

אָשִׁיר שִׁיר חָדָשׁ.

יִתְפָּאֵר אֵל חַי





הַלְּלוּ אֵל חַי בִּזְמִירוֹת

הַמַּגְדִּיל עַל מֵי נְהָרוֹת

רִמּוֹנִים וּמִינֵי פֵרוֹת

אָשִׁיר שִׁיר חָדָשׁ.

יִתְפָּאֵר אֵל חַי





חִזְקוּ לְבָבוֹת שׁוֹבֵבוֹת

שִׂמְחוּ בָנִים עִם הָאָבוֹת

כֹּה נִזְכֶּה לְשָׁנִים רַבּוֹת

אָשִׁיר שִׁיר חָדָשׁ.

יִתְפָּאֵר אֵל חַי









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43786