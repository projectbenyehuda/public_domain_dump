


	
	זֶמֶר לְעַמְּךָ
	



(מוּשר בּפי שימלי סוֹרוֹקר בּשעת מלאכתּוֹ).


חַיָּט פּוֹעֵל צֶדֶק, בֶּן יִשְׂרָאֵל עַמְּךָ,



אַנְעִים לְךָ זְמִירוֹת, אֲכַנְּךָ וַאֲדַמְּךָ!



אִישׁ הַמִּסְפָּרַיִם, תּוֹפֵשׂ חוּט וָמַחַט,



בְּךָ כָּל-סְגֻלּוֹת עַמְּךָ נִכְלְלוּ גַם יָחַד:



מַלְבִּישׁ כָּל-עֲרֻמִּים –



וּבְגָדֶיךָ פְרוּמִים,



מַטְלִיא כָּל-הַטְּלָאִים –



וְאַתָּה לָבוּש קְרָעִים.



לְמַרְאֵה בַּקְבּוּק מַשְׁקֶה תַּצְהִיל אֶת-פָּנֶיךָ.



וּלְחֶמְדַּת דָּג מָלוּחַ יֶהֱמוּ מֵעֶיךָ.



וְעֵת בְּבֵית-הַכְּנֶסֶת תִּנְהֹם מַר נַהַמְךָ



עַל תַּקִּיפֵי אָרֶץ, אוֹכְלֵי עֲנִיֵּי עַמְּךָ,



זוֹלְלֵי עֲלִיּוֹת שְׁמֵנוֹת, וְהֵן גַּם לְפִי טַעַמְךָ, –



מִי לֹא יֶחֱרַד לִבּוֹ מִפְּנֵי קוֹל רַעַמְךָ,



וּמִי אַמִּיץ בַּגִּבּוֹרִים יַעֲמֹד לִפְנֵי זַעַמְךָ,



הוֹי חַיָּט פּוֹעֵל צֶדֶק, בֶּן יִשְׂרָאֵל עַמְּךָ?!…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18472