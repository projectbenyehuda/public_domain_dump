


	
	גְּבוּרוֹת שַׁנֵּן
	








וּבְכֵן גְּבוּרוֹת







גְּבוּרוֹת שַׁנֵּן אֲשַׁנֵּן בְּקֶרֶב עַם כְּמֵהִים

אָבוֹא בִּגְבוּרוֹת אֲדֹנָי אֱלֹהִים





גְּבוּרוֹת לְךָ יְהוֹדוּן וֵאלֹהוּתְךָ יָעִידוּ

דּוֹר לְדוֹר יְשַׁבַּח מַעֲשֶׂיךָ וּגְבוּרוֹתֶיךָ יַגִּידוּ





גְּבוּרוֹת מֵאָז הֲחִלּוֹתָ בֶּעֱזוּז גְּאוֹנֶךָ

לְךָ זְרוֹעַ עִם גְּבוּרָה תָּעֹז יָדְךָ תָּרוּם יְמִינֶךָ





גְּבוּרוֹת הֵן בְּמַאֲמָר שַׂחְתָּ וַתִּקְרָא

הָאֵל הַגָּדוֹל הַגִּבּוֹר וְהַנּוֹרָא





גְּבוּרוֹת בְּאֵין יְגִיעַ יָדְךָ עַל כֹּל גָּבְרָה

מֵכִין הָרִים בְּכֹחוֹ נֶאְזָר בִּגְבוּרָה





גְּבוּרוֹת רַק הִפְלִיא יָהּ לְהַרְאוֹת נוֹרְאוֹתָיו

לְהוֹדִיעַ לִבְנֵי הָאָדָם גְּבוּרוֹתָיו





גְּבוּרוֹת יָעַץ יָחִיד הַנִּפְלָא [מֵרְאִיָּ]ה



עִמּוֹ חָכְמָה וּגְבוּרָה לוֹ עֵצָה וְתוּשִׁיָּה





גְּבוּרוֹת הֵן לְמַעְלָה יְזַמְּרוּן צִבְאוֹת שַׁפְרִירוֹ

גִּבּוֹרֵי כֹחַ עוֹשֵׂי דְבָרוֹ לִשְׁמֹעַ בְּקוֹל דְּבָרוֹ





גְּבוּרוֹת וּלְמַטָּה יְשׁוֹרְרוּן נוֹחֲלֵי תוֹרָתֶךָ

לִפְנֵי אֶפְרַיִם וּבִנְיָמִין וּמְנַשֶּׁה עוֹרְרָה אֶת גְּבוּרָתֶךָ





גְּבוּרוֹת דָּתְךָ יֶהְגּוּן וּזְמִירוֹת יְחַבֵּרוּ

כְּבוֹד מַלְכוּתְךָ יֹאמֵרוּ וּגְבוּרָתְךָ יְדַבֵּרוּ





גְּבוּרוֹת הֵם וְצֶאֱצָאֵיהֶם יְחַוּוּ לָעַד יִשְׁרָתֶךָ

עַד אַגִּיד זְרוֹעֲךָ לְדוֹר לְכָל יָבוֹא גְּבוּרָתֶךָ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24222