


	
	שְׁנוֹתֵינוּ סָפוּ
	








שְׁנוֹתֵינוּ סָפוּ / בְדַלּוּת וּבְקַלּוּת,

לְאוֹר נְקַוֶּה / וְהִנֵּה בוּז וְשִׁפְלוּת.

מָשְׁלוּ בָנוּ עֲבָדִים וַאֲנַחְנוּ בְגָלוּת,

הוֹשִׁיעָה יְיָ, כִּי בְךָ אֱיָלוּת!

לְמַעַן שִׁמְךָ, יְיָ, / עֲשֵׂה לְטוֹבָה אוֹת,

יְיָ, עַד מָתַי קֵץ הַפְּלָאוֹת?





לְקָחוּנִי זָרִים / לְנַחֲלַת אֲחֻזָּה,

אָזְלַת יָדִי / וְיָדָם עַזָּה.

הָיִיתִי לְבִזָּה לְשַׁמָּה וּלְמִזָּה,

נֶאֱלַמְתִּי כְרָחֵל לִפְנֵי גוֹזֲזָהּ,

עַד יַשְׁקִיף וְיֵרֶא יְיָ צְבָאוֹת.

יְיָ, עַד מָתַי קֵץ הַפְּלָאוֹת?





מָשַׁל בִּי שֵׁשַׁךְ / עַד אֲשֶׁר קָרַס,

לְכָדַנִי שֵׂעִיר / וְיָוָן וּפָרַס,

הֱפִיצוּנִי עֵילָם / מֶשֶׁךְ וְתִירָס

וְגַם עוֹד יִשְׁמָעֵאל / הָרַס וְגָרַס.

הָרֵי שִׁשִּׁים וְאַחַת וְאַרְבַּע מֵאוֹת –

יְיָ, עַד מָתַי קֵץ הַפְּלָאוֹת?





הֵן כָּל אֵלֶּה / אִם מָשְׁלוּ בִי –

מִמְּךָ, אֱלֹהַי, / לֹא נוֹאַשׁ לִבִּי,

יַעַן כִּי אַתָּה / אֱלֹהֵי אָבִי

תָּשׁוּב תְּרַחֵם / תְרַפֵּא כְאֵבִי.

שִׁכְּחוּנִי יְשׁוּעוֹת צָרוֹת הַבָּאוֹת –

יְיָ, עַד מָתַי קֵץ הַפְּלָאוֹת?





חֶשְׁבּוֹן קֵץ רִאשׁוֹן / לְאַבְרָהָם נִפְתַּר,

זְמַן קֵץ שֵׁנִי / לְיִרְמְיָהוּ הֻתַּר –

קֵץ הַשְּׁלִישִׁי / מִכָּל עַיִן נִסְתָּר.

יְשׁוֹטֵט כָּל דּוֹרֵשׁ / וְיַחְשֹׁב כָּל תָּר –

וְנֶעְלַם הֶחָזוֹן וְנֶעְדְּרוּ הַמַּרְאוֹת!

יְיָ, עַד מָתַי קֵץ הַפְּלָאוֹת?











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24661