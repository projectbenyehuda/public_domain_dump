


	
	כּוֹכָב אֲשֶׁר דָּרַךְ
	




כּוֹכָב אֲשֶׁר דָּרַךְ בְּמַשְׁקוֹפֵנוּ / הֶחְשִׁיךְ בְּאוֹרוֹ כּוֹכְבֵי
נִשְׁפֵּנוּ



עָבַר כְּבָרָק בַּחֲלוֹם וַיֶּאֱחֹז / הַלֵּב וְלֹא נֶאְחַז
לְעַפְעַפֵּינוּ



גָּלָה תְּמוֹל מִפִּיו שְׂחוֹק וָאֹמְרָה: / שָׁלוֹם לְךָ! וַיַּעֲנֶה:
״הַרְפֵּנוּ!



אֵיךְ תַּחֲשֹׁב לִתְפֹּשׂ מְאוֹרִי, שׁוּב וּרְאֵה / אִם נִתְפְּשָׂה
שֶׁמֶשׁ בְּמוֹ כַפֵּנוּ?״



אָמִיר הֲדַס רוּחַ הֲדָפוֹ עַד אֲשֶׁר / נָדַד, וְלָמָּה תַחֲשֹׁב
הָדְפֵנוּ?



דַּע כִּי אֲנַחְנוּ עַם בְּרוּחָם נִפְרְקוּ / הָרִים וְכָלוּ בַּחֲרוֹת
אַפֵּנוּ



טֶרֶם רְאוֹת תֵּבֵל יְדַעְנוּהָ וְגַם / דִּבֵּר בְּלִי לָשׁוֹן, אֱמֶת,
טַפֵּנוּ



לוּ הַזְּמַן יָבוֹא, וְתֵבֵל אַחֲרָיו, / עַד הַיְּקוּם - תָּעוּ
בְסַרְעַפֵּנוּ



אַכְעִיס בְּנוֹת יָמִים וְנֶגְדָּן אֶצְחֲקָה / כִּי צוֹעֲקוֹת: מִי זֶה
אֲשֶׁר יִכְפֵּנוּ



הַאַתְּ הֲדַפְתָּנוּ וְאֵין כֹּחַ בְּךָ / אוֹ יַד יְקוּתִיאֵל עֲלֵי
עָרְפֵּנוּ -



הַשַּׂר אֲשֶׁר לוּלֵי שְׁטָפְךָ בַעֲנַן / יָדָיו שְׂרַפְנוּךָ בְאֵשׁ
קִצְפֵּנוּ



נִשְׁבַּע וְלֹא יָמִיר לְבִלְתִּי יַרְפְּךָ / וּבְיָד חֲזָקָה מִמְּךָ
יַרְפֵּנוּ



מַחְמַד לְעֵינֵינוּ וְכָל עַיִן, אֲבָל / נֹפֶת לְשׁוֹנֵנוּ וּמֹר
אַפֵּנוּ



הָנַח, שְׁלַח וּלְקַח, פְּקַח וּשְׂמַח, צְמַח / וַהְפֹךְ, הֲדֹךְ
וּדְרֹךְ עֲלֵי אַפֵּנוּ



תֵּבֵל תְּהוֹדֶךָ לְמַעַן נִמְלְאָה / שִׂמְחָה, וְהַיּוֹתֵר צְרוֹר
כַּסְפֵּנוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21872