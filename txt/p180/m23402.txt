


	
	ברק אשר
	



ולו עוד בתאור ירידת הטל על הערוגה






בָּרָק אֲשֶׁר עֵינוֹ כְּעֵין בָּרֶקֶת, / שִׁלְחָה
לְגִנַּת הַהֲדַס מֵינֶקֶת,



וּפְקֹד עֲרוּגַת הַבְּשָׂמִים, וֶאֱסֹר / הָעָב
לְבִלְתִּי תִהְיֶה נִתֶּקֶת!



בָּרָק, בְּרֹק אֶל הַהֲדַס כִּי שֻׁלְּחָה / וַתַּעֲמֹד
מִנֶּגְדְּךָ דוֹפֶקֶת!



עָב לַעֲבֹר לֹא אִוְּתָה, עַד רִוְּתָה / נֶפֶשׁ עֲרוּגָה
הָיְתָה שׁוֹקֶקֶת.



רָאָה לְבָבִי נִפְלְאוֹת שַׁדַּי, בְּשׁוּר / הָעָב
אֲשֶׁר תִּבְכֶּה ־ וְהִיא שׂוֹחֶקֶת!



תִּזְרֹק רְסִיסֶיהָ בְיַד חָרוּץ כְּמוֹ / יַד אַהֲרֹן
עַל מִזְבְּחוֹ זוֹרֶקֶת,



תִּתֵּן בְּנִצֶּיהָ כְּתֹבֶת קַעֲקַע / וּבְמִשְׁבְּצוֹת
כַּרְמִיל וּבוּץ חוֹקֶקֶת.



קִטֵּר שְׂדֵה בֹשֶׂם קְטֹרֶת מֹר לְמוּל / עָנָן אֲשֶׁר
נִבְקַע וְרָץ לָצֶקֶת.



בִּרְאוֹת צְמָחָיו אָמְרוּ: כָּסוּ ־ וְלֹא / כָסּוּ ־
בְיֵרָקוֹן וְלֹא דַלֶּקֶת.



לוּ, אוֹהֲבֵי נַפְשִׁי, אֲמַתְכֶם תֶחֱזוּ / בֵּין
צִלְלֵי כָל עֵץ פְּרִי נוֹאֶקֶת!



אִם אֶגְוְעָה מִשֵּׂאת יְגוֹנִים נֶגְדְּכֶם ־ / כַּסוּ
עֲצָמַי בַּעֲצֵי שׂוֹרֶקֶת.



"לִמְיַסְּרֶךָ אַל תְּנַעֵר חָצְנְךָ, / כִּי בַאֲהָבִים
נַפְשְךָ דוֹבֶקֶת.



הִנֵה בְשׁוּט אוֹר יַעֲלַת הַחֵן בְּךָ / לוּ דִבְּרָה ־
עוֹד נִשְׁבְּרָה מַפְרֶקֶת".



אַל תִּזְכְּרוּ וּתְעוֹרְרוּ הָאַהֲבָה, / כִּי אַהֲבַת
נֹעַר כְּאֵשׁ נִשֶּׂקֶת!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/23402