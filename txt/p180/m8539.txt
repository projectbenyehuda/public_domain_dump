


	
	יגזל שנת עיני
	




יִגְזֹל שְׁנַת עֵינִי וְלֹא אֵדָעָה –



לֹא נִרְאֲתָה כָּזֹאת וְלֹא נִשְׁמָעָה!



אֶמְשֹׁךְ לְבָבוֹ אַט לְבַל יִיגַע – וְהוּא



יִמְשֹׁך לְבָבִי אַט לְבַל אֶגְוָעָה



אִם הַצְּפִירָה נָגְעָה אֵלַי – לְאַט



לִי וַחֲמֹל, אִם כָּלְתָה הָרָעָה!



אִם לֹא זְרַעְתִּיהוּ לְךָ חֵשֶׁק בְּכָל



זֹאת – יֹאכְלוּ זָרִים אֲשֶׁר אֶזְרָעָה



שָׁאַל לְסַפֵּר תָּאֳרוֹ וְאֹמְרָה:



גַּלְגַּל אֲדָמָה נַפְשְׁךָ קָרָעָה –



הָבָה נְזַמֵּר לַזְּמוֹרָה שִׁיר וְבוֹ



נִשְׁתַּחֲוֶה לָאֵל וְלוֹ נִכְרָעָה



וּנְקַדְּמָה כִנּוֹר כְּצִנּוֹר יֶהֱמֶה



נֶגֶד עֲנַן קַיִץ כְּמוֹ שׁוֹר גָּעָה



וְּמְנַגְּנִים תַּאְוַת לְבָבִי יִתְּנוּ



כִּי יִתְּנוּ נָחָה לְעֻמַּת נָעָה



עַל הָעֲרוּגָה הָאֲרוּגָה בַחֲלִי



כֶתֶם וּבִתְכֵלֶת וְחוּר יֻצָּעָה



יִפְתַּח אֱלֹהִים לַזְּמוֹרָה אוֹצְרוֹת



מָטָר בְּכָל אֲשֶׁר נִטָּעּה



כִּי עָשְׂתָה חֶסֶד וּבִתָּהּ נָתְנָה



לָנוּ בְּמֹהַר קַל וְלֹא מָנָעָה



תִּזְרַח לְרֵעִים יֹאמְרוּ לִי: קוּם, רְאֵה



שֶׁמֶשׁ בְּאִישוֹן לַיְלָה יָפָעָה!



חוֹלָה בְּלִי לֵב נָסְעָה מֵהַדְּלִי



מִיּוֹם אֲשֶׁר מֵהַגְּדִי נָסָעָה



רָעָה שְׁתֵּי שָׁנִים עֲדֵי כִי הָיְתָה



דַלָּה וְגַם דַּקָּה כְּמוֹ הֵא רֵעַה



טוֹבַת רְאִי, דַּקַת עֳבִי, לוּ הָיְתָה



רַק מִבְּנוֹת אָדָם – אֲזַי גָּוָעָה



צֶחָה כְּמוֹ רוּחַ, וְאִלּוּ נָפְלָה



רוּחַ מְשׁוֹרֵר בַּעֲדָהּ – טָבָעָה



תִּכְלֶה מְאֹד עֵין אִישׁ לְהַבִּיט לָה וְאִם



לֹא כִלְּתָה לִרְאוֹת עֲדֵי נִשְׁקָעָה



כִּמְעַט לְמַעַן כִּי בְשָׂרָהּ דַּל מְאֹד



עַפְעַפְּךָ סָרָה וְגַבָּהּ יָעָה



אוֹ יִתְּנָה סַרְעַפְּךָ עַל כַּפְּךָ



וּבְלִבְּךָ מִקִּרְבְּךָ נִבְלָעָה



צָקָהּ בְּמִזְרָקָה צְבִי וָאֶחֱזֶה



גִּזְרַת פְּנִינִים עַל שְׁבוֹ הָטְבָּעָה



יַזְהִיר כְּרָקִיעַ – וְהִיא תִיקַד כְּמוֹ



אֹדֶם וְכִפְנֵי נַעֲרָה יָגָעָה



וּפְנֵי לְבוּשָׁהּ גִּלְתָה וָאֶחֱשֹׁב



כִּי נִבְקְעָה הַכּוֹס – וְלֹא נִבְקָעָה



יָד נָשְׂאָה לָרוֹם, כְּאִלּוּ נָדְרָה



וּבְשֵׁם אֱלֹהֵי יַעֲקֹב נִשְׁבָּעָה



נָמֵס לְבַב הַיּוֹשְׁבִים עֵת קָפְאָה



כִּי חִבְּקָה הַחוֹשְׁקִים אַרְבָּעָה:



עַיִן תְּצִיצֶהָ, וְכַף תִּתְפֹּשׂ, וְיָד



תֹּאחֵז, וְלֵבָב בַּהֲדָרָהּ תָּעָה



תִּשְׁאַל חֲפָצֶיהָ בְּלִי לָשׁוֹן וְגַם



תַּגִּיד לְבָבָהּ לִי וְלֹא שָׁמָעָה.



הָבוּ מְעַט מַיִם יְכַבֶּה הַיְּקוֹד



פֶּן הַזְּכוּכִית בָּחֳרִי אֶקְרָעָה!



לֹא יָכְלָה לִשְׁקוֹט חֲמַת אִשָּׁה וְעֵת



כִּי חִבְּקִה מַיִם אֲזַי רָגָעָה



אֵיךְ לֹא תְהִי כָאֵשׁ – וְאוֹרָהּ חָלְקוּ



כַפַּי וְעַפְעַפַּי וְלֹא נִגְרָעָה



תָּקִים רְפָאֵינוּ כְּבַעְלַת אוֹב, וְאִם



לֹא לָמְדָה קֶסֶם וְאוֹב יָדָעָה



תָּמִית יְגוֹנֵנוּ בְּמוֹ רֶגַע, וְלֹא



תָמִית אֲבִידָע עַל פְּנֵי אֶלְדָּעָה



כַּמָה דְאָגָה הָיְתָה מֵאָז עֲלֵי



קִירוֹת לְבָבִי כַּאֲרִי כָרָעָה –



וּכְעִיר יְרֵחוֹ נִלְכְּדָה כִּי נָפְלָה



וּכְעִיר אֱלֹהֵינוּ בְּיוֹם הָבְקָעָה!



וּשְׁמָה אֲקַלֵּל כָּל יְמוֹתַי, בַּעֲבוּר



לֹא נוֹדְעָה לָהּ עַד אֲשֶׁר נוֹדָעָה



בִּקְשׁוּ לְכַפֵּר מַחְשְׁבוֹתַי בַּעֲדָה



לוּלֵי פְשָׁעֶיהָ אֲשֶׁר פָּשָׁעָה



לוּ שָׁמְעוּ שִׁמְעָה בְּנֵי רֵכָב, אֲזַי



מִצְוַת יְהוֹנָדָב בְּנוֹ נִפְרָעָה



חֵפֶץ אֱלֹהַי בָּהּ בְּצַוּוֹתוֹ נְגִיד



עַמִּי לְהַקְרִיבָהּ וְאֵלָיו שָׁעָה



מִי זֶה אֲשֶׁר פָּרַשׂ מְזוֹרָה עַל פְּנֵי



“אֶבְיוֹן אֲשֶׁר חָפְרָה וְגַם יָרָעָה”?



בָּא עַד תְּכוּנַת מוֹשְׁלִים, וּלְיַרְכְּתֵי



חֶדֶר תְּכוּנַת סוֹפְרִים נָגָעָה



אַף עָלְתָה עַל בָּמְתֵי עָב, לֹא, אֲבָל



כִּי בַשְּׁחָקִים אָהֳלָהּ תָּקָעָה!



כֻּלָה כְּפַח זָהָב וְלֹא נָגַע כְּלִי



בָהּ, כִּי בְלֵב יָקַד יְקוֹד רֻקָּעָה



אִם סִפְּרָהּ מַשְׂכִּיל לְאִיש נָבוּב, הֲלֹא



יִזְעַק: לְאַט עָלַי, וְלֹא אֶטְבָּעָה!
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8539