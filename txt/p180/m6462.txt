


	
	[שְׁבִיָּה בַּת צִיּוֹן]
	




שְׁבִיָּה בַּת צִיּוֹן צְרוּפָה בְכוּר עֹנִי

שְׁבוּעַת אֲבוֹתַיִךְ נִשְׁבַּעְתִּי לְמַעֲנִי

שַׁוְעָתֵךְ נִשְׁמְעָה עָלְתָה לִמְעוֹנִי  /      שָׁמַעְתִּי כִּי חַנּוּן אָנִי

שַׁחוֹתִי לִמְאֹד יָדִי כִּי אֵין לְאֵל

שִׁמְךָ טוֹב וְסַלָּח נִדְרָשׁ לְכָל שׁוֹאֵל

שׁוּבָה כִּי אֵין לִי זוּלָתְךָ גוֹאֵל  /   שׁוּבָה יְיָ רִבְבוֹת אַלְפֵי יִשְׂרָאֵל

לְמִי אֵפוֹא מְכַרְתִּיךְ יָבוֹא אִישׁ רִיבֵךְ

לְמִי סֵפֶר כְּרִיתוּת אָרִיב אֶת יְרִיבֵךְ

לְמִגְדַּל אֵשׁ וְחוֹמָה אֲנִי אֶהְיֶה סְבִיבֵךְ  / לָמֶה תִבְכִּי וְלָמֶה יֵרַע לְבָבֵךְ

לָמָה אֶצְעָקָה חָמָס וְלֹא תַעֲנֶה

לְהַשְׁמִיד וּלְאַבֵּד יֹאמַר הַמּוֹנֶה

לְזָרִים נִמְכַּרְנוּ יַחַד עֵר וְעוֹנֶה   / לַעֲבָדִים וְלִשְׁפָחוֹת וְאֵין קוֹנֶה

מִי אַתְּ וַתִּירְאִי מֵאֱנוֹשׁ הַבּוֹזֶה

מַלְאָכִי אֶשְׁלַח כְּמִכְתַּב הַחוֹזֶה

מְזָרֵה יִשְׂרָאֵל אֱסֹף מִזֶּה וּמִזֶּה   / מָחָר יִהְיֶה הָאוֹת הַזֶּה

מוֹעֵד שַׂמְתָּ לִי לְקַבֵּץ שָׁלִישַׁי

מוֹפֵת לֹא אֶרְאֶה לְקוֹמֵם מִקְדָּשַׁי

מַשְׁמִיעַ שָׁלוֹם לֹא בָא לִקְדוֹשַׁי  / מַדּוּעַ לֹא בָא בֶּן יִשָׁי

הֵן בִּי נִשְׁבַּעְתִּי לֶאֱסֹף נִכְבָּשַׁי

הֲלֹא אָז הַמְּלָכִים לָךְ יוֹבִילוּ שַׁי

הִנֵּה עֵד לְאֻמִּים שַׂמְתִּי לִקְדוֹשַׁי   / הִנֵּה רָאִיתִי בֵּן לְיִשָׁי
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6462