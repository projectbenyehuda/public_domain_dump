


	
	[שנותינו ספו]
	




שְׁנוֹתֵינוּ סָפוּ בְדַלּוּת וּבְקַלּוּת,



לְאוֹר נְקַוֶּה – וְהִנֵּה בוּז וְשִׁפְלוּת.



מָשְׁלוּ בָנוּ עֲבָדִים וַאֲנַחְנוּ בְּגָלוּת,



הוֹשִׁיעָה יְיָ, כִּי בְךָ אֱיָלוּת!



לְמַעַן שִׁמְךָ, יְיָ, עֲשֵׂה לְטוֹבָה אוֹת,      5



יְיָ, עַד מָתַי קֵץ הַפְּלָאוֹת?

לְקָחוּנִי זֵדִים לְנַחֲלַת אֲחֻזָּה,



אָזְלַת יָדִי – וְיָדָם עַזָּה.



הָיִיתִי לְבִזָּה לְשַׁמָּה וּלְמִזָּה,



נֶאֱלַמְתִּי כְרָחֵל לִפְנֵי גוֹזֲזָהּ,        10



עַד יַשְׁקִיף וְיֵרֶא יְיָ צְבָאוֹת.



יְיָ, עַד מָתַי קֵץ הַפְּלָאוֹת?

מָשַׁל בִּי שֵׁשַׁךְ עַד אֲשֶׁר קָרַס,



לְכָדַנִי שֵׂעִיר וְיָוָן וּפָרַס,



הֱפִיצוּנִי בְעֵילָם מֶשֶׁךְ וְתִירָס        15



וְגַם עוֹד יִשְׁמָעֵאל הָרַס וְגָרַס.



הָרֵי שִׁשִּׁים וְאַחַת וְאַרְבַּע מֵאוֹת –



יְיָ, עַד מָתַי קֵץ הַפְּלָאוֹת?

הֵן כָּל אֵלֶּה אִם מָשְׁלוּ בִי –



מִמְּךָ, אֱלֹהַי, לֹא נוֹאַשׁ לִבִּי,        20



יַעַן כִּי אַתָּה אֱלֹהֵי אָבִי



תָּשׁוּב תְּרַחֵם וּתְרַפֵּא כְאֵבִי.



שִׁכְּחוּנִי יְשׁוּעוֹת צָרוֹת הַבָּאוֹת –



יְיָ, עַד מָתַי קֵץ הַפְּלָאוֹת?

חֶשְׁבּוֹן קֵץ רִאשׁוֹן לְאַבְרָהָם נִפְתַּר,     25



זְמַן קֵץ שֵׁנִי לְיִרְמְיָהוּ הֻתַּר –



קֵץ הַשְּׁלִישִׁי מִכָּל עַיִן נִסְתָּר.



יְשׁוֹטֵט כָּל דּוֹרֵשׁ וְיַחְשֹׁב כָּל תָּר –



וְנֶעְלַם הֶחָזוֹן וְנֶעְדְּרוּ הַמַּרְאוֹת!



יְיָ, עַד מָתַי קֵץ הַפְּלָאוֹת?         30







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6267