


	
	כִּכְלוֹת יֵינִי
	



1


כִּכְלוֹת יֵינִי תֵּרֵד עֵינִי

  פַּלְגֵי מַיִם, פַּלְגֵי מָיִם.



שִׁבְעִים2 הֵמָּה הַגִּבּוֹרִים

וַיַּכְחִידוּם תִּשְׁעִים3 שָׂרִים,

שָׁבְתוּ שִׁירִים4 כִי פִי שָׁרִים

  מָלֵא מַיִם, מָלֵא מָיִם.



לֶחֶם לָאֹכֵל אֵיךְ יִטְעָם

אוֹ אֵיךְ מַאֲכָל אֶל חֵךְ יִנְעָם

עֵת בִּגְבִיעִים לִפְנֵי הָעָם

  יֻתַּן מַיִם, יֻתַּן מָיִם.



מֵי יַם־סוּף בֶּן־עַמְרָם הוֹבִישׁ5

וִיאוֹרֵי מִצְרַיִם הִבְאִישׁ

אָכֵן פִּי זֶה משֶׁה הָאִישׁ6

  יַזֵּל מַיִם, יַזֵּל מָיִם.



הִנְנִי רֵעַ לַצְּפַרְדֵּעַ7

עִמּוֹ אֶזְעַק וַאֲשַׁוֵּעַ

כִּי כָמֹהוּ פִי יוֹדֵעַ

  שִׁיר הַמַּיִם, שִׁיר הַמָּיִם.



נָזִיר יִהְיֶה לִפְנֵי מוֹתוֹ8

כִּבְנֵי רֵכָב9 תִּהְיֶה דָתוֹ10

יִהְיוּ בָנָיו וּבְנֵי בֵיתוֹ

שֹׁאֲבֵי מַיִם שֹׁאֲבֵי מָיִם.







שיר זה הוא התול באיש אחד ששמו משה, שהזמין קרואים למשתה, וככלות היין הביא לפניהם מים. בראשי הבתים השם שלמה. ש‘בעים ל’חם וכו'.  ↩



שבעים — י‘י’ן' בגימטריא 70.  ↩



תשעים — מ‘י’ם' בגימטריא 90.
והמים הכחידו את היין.  ↩



שבתו שירים: חדלו שירים  ↩



מי ים סוף וכו', משה רבינו הוביש את המים.  ↩



אכן פי זה משה: זה בעל הבית נותן רק מים, פיו יזל מים.  ↩



הנני רע לצפרדע, החי במים.  ↩



נזיר יהיה כלומר זה
משה בעל־הבית יהיה נזיר. הוא מקלל אותו, –  ↩



כבני־רכב שלא היו שותים יין.  ↩



תהיה דתו, משפטו.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18574