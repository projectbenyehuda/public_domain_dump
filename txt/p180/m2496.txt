


	
	שַׁחַק וְכָל
	




שַׁחַק וְכָל הֲמוֹן זְבוּל / לָאֵל מְסִלּוֹתָם יְרֻמוּן,



תֵּבֵל וְיוֹשְׁבֵי בָהּ – לְמוּל / יוֹצְרָם פְּנֵיהֶם הֵם יְשִׂימוּן,



יַעַר וְעֵץ בּוֹ, כָל‑יְבוּל / שָׂדֶה מְלֹא‑קוֹמָה יְקוּמוּן



וִיבָרְכוּ יַחַד / כֻּלָּם בְּפֶה אֶחָד



“בָּרוּךְ אֲדֹנָי הַמְּבֹרָךְ!”


  


לֹא מָצְאוּ רַבִּים מְקוֹר / סוֹד זֶה וּמַה נִּפְלָא יְסוֹדוֹ:



אָנָה מְקוֹם כֵּס אֵל וְאוֹר / קָדוֹשׁ וּמִי יַעְמֹד בְּסוֹדוֹ?



נִשְׂגָּב וְנֶעְלָם מֵחֲקֹר / רַק הֵן מְלֹא אֶרֶץ כְּבוֹדוֹ



עֶלְיוֹן מְעוֹנוֹ שָׂם / שָׁם לִהְיוֹת אֶחָד,



נוֹרָא – וּמִי בִלְתּוֹ מְבֹרָךְ?


  


מַחְנוֹת מְשָׁרְתָיו, גַּחֲלֵי / אִשִּׁים וְלֶהָבוֹת דְּמוּתָם,



דַּהְרוֹת כְּרוּבָיו, בַּעֲלֵי / כָנָף לְאַרְבַּע מַחֲנוֹתָם,



חַיּוֹת קְבוּעוֹת מֵעֲלֵי / כִסְאוֹ בְּאוֹפַן מַרְכְּבוֹתָם



יִתְקַבְּצוּ כֻלָּם / לְעָבְדוֹ שְׁכֶם אֶחָד,



נַעְרָץ בְּסוֹדָם וּמְבֹרָךְ.


  


הַשָּׂם גְּבוּלוֹ מַעֲמַד / שָׁלוֹם וְרוֹכֵב עָב וְעָנָן –



הוֹא יַעֲשֶׂה שָׁלוֹם לְנָד / בֵּין קוֹץ וְדַרְדַּר יִתְלוֹנָן,



חוֹכֶה לְיוֹם קוּמְךָ לְעַד / תֶּאְסֹף שְׁאֵרִיתוֹ וְתֶחְנָן.



מֵאָז בְּחַרְתּוֹ מִ‑ / כָּל‑עָם לְגוֹי אֶחָד



יֵדַע: אֲשֶׁר תְּבָרֵךְ – מְבֹרָךְ!


 






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2496