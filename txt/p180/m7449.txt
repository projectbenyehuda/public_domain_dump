


	
	[כל ברואי]
	



[כל ברואי] / שלמה אבן גבירול


כָּל בְּרוּאֵי מַעְלָה וּמַטָּה



יְעִידוּן יַגִּידוּן / כֻּלָּם כְּאֶחָד



“יְיָ אֶחָד / וּשְׁמוֹ אֶחָד!”

שְׁלשִׁים וּשְׁתַּיִם / נְתִיבוֹת שְׁבִילָךְ,



וְכָל מִבֵּין סוֹדָם / יְסַפְּרוּ אֶת גָּדְלָךְ,     5



וְהֵם יַכִּירוּ, / כִּי הַכֹּל שֶׁלָּךָ,



וְאַתָּה הָאֵל / הַמֶּלֶךְ הַמְּיֻחָד.

לְבָבָם בְּחָשְׁבָם / עוֹלָם בָּנוּי –



יִמְצְאוּ כָל יֵשׁ / בִּלְתְּךָ שָׁנוּי,



בְּמִסְפָּר בְּמִשְׁקָל / הַכֹּל מָנוּי,        10



כֻּלָּם נִתְּנוּ / מֵרֹעֶה אֶחָד.

מֵרֹאשׁ וְעַד סוֹף / יֵשׁ לְךָ סִימָן:



צָפוֹן וָיָם / וְקֶדֶם וְתֵימָן.



שַׁחַק וְתֵבֵל / לְךָ עֵד נֶאֱמָן –


מִזֶּה אֶחָד / וּמִזֶּה אֶחָד.        15


הַכֹּל מִמְּךָ / נִזְבַּד זָבֹד,



אַתָּה תַּעֲמֹד – / וְהֵם יֹאבְדוּ אָבֹד



לָכֵן כָּל יְצוּר / לְךָ יִתֵּן כָּבוֹד,



כִּי מֵרֹאשׁ וְעַד סוֹף / הֲלוֹא אָב אֶחָד!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7449