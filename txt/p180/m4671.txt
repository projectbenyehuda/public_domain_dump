


	
	שלשה נוסדו
	



שְׁלֹשָׁה נוֹסְדוּ / ר' שלמה אבן גבירול




שְׁלֹשָׁה נוֹסְדוּ יַחַד לְעֵינָי,



יְשִׂימוּן זִכְרְךָ תָּמִיד לְפָנָי:



לְשָׁמֶיךָ – אֲנִי אַזְכִּיר שְׁמֶךָ,



וְהֵם עָדַי לְעֵדֵי נֶאֱמָנָי.



מְקוֹם שִׁבְתִּי – יְעוֹרֵר מַחֲשַׁבְתִּי,



בְּרַקְעוֹ אֶזְכְּרָה רֹקַע אֲדָנָי.



הֲגִיג לִבִּי – בְהַבִּיטִי בְּקִרְבִּי:



בְּכָל‑עֵת בָּרֲכִי, נַפְשִׁי אֲדֹנָי!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4671