


	
	[שורש בנו]
	




שֹׁרֶשׁ בְּנוֹ יִשַׁי, עַד אָן תְּהִי נִקְבָּר?



הוֹצֵא לְךָ פֶרַח, כִּי הַסְּתָיו עָבַר!



לָמָּה יְהִי עֶבֶד מוֹשֵׁל בְּבֶן-שָׂרִים?



תַּחַת מְלֹךְ צָעִיר – שָׂעִיר הֲלֹא גָבַר!



מִנִּי זְמָן אֶלֶף שָׁנִים אֲנִי נֶעְבָּד,



אֶדְמֶה בְתוֹךְ גָּלוּת לִקְאַת בְּתוֹךְ מִדְבָּר.



הַאֵין לְבוּשׁ בַּדִּים לִשְׁאֹל? וְאֵיךְ יִגְלֶה



הַקֵּץ – וְאֵל צִוָּה: סָתֹם וַחֲתֹם דָּבָר!
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/660