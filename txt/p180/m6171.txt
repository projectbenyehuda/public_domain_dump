


	
	[מְלִיצֵי אַהֲבָה]
	




מְלִיצֵי אַהֲבָה, גָּרֵי לְבָבוֹת, / לְהוֹרוֹת אוֹהֲבִים דִּינֵי
אֲהָבוֹת



בְּעֵת חֶבְרָה יְשׂוּשׂוּן, אַךְ בְּלִבּוֹת / לְקִנְאַת הַזְּמַן הָרַע
עֲצָבוֹת



חֲזֵם יִתְגַּנְּבוּ לִזְמָן בְּטֶרֶם / יְפַלֵּס לַנְּדוֹד בַּיָּם
נְתִיבוֹת



וְיֶהְמֶה יַם בְּכִי לִפְנֵי יְדִידִים / וְלַהַב הַתְּשׁוּקָה תּוֹךְ
קְרָבוֹת



וְזֶה יִסְעַר, וְזֶה יִבְעַר בְּלֵב סָר, / וְיוֹבִישׁ נוֹזְלֵי דֶמַע
בְּבָבוֹת.



לְךָ הַשַּׂר אֲשֶׁר אָסַף תְּבוּנוֹת / וְחָכְמוֹת כֶּאֱסֹף בֵּיצִים
עֲזוּבוֹת



לְךָ חָרְדוּ לְבָבוֹת מִצְּלָעוֹת / וְאַנְחוֹתָם לְחַלְמִישׁ צוּר
מְדִיבוֹת



וְאִם הִתְפָּרְדוּ הַיּוֹם גְּוִיּוֹת - / הֲלֹא הִתְלַכְּדוּ
הַמַּחֲשָׁבוֹת



וְאֵיכָה יִחְיוּ עוֹד אַחֲרֵי זֹאת / פְּגָרִים נוֹתְרוּ מֵאֵין לְבָבוֹת?



וְאֵיךְ בָּנוּ תְמוֹל שִׂנְאַת זְמַנִּים / בְּהַטּוֹתָם מְתֵי אַהַב
לְאֵיבוֹת?



וְהֵן נוֹסַף נְדוֹד עַל שׂוֹנְאֵיהֶם / וְנָתַן מִשְׁכְּנוֹת חֶבְרָה
חֳרָבוֹת



וְאָמְנָם כָּל יְמֵי אוֹהֵב עֲמָלִים / וְקִרְאוּ אִישׁ אֲהָבוֹת - אִישׁ
דְּאָבוֹת



יְמֵי חֶבְרָה בְּאֵשׁ אַהַב נְשׂוּקִים / וְלֵילוֹת נוֹד בְּמַר וּנְהִי
מְעִיבוֹת



וְלָכֵן אֶפְּלָה נָּא כָּל יְמוֹתַי / בְּיַד חֶבְרָה, לְרָעוֹת אוֹ
לְטוֹבוֹת



וְהֵן זַעַף נְדוֹד אֶשָּׂא, וְאוֹחִיל / לְשׁוּב יָמִים וְלֵילוֹת
מִמְּשׁוּבוֹת



וְיוּנַף מִשְּׁמֵי חֶבְרַת יְדִידִים, / אֲשֶׁר יֵעָצְרוּ, גֶּשֶׁם
נְדָבוֹת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6171