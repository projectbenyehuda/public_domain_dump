


	
	שַׁתִּי רַעְיוֹנָי
	








שַׁתִּי רַעְיוֹנָי / לְשׁוֹכֵן בִּמְעוֹנָי / כְּנָם אָנֹכִי יְיָ / יוֹם יָרַד בְּסִינָי



לִמְאֹד נִרְתַּעְתִּי / נִבְהַלְתִּי וְנֶחְפַּזְתִּי / דִּבּוּר כְּשָׁמַעְתִּי / כִּמְעַט וָמַתִּי



מִנֹּפֶת צוּפוֹ / הִטִּיף צִפְצוּפוֹ / לַאֲשֶׁר יֶשְׁנוֹ פֹּה / וַאֲשֶׁר אֵינֶנּוּ פֹּה



הִרְעִישׁ עֶלְיוֹנִים / אִיֵּם תַּחְתּוֹנִים / יוֹם נָם הֱיוּ נְכוֹנִים / לְגוֹי שׁוֹמֵר אֱמוּנִים



חָזָק וְאַמִּיץ אֵל / הִנְחִיל עַל הַרְאֵל / עַל יַד יְקוּתִיאֵל / דָּתוֹ לְיִשְׂרָאֵל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24745