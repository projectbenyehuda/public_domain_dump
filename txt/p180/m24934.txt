


	
	יָבִיא לְחֶדְרוֹ
	








יָבִיא לְחֶדְרוֹ / הַדּוֹד מְאֹד מִדּוֹד נַעְלָה

רַעְיָה לְזִכְרוֹ / וּבְאַהֲבָה אוֹתוֹ חוֹלָה





שֶׁבֶת בְּצִלּוֹ / אֶחְמֹד וְלֹא אֶשִׁי

אֶתְאַו לְדִגְלוֹ / שֶׁאָהֲבָה נַפְשִׁי

קֶדֶם בְּהִלּוֹ / נֵרוֹ עֲלֵי רֹאשִׁי





אֵלֵךְ לְאוֹרוֹ / חֹשֶׁךְ וְרַק אוֹתִי הִפְלָה

גַּם בַּעֲבוּרוֹ / נַפְשִׁי בְּבִלְעָדָיו בָּחְלָה





לָעוּ דְבָרַי / יַעַן עֲזָבַנִי

אַלּוּף נְעוּרַי / מֵאָז אֲהֵבַנִי

כִּי חֵטְא אֲשׁוּרַי / עַתָּה סְבָבַנִי





הָהּ כִּי בְעָבְרוֹ / עָבַר עֲלֵי נַפְשִׁי נַחְלָה

גַּם סָר בְּשׁוּרוֹ / טוּבִי וּמַכָּתִי נַחְלָה





מָעוֹז וּמִגְדָּל / לַדָּל וְאַל תִּבְזֶה

לִנְצֹר עֲלֵי דַל / שָׂפָה וְאַל תֶּחְזֶה

חֵיל יַעֲקֹב דַּל / מִצַּר וְעִם כָּל זֶה





לֹא רָב בְּיוֹצְרוֹ / הָפֵר בְּרִית וּבְזוֹת אָלָה

גַּם לֹא אֲשׁוּרוֹ / הִטָּה וְלֹא נָתַן תִּפְלָה





הָעִיר וְעוֹרֵר / אַהְבַת כְּלוּלוֹתַי

לַלְבֵּן לְבָרֵר / קִצֵּי יְשׁוּעוֹתַי

וּכְאָז יְשׁוֹרֵר / פִּי שִׁיר יְדִידוֹתַי





יוֹם קָם דְּבָרוֹ / הַטּוֹב לְעָם מִנֹּף הֶעְלָה

זָרַע בְּחִירוֹ / יַעֲקֹב אֲשֶׁר אָהֵב סֶלָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24934