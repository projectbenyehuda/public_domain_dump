


	
	הפרש לילה
	






הֲפָרַשׂ לַיְלָה עַל יוֹם כְּנָפוֹ / וְעֵת דִּמָּה לְכַסּוֹתוֹ חֲשָׂפוֹ
־



וְרָדַף אַחֲרֵי שֶׁמֶשׁ לְחָיָיו / ־ וְלוּ צֶדֶק רְדָפוֹ לֹא רְדָפוֹ ־



כְּיָרֵחַ סְבָבוֹ זֵר יְרַקְרַק / וְהֶעָנָן אֲפָפוֹ עֵת אֲסָפוֹ



כְּמוֹ אָמִיר הֲדַס נַפְשִׁי יְשׁוֹבֵב / וְהָרוּחַ בְּלִי רוּחַ יְנִיפוֹ



– וּבָחַר בַּהֲדַס הָאֵל לְצַוּוֹת / וְלָקַחַת בְּיוֹם רִאשׁוֹן עֲנָפוֹ
־



וְנִשְׁאַרְתִּי קְצַר עַיִן לְהַבִּיט / וְצוֹפָיו אָמְרוּ לִי: מַה לְּךָ
פֹה



יְדִידַי, דַּבְּרוּ אֵלָיו חֲלָקוֹת / וְיָשִׁיב אֶת לְבָבוֹ אָז
שְׂעִפּוֹ



וְהוּא פִזַּר דְּמָעַי עֵת אֲסַפְתִּים / וְעֵת נִפְזַר לְבָבִי הוּא
אֲסָפוֹ



וְלוּ הֻשְׁלַךְ בְּשֵׂאתוֹ הַתְּלָאוֹת / בְּקֶרֶב אוּר נְבוּכַד ־ לֹא
שְׂרָפוֹ



אֱמֹר לַיּוֹם וְיִרֶף, כִּי אֲנִי בוֹ / בְּמַצְרֵף הָעֳנִי שֶׁבַע
צְרָפוֹ



קְרָאוּנִי: ״טְרֹף טֶרֶף!״ ־ עֲנִיתִים: / אֲבָל כֶּרֶם כְּסִיל בֹּסֶר
קְטָפוֹ



וְלוּ טוֹב לָאֲרִי חָצִיר, וְיָשָׁר / בְּעֵינֵי הָאֲרִי עֵשֶׂב ־ טְרָפוֹ



וְנַפְשִׁי לֻמְּדָה בַּקֵּשׁ גְּדוֹלוֹת / עֲדֵי נָקֵל בְּעֵינָהּ סוּף
וְיָפוֹ



וְחָלִילָה לְנַפְשִׁי מִהְיוֹת אִישׁ / יְרַדֵּף הַזְּמַן אַחַר הֲדָפוֹ



אֲבָל אֶהְיֶה לְעוֹלָם רַב וְנָדִיב / יְדַכֵּא הַזְּמַן תַּחַת כְּנָפוֹ



וְאִם לֹא יִזְּלוּ יוֹרֶה עֲנָנָיו / וְאִם לֹא יַעֲרֹף לֶקֶשׁ עֲרִיפוֹ



וְאִם תָּנִיף אֲדָמָה אַחֲרֵי אִישׁ / וְאִם בִּי מָאֲסָה מִהְיוֹת
צְנִיפוֹ ־



וְרָעַת הָאֲדָמָה לִי כְּטוּבָהּ / וְגַם רוֹשׁ הַזְּמַן עִמִּי
כְּצוּפוֹ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22386