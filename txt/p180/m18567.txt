


	
	שַׁאֲלוּ שְׁחָקִים
	



1


שַׁאֲלוּ שְׁחָקִים וְשִׂיחוּ לָאֲדָמָה2,

לָכֶם יְסַפְּרוּ הוֹד זְרוֹעַ רָמָה3,

מָתַח דֹּק4, וְחֶלֶד5 תָּלָה עַל־בְּלִימָה6,

הַגּוּף טִפַּח7 וְנָפַח הַנְּשָׁמָה,

   אֲשֶׁר בְּיָדוֹ נֶפֶשׁ כָּל־חַי וְרוּחַ,

   יוֹצֵר הָרִים וּבֹרֵא רוּחַ:

 

לְבַדּוֹ הָיָה בְּטֶרֶם יוֹמָיִם8,

וְעַד־לֹא גִלְגֵּל חוּג שָׁמָיִם9,

וּבְאֵין מַעְיָנוֹת10 נִכְבַּדֵּי־מָיִם11

   בְּשׂוּם חשֶׁךְ עַל־פְּנֵי תְהוֹם וְרוּחַ,

   יוֹצֵר הָרִים וּבֹרֵא רוּחַ:

 

מְקוֹם מֶמְשַׁלְתּוֹ לְמַעְלָה הִצִּיבוֹ,

וְכִדְמוּת אֶבֶן־סַפִּיר12 חֲצָבוֹ,

וְרוּחַ וְעָנָן וָאֵשׁ שָׂם סְבִיבוֹ

מָרוֹם13, הַשָּׂם עָבִים רְכוּבוֹ14,

   הַמְהַלֵּךְ עַל־כַּנְפֵי־רוּחַ

   יוֹצֵר הָרִים וּבֹרֵא רוּחַ:

 

הֵכִין בָּרוֹם מַלְאֲכֵי־רוּחַ,

וְחַיָּה נוֹשֵׂאת אוֹפָן בָּרוּחַ15,

אֶל־כָּל־אֲשֶׁר יִפְנֶה־שָּׁם הָרוּחַ,

וְשָׁבִים וְרָצִים וְטָשִׂים16 בָּרוּחַ

   לְהַקְדִּישׁ לְיֹצְרָם בְּנַחַת רוּחַ,

   יוֹצֵר הָרִים וּבֹרֵא רוּחַ:







שיר זה הוא שיר תפלה המתנה גדולות ושבח האל. בראש הבתים השם שלמה
(ש‘אלו, ל’בדו, מ‘קום, ה’כין). וגם בבית הראשון מתחילה כל שורה מארבע
השורות הראשונות באותיות ש‘ל’מ‘ה (ש‘אלו ל’כם מ‘תח ה’גוף) יש אומרים
ששיר זה הוא לא לר’ שלמה בן גבירול, כ“א לר' שלמה בר מרון. שיר זה היה
נאמר לפני ”והאופנים וחיות הקדש" ביום ב' של פסח. בסוף כל בית פסוק,
ואחרי הפסוק חוזר בכלם הפסוק יוצר הרים.  ↩



שיחו לאדמה: דברו אל האדמה ושאלו אותה  ↩



הוד זרוע רמה: הוד זרוע
ה' הרוממה והנשאה העושה נפלאות.  ↩



דק: שמים.  ↩



וחלד: הארץ  ↩



בלימה אפס.  ↩



טפח: צר את הצורה.  ↩



בטרם יומים: לפני שהיה סדר זמנים.  ↩



ועד לא גלגל חוּג שמים: בטרם
גלגל ה' את עגול השמים שבו מסתובבים כל הגלגלים, (הכוכבים),  ↩



ובאין מעינות: בטרם היו המעינות  ↩



נכבדי מים: שיש בהם מים רבים.  ↩



אבן־ספיר: כסא הכבוד.  ↩



מרום: הקב"ה  ↩



רכובו: מרכבתו.  ↩



וחיה 	נושאת אופן וכו‘ תאור זה לקוח מיחזקאל פרק א’. על־ידי רוח מה‘ נושאת
חיות הקדש את כסא ה’ והן פונות אל אשר יפנה שם הרוח.  ↩



וטשים: 	וממהרים.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18567