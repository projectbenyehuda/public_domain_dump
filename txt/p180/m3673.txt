


	
	[גפן שתולה]
	



וכתב לאחד מרעיו שחזר מן הנסיעה וזה מדבריו המצוינים




גֶּפֶן שְׁתוּלָה עַל מַיִם וּפוֹרִיָּה / הַאַתְּ צְבִיָּה אוֹ עֶגְלָה
יְפֵיפִיָּה?



בִּרְאוֹת אֱנוֹשׁ חַי מֵת תֶּאְסֹף שְׂחוֹק וּבְכִי / וּכְטַל עֲלֵי
שׁוֹשָׁן דִּמְעָהּ עֲלֵי לֶחְיָהּ



תַּבִּיט לְמוּל שַׁחַק לַיִל, וְתַרְאֵנִי / שֶׁמֶשׁ וְיָרֵחַ יַחַד
וְדוּמִיָּה.



מַה לָּהּ אֲשֶׁר תַּטֶּה לְהַטּוֹת לְבָבִי עוֹד / צַוָּאר כְּמוֹ
מִגְדָּל בָּנוּי לְתַלְפִּיָּה



הַמְעַט רְאוֹתֵךְ אִישׁ עָנִי אֲחָזוּהוּ / חֶבְלֵי יְמֵי פֵרוּד, יָמוּת
בְּלִי מִחְיָה



סָרוּ מְיֻדָּעָיו, נוֹתַר בְּלִי רֵעַ / מִבֵּין בְּנוֹת יָמִים יֶאְנַק
בְּתַאְנִיָּה



אַל יִזְכְּרֵנִי אֵל אִם לֹא זְכַרְתִּיכֶם, / אָרִיד בְּשִׂיחִי עֵת
אֶזְכֹּר וְאֶהְמָיָה



לוּ הַַיְּגוֹנִים אֶמְשֹׁל בָּם כְּמָשְׁלָם בִּי / בִּלְבַב אֱנוֹשׁ
בּוֹגֵד שַׂמְתִּים תְּרוּמִיָּה.



שׁוֹכַנְתְּ עֲלֵי אָמִיר, מַה לָּךְ בְּשׁוּר דִּמְעַת / אִישׁ חַי כְּמֵת
נִהְיָה, תִּנְהִי נְהִי נִהְיָה?



אֶנְהֶה עֲלֵי יוֹנָה אָחִי אֲשֶׁר נָדַד / אֶבְכֶּה כְּאִלּוּ אֵין
תִּקְוָה וְצִפִּיָּה



נִכְאַב לְבָבִי עַד שֶׁלֹּא עֲזָבַנִי / כִּי יוֹם עֲזָבַנִי עוֹפֵף
כְּמוֹ אַיָּה



יוֹם צֵאת מְתֵי מוּסָר אַחֲרַי לְבַקֶּשְׁךָ / אַךְ בַּאֲשׁוּרָךְ
מָצָאנוּ פְלִילִיָּה



לוּ חָֽכְמוּ אַנְשֵׁי לֵב לֹא נְתָנוּךָ / לָסוּר אֲבָל לִבָּם עִמָּךְ
כְּמוֹ שִׁבְיָה



אִם הָאֲנָשִׁים יֵחָצוּן שְׁנֵי רָאשִׁים / כִּשְׁתֵּי נְפָשׁוֹת הֵם
בָּהֶם - וְאַתְּ חַיָּה



פֶּתִי זְמַנִּי בָךְ נִסְתַּר וְלֹא נִרְאֶה / כְּאִלּוּ כְסוּת [אַתְּ]
עַל עֵרֹם וְעַל עֶרְיָה



נָבוֹן, חֲכַם לֵבָב, תָּמִים וְאֵין בּוֹ מוּם / כִּי אִם יְדַבֵּר - לֹא
שֶׁקֶר וְלֹא רְמִיָּה



קַח זֹאת - וְאַל תִּקְטַן, אָחִי, בְּעֵינֶיךָ / כִּי דַעְתְּךָ תַחְסִיר
דַּעַת וְתוּשִׁיָּה



הִיא כָל תְּהִלָּתָךְ, אוּלָם לְאַט עַל עֵט / שָׁגָה בְּכָתְבוֹ ״כָל״,
לֹא כָל וְלֹא חֶצְיָהּ -



שִׁירָה כְּמוֹ חוֹתָם, עָלָיו שִׁמְךָ חָקוּק, / לַיּוֹם וְלָעֵדוּת
תִּהְיֶה שְׁלִישִׁיָּה:



שֶׁמֶשׁ וְיָרֵחַ מִבֵּין מְאוֹרֶיהָ / וּבְבֵין פְּנִינֶיהָ רוּחַ
פְּנִינִיָּה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3673