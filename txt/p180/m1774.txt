


	
	[אמת כי הפרוד]
	



[אמת כי הפרוד] / שלמה אבן גבירול

[לידיד שנפרד ממנו]

È — — — / È — — — / È — — / / È — — — /È — — — / È — —


אֱמֶת כִּי הַפְּרוֹד מַחְלֶה לְבָבוֹת / וּמַבְעִיר בַּקְּרָבוֹת אֵשׁ לְהָבוֹת



וְתָמִיד יִבְעֲרוּ מוֹקְדֵי אֲהָבִים / בְּתוֹךְ הַלֵּב כְּאִלּוּ הֵם חֲרָבוֹת



עֲלֵי דוֹדַי יְחַיּוּ הַנְּפָשׁוֹת / וְיָאִירוּ לְכָל-דֹּרֵךְ נְתִיבוֹת



יְדִיד נַפְשִׁי אֲהָבֶיךָ בְלִבִּי / וְאִם-לֹא אֶזְכְּרֵם תָּמִיד בְּנִיבוֹת



וְלֹא אֶשְׁכַּח יְדִידוּתְךָ אֲהוּבִי / וּמִלֶּיךָ בְּתוֹךְ לִבִּי חֲצוּבוֹת



וּפֵרוּדְךָ אֲדֹנִי עַז וְקָשֶׁה / יְסַמֵּר שַׂעֲרַת אַנְשֵׁי קְרָבוֹת



יְשַׁלַּח-לָךְ אֱלֹהַי טַל רְצוֹנוֹ / וְנַפְשָׁךְ יִשְׁמְרָה שֹׁכֵן עֲרָבוֹת.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1774