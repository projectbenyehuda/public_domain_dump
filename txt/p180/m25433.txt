


	
	שְׁתִיל עַמִּיאֵל
	








שְׁתִיל עַמִּיאֵל וְשָׁרְשׁוֹ / לְנֵס עַמִּים תַּפְרִישׁוֹ

מָרוֹם יָרוּם רֹאשׁוֹ / הֲמוֹנִים יְבוֹאוּן לְדָרְשׁוֹ

וִיבָרְכוּ שֵׁם קָדְשׁוֹ / מִדֵּי חֹדֶשׁ בְּחָדְשׁוֹ





אֲפֻדַּת יֶשַׁע יְסֻרְבַּל / וּמְעִיל צְדָקָה יְכֻרְבַּל

וּמִנְחָה וְאֶשְׁכָּר יוּבַל / מִצּוֹר וְצִידוֹן וּגְבַל

וְיִגְאַל אַסִּיר נִכְבָּל / בַּרְזֶל בָּאָה נַפְשׁוֹ





הָעֵת יְשֻׁלַּח נֶחְפָּז / וְיַשְׁגִּיחַ רֹאשׁ הַפָּז

וְיִגֶּל צָפוּן נִגְנָז / לַשּׁוּלַמִּית הַלָּז

וְתִירַשׁ קֵינִי וּקְנַז / אֲשֶׁר עוֹד לֹא הוֹרִישׁוֹ





הַצֵּל אַרְיֵה נֶחְמָס / מֵחֲזִיר לִבּוֹ הֵמַס

וּקְרָא לְפֶרֶא חָמָס / הַשָּׂם בְּכוֹר שׁוֹר לְמִרְמָס

וְאַפּוֹ לָעַד כָּמַס / לֹא תַחְסֹם שׁוֹר בְּדִישׁוֹ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25433