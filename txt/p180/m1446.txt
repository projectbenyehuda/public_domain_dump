


	
	שלף חרבך
	



שְׁלֹף חַרְבְּךָ / ר' שלמה אבן גבירול




"שְׁלֹף חַרְבְּךָ, דּוֹדִי הַצַּח וְהָאָדֹם,



וְשִׁית אוֹיְבַי תַּחַת כַּף רַגְלְךָ לַהְדֹם!



לַיִל כְּבָר פָּנָה, הַיּוֹם כְּבָר חָנָה,



קוּמָה, צְלַח וּרְכַב, קוּמָה וְאַל תִּרְדֹּם!"



"מֵאַז אֲנִי יוֹצֵא, אָחוֹת, לְהוֹשִׁיעֵךְ



גַּם עִם יְרִיבַיִךְ אָרִיב וְלֹא אֶדֹּם."



"הִנֵּה מְעַט חֵילִי – שָׂרֵי צְבָא עַמֶּךָ,



כִּי נָגְפוּ אוֹתִי מַלְכֵי עֲרָב וֶאְדוֹם"



"הִנֵּה אֲנִי אָקוּם, אֶרְכַּב עֲלֵי סוּסִי,



אֶרֶץ יְרִיבַיִךְ אָשִׁית אֲזַי כִּסְדוֹם."







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1446