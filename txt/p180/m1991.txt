


	
	שבעה שחקים
	



שִׁבְעָה שְׁחָקִים / ר' שלמה אבן גבירול




שִׁבְעָה שְׁחָקִים לֹא יְכַלְכְּלוּךָ,



לָהֶם תִּסְבֹּל – וְהֵם לֹא יִסְבְּלוּךָ,



מִיּוֹם בְּרָאתָם עוֹד יְהַלֲלוּךָ.



הֵמָּה יֹאבֵדוּ וְאַתָּה תַעֲמֹד –



יְיָ אֱלֹהַי גָּדַלְתָּ מְאֹד!


  


לְךָ יַעֲרִיצוּן טַפְסְרֵי מְרוֹמִי



וְשִׁנְאָן יוֹדֶה בְּהֵיכַל פְּנִימִי



יְרֵאִים חֲזוֹת בָּךְ – וּמִי יֶחֱזֶה, מִי?



כִּי גָּדוֹל יְיָ וּמְהֻלָּל מְאֹד –



יְיָ אֱלֹהַי גָּדַלְתָּ מְאֹד!


  


מִי זֶה יְמַלֵּל מִבְּלִי דוּמָם



עֻזְּךָ לְהַלֵּל לַיְלָה וְיוֹמָם –



וְשִׁמְךָ עַל כָּל‑בְּרָכָה מְרוֹמָם?



וְנַפְשִׁי יוֹדַעַת מְאֹד:



יְיָ אֱלֹהַי גָּדַלְתָּ מְאֹד!


  


הַדְרַת כְּבוֹדְךָ גָּדְלָה וְרַבָּה –



וְאֵיכָה תִּשְׁכֹּן בְּאֹהֶל וְקֻבָּה?



שְׂאֵתְךָ לֹא יוּכַל גַּלְגַּל מְסִבָּה,



כִּי עָצַמְתָּ מִמֶּנּוּ מְאֹד –



יְיָ אֱלֹהַי גָּדַלְתָּ מְאֹד!


  


חָסִין, נֶאְדָּר בְּאַרְבַּע חַיּוֹת,



זְרוּיִם תְּקַבֵּץ מֵאַרְבַּע זָוִיּוֹת,



קְרָא שְׁנַת גְּאֻלָּה לְתֹעִים כְּשֵׂיוֹת



דַּלּוֹת וְרָעוֹת‑תֹּאַר מְאֹד –



יְיָ אֱלֹהַי גָּדַלְתָּ מְאֹד!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1991