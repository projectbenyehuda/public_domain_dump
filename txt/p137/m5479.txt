


	
	הוי, עמק עכור
	



הוי, עמק עכור / רחל מורפורגו

הוי עמק עכור וגם פה לא עשיתי מאומה, כי שמו אותי בבור לפ"ק.


הוֹי עֵמֶק עָכוּר חֹשֶׁךְ עֲרָפֶל



עַד אָנָה תַּאַסְרֵנִי בִּנְחֻשְׁתָּיִם?



טוֹב לִי מוּתִי טוֹב הִתְלוֹנֵן בְּצֵל



מִשֶּׁבֶת בָּדָד בִּמְצוּלוֹת הַמָּיִם!

גִּבְעוֹת עוֹלָם הֵן מֵרָחוֹק אַשְׁקִיפָה



וּפִרְחֵי הוֹד יַעְטוּ פְּנֵיהֶן נֶצַח.



כַּנְפֵי נֶשֶׁר אֶשָּׂא, עֵינַי אָעִיפָה,



בַּשֶּׁמֶש לַחֲזוֹת אָרִים הַמֶּצַח!

הַשַּׁחַק! מַה יָּפוּ תַּהֲלוּכוֹתֶיךָ,



מְקוֹם שָׁם הַחֵרוּת נֶצַח תּוֹפִיעַ,



וְרוּחוֹת נוֹשְׁבוֹת עַל בָּמוֹתֶיךָ



מַה מָּתְקוּ, מִי זֶה מִי זֶה יַבִּיעַ!








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5479