


	
	אותותינו ראינו עוד נביא לבב חכמה, כי אין אתנו יודע עד מה
	




דָּרַךְ כּוֹכָב מִיַּעֲקֹב

וּלְמִישׁוֹר הָיָה הֶעָקֹב

וְאָמַר סֹלּוּ פַּנּוּ דֶרֶךְ

גַּם לְפָנָיו תִּכְרַע כָּל בֶּרֶךְ

צָץ וּפָרַח אֶרֶץ מִדְבָּר

הָעֲמָקִים יַעַטְפוּ-בָּר

עַמּוּד הַשַּׁחַר הֵן עָלָה

פָּקֹד יִפְקֹד אֶת אַיָּלָה

עֵץ הַשָּׂדֶה נָשָׂא פִּרְיוֹ

וּמַה-טּוּבוֹ וּמַה-יָּפְיוֹ

הוּא שׁוֹב יָשִׁיב חִיש אֶת שִׁבְיוֹ

יַחַד נָשִׁיר אֶת שִׁירָתֵנוּ

כִּי אֵל שָׁדַּי בְּעֶזְרָתֵנוּ

וְאָז נֹאמַר מִי כְּמוֹתֵנוּ?

ומי כעמך ישראל




ה’תקצ"ז, 1837






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7621