


	
	שיר תהלה
	



החסיד היקר והנעלה, ולו דומיה תהלה. הוא צי“ר משה מונטיפיורי עם כל הנלוים אליו ה' ישמרם ויברכם עברו בעירנו פה ללכת לירושלים עיר הקדש. ואני רמ”ה ותולעה חשבתי לעמוד ולשרת כאחת השפחות לפני הגבירה מרת אשתו. כדי לעלות שמה ולישב עמהם, ולא עלתה בידי. ואחרי נסעם לשלום, הגיעני ברכה ושלום מאת החכם השלם ההולך עמהם כמ“ו אליעזר לוי יצ”ו. ולכן אקוה בשוב צדיק מדרכו וחיה, אעיז פני לבוא להתחנן לו שיגיד לי אם עלה השחר. וארצנו תתן ייבולה. כאמור, ואתם הרי ישראל ענפכם תתנו ופריכם תשאו לעמי ישראל כי קרבו לבוא. ואני אמרתי בחפזי:


לָבוֹא לְבֵית הַשָּׂר נִכְסֹף נִכְסַפְתִּי



כִּי כָלְתָה רוּחִי אֵל אַדְמַת קֹדֶשׁ,



נִכְזְבָה תוֹחַלְתִּי עָבַר הַחֹדֶשׁ



בֹּשְׁתִּי לְהִתְרָאוֹת לִפְנֵי הַגֶּבֶר.


  


נִכְבָּד נְשׂוּא פָּנִים, אָמְנָם הוֹסַפְתִּי



שָׂשׂוֹן וְשִׂמְחַת לֵב כִּי יֵשׁ עוֹד שֶׁבֶר



יָשׁוּב וְיַגִּיד לִי אִם יֵשׁ שָׁם שֶׁבֶר



כִּי אוֹת לְטֹובָה הִיא לֹא עוֹד הַשֶּׁבֶר.


  


גַּם אֵלִי – עֵזֶר לִי וּבֵרְכָנִי



הִגִּיעָה בִרְכָתוֹ וּפֹה הִנְחָנִי



אֹרַח חַיִּים הִיא לִי שֶׁהֶחֱיָנִי.


  


שִׂמְחָתִי בִּרְאוֹתִי הַדְרַת פָּנָיו



כִּי זֶה הָאִישׁ מֹשֶׁה אִיש הֶעָנָו



הֵקִים אֶת הַמִּשְׁכָּן עִם אֲדָנָיו.


  

ה’תרט"ו, 1855






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3052