


	
	בשנת ויתר עז אדר
	



בשנת ויתר עז אדר שני עמד כומר רשע לדרוש ברבים נגד כל האומות ובפרט שפך זעמו נגד היהודים ואמר: כל נוצרי המקבל צדקה מן יהודי חייב חרם, כי אינם עושים אלא להתפאר. ונעשה נס כי לא דרש עוד. ונקבר ביום פורים בשעת הסעודה.


הָמָן נָפָל,



הַנֵּס נִכְפָּל,



וּבְיוֹם פּוּרִים



הָרֹאשׁ נָרִים.


  


כִּי הַדַּרְשָׁן



כִּדְמוּת כּוּשָׁן



דּוֹרֵשׁ רָעָה,



אוֹתָהּ שָׁעָה


  


רֶשֶׁת טָמַן



אֶל עַם נִבְחָר,



וּכְמוֹ הָמָן



אֶל יוֹם מָחָר


  


גָּרוֹן נִחַר



חָלָה נִפְגָּר



מָוֶת אָגַר



כָּל רִשְׁעָתוֹ:


  


אֶל אֵל נוֹדֶה



כִּי הוּא פּוֹדֶה



גּוֹאֵל עַמּוֹ



כָּבוֹד לִשְׁמוֹ:








את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/304