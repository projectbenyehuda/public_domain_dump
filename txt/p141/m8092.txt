


	
	יוֹם בְּשׂוֹרָה
	




וְאַרְבָּעָה אֲנָשִׁים הָיוּ מְצֹרָעִים



פֶּתַח הַשָּׁעַר – – – וַיֹאמְרוּ אִישׁ



אֶל-רֵעֵהוּ: – – – הַיּוֹם הַזֶּה יוֹם-


בְּשֹׂרָה הוּא (מלכים ב‘, ז’, ג-ט)




בְּשֶׁכְּבָר הַיָּמִים הָאוֹיֵב הַנּוֹרָא



אֶת שֹׁמְרוֹן הֵבִיא בְּמָצוֹר;



אַרְבָּעָה מְצֹרָעִים לָהּ בִּשְּׂרוּ בְּשׂוֹרָה.



לָהּ בִּשְּׂרוּ בְּשׂוֹרַת הַדְּרוֹר.


  


כְּשֹׁמְרוֹן בְּמָצוֹר – כָּל הָאָרֶץ כֻּלָּהּ,



וְכָבֵד הָרָעָב מִנְּשׂא.



אַךְ אֲנִי לֹא אֹבֶה בְּשׂוֹרַת גְּאֻלָּה,



אִם מִפִּי מְצֹרָע הִיא תָבוֹא.


  


הַטָּהוֹר יְבַשֵּׂר וְגָאַל הַטָּהוֹר,



וְאִם יָדוֹ לֹא תִמְצָא לִגְאֹל –



אָז נִבְחָר לִי לִנְפֹּל מִמְּצוּקַת הַמָּצוֹר



אוֹר לְיוֹם בְּשׂוֹרָה הַגָּדוֹל.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8092