


	
	אֲוִיר פְּסָגוֹת
	




הַפַּחַד הַמַּדְאִיב – פֶּן נַעֲכֹר

זִכְרוֹ שֶׁל רֶגֶשׁ מֵת,

אִם בְּמַגָּע לֹא-רֹךְ אוֹ בְּמַבָּט לֹא-אוֹר,

בְּאֹמֶר לֹא אֱמֶת.

נָסֹךְ עַל הֶעָבָר! אֵלָיו מֻצְמָד

הֹוֶה, וְאִם נִכְשָׁל –

כְּתַיָּרֵי הָרִים בַּחֶבֶל הָאֶחָד:

הַתְּהוֹמָה אוֹ אֶל עָל.

בִּבְרִית הַעְפָּלָה – חַיֵּי אֱנוֹשׁ –

קֻדַּשְׁנוּ – אָח, אָחוֹת.

נֵדַע-נָא עַלִּיזִים וּזְקוּפֵי רֹאשׁ

לִנְשֹׁם אֲוִיר פְּסָגוֹת.


  

חורף, תר"ץ






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/918