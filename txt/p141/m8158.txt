


	
	לאור הצהר
	



לְאוֹר הַצֹּהַר / רחל המשוררת

  


כֵּלַי הוּא הָאוֹר שֶׁמִּבַּעַד לַצֹּהַר.



אַךְ רֶגַע הִלְבִּין – וְנָמוֹג.



אֶל שֶׁפַע הַשֶּׁמֶשׁ בְּלֶב-הָרָקִיעַ



בְּאֶפֶס תִּקְוָה אֶעֱרֹג.


  


הַשֶּׁמֶשׁ! הַשֶּׁמֶשׁ! הָיִית לִי, נִגְלֵית לִי



שׁוֹטֶפֶת, צוֹהֶלֶת, חַמָּה,



מַבְרֶקֶת בַּטַּל, מְרַקֶּדֶת בַּדֶּשֶׁא,



מַזְהֶבֶת בִּזְהַב הַקָּמָה.


  


יָדַעְתִּי: יָמַי יִתְרוֹקְנוּ וְיַחְוִירוּ



בָּאוֹר הַחִוֵּר וְהָרֵיק.



עַל זֵכֶר הַשֶּׁמֶשׁ מִבַּעַד לַצֹּהַר



בְּאֶפֶס אוֹנִים אֶתְרַפֵּק.


  

ב' סיון, תרפ"ט






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8158