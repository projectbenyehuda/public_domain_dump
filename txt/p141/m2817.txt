


	
	בְּאַחַד גִּלְגּוּלַי
	




הֶהָיִיתִי חַיָּה בֵּין חַיּוֹת הַשָּׂדֶה

בְּיָמִים רְחוֹקִים, בְּאַחַד גִּלְגּוּלַי?

וּמֵאָז לִי קִרְבַת הָאָחוֹת לְחַי

וְאֵימַת הָאָדָם הָרוֹדֶה?

אֲפֹרַת הַנּוֹצָה וְחַסְרַת הַמָּגֵן

גֻּלְגְּלָה-פִּרְפְּרָה בִּי נִשְׁמַת צִפּוֹר?

מַנְגִּינָה עַגְמוּמִית, אַהֲבַת הַדְּרוֹר –

הֵן מִמֶּנָּה, מִמֶּנָּה שְׁתֵּיהֶן.

וְאוּלַי בַּגִּלְגּוּל הָרָחוֹק-קָדוּם

הָיִיתִי גִבְעוֹל-עֲשָׂבִים יְרַקְרַק?

וְלָכֵן בְּאִמִּי-אֲדָמָה אֶדְבַּק,

וּמְנוּחַי בְּחֵיקָהּ הַשָּׁחוּם.


  

שלהי קיץ, תרפ"ט






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2817