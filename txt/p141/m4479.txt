


	
	[אֲנִי מֵעוֹדִי הֲפַכְפֶּכֶת]
	




אֲנִי מֵעוֹדִי הֲפַכְפֶּכֶת:



בְּעֶצֶם לִבְלוּב אֲבִיבָם



רְגָשׁוֹת – כְּעָלִים בְּשַׁלֶּכֶת –



נוֹשְׁרִים, נִשָּׂאִים וְאֵינָם.


  


רַק בָּךְ לֹא מָעַלְתִּי אַף פַּעַם,



רַק אַתְּ לִי. אִמִּי-אֲדָמָה,



בִּימֵי הָעַצֶּבֶת, הַזַּעַם,



בְּיוֹם בְּשׂוֹרַת-נֶחָמָה.


  


כְּאָז בַּיַלְדוּת הַנּוֹהֶרֶת,



רַק לָךְ נֶאֱמֶנֶת תָּמִיד,



אָבוֹא אֶת לֶחְיִי הַחִוֶּרֶת



אֶל שֹׁזֶף לֶחְיֵךְ לְהַצְמִיד.


  

תרפ"ז






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4479