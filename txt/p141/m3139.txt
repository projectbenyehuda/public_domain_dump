


	
	[לְהָקִיץ וְלָדַעַת]
	




לְהָקִיץ וְלָדַעַת: חֲלוֹם הִבְעִיתַנִי,



רַק חֲלוֹם הוּא – יָרֵאתִי בִּכְדִי;



וְשֵׁנִית, כְּאֶתְמוֹל, לְהַבִּיט בְּעֵינֶיךָ,



וְלָחוּשׁ אֶת יָדְךָ בְּיָדִי.


  


לֹא הִכְלַמְנוּ הַכְלֵם אֶת חֶמְדַּת-נְעוּרֵינוּ,



בֶּעָבָר לֹא בָּגַדְנוּ בָּגוֹד,



וְשִׁמְשָׁהּ הַנָּדִיב שֶׁל כִּנֶּרֶת אִמֵּנוּ



לֹא שָׁקַע וּמֵיטִיב לָנוּ עוֹד.


  


כְּאֶתְמוֹל כְּמֵאָז מְקַשְּׁרֵנוּ עֲדַיִן



זֶה הַחוּט הַטָּמִיר-הָאַמִּיץ.



רַק חֲלוֹם בַּלָּהוֹת הוּא אֲשֶׁר הִבְעִיתָנִי.



הָהּ, אֵלִי! לְהָקִיץ – – לְהָקִיץ – –


  

כ“ג אייר, תרפ”ח






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3139