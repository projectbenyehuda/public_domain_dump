


	
	ולו
	



וְלוּ / רחל המשוררת

“אנחנו – ילדים”

  


וְלוּ יְלָדִים, יְלָדִים קְטַנִּים –



בָּרוּךְ מַשְׁכִּיחֵנוּ עָקַת הַשָּׁנִים.



עוֹד רַב לְפָנֵינוּ הַדֶּרֶך – לִהְיוֹת



גְדוֹלִים וְנוּגִים וְזוֹכְרֵי זִכְרוֹנוֹת.


  


וְלוּ יְלָדִים וְרֻדֵּי נְשָׁמָה,



קוֹטְפֵי שְׂשׂוֹנוֹת כַּפְּרָחִים בַּקָּמָה.



יָדָם לֹא תִיעָף, אוֹצָרָם עוֹד לֹא תַם



וְשֶׁמֶשׁ צוֹחֶקֶת בִּרְסִיס דִּמְעָתָם.


  

שבט, תרצ"א






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4478