


	
	צִפִּיָּה
	




לִנְעֹץ בָּאֲפֵלָה עֵינַיִם מְשַׁוְּעוֹת,



לִפְרֹשׂ אֶל הֶחָלָל יְדֵי גַעְגּוּעִים,



וְאֹזֶן לְהַטּוֹת לְקוֹל רִשְׁרוּשׁ עָלִים,



וּלְפַלֵּל לְנֵס, וּלְיַחֵל לְאוֹת – –


  


וְשֶׁבַע לְהִוָּאֵשׁ וְשֶׁבַע לְהַאֲמִין



בְּנֶחָמַת-סוֹדוֹת, בִּגְמוּל קָרוֹב וָעֵר,



לִצְלֹל בְּשִׁכְחָה וּפֶתַע לְהִתְנַעֵר



וּלְקַלֵּל הַדִּין, וּלְקַבֵּל הַדִּין – –


  


וּלְבַקֵּשׁ מִקְלָט בְּחֵיק צַלְמֵי עָבָר,



בְּמַגָּעָם חוֹמֵל, בְּמַגָּעָם טָהוֹר,



לִרְעֹד מִבְּכִי כָּבוּשׁ, וְעַד הַיּוֹם יֵאוֹר



לִשְׁכֹּר מִמְּרִי הַכְּאֵב וּמִמָּתְקוֹ הַזָּר – –







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7707