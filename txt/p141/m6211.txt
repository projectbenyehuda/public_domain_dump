


	
	[וְאִם לֹא רָפְאָה הַיָּד]
	



יִמְחַץ וְיָדָיו תִּרְפֶּינָה

(איוב ה', י"ח)




וְאִם לֹא רָפְאָה הַיָּד הַמּוֹחֶצֶת

אִם אֵין לָהּ צֳרִי לָצֶקֶת לַלֵּב

חָטוֹא לֹא חָטְאָה לִי – בָּחַרְתִּי בָּעֶצֶב

הֵיטִיבָה עִמִי כִּי רָצִיתִי בִּכְאֵב.

רָצִיתִי בִּכְאֵב. בִּכְאֵב מְנַצֵּחַ,

בִּכְאֵב מְטַהֵר, מַעֲנִיק וּמַפְרֶה;

כְּאֵת-הַחוֹרְשִׁים לִי חֻדּוֹ הַפּוֹלֵח,

נִטְפֵי דִמְעוֹתָיו כְּאֶגְלֵי הַיּוֹרֶה.

בְּנוֹף עִצָּבוֹן קָמָה מִשְׂתָּרַעַת, –

גָּרְנִי הַשּׁוֹמֶמֶת נָכוֹן לָךְ יְבוּל!

וְאִם לֹא חָבְשָׁה הַיָּד הַפּוֹצַעַת –

הִגְדִּילָה חַסְדָּהּ… גָּמְלָה לִי הַגְּמוּל…


  

ה' אדר, תר"ץ






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6211