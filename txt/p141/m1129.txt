


	
	הֵן יָצָאנוּ בַּסָּךְ
	




הֵן יָצָאנוּ בַּסָּךְ

עַלִיזִים, עַזִים, לִנְתִיבָה רְחוֹקָה

הֵן יָצָאנוּ בַּסָּךְ

לְקַדֵּם אֶת פְּנֵי הַמַּלְכָּה.


  


וּבָזֶה אַחַר זֶה

עָיְפוּ, כָּשְלוּ, כָּרְעוּ בַּדְרָכִים:

וּבָזֶה אַחַר זֶה

נִפְרְדוּ מֵעָלַי לִנְצָחִים.


  


כִּי תֵלֵךְ גַם אַתָּה –

וְנוֹתַרְתִּי בְּאֶרֶץ רַבָּה לְבַדִּי;

כִּי תֵלֵךְ גַם אַתָּה –

מִי בַּצַר לִי יָסֹךְ בַּעֲדִי?


  


כִּי יַכְזִיב אֶת מֵימָיו

מַעְיָנִי הַיָחִיד בְּנִבְכֵי אֲדָמָה,

כִּי יַכְזִיב אֶת מֵימָיו –

וְגָוֹעַ אֶגְוַע בַּצָמָא.


  

תרפ"ג






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1129