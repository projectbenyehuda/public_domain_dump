


	
	ואולי לא היו הדברים...
	



וְאוּלַי לֹא הָיוּ הַדְּבָרִים… / רחל המשוררת


וְאוּלַי לֹא הָיוּ הַדְּבָרִים מֵעוֹלָם,



אוּלַי



מֵעוֹלָם לֹא הִשְׁכַּמְתִּי עִם שַׁחַר לַגָּן,



לְעָבְדוֹ בְּזֵעַת-אַפָּי?

מֵעוֹלָם, בְּיָמִים אֲרֻכִּים וְיוֹקְדִים



שֶׁל קָצִיר,



בִּמְרוֹמֵי עֲגָלָה עֲמוּסַת אֲלֻמּוֹת



לֹא נָתַתִּי קוֹלִי בְּשִׁיר?

מֵעוֹלָם לֹא טָהַרְתִּי בִּתְכֵלֶת שׁוֹקְטָה



וּבְתֹם



שֶׁל כִּנֶּרֶת שֶׁלִּי… הוֹי, כִּנֶּרֶת שֶׁלִּי,



הֶהָיִית, אוֹ חָלַמְתִּי חֲלוֹם?

תרפ"ז







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/818