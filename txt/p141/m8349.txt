


	
	אני ואתה
	



אֲנִי וְאַתָּה / רחל המשוררת


מַחֲשִׁים – אַתָּה וַאֲנִי.



מַמְתִּינִים – אֲנִי וְאַתָּה,



בְּסִתְרֵי עֻקְמָנִי עֲלָטָה



וּדְמָמָה בְּסִתְרֵי עֻקְמָנִי.

לֹא אוֹשִׁיט אֶת יָדִי – הֲתָבִין?



לֹא אֹחַז בְּיָדְךָ לְהַנְחוֹת.



אֶחֱשֶׁה וְאַמְתִּין – לְאוֹת.



אֶחֱשֶׁה, אַמְתִּין.

כִּי תִלְעַג; “עִקֶּשֶׁת כָּמוֹךְ”,



כִּי תִרְחַק – אַצְדִּיק אֶת הַדִּין.



גַּם אֲנִי, גַּם אַתָּה – נָבִין.



נֶחֱשֶׁה, נִבּוֹךְ.

תרפ"ט







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8349