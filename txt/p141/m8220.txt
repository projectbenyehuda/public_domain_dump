


	
	זכרונות
	



זִכְרוֹנוֹת / רחל המשוררת


הָרוֹעֶה הַזָקֵּן אַבּוּ-צַלַח



מְעִירֵנִי: “קוּמִי, רָחֵל!”



הַחֲלוֹם כִּזֵּב. מִן הַבַּיִת



אָנֹכִי צוֹנַחַת כַּצֵּל.

הֶחָצֵר – אַחֶרֶת, אַחֶרֶת,



גַּם אֲנִי אַחֶרֶת, כֻּלִּי –



יְחִידָה וּקְטַנָּה וְנִפְעֶמֶת



בָּעוֹלָם הַגָּדוֹל, הַלֵּילִי.

הַנָּמִים יוֹסִיפוּ יָנוּמוּ



וּשְׁנָתָם לָהֶם תֶּעֱרַב;



אַךְ אֲנִי – שֻׁתֶּפֶת לַלַּיְלָה.



וּמוּבֵאת בְּסוֹדוֹ הַמְכֻכָּב.



כסלו, תרצ"א






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8220