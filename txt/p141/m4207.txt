


	
	כִּנֶּרֶת
	




שָׁם הָרֵי גוֹלָן, הוֹשֵׁט הַיָּד וְגַע בָּם! –



בִּדְמָמָה בּוֹטַחַת מְצַוִּים: עֲצֹר.



בִּבְדִידוּת קוֹרֶנֶת נָם חֶרְמוֹן הַסַבָּא



וְצִנָּה נוֹשֶׁבֶת מִפִּסְגַּת הַצְּחוֹר.


  


שָׁם עַל חוֹף הַיָּם יֵשׁ דֶּקֶל שְׁפַל צַמֶּרֶת,



סְתוּר שֵׂעָר הַדֶּקֶל כְּתִינוֹק שׁוֹבָב,



שֶׁגָּלַשׁ לְמַטָּה וּבְמֵי כִּנֶּרֶת



מְשַׁכְשֵׁךְ רַגְלָיו.


  


מַה יִּרְבּוּ פְּרָחִים בַּחֹרֶף עַל הַכֶּרַךְּ,



דַּם הַכַּלָנִית וְכֶתֶם הַכַּרְכֹּם,



יֵשׁ יָמִים – פִּי שֶׁבַע אָז יָרֹק הַיֶּרֶק,



פִּי שִׁבְעִים תְּכֻלָּה הַתְּכֵלֶת בַּמָּרוֹם.


  


גַּם כִּי אִוָּרֵשׁ וַאֲהַלֵּךְ שְׁחוֹחַ,



וְהָיָה הַלֵּב לְמַשׁוּאוֹת זָרִים –



הַאוּכַל לִבְגֹּד בָּךְ, הַאוּכַל לִשְׁכֹּחַ



חֶסֶד נְעוּרִים?


  

תל-אביב, תרפ"ז






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4207