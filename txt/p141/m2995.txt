


	
	חוני המעגל
	




עִצְּבוֹן גּוֹרָלוֹ שֶׁל חוֹנִי



הֵעִיב אֶת נַפְשִׁי הַיּוֹם:



"פָּגַשׁ בּוֹ אָדָם בַּדֶּרֶךְ



וְלֹא בֵּרְכוֹ לְשָׁלוֹם".

הֲלֹא הַדּוֹר לֹא דוֹרוֹ הוּא,



הֲלֹא מוּזָר הוּא לַכֹּל,



וְתַחַת כֹּבֶד הַנֵּטֶל



שֶׁל מְרִי בְּדִידוּתוֹ יִפֹּל.

הִנֵה גַם אֲנִי לָבֶטַח



יָשַׁנְתִי בְּסֵתֶר חוֹמָה;



אָכֵן בְּעָבְרִי בַּדֶּרֶךְ



בִּרְכַּת שָׁלוֹם לֹא אֶשְׁמַע.

הִנֵה בְּחָלְמִי וְזָרוּ



מַכָּר וְרֵעַ גַּם לִי.



צִלּוֹ הֶעָגוּם שֶׁל חוֹנִי



פָּרוּשׂ עַל פְּנֵי מִשְׁעוֹלִי.



תשרי, תרצ"א






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2995