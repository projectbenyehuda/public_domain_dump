


	
	עַצֶּבֶת אַחֶרֶת
	




יָנוּעוּ הַשְּׁחוֹר וְהַתְּכֵלֶת –



יָמַי, לֵילוֹתַי – לַמֶּרְחָק.



עָיַפְתִּי, אַבְרִיךְ הַגַּמֶּלֶת,



אֵשֵׁב לִי, אָנוּחַ לִי דַק.


  


אֶרְמֹז… וּמִבַּעַד לַנֵּכֶר



הִנֵּה מִתְרוֹמֶמֶת לְאוֹת



הַדְּמוּת הַשְּׁלוּבָה בִּי בְּזֵכֶר



שֶׁל אֶלֶף יָמִים וְלֵילוֹת.


  


לְעֶצֶב, לְזַעַם, לְמֶרֶד –



הָבִינָה וּסְלַח לִי! נִזְכֹּר:



מַגָּע שֶׁל עַצֶּבֶת אַחֶרֶת



צָרַף אֶת כֻּלָּנוּ כַּבֹּר.


  

סוף קיץ, תר"ץ






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6405