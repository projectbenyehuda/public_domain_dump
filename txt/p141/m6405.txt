


	
	עצבת אחרת
	



עַצֶּבֶת אַחֶרֶת / רחל המשוררת


יָנוּעוּ הַשְּׁחוֹר וְהַתְּכֵלֶת –



יָמַי, לֵילוֹתַי – לַמֶּרְחָק.



עָיַפְתִּי, אַבְרִיךְ הַגַּמֶּלֶת,



אֵשֵׁב לִי, אָנוּחַ לִי דַק.

אֶרְמֹז… וּמִבַּעַד לַנֵּכֶר



הִנֵּה מִתְרוֹמֶמֶת לְאוֹת



הַדְּמוּת הַשְּׁלוּבָה בִּי בְּזֵכֶר



שֶׁל אֶלֶף יָמִים וְלֵילוֹת.

לְעֶצֶב, לְזַעַם, לְמֶרֶד –



הָבִינָה וּסְלַח לִי! נִזְכֹּר:



מַגָּע שֶׁל עַצֶּבֶת אַחֶרֶת



צָרַף אֶת כֻּלָּנוּ כַּבֹּר.



סוף קיץ, תר"ץ






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6405