


	
	יגרתי פן ילך
	



יָגֹרְתִּי פֶּן יֵלֵךְ / רחל המשוררת




יָגֹרְתִּי פֶּן יֵלֵךְ גַם הוּא מֵאִתָּנוּ



בְּלֹא בִּרְכַּת הַפְּרִידָה…



כֹּה נוּגוֹת הָעֵינַיִם:



בְּזָוִיוֹת הַפֶּה מְרִירוּת נִצְפָּנָה;



בְּשַׁעֲשׁוּעֵי תִּינוֹקוֹת יִסְתַּכֵּל רְצִינִי,



יִגְעַשׁ וּלְפֶתַע יִדֹּם, כְּאוֹמֵר: הַכֹּל אֶחָד….


 


וְעֶרֶב יִהְיֶה וּבִמְסִבַּת חֲבֵרִים מְקוֹמוֹ יִפָּקֵד.



וְנָשְׁכָה הַבִּטְחָה כְּפֶתֶן.



וְחִוְּרִים נִתְרוֹמֵם כֻּלָּנוּ,



וְחָרַדְנוּ לְחַדְרוֹ וְהוּא אֵינֶנּוּ,



וְעַל גַּבֵּי הַשֻּׁלְחָן



אַחֲרוֹן מִכְתָּבוֹ יַלְבִּין…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/664