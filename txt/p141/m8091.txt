


	
	אִם צַו הַגּוֹרָל...
	




אִם צַו הַגּוֹרָל

לִחְיוֹת רְחוֹקָה מִגְּבוּלַיִךְ –

תִּתְּנִינִי, כִּנֶּרֶת,

לָנוּחַ בְּבֵית-קִבְרוֹתַיִךְ.

אֵין דְּמִי-חִדָּלוֹן

בָּעֶצֶב שֶׁלּוֹ הָרוֹגֵעַ,

וְשִׁיר-עֲבוֹדָה

מֵעֵבֶר לַדֶּרֶךְ בּוֹקֵעַ.

וְזֵכֶר שׁוֹכְנָיו

עוֹדֶנּוּ אָרוּג בַּמַּסֶּכֶת,

וְעֵץ מַצֵּבָה

מִמַּעַל כְּיָד מְבָרֶכֶת.

אִם צַו הַגּוֹרָל

לִחְיוֹת רְחוֹקָה מִגְּבוּלַיִךְ –

אָבוֹאָה, כִּנֶּרֶת,

לָנוּחַ בְּבֵית-קִבְרוֹתַיִךְ!


  

תרפ"ח






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8091