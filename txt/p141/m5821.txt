


	
	האם אין בעולם
	




הַאִם אֵין בָּעוֹלָם דָּבָר



יָקָר לְעֵינַי הַיּוֹם:



בַּת־צְחוֹק, קֶרֶן אוֹרָה,



מָחוֹל, חֲלוֹם –


  


הַאִם אֵין דָּבָר שֶׁל קְדֻשָּׁה:



סֵפֶר, דִּמְעָה רוֹתַחַת,



חוֹף וּמַיִם, חֲזֵה אֶלְגָּבִישׁ,



זַעֲקַת גַּאֲוָה אוֹ קַדַּחַת –


  


הַאִם אֵין דָּבָר נִשְׂגָּב,



עַדִין, וְטָהוֹר, וְעַז:



שֶׁמַע אוֹ כִּשָּׁלוֹן,



זֵר פְּרָחִים אוֹ כֶּתֶר פָּז –


  


שֶׁהִנּוֹ נִשְׁמַת הַנְּשָׁמָה,



נִיד יָד הַמְּצַפֶּה כְּאוֹת,



וַאֲשֶׁר יִתְבַּע וְיַכְרִיז,



וּבְשָׁלוֹ כּדַאי לִחְיוֹת!..







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5821