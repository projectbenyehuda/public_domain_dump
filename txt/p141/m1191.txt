


	
	העברת ידך בלטוף מפזר
	



[הֶעֱבַרְתָּ יָדְךָ בְּלִטּוּף מְפֻזָּר] / רחל המשוררת

הֶעֱבַרְתָּ יָדְךָ בְּלִטּוּף מְפֻזָּר


עַל רֹאשִׁי הַכָּפוּף קִמְעָה,



וְעַצֶּבֶת פִּתְאֹם בְּנִטְלָהּ הַקַּר



אֶת לִבִּי לָחֲצָה עַד דִּמְעָה.

הַאֻמְנָם הַגּוֹרָל הוּא לְלֹא-נֶחָמָה



וְהַכּוֹס תִּשָּׁתֶה עַד תֹּם?



וְאָדָם לְאָדָם עַל פְּנֵי אֲדָמָה



כְּכוֹכָב לְכוֹכָב בַּמָּרוֹם?

י' סיון, תרפ"ח







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1191