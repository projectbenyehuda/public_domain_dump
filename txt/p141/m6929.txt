


	
	הכנעה
	



הַכְנָעָה / רחל המשוררת




הוּא גוֹסֵס, הוּא גֹוֵעַ, הַמֶּרֶד



הַגֵּאֶה, הָעַלִּיז, הָאָדֹם.



הַכְנָעָה – אַלְמָנָה חִוֶּרֶת



אֶל בֵּיתִי מִתְקָרֶבֶת דֹּם.


  


תִּפְתַּח הֲדוּקוֹת שִׁנַּיִם,



תְּרַפֶּה אֶגְרוֹפַי הַקְּמוּצִים,



וְאֵפֶר תַּחְפֹּן מְלֹא כַּפַּיִם



לְכַסּוֹת שְׁאֵרִית רִמְצִי.


  


תִּתְכַּנֵּס לְפִנָּה נִדַּחַת



מַחֲשָׁה וּמַרְכֶּנֶת רֹאשׁ.



וְאֵדַע נְכוֹנָה: הָאוֹרַחַת



אֶת בֵּיתִי לֹא תִטֹּשׁ, לֹא תִטֹּשׁ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6929