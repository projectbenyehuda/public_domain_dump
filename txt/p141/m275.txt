


	
	[הוֹי, דֶּרֶךְ הַחַיִּים!]
	




הוֹי, דֶּרֶךְ הַחַיִּים! בִּלְתִּי צָפוּי בַּכֹּל,



מֵאֲחוֹרֵי קְרָנוֹת בִּלְתִּי צָפוּי אוֹרֵב



וּמְהַסֵּס הַלֵּב, וּמְנַחֵשׁ הַלֵּב:



לְיָמִין, לִשְׂמֹאל?


  


אַךְ כְּדֵי פְּסִיעָה לִשְׂמֹאל וַאֲבֵלָה הִנֵּךְ,



עַל אֹשֶׁר לֹא נוֹדַע, אֲשֶׁר הוּשַׂם לְאַל,



וְהַיָּמִין תִּרְמֹז וּבַמָּרָה תִּמְהַל



מֵיטַב דִּבְשֵׁךְ.


  


אוֹ יֵשׁ כִּי תַעַמְדִי בֵּינוֹת יָמִין וּשְׂמֹאל



עַל פָּרָשַׁת דְּרָכִים כִּמְחַכָּה לְאוֹת,



וְהַבִּלְתִּי צָפוּי מֵאֲחוֹרֵי קְרָנוֹת



יִלְעַג בְּקוֹל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/275