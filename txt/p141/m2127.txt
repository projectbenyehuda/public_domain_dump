


	
	אביב [השכחתי תריסים להבריח]
	



לשרה


הֲשָׁכַחְתִּי תְרִיסִים לְהַבְרִיחַ,



אִם דַּלְתִּי לֹא נָעַלְתִּי כַּדִּין? –



הוּא כִּוֵּן הַשָּׁעָה וְהֵגִיחַ,



וְהֵעִיר, וְהִסְעִיר, וְהִרְנִין.

מַה בֵּינִי – הַשְּׁקֵטָה – וּבֵינֶךָ,



אַדְמוֹנִי, מְבֻשָּׂם, וְנִלְהָב?



אֵיךְ אֵדַע לְהָנִיס מִפָּנֶיךָ



אֶת אֲשֶׁר לִי אָגַרְתִּי בַּסְּתָו?

הַאֶרְגַּז? הַאֶגְעַר בָּךְ בְּזַעַם?



הַאַרְחִיק מִגְּבוּלִי? אוֹ אוּלַי…



אוֹ אוּלַי אֶתְרַצֶּה אַךְ הַפַּעַם,



רַק הַפַּעַם… הַפַּעַם וְדַי!



תל-אביב, ניסן תרפ"ו






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2127