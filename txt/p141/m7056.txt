


	
	אֵקָלִיפְּטוּס
	




לֹא אַחַת רָאִיתִי: הוּנַף הַקַּרְדֹּם



וְהוּרַד וְנִנְעַץ בַּשְּׁאֵר;



מְעוֹלָל בְּעָפָר הוּא שָׂרוּעַ דֹּם –



זֶה הַנּוֹף הַמַּרְטִיט, הַנּוֹהֵר.


  


הַשָּׂרִיד הַיָּתוֹם מִזְדַּקֵּר נוּגוֹת



מְיֻתָּר וְעֵירֹם מִכֹּל.



וְתָמִיד נִדְמֶה: הַפַּעַם הַזֹּאת



לֹא יִשְׁכַּח הָעֵץ, לֹא יִמְחֹל…


 


תִּפְקְדֶנוּ שׁוּב, אַךְ שָׁנָה תִנְקֹף –



תַּעֲמֹד מִשְׁתָּאֶה, תַּבִּיט:



לַמָּרוֹם כְּאָז כָּמֵהַּ הַנּוֹף,



וְנוֹהֵר כְּאָז, וּמַרְטִיט.



ניסן, תרפ"ט






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7056