


	
	ידיך רכות כחיק אדמת-מכורה
	



[יָדֶיךָ רַכּוֹת כְּחֵיק אַדְמַת-מְכוֹרָה,] / רחל המשוררת


יָדֶיךָ רַכּוֹת כְּחֵיק אַדְמַת-מְכוֹרָה,



כָּמוֹהָ טוֹבָה נְגִיעָתָן, מַשְׁכִּיחָה וּמַרְגַּעַת.



לְהִלָּפֵת בָּהֶן וְלָדַעַת:



פֹּה לֹא אִירָא!


 


הֵן אִשָּׁה, רַק אִשָּׁה אָנֹכִי – זַלְזַל



הָעוֹלֶה טַפֵּס וְעָלֹה עַד רֹאשׁ הַצַּמֶּרֶת,



בְּלִי מִשְׁעָן – נוּגָה וְחִוֶּרֶת



לָאָרֶץ אֶשְׁפַּל.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6467