


	
	אשתו
	



אִשְׁתּוֹ / רחל המשוררת




הִיא פּוֹנָה וְקוֹרֵאת לוֹ בִּשְׁמוֹ.



וְקוֹלָהּ כְּתָדִיר;



וַאֲנִי בְּקוֹלִי לֹא אֶבְטַח,



פֶּן יַסְגִּיר.


  


הִיא עוֹבֶרֶת בָּרְחוֹב לְצִדּוֹ



קֳבָל עָם, קֳבָל אוֹר;



וַאֲנִי בְּחֶשְׁכַת עֲרָבִים



בַּמִּסְתּוֹר.


  


לָהּ טַבַּעַת זָהָב עַל הַיָּד,



מַבְרֶקֶת, שְׁלֵוָה;



אַךְ כַּבְלֵי בַּרְזִלִּי – מוּצָקִים



פִּי שִׁבְעָה!


  

תל-אביב, תרפ"ו






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6466