


	
	נֶבֶט
	




אֶל פְּנֵי עֲרוּגָה גָחַנְתִּי לִרְאוֹת,



אֶל פְּנֵי עֲרוּגָה בַּגָּן:



צְבָא אַחִים קְטַנִּים, נִבְטֵי אִילָנוֹת,



לֵב בּוֹטֵחַ וְשֶׁכֶם סַבְלָן.


  


עָלֹה וְעָלֹה בְּקַשְׁיוּת זַכָּה;



שְׂדֵה הַקְּרָב מִתְרַפֵּט וְנָע;



עוֹד מְעַט וְשִׁכְבַת הֶעָפָר הַדַּקָּה



תֵּרָתַע מִפְּנֵיהֶם, תִּכָּנַע.


  


מְקַדְּשֵׁי נְהָרָה בְּמַחְשָׁךְ עָגוּם,



גְבוּרַתְכֶם הַצְּנוּעָה הַזֹּאת –



לַלֵּאֶה, לַכּוֹפֵר, לְדַל-אֵין-מְאוּם –



נִחוּמִים בָּהּ וְצַו בָּהּ, וְאוֹת.


  

כסלו, תרצ"א






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/663