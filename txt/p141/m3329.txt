


	
	אביב [והנהו שוב לפני]
	



למ.ב.

Весенний ветер за дверьми –

в кого б влюбиться, чорт возьми! 1


וְהִנֵּהוּ שׁוּב לְפָנַי –



מִתְחַטֵּא, מְשַׁדֵּל, מְפַיֵּס



וּמַדְלִיק בְּלִבִּי מְדוּרָה



כִּבְחַג שֶׁל בַּעַל הַנֵּס.

עִם אַבְנֵי הַשָּׂדֶה בְּרִיתִי,



לִי רֵעִים בְּסֵתֶר הַיָּם,



וְשִׂיחַת אִילָנוֹת אָבִין



כִּשְׁלֹמֹה הַנָּבוֹן בָּאָדָם.

לְקוֹלוֹת הַלַּיְלָה בִּי נִיב,



לְחֶדְוַת הַשֶּׁמֶשׁ בַּיּוֹם –



הַאֲנִי אַכְלִים אֶת הַיָּד



הַמּוּשֶׁטֶת לִי לְשָׁלוֹם?



אדר, תרפ"ט






ציטוט מתוך שיר מאת סשה צ'רני משנת 1909:


"אָבִיב. הָרוּחַ קָם וַיְחִי.  ↩



אֶת מִי אֹהַב, תִּיפַּח רוּחִי?"


(תרגום הציטטה: אלי בר–יהלום)










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3329