


	
	כורה
	



כּוֹרֶה / רחל המשוררת

 


שַׁוְעַת מַכּוֹש בְּיַד גֹּוֵעַ.



בְּעֹמֶק הַמִּכְרוֹת:



– "עוֹדֶנִּי חַי! אַיֶכָּה, רֵעַ?



עֲנֵנִי, תֵּן לִי אוֹת!"


  

עוֹד יוֹם, עוֹד לֵיל – אֵין קוֹל, אֵין קֶשֶׁב –

עוֹד יוֹם, עוֹד לֵיל תָּמִים;


יִפֹּל מַכּוֹשׁ מִיָּד נֶחֱלֶשֶׁת.



יִשְׁבֹּת לְעוֹלָמִים.


 


אֲנִי פְּלִיטַת אָסוֹן כָּמוֹהוּ,



אֶכְלֶה בְּצִפִּיָּה.



הָיָה חֶלְקִי זֶה אֶל הַתֹּהוּ



לִזְעֹק: “עוֹדִי חַיָּה…”


  


כָּל דַּק – שָׁעָה, כָּל דַּק פּוֹצֵעַ



תּוֹחֶלֶת הַמָּחָר.



עֶזְרַת חָבֵר, כּוֹרֶה יָגֵעַ,



תָּבוֹא בִּמְאֻחָר.




ג' תשרי, תר"ץ






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3197