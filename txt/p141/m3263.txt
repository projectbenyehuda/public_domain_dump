


	
	[יש ימים]
	



יֵשׁ יָמִים – הָעוֹלָם מִסְּבִיבֶיךָ / רחל המשוררת




יֵשׁ יָמִים – הָעוֹלָם מִסְּבִיבֶיךָ



רַק סְמָלִים לֹא תֵדַע שַׁחֲרָם.



יֵשׁ יָמִים וְתִפְאֶרֶת שָׁמֶיךָ



רְמוּסָה בְּאָבָק וּבְדָם.


 


יֵשׁ יָמִים – יְמֵי עֶבֶד יָגֵעַ,



עֶבֶד דַּךְ, מְעֻנֵה-הַכְּבָלִים.



יֵשׁ יָמִים – לֹא גוֹאֵל וְלֹא רֵעַ.



יֵשׁ יָמִים כַּלֵּילוֹת אֲפֵלִים.


  

כ אייר, תרפ"ו






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3263