


	
	[נְקִישַׁת דַּלְתִּי]
	




נְקִישַׁת דַּלְתִּי, חֲרִיקַת הַסְּגוֹר,

קוֹל פְּסִיעוֹת בָּרְחוֹב – וּדְמָמָה.

אִם אֶפְרֹשׂ יָדַי, אִם אֶקְרָא: חֲזֹר! –

לֹא תִרְאֶה אֶת זֹאת, לֹא תִשְׁמַע.

שָׂא נָא לְנַפְשִׁי קִלְלַת מִרְיָהּ,

גְּזַר גַּאֲוָתוֹ – לְלִבִּי.

כִּבְדִידוּת עִוֵּר בְּחוּצוֹת קִרְיָה

בְּדִידוּתִי שֶׁלִּי וְעָצְבִּי.


  

תרפ"ז






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7120