


	
	יוֹנָתָן
	



טָעֹם טָעַמְתִּי – – מְעַט דְּבַשׁ

הִנְנִי אָמוּת

(שמואל א', י“ד, מ”ג)






מִבַּעַד לְדֹק מֶרְחַקִּים – צֶלֶם עָנֹג,



נַעַר רַךְ בְּתִלְבֹּשֶת-הָדָר;



לֵב-אֱמוּנִים, לֹא נָטַשׁ רֵעַ בַּצָּר.



וּבַקְּרָב אָחוֹר לֹא נָסוֹג.

  

וְעָלֶיךָ לָמוּת יוֹנָתָן?… מֶה עָגוּם



נְתִיב אָדָם בָּעוֹלָם הַזּוֹעֵם!



עַל כֻּלָּנוּ בִּמְחִיר הַחַיִּים לְשַׁלֵּם



אֶת מְעַט הַדְּבַשׁ הַטָּעוּם.


  

סוף תרפ"ח






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7191