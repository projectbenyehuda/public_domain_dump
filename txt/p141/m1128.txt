


	
	הודיעיני מיד
	



[הוֹדִיעִינִי מִיָּד] / רחל

*




הוֹדִיעִינִי מִיָּד



אִם הַחֶדֶר סֻיַּד



וְיֵשׁ לְהִכָּנֵס לְתוֹכוֹ,



כִּי הָיָה פֹּה רַק מַר,



וְעַכְשָׁו פֹּה גַּם קַר,



עַד כְּדֵי לִלְחֹשׁ: “יְרִיחוֹ”…


  


אֵצֶל אֵם-חֲבֶרְתֵּךְ



הוֹדִיעִי מָה וְאֵיךְ,



הֲתִשְׁלַח צָהֳרַיִם אִם לָאו;



וּמִצְאִי נַעֲרָה



שֶׁתָּבוֹא בְּצַפְרָא,



לְשָׁעָה, בְּעַד לִירָה זָהָב.


  


בְּיוֹם שֵׁנִי הַקָּרוֹב,



לְאַחַר יוֹם הַטּוֹב,



יוֹם הֶחָג לְכֹל יְהוּדִים,



מִנֵּכַר הַמָּגוֹר



אֶל מוֹלֶדֶת הָאוֹר…



יוֹם שֵׁנִי – אַחֲרוֹן מוֹעֲדִים!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1128