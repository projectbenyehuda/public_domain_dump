


	
	[אל תרשיעני]
	



[אַל תַּרְשִׁיעֵנִי…] / רחל המשוררת




אַל תַּרְשִׁיעֵנִי, גַּם כִּי חָטָאתִי,



אָנָּא, יַמְתִּין נָא הַגְּזָר.



אַל נָא תַזְכִּיר “וְאָהַבְתָּ כָּמוֹךָ” –



מִי לִי כָמוֹנִי צָר?


 


אַל תְּנַחֵם – וּמֵתִי לֹא נִקְבַּר עוֹד,



אַל תִּתְרַחֵק נִבְהָל.



רַק לְבָבִי הוּא הַלֵּב הַפָּלוּחַ



בְּחֵץ נִקְמָתִי הַמֻּרְעָל.


  

כסלו, תרצ"א






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4675