


	
	אל תרשיעני
	



[אַל תַּרְשִׁיעֵנִי…] / רחל המשוררת

אַל תַּרְשִׁיעֵנִי, גַּם כִּי חָטָאתִי,


אָנָּא, יַמְתִּין נָא הַגְּזָר.



אַל נָא תַזְכִּיר “וְאָהַבְתָּ כָּמוֹךָ” –



מִי לִי כָמוֹנִי צָר?

אַל תְּנַחֵם – וּמֵתִי לֹא נִקְבַּר עוֹד,



אַל תִּתְרַחֵק נִבְהָל.



רַק לְבָבִי הוּא הַלֵּב הַפָּלוּחַ



בְּחֵץ נִקְמָתִי הַמֻּרְעָל.

כסלו, תרצ"א







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4675