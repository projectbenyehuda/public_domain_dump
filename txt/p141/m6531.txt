


	
	כה ציפיתי ליום
	



כֹּה צִפִּיתִי לַיּוֹם – וְהִגִּיעַ / רחל המשוררת


אַךְ מַדּוּעַ בּוֹכֶה בִּי הַלֵּב?



מִי הָפַךְ אֶת שִׂמְחַת פְּגִישָׁתֵנוּ



לְעִצְּבוֹן הַפְּרִידָה הַנּוֹקֵב?

מִי הַצַּר הָאוֹרֵב לִי בַּדֶּרֶךְ,



הַמַּרְעִיל בְּאֵרוֹת נֶחָמָה?



הַאֻמְנָם, רַחֲשִׁי, גַּם עָלֶיךָ



תִּנָּתֵךְ חֲמָתִי הַסְּתוּמָה?

הַאֻמְנָם לְשַׁכֵּךְ אֶת הַזַּעַם



שֶׁל הָאֵל הַתּוֹבֵעַ כָּל בְּכוֹר,



אֶעֱקֹד עַל גַּבֵּי הַמִּזְבֵּחַ



אַף אוֹתְךָ, רַחֲשִׁי הַטָּהוֹר?

כ“ה תשרי, תרצ”א







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6531