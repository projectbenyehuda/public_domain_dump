


	
	ביטוי לירי
	



ביטוי לירי / רחל



יצירות עמוקות ועזות. ועמוק ועז הרושם. ובין השאר – פסל עץ קטן. קטן-קטן. “הרצון לשחרוּר”. אוָז כפות רוצה להשתחרר, פושט צוארו בתנועה גלמנית, מאומצת, מכאבת. אוז זה המגושם, המגוּחך, היה לסמלי, לטרגי, ורגע ארוך עמדתי לפניו, הסתכלתי בו, הסתכּלתי בי דרכּוֹ – באדם הכפות.

זה כוחו של ביטוּי לירי. יוצרו של לאוקון על יסורי לאוקון סיפר, את רצונו של לאוקון להשתחרר מגיפופי מוֶת גיבש. סגר בשיש. ובהתרגשותך לפני לאוקן התרגשות אסתיטית היא, מגע אמנות בחוּש אמנוּתי. וכאן – מגע אדם באדם. כוחו של ביטוּי לירי.



תר"ץ






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4281