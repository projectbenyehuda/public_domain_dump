


	
	[עיני אעצם]
	



עֵינַי אֶעֱצֹם / רחל המשוררת




עֵינַי אֶעֱצֹם



פֶּן אֶקְרָא בְּעֵינֶיךָ.



פָּנַי אָלִיט



פֶּן יַכֵּם מַגְלֵב-הָאֱמֶת.



גָּזַרְתִּי: אָסוּר!



נַפְתּוּלֵי אֱלֹהִים נִפְתַּלְתִּי



אַךְ הַלֵּב הָעִקֵּשׁ לֹא צִיֵּת.


  


“עֱנוּת הָאֱמֶת” –



אֵי מָנוֹס מִפָּנֶיהָ?



עֱנוּת הָאֵימָה שֶׁל אֱמֶת מְבִישָׁה.



כָּבֵד הַמַּשָּׂא מִכְּתֵפַיִם.



כִּתְפֵי-אִשָּׁה.


  

א' תמוז, תרפ"ט






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3390