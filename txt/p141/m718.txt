


	
	שיבה
	



שִׁיבָה / רחל


סֹבֵב הוֹלֵךְ הָרוּחַ וְעַל סְבִיבֹתָיו שָׁב הָרוּחַ (קהלת, א' ו')

וְגַם אִם רוּחִי הִתְעַנִי רַבּוֹת,



וְגַם אִם הִרְחַקְתִּי לָנוּד.



חָזַרְתִּי אֵלַיִךְ – אֶל אֶרֶץ-אָבוֹת



אֶל בֵּית-מְכוֹרָה הֶחָמוּד.

וְטוֹב לִי לָחוּשׁ יוֹרֵד בִּדְמָמָה,



בְּאֹפֶל עֶרֶב כָּחֹל,



מַרְגּוֹעַ זֶה שֶׁכֹּה יִכְמַהּ



כֹּה יִכְמַהּ הַלֵּב הַפְּתַלְתֹּל.

הַלֵּב הַפְּתַלְתֹּל – נֶאֱמָן וּמוֹעֵל,



תָּאֵב לְהַמְרִיא וּמָט.



וְטוֹב כִּי בַּחֶדֶר הַזֶּה הָאָפֵל



לֹא תַּבְחִין לוֹ בְּכִיָּתִי בַּלָּט.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/718