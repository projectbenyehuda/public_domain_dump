


	
	בִּקּוּר
	



לחיה




בָּעֶרֶב, בַּסְּתָו, בִּצְרִיף-פּוֹעֲלִים, בַּמּוֹלֶדֶת,



עֲפַר הָרִצְפָּה, סִדְקֵי הַקִּירוֹת הַדַּקִים,



בְּקֶרֶן-זָוִית עֲרִיסָה בְּלִבְנַת כִּסּוּיֶיהָ,



בַּחַלּוֹן – מֶרְחַקִּים.

הַנְחוּנִי כְּאָז, עָמָל עַקְשָׁנִי וְתוֹחֶלֶת!



שֶׁלָּךְ אָנֹכִי, דַּלּוּת סַבְלָנִית וּבָרָה!



נִגְּשׁוּ תִינוֹקוֹת, הִסְתַּכְּלוּ, הֶחֱרִישׁוּ, עַל מַה זֶּה



נֶעֶצְבָה הַדּוֹדָה הַזָּרָה?



שלהי קיץ, תרפ"ט






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6991