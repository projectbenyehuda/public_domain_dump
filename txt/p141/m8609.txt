


	
	[אֶת כֻּלִּי סִפַּרְתִּי עַד תֹּם] (בחדרי חדריי)
	




אֶת כֻּלִּי סִפַּרְתִּי עַד תֹּם,

בְּחַדְרֵי חֲדָרַי

הוֹלַכְתִּי זָרִים וְהִצְבַּעְתִּי:

כָּאן –

גַּאֲוָה רְמוּסָה, כָּאן – צִפִּיַּת שָׁוְא,

וְשַׁלְוָה לְאַחַר יֵאוּשׁ –

לְהַלָּן.

גַּם אַתָּה בֵּינֵיהֶם,

גַּם אַתָּה, הַקָּרוֹב-הַזָּר,

עֲבַרְתַּנִי עָבוֹר וְהַבֵּט וַתֵּצֵא עִם כֻּלָּם,

וַאֲנִי

בַּפִּנָּה אֶשְׁקֹט.

וַאֲנִי – – הַאֻמְנָם, הַאֻמְנָם

לֹא הָיָה דָבָר?!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8609