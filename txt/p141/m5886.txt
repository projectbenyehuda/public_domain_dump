


	
	[רַק עַל עַצְמִי לְסַפֵּר יָדַעְתִּי]
	




רַק עַל עַצְמִי לְסַפֵּר יָדַעְתִּי



צַר עוֹלָמִי כְּעוֹלַם נְמָלָה,



גַּם מַשָּׂאִי עָמַסְתִּי כָּמוֹהָ



רַב וְכָבֵד מִכְּתֵפִי הַדַּלָּה.


  


גַּם אֶת דַּרְכִּי – כְּדַרְכָּהּ אֶל צַמֶּרֶת –



דֶּרֶך מַכְאוֹב וְדֶרֶךְ עָמָל,



יַד עֲנָקִים זְדוֹנָה וּבוֹטַחַת,



יַד מִתְבַּדַּחַת שָׂמָה לְאַל.


  


כָּל אָרְחוֹתַי הִלִּיז וְהִדְמִיע



פַּחַד טָמִיר מִיַּד עֲנָקִים.



לָמָּה קְרָאתֶם לִי, חוֹפֵי הַפֶּלֶא?



לָמָּה כְּזַבְתֶּם, אוֹרוֹת רְחוֹקִים?


 

ד' אדר תר"ץ






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5886