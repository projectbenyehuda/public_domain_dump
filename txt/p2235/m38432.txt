


	
	[יָצִיץ צוּר מֵחֲרַכּוֹ וְיַשְׁגִּיחַ מִפִּתְחוֹ] (סליחה)
	



[כנראה נולד בטְרָנִי לערך 1220]






סְלִיחָה לְשַׁחֲרִית יוֹם הַכִּפּוּרִים





יָצִיץ צוּר מֵחֲרַכּוֹ

וְיַשְׁגִּיחַ מִפִּתְחוֹ

לְכוֹרֵעַ עַל-בִּרְכּוֹ

וְשׁוֹפֵךְ מֶרֶר שִׂיחוֹ

יַסְכִּית נִיבֵי עֶרְכּוֹ

בַּעֲטֹף לְפָנָיו רוּחוֹ

כְּמִנְחָתוֹ וּכְנִסְכּוֹ

כְּעוֹלָתוֹ וּכְזִבְחוֹ

יְהִי-נָא נֶגְדְּךָ דַרְכּוֹ

וְנִכְחֲךָ יְהִי-לוֹ אָרְחוֹ

מַגְדִּל יְשׁוּעוֹת מַלְכּוֹ

וְעֹשֶׂה חֶסֶד לִמְשִׁיחוֹ.





שַׁדַּי אִם גֵּרַשְׁתָּה

אִשְׁתְּךָ הָיְתָה קְרוּאָה

וְסֵפֶר כְּרִיתוּת תַּתָּה

בְּיָדָהּ, לֹא נִטְמָאָה

הַחֲזִירֶהָ עַתָּה

בְּרֹב אַהֲבָה נִפְלָאָה

וְאִם אוֹתָהּ מָכַרְתָּה

כְּשִׁפְחָה דֹּפִי מְלֵאָה

פְּדֵה כַּאֲשֶׁר אָמַרְתָּה

פְּלֵיטָה הַנִּמְצָאָה

וְחִישׁ גּוֹאֵל וְהָבִיאָה

צִיץ נֵזֶר עַל-מִצְחוֹ.





עַל-מָה יֶחֱרֶה אַפֶּךָ

לְעַמְּךָ מִמִּצְרַיִם

הוֹצֵאתוֹ עֵת נָגְפֶּךָ

עַד-בְּכוֹר הָרֵחָיִם

וְשַׂכֹּתוֹ עִם כַּפֶּךָ

לְצֵל מֵחֹם צָהֳרָיִם

וּבְנָוְךָ וּבְסִפֶּךָ

הֲבֵאתוֹ יְרוּשָׁלִָם

שְׁפֹךְ אֶת-קֶצְפְּךָ וְשִׁצְפֶּךָ

לֶאֱדוֹם מִשָּׁמָיִם

וְנוֹשֵׂא לְךָ עֵינָיִם

תַּנִּיחֵהוּ בִמְנוּחוֹ.





יָהּ נַחֵם בִּנְךָ בְּכֶפֶל

כַּאֲשֶׁר הִלְקִיתוֹ בוֹ

וְאוֹרָה תַּחַת אֹפֶל

שַׁכֵּן הָאֵר סְבִיבוֹ

וְתַחַת הָיָה שָׁפֵל

תְּנָה כִּסֵּא מוֹשָׁבוֹ

נִשָּׂא עַד-הָעֲרָפֶל

וּמְחֵה חֶטְאוֹ וְחוֹבוֹ

אַל-תִּזְכֹּר עוֹד עֹפֶל

זְדוֹנוֹ, אֲשֶׁר הוּא אֲהֵבוֹ

לֹא-יִהְיֶה לוֹ אוֹיְבוֹ

לְשָׂטָן לַעֲמֹד נִכְחוֹ.





הֲלֹא דֶרֶךְ אֱנוֹשׁ לִמְעֹל

וְדַרְכְּךָ אֵל לִסְלֹחַ

אִם כַּחֲטָאָיו תִּפְעֹל

הֲיוּכַל לַעֲצֹר כֹּחַ

סְגוֹר פִּתְחֵיהֶם לִנְעֹל

וְדַלְתֵיהֶם לִבְרֹחַ

וְאַל-נָא תִּגְעַל גָּעֹל

וְאַל תִּזְנַח זָנֹחַ

שְׁבָר-נָא מוֹטוֹת הָעֹל

וְחִישׁ יֶשַׁע לִשְׁלֹחַ

כְּקֶדֶם אֲבִי זָנֹחַ

בְּנֹא צִוִּיתָ לְשָׁלְחוֹ.



















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38432