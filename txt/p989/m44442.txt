


	
	השיר הארבעה עשר
	








אִם אֵל רַב חֶסֶד מִמְּעוֹנוֹ יוֹפִיעַ,

יִפְתַּח יָדוֹ, רָצוֹן כָּל חַי יַשְׂבִּיעַ,

עִצָּבוֹן לֹא יֵדְעוּ, טוֹב לֹא יַחְסוֹרוּ

לוּ אִישׁ וָאִישׁ בַּר לֵב וּנְקִי כַפָּיִם,

מֵאֵין עָמָל מֵאֵין זֵעַת אַפָּיִם

יֹאכְלוּ לַחְמָם, לֹא יִזְרְעוּ לֹא יִקְצוֹרוּ.





כִּי מִי שָׂם עַל צַוַּאר אָדָם מַעֲמָסָה,

פָּקַד עָלָיו מַחְסוֹר, שָׂמוֹ קַלָּסָה,

מִי שְׁלָחוֹ הַשָּׂדֶה לַקּוֹר לַחֹרֶב,

הֲיַד יְיָ אֶת כָּל זֹאת עָשָׂתָה?

הֲלֹא בַגַּן עֵדֶן אוֹתוֹ הֶחֱיָתָה,

הַמְבַכֵּר אֶת פִּרְיוֹ קַיִץ וָחֹרֶף





אַךְ עֲוֹן הָאָדָם הִשְׁחִית נָוֵהוּ,

יַעַן לֹא שָׁמַר אֶת מִצְוַת עוֹשֵׂהוּ,

אֵרֵד אֶת אַדְמָתוֹ, נִרְאֶה הַנָּגַע,

עוֹד עֵת רַב לָעֵדֶן תֵּבֶל דָּמָתָה,

עַד בּוֹא מַבּוּל מַיִם, אֲזַי נִשְׁחָתָה,

וַתְּהִי כָאֵם אֶל כָּל מִקְרֶה וָפֶגַע.





לָכֵן לֹא יָדַע רָע לֹא יֵדַע חֹסֶר,

כִּי אִם חָטְאוּ אָבוֹת, אִם אָכְלוּ בֹּסֶר,

הַלְבַעֲבוּר זֶה שִׁנֵּי בָנִים תִּקְהֶינָה?

רָשׁוּ הַכְּפִירִים, לַטֶּרֶף יִשְׁאָגוּ,

וּתְמִימִים מִיוֹם רָעָה לֹא יִדְאָגוּ

מִצוּק תֵּבֵל עֵינֵיהֶם בַּל תִּכְהֶינָה.





עוֹזְבֵי אֵל אִם אֶרֶץ טוֹבָה יִמְצָאוּ,

אֲלֻמּוֹת אֵל הַגֹּרֶן לֹא יִשָּׂאוּ,

מֵעֹצֶר שָׁמַיִם, מִפַּחַד חָרֶב.

אַךְ עֲדַת צַדִּיקִים יוֹם יוֹם שִׁעֲשָׁעוּ,

בִּמְקוֹם צִיָּה לֹא בוֹ זֶרַע זָרָעוּ,

בֹּקֶר שָׂבְעוּ לֶחֶם וּבָשָׂר עָרֶב.





צוּרִי! כַּאֲשֶׁר נִפְלְאוֹתֶיךָ הִרְבֵּיתָ,

לִשְׁפּוֹט אֶת צָרֶיךָ לָנוּ הֶרְאֵיתָ,

כִּי כָּל מִשְׁעַן לַחְמָם זָרִים חִבֵּלוּ,

מֵאָז לֹא יָרַד בָּרָד עַל מִצְרָיִם,

מֵאָז לֹא בָא בָּהּ בַּעַל הַכְּנָפַיִם,

וּבְיוֹם מִשְׁפָּט הֵמָּה אֶת כֹּל שִׁכֵּלוֹ.





וּלְעֻמַּת רָעוֹת, זֵדִים בָּם הִצְמַתָּ,

בֵּין אֵלִים וּבֵין סִינַי אוֹת נָתַתָּ,

כִּי אֶת עַם אָהַבְתָּ כָּבוֹד עִטַּרְתָּ.

כִּי שֻׁלְחָן בַּמִּדְבָּר לָהֶם עָרַכְתָּ,

דַּלְתֵי שָׁמַיִם מִמַּעַל פָּתַחְתָּ,

וּדְגַן שָׁמַיִם, אֶת הַמָּן הִמְטַרְתָּ.





לֶחֶם אַבִּירִים הוּא וּמְלוֹא כַף נָחַת,

לֹא יָרַד מֵאָז עַל אָרֶץ מִתָּחַת,

לֹא רָאוּהוּ כָּל שֹׁוכְנֵי בָתֵּי חֹמֶר.

בּוֹ הִתְעַדְּנוּ יוֹם יוֹם מִבְּלִי עַצָּבֶת,

רַב מִמִּתְעַדְּנִים עַל אֶרֶץ נוֹשָׁבֶת,

וּבְכֹחוֹ הִשְׂבִּיעַ בִּמְלֹא הָעֹמֶר.





עוֹד זֹאת עָשִׂיתָ, עָרֹב רַב קִבַּצְתָּ,

יוֹשְׁבֵי עָרֵי צָרֶיךָ בָּם מָחַצְתָּ,

לֹא מָחֲצוּ זֶה אֶת זֶה, אֵין שׁוֹד אֵין שָׁבֶר.

אַף כֵּן כָּל הוֹלֵךְ עַל אַרְבַּע רַגְלָיִם,

צוֹנֶה גַּם אֲלָפִים בִּשְׂדֵה מִצְרָיִם,

מִיָּדְךָ נִגְזָרוּ, מֵתוּ בַּדָּבֶר.





וּלְעֻמַּת חִצֵּי מִשְׁפָּטֶיךָ אֵלֶּה,

עִם עַמְּךָ יִשְׂרָאֵל הִפְלֵאתָ פֶּלֶא.

כִּי מַטְעַמִים טוֹבִים לָהֶם הֵבֵאתָ.

אֶל מָעוֹן אֲרָיוֹת, אֶל אֶרֶץ נֶגֶב

עָלְתָה הַשְּׂלָו מִפְּאַת קֶדֶם וָנֶגֶב,

מִבֵּין עֲצֵי עָבוֹת קֵן לָהּ הוֹרֵיתָ.





מֵאִיִּים הָרְחוֹקִים הַשְּׂלָו עָלָתָה,

וּבְמִדְבַּר סִין אֶת הַמַּחֲנֶה כִּסָּתָה,

אֹכֶל עַל עֶשְׂרִים יוֹם הָעָם אָסָפוּ,

יַעַן שָׁאֲלוּ בָשָׂר, תֵּת זֹאת אִוִּיתָ.

כִּי לוּ יָדְעוּ כִּי לִשְׁחָקִים צִוִּיתָ,

לַמְטִיר מָן, לֶאֱכוֹל בָּשָׂר לֹא שָׁאָפוּ.





מַה נָּקֵל לָךְ הוֹצִיא בַּמִּדְבָּר עֵשֶׂב

לַעֲבוֹדַת אִישׁ, חָצִיר לַשּׁוֹר, לַכֶּשֶׂב,

לֶחֶם לֹא זָרוּעַ מֵרֹאשׁ הוֹצֵאתָ,

אַךְ חָפַצְתָּ הוֹדַע, כִּי אֵין שֶׁבֶר,

גַּם עַל כָּל מוֹצָא פִיךָ יִחְיֶה גֶּבֶר,

כַּאֲשֶׁר עַם רַב זֶה מִמַּנְּךָ הֶחֱיֵיתָ.





וּכְצֵאת קַוִּים מֵאוֹר תֵּבֵל יָאִירוּ,

כֵּן קַוִּים מִנִּפְלְאוֹתֶיךָ יַזְהִירוּ,

רוֹאֵיהֶם יִשְׂמְחוּ בָם, צֶדֶק יִלְמָדוּ,

כִּי לֶחֶם שָׁמַיִם מֵעָל הוֹרַדְתָּ,

וּפִקּוּדֶיךָ עַל לוֹקְטָיו פָּקַדְתָּ,

רַב מִמִּסְעָד לֶחֶם לִבָּם יִסְעָדוּ.





לִשְׁמוֹעַ שִׁירֵי הַכְּסִילִים מֵאַנְתִּי,

תּוֹרָתְךָ אֵל חֶשְׁקִי, בָּהּ הִתְבּוֹנַנְתִּי.

בָּהּ רַב מִגִּיל יַיִן לִבִּי שָׂמֵחַ.

כִּי טוֹבִים דּוֹדֶיךָ מִיֵּין הָרֶקַח,

תּוֹרָתְךָ לָמַדְתִּי וָאוֹסֶף לֶקַח,

וּבְאוֹרְךָ רָאֲתָה נַפְשִׁי אוֹר זוֹרֵחַ.





אֵלֶּה עַל הַיַּיִן שִׁירִים יָשִׁירוּ,

אֵלֶּה שִׁירֵי דוֹדִים בַּתֹּף יַזְכִּירוּ,

גַּם מַעֲשֵׂה גִבּוֹרִים הַשִּׁיר יַשְׁמִיעַ.

וַאֲנִי אָשִׁיר עֻזֶּךָ וַאֲרַנֵּנָה,

מִי לַיְיָ אֵלַי, יָבוֹאוּ הֵנָּה,

לִשְׁמוֹעַ נִפְלְאוֹת אֵל בַּשִּׁיר אָרִיעַ.





וַיִסְעוּ1 מִמָּרָה וַיָּבֹאוּ אֵילִימָה,



וּכְמִסְפַּר שִׁבְטֵי יָהּ בָּאֵילִים עֵינוֹת מָיִם,

וּכְמִסְפַּר זִקְנֵיהֶם שָׁם הַתְּמָרִים צָמָחוּ:

עֵינוֹת שְׁתֵּים עֶשְׂרֵה וּתְמָרִים שִׁבְעִים מָצָאוּ.

וַַיַחֲנוּ עַל הַמַּיִם, שָׁם מָצְאוּ מַרְגּוֹעַ,

וּמֵאֵילִים כָּל הָעֵדָה יַם סוּף נָסָעוּ,

וּבַחֲמִשָּׁה עָשָׂר יוֹם לַחֹדֶשׁ הַשֵּׁנִי

בִּשְׁנַת צֵאתָם מִבֵּית עֲבָדִים מִמִּצְרָיִם,

אֶל מִדְבַּר סִין בֵּין אֵילִים וּבֵין סִינַי בָּאוּ.

מִן הַבָּצֵק אֲשֶׁר מִמִּצְרַיִם הוֹצִיאוּ,

אָכְלוּ לַחְמָם עַד הַיּוֹם הַזֶּה, לֹא לָשׂבַע,

וּמְעַט צֹאן וּבָקָר לֶאֱכוֹל בָּשָׂר זָבָחוּ,

אַךְ זֶבַח גָּדוֹל לֹא עָשׂוּ, מַחְסוֹר פָּחָדוּ;

כֹּה מִשְׁפָּטָם חֹדֶשׁ יָמִים, יוֹם יוֹם הִתְעַנּוּ.

בָּאוּ אֵילִימָה שָׂמְחוּ כִּי מָצְאוּ עֵץ פֶּרִי,

כִּי כֵן יִמְצְאוּ בִּמְקוֹמוֹת יָבוֹאוּ, הִתְאַמָּרוּ,

עַל כֵּן כַּאֲשֶׁר אֶל מִדְבַּר סִין הִגִּיעוּ, חָרָדוּ,

מִדְבַּר שָׁמֵם הוּא, אֵין זֶרַע, אֵין עֵץ צוֹמֵחַ,

שָׁם צָעֲקוּ: "מֵאֲשֶׁר יֵלֶד יוֹם מִי יַצִּילֵנוּ?

"כִּי אִם אֶל חֳרָבוֹת כָּאֵלֶּה יוֹלִיכוּנוּ,

גחַלְלֵי רָעָב נִהְיֶה, אֲנַחְנוּ גַּם טַפֵּינוּ.

לַעֲצַת אֵל לֹא חִכּוּ, עַל חַסְדּוֹ לֹא נִשְׁעָנוּ,

לֹא נִרְפָּא מַר רוּחָם, מִמֵּי מָרָה נִרְפָּאוּ,

לֹא אָמְרוּ: רוֹפְאָם יוּכַל כֹּל, אֵלָיו נִתְחַנָּנָה,

יִרְפָּא גַּם הַצִּיָה הַזֹּאת וּלְמִחְיָה תֶּהִי,

כִּי עוֹד לֹא נָכוֹן לִבָּם, מוּסָר לֹא לָקָחוּ,

וּמְקוֹר חַיִּים, תּוֹרַת חָכָם, עַל לֵב לֹא שָׂמוּ

אֲשֶׁר עַל מֵי מָרָה לִמְּדָם צוּף אִמְרֵי נֹעַם,

כִּי אֵל שָׂם חֹק וּמִשְׁפָּט לַשּׁוֹנִים בַּדָּרֶךְ,

כִּי יַרְעִיבֵם וִיעַנֵּם בַּעֲבוּר לַמְּדָם דָּעַת,

אַךְ לֹא יִטְּשֵׁם וִיחַלְּצֵם מֵרַע, כִּי יָשׁוּבוּ;

כָּל זֹאת לֹא הִשְׂכִּילוּ עַם יָצָא מִמִּצְרַיִם,

וּבַצַר לָהֶם, נִפְלָאוֹת רָאוּ שָׁכָחוּ,

לֹא כִּי כָרְשָׁעִים דַּרְכָּם כָּאֲפֵלָה הָיָתָה,

אֲשֶׁר מָאוֹר וָשֶׁמֶשׁ לָרִיק לָהּ יָאִירוּ,

אַךְ כָּנֹּגַהּ יָרֵחַ עָבִים יַסְתִּירֶנָּה,

כֵּן נֹגַהּ לִבָּם בַּצַּר לָהֶם לֹא תַגִּיהַּ,

וּבִמְצוּקָתָם עַל חַסְדֵי אֵל לֹא בָטָחוּ,

עַד תִּזְרַח לָהֶם שֶׁמֶשׁ מַרְפֵּא בִּכְנָפֶיהָ

אֲשֶׁר עָבִים לֹא יַחֲשִׁיכוּהָ, לֹא הוֹחִילוֹ.

אַךְ בָּרֵי לֵב הֶעֱצִיבוּ וִישָׁרִים יַאֲשִׁימוּ,

כִּי עַל משֶׁה הֵלִינוּ וּבְאַהֲרֹן דִּבֵּרוּ,

כַּאֲשֶׁר עָשׂוּ עַל יַם סוּף וּכְבוֹאָם מָרָתָה,

כֵּן עָשׂוּ מִדְבַּר סִין, עַל הַנְּבִיאִים זָעֲפוּ.

וַיֹּאמְרוּ: "אוֹי מִמּוּת בָּרָעָב מִי יִפְדֵּנוּ?

"מִי יִתֵּן נָמוּת גַּם נַחְנוּ אֶרֶץ מִצְרַיִם

"כִּפְקֻדַּת כָּל אָדָם שָׁם יִפָּקֵד עָלֵינוּ,

"שָׁם אֵין מַחְסוֹר, שָׁם לֶחֶם לָשׂבַע אָכַלְנוּ,

"לֹא בַמִּשְׁקָל עַל סִיר הַבָּשָׂר יָשַׁבְנוּ.

"שָׂרֵי עָם! לָמָּה מִשָּׁם הוֹצֵאתֶם אוֹתָנוּ

"אֶל הַמִּדְבָּר הַזֶּה, אֵין בּוֹ עֵץ, אֵין בּוֹ זֶרַע?

"לָמָה בָּרָעָב וּבְמַחְסוֹר כֹּל יַשִּׂיגוּנוּ,

"אֶת הַקָּהָל הַגָּדוֹל הַזֶּה פֹּה תָּמִיתוּ.





מִזַּעַף2 הַמְּלִיצִים לֹא נִבְעַת נֶאֱמָן רוּחַ,



נֶאֱמָן עִם אֱלֹהָיו אֵיךְ יֵחַת מִקּוֹל גָּבֶר?

יָדַע כִּי טוֹב יְיָ, לֹא יַחְפֹּץ אֵל מָוֶת,

וּדְבַר קָדְשׁוֹ זָכַר, סוֹד גִּלָּה לוֹ עוֹשֵׂהוּ,

כִּי בַשֶּׁבֶט יַכֵּם וּכְאָב אֶת בֵּן יִרְצֵמוֹ.

זֹאת שָׂם חֹק וּמִשְׁפָּט לִפְדּוֹת נַפְשָׁם מִשַּׁחַת,

עַל כֵּן לֹא הִתְחַנֵּן עוֹד לֵאלֹהָיו בַּעֲדֵמוֹ,

אַךְ חִכָּה לוֹ מַה מִּשְׁמֵי קָדְשׁוֹ יוֹדִיעֶנּוּ.

גַּם תַּאֲוַת עָנָו שָׁמַע יְיָ וַיֹּאמֶר:

"מֵרָעָב וּמִמַּחְסוֹר עַמִּי לֹא יִירָאוּ.

"עַם הֶרְאוּ לִי אוֹת אַהֲבָה, הֶרְאוּ לִי אוֹת חָסֶד,

"לָלֶכֶת אַחֲרַי בַּמִּדְבָּר, לִמְקוֹם אֵין זָרַע,

"הֲמֵהֶם אַעְלִים עֵינִי מִתֵּת לָהֶם לֶחֶם?





"חָלִילָה לִּי! טוֹב, לֹא רָאֲתָה עַיִן, אַרְאֵמוֹ,

"דַּבֵּר אֲלֵיהֶם: אַף כִּי מַחְסוֹרָם יָדַעְתִּי,

"אֶל עִיר שָׂדֶה אוֹ כֶרֶם לֹא אֲבִיאֵמוֹ,

"גַּם הָאֲדָמָה לֹא תִתֵּן אֶת כֹּחָהּ אֶל פִּימוֹ,

"כִּי כַּאֲשֶׁר צִוִּיתִי תַּדְשֵׁא הָאָרֶץ דֶּשֶׁא

"כֵּן לוּ אֲצַו מֵאֵין זֶרַע לַחְמָהּ יֹאכֵלוּ,

"מִלֶּחֶם לֹא בָא אֶל פֶּה אָדָם אַשְׂבִּיעֵמוֹ,

"לַעֲרוֹךְ אֶת שֻׁלְחַן עַמִּי לַשְּׁחָקִים צִוִּיתִי,

"הִנְּנִי מַמַטִיר לָהֶם לֶחֶם מִן הַשָּׁמַיִם,

"לֹא כִקְצִיר שָׂדֶה עַל יָמִים רַבִּים יִצְבְּרוּהוּ,

"וִיבִיאוּהוּ אֶל הָאוֹצָר לִהְיוֹת לָהֶם חֹסֶן,

"לַעֲשׂוֹת בּוֹ מִסְחָר וּבִתְבוּאוֹתָיו יַעֲשִׁירוּ,

"אַךְ כַּעֲנִיִּים בִּשְׂדֵה עָשִׁיר אוֹתָם דִּמִּיתִי,

"כַּגֵּר כַּיָּתוֹם בִּשְׂדֵה אִישׁ לֶחֶם יִלְקוֹטוּ,

"כֵּן יֵצֵא הָעָם לִלְקוֹט מִמְּטַר הַשָּׁמַיִם

"רַק אֹכֶל עַל יוֹם אֶחָד, יוֹתֵר לֹא יִקָּחוּ,

"אַף כִּי דַי לִימֵי הַשָּׁנָה יוֹם יוֹם אֶתְּנֶנּוּ,

"יִקְחוּ הֵם עֹמֶר לַיּוֹם מֵרְבָבוֹת הִמְטַרְתִּי.

"כִּי לֹא תְבוּאַת הַשֶָּׂדֶה יֵחָשֵׁב לָמוֹ,

"הָאָרֶץ לָאָדָם נָתַתִּי, לֹא שָׁמָיִם,

"יוֹם יוֹם אֶתְּנֵהוּ, בַּעֲבוּר אֲנַסֵּמוֹ,

"יִרְאוּ אִם אַסְתִּיר פָּנַי, אֵין עוֹד מִשְׁעַן לָחֶם.

"זֹאת יִתְּנוּ אֶל לִבָּם וּבְתוֹרוֹתַי יֵלֵכוּ,





"פֶּן אֲרֻבּוֹת הַשָּׁמַיִם אֶסְגּוֹר גַּם אָנִי,

"שֵׁשֶׁת יָמִים יוֹם יוֹם עַל יוֹם אֶחָד יִלְקֹטוּ,

"אַךְ בַּיּוֹם הַשִּׁשִּׁי לֶחֶם מִשְׁנֶה יִמְצָאוּ,

"אִם לִלְקוֹט בּוֹ יוֹתֵר מִיּוֹמוֹ לֹא הוֹסִיפוּ,

"כִּי יָכִינוּ בָאֹהֶל אֶת אֲשֶׁר הֵבִיאוּ,

“אָז יִהְיֶה מִשְׁנָה עַל אֲשֶׁר יוֹם יוֹם לָקָטוּ”.





כַּאֲשֶׁר שָׁמַע משֶׁה אִמְרוֹת אֱלוֹהַּ אֵלֶּה,

עָלַץ לִבּוֹ בַּיְיָ, בִּישׁוּעַת רַב חָסֶד,

אֲשֶׁר גַּם מִבָּנִים סוֹרְרִים לֹא יִמְנַע יֶשַׁע,

וּלְאָזְנֵי אַהֲרֹן חַסְדֵּי יְיָ הִשְׁמִיעַ.

אָז שָׂרֵי קֹדֶשׁ לִבְנֵי יִשְׂרָאֵל דִּבֵּרוּ:

"כִּי יֵצַר לָכֶם לָמָה עָלֵינוּ תַלִּינוּ,

"הֲלֹא יְיָ הוֹצִיא אֶתְכֶם מִמִּצְרָיִם,

"וּמֵאַהֲבָתוֹ אֶתְכֶם לֹא יַחְשׂוֹךְ מִכֶּם שֵׁבֶט,



"כַּאֲשֶׁר3 עַל מֵי מָרָה כָּל זֹאת אֶתְכֶם לִמַּדְתִּי,



"וּמַדּוּעַ תּוֹרָה מִפִּינוּ לֹא תִקָּחוּ?

"כִּי כֵן הוּא יַעֲשֶׂה יְיָ אוֹת לָכֶם עֶרֶב,

"וִידַעְתֶּם כִּי יְיָ הוֹצִיא עַם מִשֶּׁפֶל

"בַּעֲבוּר רוֹמֵם אוֹתָם וּבַעֲבוּר הֵיטֵיב לָמוֹ.

"וּכְבוֹד יְיָ מָה רַב הוּא, תִּרְאוּ בַבֹּקֶר,

"כִּי רַב טוּב תִּרְאוּ לֹא רָאֲתָה עַיִן מִקֶּדֶם,

"בִּינוּ נָא חַנּוֹת אֵל, חֲסָדָיו עַל לֵב שִׂימוֹ,

"אִם כֹּה יַעֲשֶׂה עִם בָּנִים סוֹרְרִים, עִם עַם מֶרִי,

"עֵת שָׁמְעוֹ הַתְּלוּנוֹת אֲשֶׁר עָלָיו תַּלִּינוּ,

"מָה רַב טוֹב צָפוּן לִירֵאָיו, אֶל בּוֹ בָּטָחוּ,

"וַאֲנַחְנוּ מָה, אָדָם כָּמוֹכֶם, חִדְלֵי כֹחַ,

"כָּל אֲשֶׁר אֲנַחְנוּ עוֹשִׂים צִוָּה שׁוֹלְחֵנוּ,

“וּבַמֶּה חָטָאנוּ כִּי תַלִּינוּ עָלֵינוּ”.





אֶל דִּבְרֵי תָם הַמְבַשֵּׂר טוֹב הָעָם הֶחֱרִישׁוּ,

דָּבָר לֹא עָנוּ, גַּם קוֹל תּוֹדָה לֹא הִשְׁמִיעוּ,

כִּי עוֹד לִבָּם סוֹעֵר וּתְלוּנָתָם נִצָּבָה,

כִּי אָמְרוּ: מַה זֶּה יַעֲשֶׂה אֵל, בַּמֶּה יוֹשִׁיעַ?

כִּרְאוֹת אִישׁ הָאֱלֹהִים זֹאת, הִתְבּוֹנֵן עָדֵימוֹ,

כִּי עוֹד בֵּין תִּקְוָה וּבֵין פַּחַד נָע לִבָּמוֹ,

אָז הֵחֵל בָּאֵר דָּבָר, מוּסָר מִלֵּא פִיהוּ:

"לָמָּה כָּעֵת תַּחֲרִישׁוּ, לָמָה עוֹד תִּזְעָפוּ?

"אֵיךְ גַּם בִּישׁוּעָת יְיָ לָכֶם הִשְׁמַעְתִּי

"בַּל תִּתְנֶחָמוּ, וּבְאִמְרֵי פִּי בַּל תִּשְׂמָחוּ,

"כִּי יָסִיר אֶת רַעֲבוֹן בָּתֵּיכֶם בַּל תַּאֲמִינוּ,

"הֵן אוֹת הָעֶרֶב יִהְיֶה כִּי בָשָׂר תֹּאכֵלוּ,

"וּכְבוֹד הַבֹּקֶר יִהְיֶה כִּי לֶחֶם תִּשְׂבָּעוּ,

"עַל חַסְדֵּי אֵל הוֹחִילוּ, כַּאֲשֶׁר דִּבֵּר יַעַשׂ,

"אַף כִּי יוֹצֵר לִבְּכֶם אֶת חַטַּאתְכֶם יוֹדֵעַ,

"כִּי עָלָיו שַׁתֶּם פִּיכֶם, כִּי בוֹ בַּל תִּבְטָחוּ,

"וַתְּכַזְּבוּ בִּלְשׁוֹנְכֶם וַתַּלִּינוּ עָלֵינוּ;

“כִּי נַחְנוּ מָה, תָּבִינוּ גַם אַתֶּם כָּמוֹנוּ”.





גַּם זֹאת לֹא הוֹעִיל, מִזֹּאת נַפְשָׁם לֹא נִרְפָּאָה,

כִּי דִבְרֵי נֶאֱמָן שָׁמְעוּ וּבְלִבָּם תָּמָהוּ,

מֵאַיִן בַּמִּדְבָּר בָּשָׂר? מֵאַיִן לֶחֶם?

לַאֲרוּחַת תָּמִיד אֶל רַגְלִי שֵׁשׁ מֵאוֹת אֶלֶף

מִלְּבַד הַנָּשִׁים עִם טַף וּמִלְּבַד הָעֵרֶב.

הֲרַק עַל יוֹם אֶחָד יִהְיֶה אוֹ עַל יוֹמָיִם?

כִּי נוֹרָא מַעֲשֵׂה יְיָ רָאֹה רָאִינוּ,

אַךְ נוֹרָאוֹת כָּאֵלֶּה מִדַּעְתֵּנוּ נִשְׂגָּבוּ,



הֲגַם זֹאת4 יִפְעַל אֵל בַּעֲבוּר עָפָר וָאֵפֶר,



גַּם מָתַי יִהְיֶה הָאוֹת הַזֶּה בַּל יָדַעְנוּ,

אוּלַי רַבִּים יָמוּתוּ טֶרֶם נִוָּשֵׁעַ,

כִּי מַרְאֵה עֶרֶב וָבֹקֶר לֹא פֹרַשׁ לָנוּ,

אִם יוֹם זֶה, אוֹ עַל עֵת רָחוֹק, אֵין יוֹדֵעַ

עַל כֵּן לֹא עָנוּ דָבָר, מַרְעִידִים עָמָדוּ,

וַיַּרְא אֲלֹהִים אֶת תִּמְהוֹן לִבָּם וַיּוֹכַח,

כִּי בַּמִּדְבָּר יֹאכְלוּ בָשָׂר גַּם יִשְׂבְּעוּ לָחֶם,

הָעָם כֻּלּוֹ יֹאכֵלוּ וּרְעֵבִים יֶחְדָּלוּ,

וַיּוֹכַח כִּי לֹא דִבֵּר עַל עִתִּים יָבֹאוּ,

אַךְ טֶרֶם יִגַּהּ יָרֵחַ, יֶשַׁע יַשִּׂיגוּ.

וַיְצַו אֶל מֹשֶה אֱמוֹר אֶל אַהֲרֹן אָחִיךָ

וִיצַוֶּה אֶת עֲדַת יִשְׂרָאֵל לֵאמֹר: "סוּרוּ

"מֵאָהֳלֵיכֶם, כִּי לִפְנֵי יְיָ תִּקְרָבוּ,

"הַנִּרְאָה אֲלֵיכֶם פֹּה בִּישִׁימוֹן לֹא דָרֶךְ,

"וִידַעְתֶּם כִּי דַרְכֵיכֶם מֶנּוּ לֹא נִסְתָּרוּ,

“וּתְלוּנַתְכֶם שָׁמָע וַיְצַו עֶזְרוֹ מִקֹּדֶשׁ”.

כַּאֲשֶׁר דִּבֶּר משֶׁה הַדְּבָרִים אֶל אָחִיהוּ,

דִּבֶּר אַהֲרֹן אֶל הַקָּהָל אֲשֶׁר צִוָּהוּ,

וּמשֶׁה עוֹמֵד לִפְנֵי יְיָ לִשְׁמוֹעַ

מִצְוַת אֱלֹהָיו וּמָה אֶת הָעָם יוֹדִיעַ.

כִּשְׁמוֹעַ הָעֵדָה דִּבְרֵי אַהֲרֹן הָאֵלֶּה,

קָמוּ כֻלָּם וּפְנֵיהֶם אֶל הַמִּדְבָּר פָּנוּ,

לַעֲנָן יְיָ אֲשֶׁר לִפְנֵיהֶם נוֹסֵעַ,

וּכְבוֹד יְיָ נִרְאָה בֶעָנָן אֵלֵימוֹ.

מַה נּוֹרָא מַרְאֶה זֶה, הוֹדוֹ כִּסָּה שָׁמָיִם!

עֵד הוּא כִּי אֶת מִשְׁפָּט עַמּוֹ עֵינָיו תֶּחֱזֶינָה,

וַעֲצָתוֹ יָעַץ עֲלֵיהֶם פֹּה יַשְׁמִיעֶנָּה,

אָז לִשְׁמוֹעַ מַה יַגִּיד אֶל משֶׁה הוֹחִילוּ.





מֵעֲנַן קָדְשׁוֹ דִּבֶּר אֶל משֶׁה וַיֹּאמֶר:

"הָעָם הַמַּלִּינִים עָלֶיךָ, עַתָּה יָבִינוּ,

"כִּי עָנְיָם רָאִיתִי וּתְלוּנָתָם שָׁמָעְתִּי,

"דַּבֵּר אֲלֵיהֶם לֵאמֹר: בַּצִּיּוֹת הָאֵלֶּה

"עָרֶב תֹּאכְלוּ בָשָׂר וּבֹקֶר תִּשְׂבְּעוּ לָחֶם,

"אִם מִכֶּם יִפָּלֵא, לֹא יִפָּלֵא מִמֶּנִּי,

"לֹא עַל עִתִּים הַבָּאוֹת דָּבָר זֶה דִּבַּרְתִּי,

"נָכוֹן יִהְיֶה הָאוֹת טֶרֶם יָבוֹא הַחַרְסָה,

"כִּי הַיּוֹם בֵּין הָעַרְבַּיִם בָּשָׂר תֹּאכֵלוּ.

וּכְאוֹר בֹּקֶר מִמָּחֳרָתוֹ לֶחֶם תִּשְׂבָּעוּ,

"וִידַעְתֶּם כִּי אֲנִי יְיָ יוֹעֵץ פֶּלֶא

"אֱלֹהֵיכֶם אָנִי, מִמְּעוֹן קָדְשִׁי אַשְׁקִיפָה

"עֲלֵיכֶם, כִּי עַמִּי אַתֶּם, עַם לִי יָצַרְתִּי,

"הֵן כָּאָב אֲיַסֶּרְכֶם בַעֲבוּר טוֹב תִּלְמָדוּ,

"וּכְרֶגַע תֵּיטִיבוּ, טוֹב וָחֶסֶד תִּמְצָאוּ,

"הַבִּיטוּ לָאוֹתוֹת שַׂמְתִּי עַל אַדְמַת צֹעַן,

"מַטֵּה לַחְמָם שָׁבַרְתִּי, מִקְנֵיהֶם הֶאֱבָדְתִּי,

"עַתָּה שׁוּרוּ נָא הָאוֹתוֹת אֶעֱשֶׂה הַפָּעַם:

"בַּצִּיָּה אַמְצִיא לָכֶם גַּם בָּשָׂר גַּם לָחֶם,

"הָעֲטוּפִים בָּרָעָב מֵרָעָה אֲמַלְּטֵמוֹ.





מֵהוֹד עֶלְיוֹן חַתּוּ הָעָם, מִכְּבוֹדוֹ בּוֹשׁוּ,

וּכְדַבֵּר לָהֶם משֶׁה דִּבְרֵי אֱלֹהֵימוֹ,

שָׁמְעוּ, שָׂמְחוּ וַיֵּבוֹשׁוּ, רֹאשׁ לֹא הֵרִימוּ,

מִתְּלוּנָתָם נִכְלָמוּ, יָדְעוּ עַל מִי הֵלִינוּ,

לִרְאוֹת בִּישׁוּעַת אֱלֹהִים עַתָּה הוֹחִילוּ,

כִּי יַעֲשֶׂה יְיָ דָּבָר לֹא פִלֵּל גָּבֶר,

כַּאֲשֶׁר דִּבֵּר גּוֹאֵל יִשְׂרָאֵל הָיָה לָמוֹ,

כִּי בָּעֶרֶב בָּאוּ מַטְעַמִּים לֹא הֵכִינוּ,

כִּי עָלְתָה הַשְּׂלָו, מַאֲכָל טוֹב, מַעֲדַנֵּי מֶלֶךְ,

וַתְּהִי כַּחוֹל לָרֹב, כָּל הַמַּחֲנֶה כִּסָּתָה,

אֹכֶל עַל עֶשְׂרִים יוֹם לָרְעֵבִים רִבְבוֹת אָלֶף,

כִּי לֹא כַלֶּקֶט הַלֶּחֶם הַשְּׂלָו לָקָטוּ,

רַק אֹכֶל עַל יוֹם אֶחָד עֹמֶר לַגֻּלְגֹּלֶת

אָכֵן כִּמְאַסֵּף עֳמָרִים אִסְּפוּהָ,

כִּי חֶלְקַת יוֹשְׁבֵי תֵבֵל הִיא, לָהֶם נִתָּנָה,

עוֹף כָּנָף הָיְתָה הַמְקַנֶּנֶת בַּעֲצֵי יָעַר

מֵעֵבֶר לַיָּם עַל אִיֵּי תֵימָן וָקֶדֶם,

וּבִפְקוּדַת רַב חֶסֶד מִשְׁכְּנוֹתָם עָזָבוּ,

לָבוֹא לִישִׁימוֹן וּנְפָשׁוֹת נַעֲנוֹת בָּם תִּשְׂבַּעְנָה:

לֹא כִּי בִלְעֲדֵי אֱכוֹל הַשְּׂלָו בַּל יָקוּמוּ,

אֵין מַחְסוֹר לַאֲשֶׁר לֶחֶם אַבִּירִים יֹאכֵלוּ,

בּוֹ יַבְרִיאוּ, בּוֹ יִשְׂבָּעוּ, בּוֹ יַחֲלִיפוּ כֹחַ,

אַךְ יַעַן שִׁבְתָּם עַל סִיר הַבָּשָׂר זָכָרוּ,

מִלֵּא מִשְׁאֲלוֹתָם וּכְאָב אֶת בֵּן יִרְצֵמוֹ,

וַיְצַו מַאֲכָל תַּאֲוָה טוֹב מִמַּטְעַמִּים אָהֵבוּ.

אַךְ תַּחַת עַל צָרָיו הִשְׁלִיחַ חַיְּתוֹ אֶרֶץ,

מִמְּעוֹנוֹתֵיהֶן אֶל אֶרֶץ נוֹשֶׁבֶת בָּאוּ,

וּבַעֲבוּר עַמּוֹ שָׁלַח מֵאֶרֶץ נוֹשֶׁבֶת

עוֹף כָּנָף כַּחוֹל יָם לָרֹב לִישִׁימוֹן דָּאוּ,

וּלְעֻמַּת מַטְעמִּי צָרָיו הֶאֱבִיד הַדֶּבֶר,

שָׁלַח מַטְעַמִּים בַּצִיָּה לֹא חִכּוּ לָמוֹ,

אַךְ עַד הַלֶּחֶם יַמְטִיר לָהֶם עוֹד לֹא בָאָה,

הֲיֹאבֶה עוֹד בִּשְׂלָו טוֹעֵם מִדְּגַן שָׁמָיִם?

רַק עַד בּוֹאָם אֶל הַר סִינַי אָכְלוּ מִמֶּנָּה,

יוֹם שָׁמְעוּ דִּבְרֵי אֱלֹהִים מֵאֵשׁ אוֹכֶלֶת,

תַּמָּה הַשְּׂלָו, כִּי תַעַל שֵׁנִית לֹא שָׁאָלוּ.





הַבֹּקֶר אוֹר נִרְאוּ חֲדָשׁוֹת לֹא נִשְׁמָעוּ,

שִׁכְבַת הַטַּל מִסָּבִיב לַמַּחֲנֶה הָיָתָה,

בַּעֲלוֹתָה רָאוּ אֶת אֲשֶׁר לֹא רָאֲתָה עַיִן;

כִּי עַל פְּנֵי הַמִּדְבָּר כִּשְׁפָיִים לַגֹּבַהּ,

דַּק מְחֻסְפָּס הָיָה, דַּק כַּכְּפוֹר עַל הָאָרֶץ,

וּכְעֵין הַבְּדֹלַח עֵינוֹ, תַּאֲוָה לָעֵינָיִם.

כִּי צוּר מוֹשֵׁל בַּכֹּל פָּתַח דַּלְתֵי שָׁמָיִם,

וַיַּמְטֵר עֲלֵיהֶם אֹכֶל לֹא רָאָה גָבֶר,

וּבְנֵי יִשְׂרָאֵל רָאוּ מָה הוּא לֹא יָדָעוּ,

"יָקָר הוּא! מָן הוּא! אִישׁ אֶל אָחִיו אָמָרוּ,

לָמָה הַכָּבוֹד הַזֶּה הַשְּׁחָקִים נָזָלוּ?

וַיֹאמֶר אֲלֵיהֶם משֶׁה: "לָמָּה תַּחְקוֹרוּ?

"הוּא הַלֶּחֶם הַטּוֹב, לֹא בָא עַל שֻׁלְחַן מֶלֶךְ,

"אֲשֶׁר נָתַן יְיָ לִהְיוֹת לָהֶם אֹכֶל,

כֻּלוֹ מַמְתַּקִּים, כַּאֲשֶׁר הוּא כֵּן תֹּאכְלוּהוּ.

"אַךְ זֶה הַדָּבָר אֲשֶׁר יְיָ צִוָּהוּ:

"אַף כִּי הַשְּׁחָקִים מִמַּעַל שִׁפְעַת הִמְטִירוּ,

"כִּמְעַט יִמָּצֵא לָכֶם עֹמֶר לַגֻּלְגֹּלֶת,

"אֶל מִסְפַּר נַפְשׁוֹתֵיכֶם עֹמֶר עֹמֶר תֵּנוּ,

וּכְפִי מִסְפַּר נַפְשׁוֹת אָהֳלוֹ יוֹם יוֹם יִקָּחוּ".





וּבְנֵי יִשְׂרָאֵל5 עָשׂוּ כֵן, עַל יוֹם לָקָטוּ,



לֹא יָדְעוּ כַמָּה מִדְּגַן שָׁמַיִם יִקָּחוּ,

אֲשֶׁר מִסְפַּר עֳמָרָיו מֶנּוּ יִמָּלֵאוּ,

עַל כֵּן אֵלֶּה הִרְבּוּ לִלְקוֹט, אֵלֶּה הִמְעִיטוּ,

וּכְשׁוּבָם אֶל אָהֳלָם וַיָּמֹדּוּ בָעֹמֶר,

לָתֵת אֹכֶל אֶל הַנְּפָשׁוֹת אֲשֶׁר בָּאֹהֶל,

הַמַּרְבֶּה לֹא הֶעֱדִיף רַק עֳמָרָיו מִלֵּאוּ,

הַמַּמְעִיט לֹא הֶחְסִיר עֳמָרָיו לֹא חָסֵרוּ.

אַנְשֵׁי הַמַּחֲנֶה אִישׁ אֶל רֵעֵהוּ תָּמָהוּ,

אֵיךְ בַּעֲצַת אֱלֹהִים אִישׁ לְפִי אָכְלוֹ לָקָטוּ,

גַּם עַל עֹמֶר אֶחָד לַיּוֹם חֹק נָתַן לָמוֹ,

לֵאמֹר: "אִישׁ אַל יוֹתֵר מִמֶּנוּ עַד הַבּקֶר,

"אִם מָחָר תִּתְאָו נָפְשׁוֹ אֵלָיו, יֹאכְלֶנּוּ,

“כִּי אֵל יַעֲמֹס לָכֶם יוֹם יוֹם לֶחֶם לָשׂבַע”.

"אַךְ אֲנָשִׁים שׁוֹנִים אֶל משֶׁה לֹא שָׁמֵעוּ,

וּמִמַּאֲכָל מָתוֹק זֶה עַד בֹּקֶר הוֹתִירוּ,

וַיְהִי לִבְעָלָיו לִמְחִתָּה, כִּי הַנּוֹתֶרֶת

וַיָּרֻם פִּתְאֹם תּוֹלָעִים כִּבְשֵׁלָה נוֹשֶׁנֶת

וַיִּבְאַשׁ, חֶטְאָם בַּסֵּתֶר בָּאְשׁוֹ הוֹדִיעַ.

שָׁמַע משֶׁה וַיִּקְצוֹף עֲלֵיהֶם קָצֶף,

כִּי בֵּין הַחֹל וּבֵין הַקֹּדֶשׁ לֹא הִבְדִּילוּ,

כִּי נִפְלְאוֹת אֵל הַמָּן הַזֶּה הֲלֹא הֵבִינוּ,

אִם מֵאֵין חָרִישׁ אוֹ קָצִיר וַעֲמַל יָדַיִם,

הִמְטִירוּהוּ הַשְּׁחָקִים עַל אֶרֶץ מִתָּחַת,

זֶה בּוֹאוֹ חִלְלוּהוּ, כַּצֶּמַח חֲשָׁבוּהוּ,

כַּמַּאֲכָל עָמְלוּ בוֹ וּלְיוֹם מָחָר יוֹתִירוּ,

עַל כֵּן הַנּוֹתֶרֶת לִמְאֵרָה נֶהְפַּךְ לָמוֹ,

רַע מִן הָאֲדָמָה אֵרְרָהּ יְיָ קָרָהוּ:

בָּשָׂר מֵאֶמֶשׁ לֹא יָרֻם תּוֹלַעַת בִּן לַיְלָה,

וּדְגַן שָׁמַיִם עַד בֹּקֶר בָּאַשׁ כַּדֹּמֶן.





כַּאֲשֶׁר6 נוֹדַע לָהֶם מָה רַב טוּב נָתַן לָמוֹ,



עֶצֶם שָׁמַיִם, לֶחֶם אַבִּירִים יֹאכֵלוּ,

לַעֲשׂוֹת בּוֹ כַּמִּשְׁפַּט לַחְמָם לֹא עוֹד יָסָפוּ,

וּלְפִי אֹכֶל אִישׁ עֹמֶר אֶחָד לַגֻּלְגֹּלֶת,

יוֹם יוֹם לִלְקוֹט יָצָאוּ עֵת יַעֲלֶה הַשַּׁחַר,

כִּי רֶגַע יֵצֵּא שֶׁמֶשׁ לֹא עוֹד יִמְצָאוּהוּ,

עַל כֵּן לִקְּטוּהוּ הָעָם בַּבֹּקֶר בַּבֹּקֶר,

כִּי הַנִּשְׁאָר בַּשָּׂדֶה מִדּוֹת לֹא יִמָּנוּ,

רֶגַע כִּי חַם הַשֶּׁמֶשׁ, כִּי יִזְרַח מִקֶּדֶם,

רֶגַע אֶל עֵין זָהָב יֵהָפֵךְ עֵין הָאָרֶץ,

יִמַּס וִיהִי מַיִם, כַּאֲשֶׁר יִמַּס הַשָּׁלֶג,

לֹא כֵן הָעֹמֶר טֶרֶם צֵאת הַשֶּׁמֶשׁ לָקָטוּ,

לֹא נָמֵס עוֹד גַּם עֵת חֹם הַיּוֹם בַּצָּהֳרָיִם,

מִקְשֶׁה הָיָה, כִּי גַּם הָאֵשׁ לֹא בוֹ שָׁלָטָה,

דָּכוּהוּ בַמְּדוֹכָה, עַל גֶּחָלִים אָפוּהוּ,

עָשׂוּ אוֹתוֹ עֻגוֹת וּבַפָּארוּר בִּשְּׁלוּהוּ.

כֵּן הִפְלִיא אֵל לַעֲשׂוֹת, כִּי מִי נָדִיב כָּמוֹהוּ,

אִם יִדּוֹב מַה יֶחְסַר, עִם בִּרְכָתוֹ אֵין עֶצֶב,

“מִי יִתֵּן לֶחֶם? מִי יִתֵּן בָּשָׂר?” שָׁאָלוּ,

וֵאלֹהִים אַחַת נָתַן וּשְׁתַּיִם הִשִּׁיגוּ:

הִמְטִיר מָן לֶאֱכֹל, מִבְּלִי עָמָל אֲכָלוּהוּ,

אִם נֶאֱכַל חַי צַפִּיחִית בִּדְבַשׁ בּוֹ טָעָמוּ,

טַעַם מַעֲשֵׂה אוֹפֶה, כָּל לֶחֶם אֶל מִינֵהוּ,

אִם בָּאֵשׁ בִּשְׁלוּהוּ טַעְמוֹ כִּלְשַׁד הַשָּׁמֶן,

כָּל מַעֲדַנֵּי בָשָׂר בּוֹ, חַיָּה עוֹף, גַּם דָּגָה,

צֵידָה כָזֹאת שָׁלַח לָהֶם אֵל לָשׂבַע,

כִּי יִתְרוֹן רַב לוֹ עַל אֲשֶׁר תּוֹצִיא הָאָרֶץ.

הָאוֹכְלִים מַאֲכַל תַּאֲוָה יוֹם יוֹם בּוֹ יָקוּצוּ,

אַךְ אוֹכְלֵי הַמָּן חֶפְצָָם בּוֹ יוֹם יוֹם הוֹסִיפוּ,

כִּי לֹא חֹדֶשׁ יָמִים, לֹא שָׁנָה וּשְׁנָתַיִם

אָכְלוּ מָן, אַרְבָּעִים שָׁנָה בּוֹ הִתְכַּלְכָּלוּ,

עַד בִּקְשׁוּהוּ וָאַיִן, כִּי שָׁבַת מֵרֶדֶת,

בּוֹ יוֹם יוֹם הִתְעַדָּנוּ, בּוֹ נַפְשָׁם שָׂבֵעָה,

עִמּוֹ לֹא בִקְּשׁוּ דָבָר, כָּל חֶפְצָם מָצָאוּ,

לֹא כֵן הָאוֹכְלִים מַעֲדַנִּים גַּם הֵם יֹאמֵרוּ:

זֹאת חָסַרְתִּי, מִי יִתְּנֶנָּה לִּי וָאֹכֵלָה!

בֶּטֶן הָרְשָׁעִים תֶּחְסַר גַּם עַל שֻׁלְחַן מֶלֶךְ,

יְיָ נָתַן לִירֵאָיו לֶחֶם לָשׂבַע.





כַּאֲשֶׁר בָּא7 יוֹם שִׁשִּׁי יוֹם לִפְנֵי שַׁבַּת קֹדֶשׁ,



לָקְטוּ כַּמִּשְׁפָּטָם כַּאֲשֶׁר יוֹם יוֹם לָקָטוּ,

וּבַהֲכִינָם בָּאֹהֶל אֶת אֲשֶׁר הֵבִיאוּ,

לָתֵת בַּמִּדָּה, עֹמֶר עֹמֶר לַגֻּלְגֻּלֶת,

עָמְדוּ מִשְׁתָּאִים, כִּי לֶחֶם מִשְׁנֶה מָצָאוּ,

כִּשְׁנֵי עֳמָרִים אֶל כָּל גֻּלְגֻּלֶת הִגִּיעוּ!

אִם אָמְנָם משֶׁה מִשְׁפַּט יוֹם שִׁשִּׁי הוֹדִיעַ,

כִּי עֵת בִּשֵּׂר כִּי אֵל יִתֵּן לָהֶם לֶחֶם,

הוֹדִיעָם כִּי לֶקֶט יוֹם שִׁשִּׁי מִשְׁנֶה יֶהִי,

הֵם מִיּוֹם דִּבֶּר אֶת זֹאת שִׁשִּׁי זֶה סָפָרוּ,

כִּי יוֹם שָׁבַת בּוֹ אֱלֹהִים מִי יֵדָעֶנּוּ,

טֶרֶם לִנְבִיאוֹ פִּי יְיָ יִקָּבֶנּוּ,

וּמִשְׁנֶה מָצְאוּ עַד לֹא שִׁשִּׁי זֶה הִגִּיעַ,

אָז עֲדַת יִשְׂרָאֵל לִנְשִׂיאֵהֶם שָׁאָלוּ:

“מַה זֶּה? לֹא שִׁשִּׁי הַיּוֹם וּמִשְׁנֶה מָצָאנוּ!”

הַנְּשִׂיאִים גַּם הֵם הָשֵׁב מַעֲנֶה בַּל יָדָעוּ,

כִּי סוֹד יְיָ הוּא וּמִי זֶה יַגִּידֶנּוּ.

עַד בּוֹאָם אֶל מֹשֶה, כָּל קָשֶׁה יוֹדִיעֵמוֹ,

וּנְשִׂיאֵי הָעֵדָה הַקּוֹרוֹת לוֹ הִגִּידוּ,

לֵאמֹר: יֵשׁ מִשְׁנֶה אַף כִּי יוֹם הַשִּׁשִּׁי אַיִן,

וּמַה נַּעֲשֶׂה עִם הָעוֹדֵף מֵאֲרוּחָתֵנוּ?

וַיֹאמֶר מֹשֶה אֲלֵיהֶם: מִשְׁנֶה תַּחְשׁוֹבוּ

אֶל מִיּוֹם בּוֹ דִבַּרְתִּי שִׁשִּׁי זֶה תִּסְפּוֹרוּ,

מִימוֹת עוֹלָם יֵחָשֵׁב שִׁשִּׁי לִימֵי קֶדֶם,

מִיּוֹם בּוֹ אָמַר אֵל “יְהִי אוֹר” לִסְפּוֹר תָּחֵלּוּ,

אַךְ מִבַּלְעֲדֵי צוּר מִנְיָן זֶה מִי יוֹדֵעַ,

כַּאֲשֶׁר יָסַד אֶרֶץ מֵרֹאשׁ אֵיפֹה הָיִינוּ?

כִּי נֵדַע חֶשְׁבּוֹן יָמִים וּמִסְפַּר שָׁבוּעַ

אֱלֹהִים יוֹדֵעַ זֹאת, בּוֹרֵא יוֹם וָלָיְלָה,

עַל כֵּן לִי דִּבֶּר צוּר יִשְׂרָאֵל וַיּוֹרֵנִי,

כִּי לִימֵי שָׁבוּעַ יוֹם זֶה שִׁשִּׁי תִּקְרָאוּ,

וּמָחָר יוֹם שַׁבָּתוֹן הוּא, יוֹם שַׁבַּת קֹדֶשׁ,

קֹדֶשׁ לַיָי, כִּי בוֹ שָׁבַת מִמַּעֲשֵׂהוּ,

כִּי שֵׁשֶׁת יָמִים עָשָׂה שָׁמַיִם וָאָרֶץ,

וַיִּשְׁבּוֹת בַּיּוֹם הַשְּׁבִיעִי, עַל כֵּן קִדְּשָׁהוּ,

כַּאֲשֶׁר אֵל שָׁבַת יוֹם זֶה, כֵּן אַתֶּם תִּשְׁבּוֹתוּ,

וּמְלָאכָה לֹא תַעֲשׂוּ בוֹ מֵעֶרֶב עַד עֶרֶב,

עַל כֵּן נָתַן לָכֶם הַיּוֹם לֶחֶם יוֹמַיִם,

כִּי צָרְכֵיכֶם אֶל יוֹם מָחָר הַיּוֹם תָּכִינוּ:

אֶת אֲשֶׁר תֹּאפוּ אֵפוּ, וּתְבַשְּׁלוּ בַּשֵּׁלוּ,

וּמֵאֲשֶׁר לִקַּטְתֶּם אִכְלוּ הַיּוֹם לִשְׂבּוֹעַ,

אַךְ אֶת כָּל הָעוֹדֵף מִמַּאֲכַלְכֶם הַנִּיחוּ

עַל יוֹם הַשָּׁבָּת, מִשְׁמֶרֶת הוּא עַד הַבֹּקֶר,

טַעְמוֹ יַעֲמוֹד בּוֹ, רֵיחוֹ לֹא יָמֵר הַלָּיְלָה,

כִּי אִם לֶחֶם קֹדֶשׁ הוּא, מוֹתִירָיו חִלְלוּהוּ,

גַּם יוֹם מָחָר קֹדֶשׁ הוּא בִּימֵי הַשָּׁבוּעַ,

וּבְרוּכֵיי יְיָ הֵם, רַע לֹא יִקְרַב לָמוֹ.

כַּאֲשֶׁר צִוָּה מֹשֶה, כֵּן עָשׂוּ בַּנּוֹתֶרֶת,

לִהְיוֹת מִשְׁמֶרֶת אֶל יוֹם מָחָר הִנִּיחוּהוּ,

רֵיחוֹ לֹא הִבְאִישׁ גַּם רִמָּה לֹא בוֹ הָיָתָה.





וּלְעֵת8 עֶרֶב, טֶרֶם הַכּוֹכָבִים הִגִּיהוּ,



עֵת הֵחֵל יוֹם הַשָּׁבָּת, אָמַר מֹשֶה לָמוֹ:

"הָעוֹדֵף אֲשֶׁר הוֹתַרְתֶּם, הַיּוֹם אִכְלוּהוּ,

"הַיּוֹם בּוֹ תִּתְעַנָּגוּ, הַיּוֹם בּוֹ תִשְׂבָּעוּ,

"לִלְקוֹט אֶת עֹמֶר הַמָּן מָחָר לֹא תֵצֵאוּ,

"כִּי בַיּוֹם הַזֶּה בַּשָּׂדֶה לֹא תִמְצָאוּהוּ,

"שֵׁשֶׁת יָמִים יִמָּצֵא לָכֶם, אִם תִּלְקְטוּהוּ,

"אַךְ יוֹם הַשְּׁבִיעִי יוֹם שַׁבָּת הוּא, לֹא בוֹ יֶהִי.

"כַּאֲשֶׁר שֵׁשֶׁת יָמִים יָצַר עֶלְיוֹן מֵאַיִן

"כָּל צִבְאוֹת שָׁמַיִּם, כֹּל צֶאֱצָאֵי הָאָרֶץ,

נִפְלָאוֹת הֵם וּבְכֹחוֹ הַגָּדוֹל עָשָׂמוֹ,

"דָּבָר לֹא חָסֵר, הַמְּלָאכָה כֻּלָּהּ שָׁלֵמָה,

"לֹא יַפְלִיא אֵל עוֹד לִבְרוֹא חֲדָשׁוֹת מֵאֶפֶס,

"אַךְ כֹּחַ יָצַק בַּמַּעֲשָׂיו לַעֲשׂוֹת כָּל חֵפֶץ,

"לְדוֹר דּוֹר כֹּחָם בָּם, לִימֵי עוֹלָם מִשְׁמֶרֶת,

"גַּם נִפְלְאוֹתָיו אֲשֶׁר בָּאָרֶץ לֹא נִבְרָאוּ,

"עוֹמְדִים עִמּוֹ מֵרֵאשִׁית, מֶנּוּ לֹא נִשְׁכָּחוּ,

"וּבְמוֹעֲדֵיהֶם שָׂם לָמוֹ אֶת חֶפְצוֹ יַשְׁלִימוּ,

"עַל כֵּן שָׁבַת בַּיּוֹם הַשְּׁבִיעִי וַיְקַדְּשֵׁהוּ –

"כֵּן שֵׁשֶׁת יָמִים מַפְלִיא לַעֲשׂוֹת לָתֶת לָחֶם,

"מֵאֵין חָרִישׁ אוֹ קָצִיר יוֹם יוֹם יַמְצִיאֶנּוּ,

"וּבַיּוֹם הַשְּׁבִיעִי שַׁבָּת, יִשְׁבּוֹת מֵרֶדֶת,

"כִּי לֶקֶט יוֹם הַשִּׁשִּׁי יִהְיֶה לּוֹ מִשְׁמֶרֶת,

"כֹּחַ יָצַק בּוֹ אֵל לִהְיוֹת לֶחֶם יוֹמָיִם;

"אוֹת הוּא אֶל מַעֲשָׂיו מֵאָז, מוֹפֵת לִימֵי קֶדֶם,

“כִּי יוֹצֵר הַכֹּל הוּא, כַּאֲשֶׁר צִוָּה נִבְרָאוּ”.





אִם רָאוּ9 מוֹפֵת, כִּי לֶחֶם מִשְׁנֶה לָקָטוּ,



לִהְיוֹת אֹכֶל מִשְׁמֶרֶת אֶל יוֹם שַׁבַּת קֹדֶשׁ,

יַעַן כִּי מָחָר בַּשָּׂדֶה לֹא יִמְצָאוּהוּ,

גַּם סוֹד יְיָ לֹא יָדַע אֱנוֹשׁ מִקֶּדֶם,

מַה פָּעַל אֵל שֵׁשֶׁת יָמִים מֹשֶה הוֹרָמוֹ

לָדַעַת יַעַן מֶה יוֹם זֶה מָן לֹא יִמְצָאוּ –

לִשְׁמוֹעַ מִצְוָה, לִשְׁמוֹעַ תּוֹרָה מֵאֵנוּ.

רַע מֵאֲשֶׁר עָשׂוּ אֲנָשִׁים אֲשֶׁר הוֹתִירוּ

אֹכֶל עַד בֹּקֶר, עָשׂוּ אֲנָשִׁים הַפָּעַם,

כִּי גַּם בַּיּוֹם הַשְּׁבִיעִי לִלְקוֹט מָן יָצָאוּ,

לֹא מִתַּאֲוָה, לֹא מִמַּחְסוֹר דָּבָר יָגָעוּ,

כִּי מִלֶּחֶם מִשְׁנֶה אִתָּם יֹאכְלוּ יִשְׂבָּעוּ,

אַךְ כִּי בַּיּוֹם הַשְּׁבִיעִי שָׁבַת מִמַּעֲשֵׂהוּ,

וַיְצַו כִּי גַם עַמּוֹ מִמְּלַאכְתָּם בּוֹ יִשְׁבּוֹתוּ,

זֹאת לֹא הֶאֱמִינוּ תוֹעֵי לֵב, מֵהֶם נִשְׂגָּבוּ,

אִם יֵשׁ מוֹפֵת נֶאֱמָן כִּי אֱמֶת תּוֹרַת פִּיהוּ,

אִם בַּיּוֹם הַשְּׁבִיעִי יִשְׁבּוֹת הַמָּן מֵרֶדֶת,

הֵם לֹא הֶאֱמִינוּ כִּי כֵן יִהְיֶה, וַיֵּצֵאוּ.

אִם כַּתּוֹעִים בַּשָּׂדֶה לִלְקוֹט הַמָּן שָׁטוּ,

שָׁבוּ וָבשׁוּ, כִּי בִקְּשׁוּ אַךְ לֹא מָצָאוּ.





אֶת מֶרְיָם רָאָה אֱלֹהִים, כִּי לוֹ חָטָאוּ,

וּבְכָל הָאוֹתוֹת אֲשֶׁר עָשָׂה בַּצַּר לָמוֹ,

רוּחָם לֹא נֶאֱמָנָה, אֶת לִבָּם לֹא הֵכִינוּ,

רֶגַע פֹּעַל אֲלֹהִים יִרְאוּ, לִשְׁמוֹ יוֹדוּ

וּכְרֶגַע יַמְרוּ בוֹ, כִּי תַהְפּוּכוֹת אָהֵבוּ.

אָז דִּבֶּר אֶל משֶׁה עַבְדּוֹ דִּבְרֵי תוֹכַחַת,

יוֹכִיחַ בָּם לַאֲשֶׁר נָתְנוּ כָּתֵף סוֹרָרֶת:

"עַד אָנָה מֵאַנְתֶּם לִשְׁמוֹר מִצְוֹת צִוִּיתִי,

"גַּם מֵאַנְתֶּם לִשְׁמוֹר תּוֹרוֹת אֱמֶת הוֹרֵיתִי?

"הִפְלֵאתִי הַמְטֵר לָכֶם לֶחֶם מִשָּׁמָיִם,

"וָאֲצַוֶּה: אִישׁ אַל יוֹתֵר מִמֶּנּוּ עַד בֹּקֶר,

"הוֹתִירוּ וַיִּרְאוּ תוֹלַעְתּוֹ וַיֵּבוֹשׁוּ;

"אָמַרְתִּי בַּיּוֹם הַשְּׁבִיעִי לֹא תִמְצָאוּהוּ,

"וְאוֹרְכֶם יַעַן מֶה זֹאת, כִּי הוּא שַׁבָּת קֹדֶשׁ,

"כֵּן בִּדְבָרַי לֹא הֶאֱמַנְתֶּם וַתֵּצֵאוּ,

"ּוּמַה קָּרְכֶם? רֵיקָם שַׁבְתֶּם וַתִּכָּלֵמוּ,

"הֲזֹאת תִּגְמְלוּ לִי תַּחַת עִמָּכֶם הֵיטַבְתִּי?

"לוּ חֲכַמְתֶּם תַּשְׂכִּילוּ, מַה לָכֶם נָתַתִּי,

"אוֹת הִיא לָכֶם כִּי מִכָּל עָם אֶתְכֶם קִדַּשְׁתִּי,

"כִּי יוֹם הַשְּׁבִיעִי יוֹם קָדְשִׁי לָכֶם גִּלִּיתִי,

"לֹא גִלִּיתִיו אֶל כָּל גּוֹי, לֹא נוֹדַע מִקֶּדֶם,

"קִדַּשְׁתִּיו, בֵּרַכְתִּיו, כִּי בוֹ מַעֲשַׂי כִּלִּיתִי,

"וָאֶתֵּן אוֹתוֹ לָכֶם בַּעֲבוּר בּוֹ תִּשְׁבֹּתוּ,

"מֵעֲשׂוֹת כָּל חֵפֶץ וּמֵחַלְּלוֹ תִּשָּׁמֵרוּ,

"עָלַי תִּתְעַנָּגוּ. אִם יוֹם זֶה תִּקְרְאוּ עֹנֶג,

"מִכָּל אֲשֶׁר תַּחַת הַשֶּׁמֶש לֹא תִרְגָּזוּ,

"תַּחְתֵּיכֶם תֵּשֵׁבוּ, מִכָּל רָע לֹא תִירָאוּ,

"כָּל שׁוֹמֵר שַׁבָּת מֵחַלְּלוֹ, שׁוֹמְרוֹ אָנִי,

"אָנֹכִי עַל בָּמֳתֵי אֶרֶץ אַרְכִּיבֵהוּ,

"וּרְאוּ כִּי נָתַתִּי לָכֶם לֶחֶם יוֹמָיִם,

"וּבְיוֹם הַשַּׁבָּת אֶת הַלֶּחֶם לֹא הִמְטַרְתִּי,

"בַּעֲבוּר הַרְאוֹתְכֶם, כִּי אֶת שׁוֹמְרָיו אֲקַדֵּמָה,

לָתֵת לָהֶם רַב טוּב טֶרֶם אֵלַי יִקְרָאוּ.

"עָתָּה לִמְדוּ עַמִּי וּשְׁבוּ אִישׁ תַּחְתָּיו בֶּטַח,

"אִישׁ אַל יֵצֵא יוֹם זֶה מִמְּקוֹמוֹ לִמְצוֹא חֵפֶץ,

"גַּם עִצְּבוֹן יֶדְכֶם אַל בּוֹ אֶל לִבְּכֶם תִּתֵּנוּ,

כִּי יוֹם שִׂמְחָה הוּא, שִׂמְחַת עוֹלָם תַּכְתִּירֵהוּ"

כַּאֲשֶׁר דִּבֵּר לָהֶם משֶׁה תּוֹכָחוֹת אֵלֶּה,

שָׂמוּ הַדְּבָרִים עַל לִבָּם, מוּסַר קִבֵּלוּ,

וּמֵאָז וָהָלְאָה יוֹם הַשְּׁבִיעִי שָׁבָתוּ.





אֶת שֵׁם הַלֶּחֶם הַזֶּה תָּמִיד מָן קָרָאוּ,

כִּי כַּאֲשֶׁר רֵאשִׁית בּוֹאוֹ מָה הוּא בַּל יָדָעוּ,

כֵּן הוּא גַּם אַחֲרֵי יָמִים רַבִּים אִם יֹאכְלוּהוּ,

חַי כַּאֲשֶׁר הוּא אוֹ עָשׂוּ עֻגוֹת אוֹ בִשְּׁלוּהוּ,

מִכָּל הַמַּטְעַמִּים אֲשֶׁר תַּחַת הַשֶּׁמֶשׁ,

לֹא מָצְאוּ בָם גַּם אֶחָד בִּשְׁמוֹ יִקְרָאוּהוּ,

כִּי אֵין דּוֹמֶה לּוֹ בַּטַּעַם, רֵיחַ אוֹ כֹחַ,

לֶחֶם אַבִּירִים הוּא, אֵין דִּמְיוֹנוֹ בָּאָרֶץ,

עָגֹל כִּזְרַע גַּד, לָבָן כַּמַּרְאֶה הַבְּדֹלַח,

טַעְמוֹ כַּצַּפִּיחִית בִּדְבַשׁ, כִּלְשַׁד הַשָּׁמֶן.





מַה גָּדְלוּ10 מַעֲשֵׂי אֵל לַאֲשֶׁר בָּם יִתְבּוֹנָנוּ!



כָּל מוֹעֲצוֹתָיו מָה רָמוּ, מִדַּעַת נִשְׂגָּבוּ,

אִם נִפְלָאִים מִבֵּין מַשְׂכִּיּוֹתָם יַזְהִירוּ,

צִדְקוֹת אֵל וַחֲסָדָיו רַב מִזֹּהַר רָקִיעַ,

וִילַמְּדוּ לֶחָכָם צֶדֶק וּלְנָבוֹן ישֶׁר,

גָּם לַפְּתָאִים יִתְּנוּ עָרְמָה, לַנַּעַר דָּעַת,

לָקַחַת מוּסָר וּבְדֶרֶךְ טוֹבִים יֵלֵכוּ.

מָן זֶה מַתַּת אֵל הָיָה מֵאָז לַאֲבוֹתֵינוּ,

וּכְקוֹל שַׁדַּי עֲדֶן קוֹלוֹ דוֹבֵר אֵלֵינוּ:

יִרְאַת אֵל וּמִשְׁפְּטֵי צֶדֶק מִפִּי תִּלְמָדוּ,

שׁוּרוּ בִי, מַה בֵּין אִישׁ חָכָם, אִישׁ לִי שׁוֹמֵעַ,

וּבֵין אִישׁ נִשְׁעָן עַל לִבּוֹ אִישׁ אֹהֵב כָּסֶל,

עֲמַל הַכְּסִיל מָה רַב, גַּם לַיְלָה לֹא יָנוּחַ,

אַךְ עֲמָלוֹ מַה הוּא, גַּם אִם בַּכֹּל יַצְלִיחַ,

אִם יִצְבּוֹר כֶּעָפָר כֶּסֶף וּכְחוֹל יַמִּים כָּתֶם,

הֲיֹאמַר שָׂבַעְתִּי, תַּאֲוַת לִבִּי מָצָאתִי?

עוֹד אָץ אַחֲרָיו, אֹהֵב כֶּסֶף לֹא יִשְׂבַּע כֶּסֶף,

נִבְהָל לִגְדוֹלוֹת, אֶת נַפְשׁוֹ יָשִׂים מִנֶּגֶד,

לָרוּץ מַעֲרָכוֹת, לָקַחַת אֶרֶץ בִּזְרוֹעַ,

לוּ תָעֹז יָדוֹ וּבִמְחִיר דָּם יִקָּחֶנָּה,

לוּ אֶת כָּל מַמְלְכוֹת הָאֲדָמָה תַּחְתָּיו יַכְנִיעַ,

הֲיִרֶף רוּחוֹ, הֲבָהֵן נַפְשׁוֹ תַרְגִּיעַ?

בָּכֹה יִבְכֶּה שׁוֹדֵד: מַה נִּשְׁאַר לִי לָרֶשֶׁת?

אֶת הַכֹּל יָרַשְׁתִּי עַד אַפְסֵי אֶרֶץ בָּאתִי.

רוֹדְפֵי זִמָּה, גַּם אִם הֲמוֹן נָשִׁים יַשִּׂיגוּ,

הֲיִמָּצֵא לָהֶם? הֲבָהֵן טוֹב יִמְצָאוּ?

רַק יַעֲלַת חֵן אַחַת אֵלֶיהָ יִשְׂאוּ עָיִן,

אִם הִיא לֹא תֹאבֶה לִשְׁמוֹעַ לָהֶם, יִדְאָבוּ,

וּבְכָל הָאֲחֵרוֹת דַּאֲבוֹן נַפְשָׁם לֹא יִרְפָּאוּ.

גַּם אַנְשֵׁי תַאֲוָה, זוֹלְלֵי בָשָׂר, סוֹבְאֵי יָיִן,

הֲלָהֶם כָּל מַעֲדַנֵּי הַמְּלָכִים יַסְפִּיקוּ?

בֶּטֶן הָרְשָׁעִים תֶּחְסַר, שׂבַע בַּל יָדָעוּ.

אִישׁ רָשׁ אֵין כֹּל, גֶּבֶר בַּעֲמָלוֹ לֹא הִצְלִיחַ,

שָׂנוּא הוּא, לִפְנֵי בַּעַל הוֹן פָּנָיו יֶחְוָרוּ

וּכְדַבְּרוֹ תַחֲנוּנִים עָשִׁיר עַזּוֹת יַעֲנֵהוּ,

עַל כֵּן קִנְאַת אִישׁ מֵרֵעֵהוּ מָלְאָה הָאָרֶץ,

גַּם עוֹדֵף גַּם מַחְסוֹר אֶל בַּעֲלֵיהֶם יָצֵרוּ,

כָּל הֶחֳלִי הָרַע הַזֶּה תַּחַת הַשָּׁמֶשׁ,

קִלְלַת הָאֲדָמָה הִיא, אֲשֶׁר אֵרְרָהּ עוֹשֶׂיהָ,

מֵחַטַּאת הָאָדָם מִיּוֹם עֵינָיו נִפְקָחוּ,

כִּי כַּאֲשֶׁר זַרְעוֹ אַחֲרָיו צוּר עָשָׂם שָׁכֵחוּ,

גַּם יוֹתֵר הֶאֱרִיךְ אַפּוֹ, הִרְבּוּ הֵם לִפְשׁוֹעַ,

אָז מִלֵּא אֶת מִשְׁפָּטָיו וַיָּבֵא מַבוּל מַיִם,

וַיִּמַח אֶת הַיְקוּם גַּם הָאָרֶץ נִשְׁחָתָה,

וּכְאָמְרוֹ: אֲרוּרָה הָאֲדָמָה בַּעֲבוּרֶךָ,

וּלְדוֹר דּוֹר הַמְּאֵרָה, אַךְ לֹא יוֹסִיף עָלֶיהָ,

לֹא כִּי חָפֵץ אֵל בִּקְלָלָה וַיֶּאֱהָבֶהָ,

חָלִילָה לָאֵל מִזֹּאת, מִי חַנּוּן כָּמוֹהוּ,

אַךְ הֵכִין חֶבְלֵי מָוֶת בַּעֲבוּר הַחֲיוֹת נָפֶשׁ,

כִּי עוֹד תָּשׁוּב תֵּבֵל אֶל אֵיתָנָהּ מִקֶּדֶם,

טוֹב אַחֲרִית דָּבָר מֵרֵאשִׁיתוֹ הוּא יוֹדֵעַ,

גַּם הֶרְאָה רַב טוּב דּוֹר דּוֹר אֶל עָפָר וָאֵפֶר,

אוּלַי יַכִּירוּ שֵׁם קָדְשׁוֹ, אוּלַי יָשׁוּבוּ,

בַּעֲבוּר יָשׁוּב מֵחֲרוֹן אַפּוֹ וִירַפֵּא אָרֶץ,

עַל כֵּן שָׂם אוֹתוֹת רַבּוֹת עַל אַדְמַת מִצְרָיִם,

לִפְדּוֹת אֶת יִשְׂרָאֵל, אוֹר לַגּוֹיִם שָׂמָהוּ,

כִּי מַעֲשָׂיו עִם עַם זוּ מוֹפֵת אֶל יוֹשָׁבֵי חָלֶד,

כִּי אַשְׁרֵי אִישׁ יָרֵא אֵל, אַשְׁרֵי בּוֹ בוֹטֵחַ,

וּבְהַמְטִירוֹ מָן מִן הַשָּׁמַיִם, הֶרְאָמוֹ,

כִּי לִפְנֵי כִסְאוֹ לֹא נִכַּר מִי דַל, מִי שׁוֹעַ,

כִּי חֵלֶק עָשִׁיר וָרָשׁ עֹמֶר לַגֻּלְגֹּלֶת,

וַיַרְאֵם עוֹד כִּי רַק בִּרְכָתוֹ הִיא הַמַּעֲשֶׁרֶת,

עִמָּהּ אֵין מַחְסוֹר, אֵין עִצָּבוֹן, אֵין מִגְּרָעַת,

כִּי אוֹכְלֵי הַמָּן, בִּלְתּוֹ דָּבָר לֹא בִקֵּשׁוּ,

כֻּלָּם אָמְרוּ שָׂבַעְנוּ, דָּבָר לֹא חָסַרְנוּ,

כֵּן אִישׁ צַּדִּיק, כָּל אֲשֶׁר הָאֱלֹהִים יִתְּנֶנּוּ.

אִם מִצְעָר אִם הַרְבֵּה יֹאכַל לַחְמוֹ, שָׂמֵחַ,

וּמְעַט כִּי יֹאכַל לָשׂבַע נַפְשׁוֹ יֹאכְלֶנּוּ,

מַעֲדַנִּים לֹא תִשְׁאַל וּמַמְתַּקִּים שֹׁכַחַת,

עִם אֵשֶׁת הַנְּעוּרִים עַל גּוֹרָלוֹ עָלָתָה,

יִשְׂמַח, הִיא חֶלְקוֹ בַחַיִּים תַּחַת הַשָּׁמֶשׁ,

וּבְשִׂמְחַת לִבּוֹ בָהּ לֹא תִתְעָרֵב אַחֶרֶת.

וּגְדוֹלוֹת כִּי יִתֶּן לוֹ אֵל, לִבּוֹ יֵיטִיבוּ,

וּגְבוּל הִצִּיב לוֹ בַּל בִּזְרוֹעוֹ יַעַבְרֶנְהוּ,

אֶרֶץ כִּמְעַט לֹא תֵחָשֵׁב רַחֲבַת יָדָיִם,

כִּי עִם בִּרְכַּת אֵל יִלָּווּ חָכְמָה וָדָעַת,

וּבְצַחְצָחוֹת אֵלֶּה הַנְּפָשׁוֹת תִּתְרוֹמַמְנָה

עַל כָּל חֶמְדַּת הַכְּסִילִים, מִשְּׂמָחוֹת לָשׂבַע.





הֶרְאָם כִּי נִשְׂגָּב יְיָ, כִּי הוּא רַב כֹּחַ,

מִי הֶאֱמִין כִּי יִחְיוּ עִם רַב בִּמְקוֹם אֵין זָרַע,

יָמִים רַבִּים מֵאֵין בָּשָׂר וּמֵאֵין לָחֶם,

אַךְ מִמַּאֲכָל קַל אֲשֶׁר נָמֵס מֵאוֹר שָׁמֶשׁ,

מָה הוּא לֹא הֵבִינוּ, מַה כֹּחוֹ לֹא יָדָעוּ,

בּוֹ אַרְבָּעִים שָׁנָה לָשׂבַע הִתְכַּלְכָּלוּ,

עַד כִּי לֹא רַק עַל הַלֶּחֶם נִשְׁעָן חַיֵּינוּ,

אַךְ עַל כָּל מוֹצָא פִּי יְיְָ יִחְיֶה גָּבֶר,

יִחְיֶה כָּל בָּשָׂר, יִחְיוּ כָּל שׁוֹכְנֵי מַעְלָה,

תִּחְיֶה גַם רוּחֵנוּ אַחֲרֵי אֶל עָפָר שַׁבְנוּ,

מַה הוּא אַל תִּשְׁאָלוּ, כִּי אֵיךְ בּוֹ יִתְבּוֹנָנוּ,

דַּק כַּכְּפוֹר לֹא נוֹדַע, דַּק מֵאוֹד מַה נֵּדָעָה.





הֶרְאָם, כִּי הַצּוּר אֵל אֱמוּנָה, אֵין בּוֹ עָוֶל,

כִּי בַּעֲבוּר חַסְדָּם לָלֶכֶת אַחֲרָיו מִדְבָּרָה,

עָשָׂה גַּם עִמָּם חֶסֶד לָתֵת לָהֶם לָחֶם,

וַיִּשְׁמוֹר אֱמוּנָתוֹ לַבְּקָרִים יְחַדְּשֶׁנָּה,

כִּי לֹא חָדַל הַמָּן מִבּוֹא יוֹם יוֹם בַּבֹּקֶר,

לֹא שִׁקֵּר בֶּאֱמוּנָתוֹ לַבָּנִים שִׁקֵּרוּ,

יוֹם בַּמַּסָּה נִסּוּהוּ, יוֹם לֶאֱלִיל כָּרָעוּ,

יוֹם הִתְאוֹנָנוּ, יוֹם דִּבְּרוּ עַל הַמָּן דֹּפִי,

יוֹם נִאֵצוּ, יוֹם דִּבַּת הָאָרֶץ הוֹצִיאוּ,

לֹא סָגַר בַּעֲבוּר מִרְיָם דַּלְתוֹת הַשָּׁמָיִם.

הֶרְאָם, כִּי רַק יִרְאַת יְיָ תַּכְתִּיר גָּבֶר,

וּבִלְעָדָהּ אֵין כֹּל וּמִבְטַח בּוֹגֵד שָׁקֶר,

בִּלְעָדָהּ חָכְמַת אִישׁ מַה הִיא, בִּינָתוֹ אָפֶס,

הוֹדוֹ יֵהָפֵךְ לַמַּשְׁחִית וּלְנִבְזֶה יֶהִי,

כַּמָּן זֶה הַטָּהוֹר, עֵינוֹ כָּעֵין הַבְּדֹלַח,

וּבִידֵי לֹא יָרְאוּ אֵל נִמְאַס, הֶעֱלָה בָאְשָׁה,

רֵיחוֹ נָמֵר גַּם עָלָה עָלָיו הַתּוֹלָעַת.





הָרְאָם, כִּי כָל הַמַּעֲשִׂים פָּעַל אֵל מִקֶּדֶם,

הוּא יוֹסֵד אֶרֶץ, בִּדְבָרוֹ עָשָׂה שָׁמָיִם,

שֵׁשֶׁת יָמִים עָשָׂה יְיָ אֶת כָּל אֵלֶּה,

בַּשְּׁבִיעִי שָׁבַת, עַל כֵּן בֵּרְכוֹ וַיְקַדְּשֵׁהוּ,

כַּאֲשֶׁר רָאוּ שֵׁשֶׁת יָמִים יָרַד הַלֶּחֶם,

וּבְיוֹם הַשְּׁבִיעִי בַּשָּׂדֶה לֹא יִמְצָאוּהוּ.





הֶרְאָם, כִּי יוֹדוּ לָאֵל בַּבֹּקֶר בַּבֹּקֶר,

וּבְטֶרֶם צֵאת שֶׁמֶשׁ עֲלֵיהֶם יַמְלִיכוּהוּ,

כִּי הַמָּן הֵבִיאוּ בַבֹּקֶר אֶל הָאֹהֶל,

אָפוּהוּ וַיְהִי עֻגוֹת וּכְבָשָׂר בִּשְּׁלוּהוּ,

אַךְ הַנִּשְׁאָר בַּשָּׂדֶה אַחֲרֵי עֵת הַלֶּקֶט,

לָמָּה רֶגַע חַם הַשֶּׁמֶשׁ נָמֵס כַּשֶּׁלֶג?

בַּעֲבוּר יַשְׁכִּימוּ קוּם אֶל פֹּעַל אֵל יַבִּיטוּ,

כִּי אִם גַּם בֹּקֶר אוֹר עַל מִטָּתָם יִשְׁכָּבוּ,

כִּי יָקוּמוּ אֵינֶנּוּ נָמֵס וַיְהִי לַמָּיִם,

כֵּן לִימֵי דּוֹר דּוֹר לִפְנֵי שֶׁמֶשׁ יִירָאוּהוּ.

כִּי תִקְוַת נָבָל תֹּאבֵד כַּקֶּרַח הַחֹרֶף,

טוֹב לֹא יִהְיֶה לּוֹ וִיקַו לַלֶּחֶם וָאָין.





וּבְיַעַן11 מָן זֶה מוֹרֶה צֶדֶק וִיחַו דָּעַת,



גַּם רַב מִשֵּׁמַע אֹזֶן יוֹכַח מַרְאֶה עָיִן,

עַל כֵּן צִּוָּה אֱלֹהִים אֶת מֹשֶה וַיֹּאמֶר:

"לָחֶם בָּאַשׁ בִּן לַיְלָה כַּאֲשֶׁר הוֹתִירוּהוּ,

"אֲצַו בִּרְכָתִי עַל עֹמֶר אֶחָד מִמֶּנּוּ,

"לִהְיוֹת מָן לִימֵי עוֹלָם וּלְדוֹר דּוֹר מִשְׁמֶרֶת,

"קָחָנּוּ וּבְעֵינוֹ יַעֲמוֹד כַּאֲשֶׁר הוּא יֶהִי,

"בַּעֲבוּר דּוֹרוֹת יָבוֹאוּ יִרְאוּ אֶת הַלֶּחֶם,

"אֲשֶׁר יוֹם יוֹם בַּמִּדְבָּר אֶת עַמִּי הֶאֱכַלְתִּי,

"כַּאֲשֶׁר הוֹצֵאתִי אוֹתָם מֵאֶרֶץ מִצְרָיִם,

"אִם מֵיְיָ יָסוּר לִבָּם עַל שָׁוְא יִבְטָחוּ,

"לֶחֶם זֶה כִּי יִרְאוּ מִמּוֹעֲצוֹתָם יֵבוֹשׁוּ,

"בּוֹ יַכִּירוּ טוּבִי כִּי רַק בִּי יִוָּשֵׁעוּ,

“יַכִּירוּ בִּי בָרוּךְ הַגֶּבֶר בִי בוֹטֵחַ”.

כַּאֲשֶׁר צֻוָּה כֵּן צִוָּה אֶל אַהֲרֹן וַיֹּאמֶר:

"בַּעֲבוּר דּוֹרוֹת יָבוֹאוּ קַח צִנְצֶנֶת אַחַת,

"וּמְלוֹא עֹמֶר מָן אֹכֶל לַיּוֹם תֶּן שָׁמָּה,

וּלְמִשְׁמֶרֶת לִפְנֵי יְיָ הַנִּיחֵהוּ,

“לִהְיוֹת מַזְכֶּרֶת מֶה עִם אֲבוֹתָם עָשִׂיתִי”.

וַיַּעַשׂ אַהֲרֹן אֶת אֲשֶׁר משֶׁה צִוָּהוּ,

וַיִּתֵּן אֶת עֹמֶר אֶחָד מָן בַּצִּנְצֶנֶת,

לִהְיוֹת לַבָּנִים יָקוּמוּ דּוֹר דּוֹר מִשְׁמֶרֶת,

וַיְהִי תַּחַת יָדוֹ עַד הַמִּשְׁכָּן הֵקִימוּ,

יִרְאוּ גַּם הֵם כִּי טָהוֹר הוּא, כִּי זַךְ מַרְאֵהוּ,

רַק מֵרוֹעַ מַעַלְלֵיהֶם בָּאַשׁ בִּן לָיְלָה.

אַךְ אַחֲרֵי אֲשֶׁר אֲרוֹן יְיָ הֵבִיאוּ

אֶל קֹדֶשׁ הַקֳּדָשִׁים מִבֵּית לַפָּרֹכֶת,

אֶת הַצִּנְצֶנֶת לִפְנֵי הָעֵדוּת הִנִּיחַ,

כִּי בַאֲרוֹן יְיָ לֻחוֹת הָעֵדוּת הוּשָׂמוּ;

וּבְיַעַן מַעֲשֵׂה אֱלֹהִים הֵם, עֵדוּת הֵמָּה,

כֵּן לֶחֶם זֶה, לֶחֶם שָׁמַיִם, עֵדוּת לָמוֹ.





וּבְנֵי יִשְׂרָאֵל יוֹם יוֹם אֶת הַמָּן אָכָלוּ,

עַד בּוֹאָם אֶל נַחֲלָתָם אֶל אֶרֶץ נוֹשָׁבֶת,

אַף כִּי אֶרֶץ סִיחוֹן גַּם אֶרֶץ עוֹג לָקָחוּ,

וּמִתְּבוּאוֹתֵיהֶם לֶאֱכֹל לֶחֶם יָכֹלוּ,

עַד בּוֹאָם אֶל אֶרֶץ הַכְּנַעֲנִי מָן מָצָאוּ,

יוֹם אַחֲרוֹן אֶל בּוֹאוֹ הָיָה מָחֳרַת הַפֶּסַח,

בִּשְׁנַת הָאַרְבָּעִים יוֹם צֵאתָם מִמִּצְרָיִם,

וּמִמָּחֳרַת הַיּוֹם הַהוּא שָׁבַת מֵרֶדֶת,

יוֹם בּוֹ מֵעֲבוּר הָאָרֶץ לַייָ יַקְרִיבוּ

עֹמֶר הַתְּנוּפָה עֲשִׂירִית הָאֵיפָה סֹלֶת,

לֹא בָא עוֹד עֲשִׂירִית אֵיפָה מָן מִשָּׁמָיִם.













ויסעו וכו‘. השיר הזה מתחיל מן ויבאו אילימה
וגו’ (שמות ט“ז כ”ז) עד ויסעו כל עדת בני ישראל ממדבר סין וגו‘ (שם י"ז
פסוק א'): ויסעו ממרה וכו’ עד תמיתו (שמות ט“ז פסוק כ”ג וט"ז פסוק א‘
ב’ ג'):  ↩



מזעף וכו' עד לקטו (שם שם ד‘ ה’):  ↩



כתיב לא ברור – הערת פב"י  ↩



גם זאת וכו' עד הוחילו (שם שם ח‘ ט’ י'):  ↩



ובני ישראל והוא עד כדומן (שם שם מן י“ז עד פ'  כ”א):  ↩



כאשר וכו' עד לשובע (שם שם כ"א):  ↩



כאשר בא וכו' עד היתה (שם שם כ“ב כ”ג  וכ"ד):  ↩



ולעת וכו' עד נבראו (שם שם כ"ו):  ↩



אם ראו וכו' עד כלשד השמן (שם כ“ז כ”ח ל'  ל"א):  ↩



מה גדלו וכו‘ עד ללחם ואין. דברי המשורר תהלת  ה’ ידבר:  ↩



וביען וכו' עד משמים (שם שם מפסוק ל“ב עד  ל”ו):  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44442