


	
	שירי תפארת: השיר השבעה עשר [יי' אוהב גר]
	




יְיָ אוֹהֵב גֵּר, לָתֶת לוֹ לֶחֶם,

לָתֶת לוֹ שִמְלָה, כִּי כּוֹנְנוֹ בָּרֶחֶם,

כַּאֲשֶׁר כּוֹנֵן אֶזְרָח כּוֹנֵן מַלְכֵּהוּ.

גַּם אֲסִיר בּוֹר, יַעֲבִידוּ בוֹ בַּפָּרֶךְ,

אִם יָרֵא אֱלֹהִים הוּא וּתְמִים דָּרֶךְ,

יְיָ עוֹזֵר לוֹ, יִשְׁעוֹ יַרְאֵהוּ.





כֶּחָצִיר כָּאֶרֶז אֲשֶׁר יִפְרָחוּ,

מִטַּל וּמִמְּטַר שָׁמַיִם יִצְמָחוּ,

עַל שֶׁפֶל, עַל נִשָּׂא, עָבִים נָזָלוּ,

כֵּן כָּל אָדָם, טוּבָם מֵעָל יִינָקוּ,

עַמִּים כֻּלָּם בְּחֶפְצֵיהֶם יִדְבָּקוּ,

וַיָי טוֹב לַכֹּל אִם טוֹב פָּעָלוּ.





אִם מֵרֹאשׁ נִבְרָא הָאָדָם בַּצֶּלֶם

מַדּוּעַ נִשְׁאַל בֶּן מִי זֶה הָעֶלֶם?

מִמִּי נָחַל כָּבוֹד, מִי זֶה עִטְּרָהוּ?

רוּחַ אָדָם יֶשׁ בּוֹ, חֵלֶק מִמַּעַל,

לוּ מִמִּזְרַח שֶׁמֶשׁ, לוּ מִיָּם יַעַל,

חָכְמָתוֹ עָמְדָה לוֹ, צִדְקוֹ גִּדְּלָהוּ.





רֹאשׁ יִשְׁרֵי לֵב בֶּן מִי הָיָה? בֶּן תֶּרַח,

מִגֶּזַע עוֹבֵד אֵל-זָר יָצָא פֶרַח

וַיְהִי לְעֵץ חַיִּים אֶל יוֹשְׁבֵי חָלֶד.

כִּי חָכָמה תִּפְרֶה טוֹב גַּם בִּמְשׂוּכַת חֶדֶק,

מִמֶּלֶךְ זָקֵן וּכְסִיל בּוֹזֶה צֶדֶק,

מַה יָּקָר אִישׁ חָכָם מִסְכֵּן וָיָלֶד.





אִם צוּרֵי חַלָּמִישׁ אֵין בָּהֶם לֵחַ,

וּבְשׁוֹאָה וּמְשׁוֹאָה אֵין פִּרְחֵי רֵיחַ,

בֵּין כָּל עַם שׁוֹבָב יֵשׁ מֵטִיב מַעֲשֵׂהוּ,

אֵיפֹה אֶרֶץ רָעָה רַבַּת אִוֶּלֶת,

אוֹ אַיֵּה מַמְלָכָה אָוֶן פּוֹעֶלֶת

לֹא יֻלַּד בָּהּ אוֹהֵב אֵל וּמְכַבְּדֵהוּ?





עַמִּים כֻּלָּם מֵאָב אֶחָד יָצָאוּ.

אִם אֶל מוּסַר אֲבוֹתָם לֹא שָׁמָעוּ

אֶת תִּפְאֶרֶת אֲבוֹתָם לֹא אָבָדוּ.

אֶחָד מִמִּשְׁפַּחְתָּם יֵיטִיב מַעֲשֵׂהוּ,

בִּדְמוּת אֲבוֹתָיו הוּא, אָהוּב קוֹנֵהוּ,

תּוֹעִים יָשִׁיב אֶל אֵל, צֶדֶק יִלְמָדוּ.





לֹא יַעֲשִׁיר אִישׁ אֶחָד כָּל דַּלֵּי אָרֶץ,

לֹא יִגְבַּר אִישׁ אֶחָד, יַעֲמוֹד בַּפָּרֶץ,

אִם גִּבּוֹרִים רַבִּים עִמּוֹ נִלְחָמוּ.

אַךְ עַל כֹּל תָּעֹז חָכְמָה, הִיא תַּעֲנֶךָּ,

אִם תִּמְצָא רַק חָכָם אֶחָד, דַּיֶּךָּ,

מָאוֹר אֶחָד דַּי לַכֹּל, כֻּלָּם יֶחְכָּמוּ.





אִם עֶלְיוֹן שָׂם הוֹד יִשְׂרָאֵל כַּזַּיִת,

הֱבִיאָם הַר קָדְשׁוֹ, הוֹשִׁיבָם בַּיִת,

לֹא בַעֲבוּר כֵּן סָגַר בַּעֲדָם הַדָּלֶת;

מִי יָרֵא אֵל, אֶל בֵּיתוֹ יַאַסְפֵהוּ,

אִם אִישׁ גֵּר הוּא, כָּאֶזְרָח יֶאֱהָבֵהוּ,

פִּרְיוֹ יִתֵּן, עָלֵהוּ בַּל נוֹבָלֶת.





כִּי בֵין הֶדֶר מִשְׁפְּחוֹתָיו יִטָּעֵהוּ,

וּכְמוֹהֶם כִּסֵּא כָּבוֹד יַנְחִילֵהוּ,

וּכְאֶחָד מִגְּדוֹלֵיהֶם שֵׁם לוֹ יַעַשׂ.

יִשְׁרֵי לֵב בָּעַמִּים אֶת זֹאת הֵבִינוּ,

עַל כֵּן לֵרוֹא שֵׁם אֵל לִבָּם הֵכִינוּ,

וֶאֱוִילִים תָּמִית קִנְאָה, תַּהֲרוֹג כָּעַשׂ.





גַּם מֹשֶה, כָּמוֹהוּ לֹא קָם עוֹד בָּנוּ,

וּמִדְיָנִית בַּת יִתְרוֹ הִתְחַתָּנוּ,

לִוְיַת חֵן הָיְתָה לוֹ, כַּעֲדִי בַּנֶּזֶר,

חֵפֶץ אֵל הִשְׁלִים, אֲשֶׁר הִלְבִּישׁוֹ יֶשַׁע,

לַחֲרִיד וּלְהָפִיץ הֲמוֹן עוֹשֵׂי רֶשַׁע,

בַּעֲבוּר כִּי בֵית יִתְרוֹ יִמְצָא לוֹ עֵזֶר.





יָדַע אֱלֹהִים אֶת לֵב אִישׁ הַדַּעַת,

כִּי חָכְמָה וּמוּסָר אָזְנוֹ שׁוֹמָעַת,

וּכְאֶחָד מִיִּשְׂרָאֵל יִירָאֵהוּ;

יָדַע כִּי טוֹב זַרְעוֹ וּבוֹ יִדְבָּקוּ,

מִדֶּרֶךְ חָכְמָה דּוֹר דּוֹר לֹא יִרְחָקוּ,

שָׁרְשָׁם חָזָק, רוּחַ לֹא יִשָּׂאֵהוּ.





תַּחַת בָּא עֲמָלֵק אֵין רָע כָּמוֹהוּ,

לָשׂוּם כֶּרֶם אֵל שַׁמָּה, גַּפְנוֹ תֹהוּ,

וּלְהַכְרִית אֱמוּנָה מִיּוֹשְׁבֵי אָרֶץ,

בָּא יִתְרוֹ וַיַּרְא שׂרֵק טוֹב פּוֹרֵחַ,

וַיַּעֲלוֹז לִבּוֹ וַיְהִי אַךְ שָׂמֵחַ,

עַל חֶסֶד עַל שֵׁבֶט, עַל טוֹב עַל פָּרֶץ.





כִּי רָאָה מִשְׁפְּטֵי אֵל יַחְדָּו צָדָקוּ,

וּמַחְשְׁבוֹתָיו חָשַׁב לִמְאֹד עָמָקוּ,

וַיְבָרֶךְ שֵׁם הָאֵל וַיִזְבַּח זֶבַח,

מִפִּיו רַבִּים עֲצַת עֶלְיוֹן שָׁמָעוּ,

גַּם הֵם לַחֲסוֹת תַּחַת כַּנְפֵי אֵל בָּאוּ,

גַּם הֵם הִשְמִיעוּ קוֹל תּוֹדָה וָשֶׁבַח.





שׁוּר, מָה אַחֲרִית זָדוֹן, קֵץ גֵּאוּת אֵפֶר,

עַל פִּשְׁעֵי עֲמָלֵק כָּתוּב בַּסֵּפֶר,

אֶמְחֶה זִכְרוֹ מִתַּחַת הַשָּׁמָיִם,

וּלְשֵׁם עוֹלָם חַסְדֵי יִתְרוֹ נִזְכָּרוּ,

וּבְיוֹם שָׁאַל לָשׁוּב: “אַל נָא” אָמָרוּ,

“אַתָּה הָיִיתָ לָנוּ לְעֵינָיִם”.





אוֹהֵב גֵּר! אַל תַּעְלִים עֵינְךָ מִמֶּנִּי,

כִּי גֵר אָנֹכִי פֹּה, כִּמְעַט אֵינֶנִי,

וּמִי עֶזְרִי בָאָרֶץ זוּלָתֶךָ?

הַבֵּט כִּי נַפְשִׁי בַּחֹשֶׁךְ יוֹשֶׁבֶת,

אָנָּא! הָאֵר נֵרָהּ תַּעַל שַׁלְהֶבֶת,

וּבְשַׁלְהֶבֶת יָהּ תָּשִׁיר צִדְקָתֶךָ:




– – – – – – – –






אַחֲרֵי תַּמּוּ הַמַּסּוֹת, תַּמּוּ קוֹרוֹת אֵלֶּה.

מֵרְפִידִים נָסָעוּ וּלְמִדְבַּר סִינַי בָּאוּ,

בִּשְׁנַת צֵאתָם לַחֹפְשִׁי מֵאֶרֶץ מִצְרָיִם,

בַּחֹדֶשׁ הַשְּלִישִׁי, יוֹם הִתְחַדֵּשׁ יָרֵחַ,

בָּאוּ מִדְבַּר סִינַי, שָׁם אָהֳלֵיהֶם נָטָעוּ,

וַיַּחֲנוּ בַּמִּדְבָּר, נֶגֶד הָהָר פָּשָׁטוּ,

כִּי שָׁם שָכַן הֶעָנָן לִפְנֵיהֶם נוֹסֵעַ,

וּבִמְקוֹם אֲשֶׁר יִשְׁכּוֹן, יַחֲנוּ לֹא יִסָּעוּ

אַף כִּי הַר סִינַי זֶה כִּתְמוֹל שִׁלְשׁוֹם עוֹדֶנּוּ,

כִּי לֹא נִרְאוּ עָלָיו מַרְאוֹת כָּבוֹד בַּקֹּדֶשׁ,

כַּאֲשֶׁר נִרְאוּ אַחֲרֵי כֵן יוֹם שִׁשִּי בַבֹּקֶר,

עַל כֵּן מֵעֲלוֹת וּמִנְּגוֹעַ בּוֹ לֹא נִזְהָרוּ,

יָדַע מֹשֶה כִּי עוֹד יֵרֵד עָלָיו עוֹשֵׂהוּ,

לָתֵת תּוֹרַת חַיִּים לַאֲשֶׁר יָנְקוּ שָׁדָיִם,

כַּאֲשֶׁר בַּמַּרְאֶה מִתּוֹךְ הַסְּנֶה הוֹדִיעָהוּ,

כִּי עַל הָהָר הַזֶּה בֵּית יַעֲקֹב יַעַבְדוּהוּ.

גַּם יָדַע כִּי צוּר, אֲשֶׁר רִכְבּוֹ רִבּוֹתַיִם

אַלְפֵי שִׁנְאָן רִבְבוֹת קֹדֶשׁ אֲדֹנָי בָּמוֹ,

בָּחַר בָּהָר הַזֶּה בְּסִינַי וַיְקַדְּשֵׁהוּ,

כִּי שׁוֹכֵן מָרוֹם אוֹהֵב גַּם דַּךְ וּשְׁפַל רוּחַ.

עַל כֵּן עָלָה מֹשֶׁה אֶל הָאֱלֹהִים הָהָרָה,

לֹא בַּעֲבוּר הִתְהַדֵּר לִפְנֵי עַמּוֹ יָעַל,

אַךְ עָלָה כְּעֶבֶד אֶל אֲדוֹנָיו, לִשְׁמוֹעַ

מַה יִּפְקֹד אֵל עַל עַמּוֹ וּמַה יַּגֵּד לָמוֹ,

כִּי מִבֵּין רִבְבוֹת אֶלֶף בַּעֲבוּר זֹאת בָּחַר בּוֹ,

גַּם פַּעֲמֵי אִישׁ עָנָו לִפְנֵי אֵל חֵן מָצָאוּ,

וּמֵאַהֲבָתוֹ אוֹתוֹ בִּשְׁמוֹ יִקְרָאֶנּוּ,

כִּי מִן הָהָר קָרָא אֵלָיו יוֹשֵׁב שָׁמַיִם,

וַיֹּאמֶר: “מֹשֶה מֹשֶה”, וַיֹּאמֶר: “הִנֵּנִי”!

וַיָּשֶׂם יְיָ דָּבָר אֶל פִּיהוּ וַיֹּאמֶר:

"כֹּה תֹאמַר אֶל בֵּית יַעֲקֹב, רַכּוֹת אִמְרֵי נֹעַם,

"גַּם כֹּה תַגֵּד לִבְנֵי יִשְׂרָאֵל, דִּבְרֵי דָעַת,

"לֹא אֲנָשִׁים מִקְצֵה אֶרֶץ לָכֶם הִגִּידוּ

"מַה פָּעַלְתִּי, כִּי תֹאמְרוּ: פֶּן שָׁוְא דִּבֶּר פִּימוֹ,

"עֵינֵיכֶם רָאוּ אֶת נִפְלְאוֹתַי מַה נִּשִׂגָּבוּ,

"כָּל הַמִּשְׁפָּטִים שָׁפַטְתִּי בָם אֶת מִצְרָיִם,

"מָה עַל אַרְצָם הֵבֵאתִי, מָה עַל יָם עָשִׂיתִי,

"וּמִכָּל חִצַּי אַחַת בָּכֶם לֹא נָגָעָה.

"מִבֵּין הַמְּהוּמוֹת הָאֵלֶּה אֶתְכֶם גָּאַלְתִּי,

"מֵאֵין פֶּרֶץ וּצְוָחָה רַק שׁוּבָה וָנַחַת,

בּוֹזֵיכֶם לָכֶם הִשְׁתַּחֲווּ, לֵאמֹר: נָא לֵכוּ.

"עָשִׂיתִי עִמָּכֶם כַּאֲשֶׁר יַעֲשֶׂה הַנֶּשֶׁר

"עִם קִנּוֹ, טֶרֶם עַל אֶבְרָתוֹ יִשָּאֵהוּ,

"יָעוּף וִירַחֵף עַל גּוֹזָלָיו, בַּל יֶחְרָדוּ,

"כָּכָה מִתַּרְדֵּמַתְכֶם אֶתְכֶם הַעִירוֹתִי,

"לֹא פִתְאֹם, לֹא בָרַעַשׁ, כִּי אִם בַּמַּרְגּוֹעַ,

"וּכְעַל כַּנְפֵי נֶשֶׁר בֶּטַח אֶתְכֶם נָשָׂאתִי,

"כִּי עַל בִּקְעָה, בֵּין גַּלֵּי יָם אֶתְכֶם הוֹלָכְתִּי,

"בִּמְקוֹם אֵין זֶרַע וּבַצִּמָּאוֹן אֵין מָיִם,

"מָן מִשָּׁמַיִם, נוֹזְלִים מִצּוּר לָכֶם צִוִּיתִי,

"וּכְאָב יוֹסֵר אֶת בָּנָיו, כֵּן אֶתְכֶם יִסַּרְתִּי,

"בַּעֲבוּר כִּי תִירְאוּנִי וּלְבֵלְתִּי תֶחֱטָאוּ,

"וּלְבַעֲבוּר הָבִיא אֶתְכֶם אֵלַי, זֹאת עָשִׂיתִי.

"כִּי אַשְׁרֵי הַגֶּבֶר, אֱלוֹהַּ יוֹכִיחֶנּוּ,

"וּלְבָבוֹ יָכִין אֵלָיו, תּוֹרָתוֹ יוֹרֶנּוּ,

"עַתָּה בָאתֶם אֵלַי, כִּי יוֹם זֶה אֶתְכֶם הֵבֵאתִי,

"אֶל נֹכַח הָהָר הַזֶּה, אֲשֶׁר לִי הִקְדָּשְׁתִּי,

"לִכְרוֹת פֹּה עִמָּכֶם בְּרִית עוֹלָם כִּבְרִית מֶלַח,

"כִּי חֻקִּים לֹא יָמוּשׁוּ, תּוֹרוֹת עַד יַעֲמֹדוּ,

"בַּל אֶל עַמִּים הוֹדַעְתִּים, פֹּה לָכֶם אֶתֵּנָה.

"אִם הַבְּרִית הַזֹּאת תִּשְׁמֹרוּ וּבְקוֹלִי תִשְׁמָעוּ,

"אָז כְּאֶבֶן חֵן יָקָר מִכֹּל אַבְנֵי חֵפֶץ,

"תִּנָּתֶן לִסְגֻלָּה חַדְרֵי מַשְׂכִּיּוֹת מֶלֶךְ,

"כֵּן תִּהְיוּ לִסְגֻלָּה לִי מִכֹּל גּוֹיֵי אָרֶץ,

"מִלְּאֻמִּים נִכְבָּדִים אֲשֶׁר גַּם הֵם לִי הֵמָּה.

"מֵרֹאשִׁ מִּיוֹם אָדָם עַל הָאָרֶץ בָּרָאתִי,

"דֶּרֶךְ הַחַיִּים הוֹדַעְתִּיו וּנְתִיבוֹת יֹשֶר,

"גַּם אַחֲרֵי כֵן אֶל נֹחַ מוֹעֵצוֹת צִוִּיתִי,

"אִם יֵלְכוּ בָהֶם מִבִּרְכוֹתַי אַשְׂבִּיעֵמוֹ,

"כִּי לֹא לָרִיק נִבְרְאוּ, גַּם הֵם בִּי יִתְהַלָּלוּ,

"אַךְ אֶתְכֶם עֶלְיוֹן עַל כָּל הָעַמִּים אֶתֵּנָה,

"כִּי תִהְיוּ לִי מַמְלֶכֶת כֹּהֲנִים שָׂרֵי קֹדֶשׁ,

"וּנְשִׂיאֵי אֱלֹהִים לִתְהִלָּה וּלְתִפְאָרֶת, 1

"כַּאֲשֶׁר כֹּהֲנֵי עַם וָעָם מִשְׁפְּטֵי עַמָּם יוֹרוּ,

"כֵּן אוֹר עַמִּים תִּהְיוּ, אֶל זַרְחֲכֶם יֵלֵכוּ.

"כִּי אָקִים מִבְּנֵיכֶם לִנְבִיאִים אַנְשֵׁי רוּחַ,

"וַאֲחֵיכֶם יִהְיוּ חַכְמֵי לֵב וּנְבוֹנֵי לָחַשׁ,

"וּכְבוֹדִי וּתְהִלָּתִי בַּגּוֹיִם יַגִּידוּ,

"כִּקְדוֹשֵׁי מָרוֹם תִּהְיוּ, גּוֹי קָדוֹשׁ בָּאָרֶץ,

"כִּי תוֹרוֹת אֲלַמֶּדְכֶם דַּרְכֵיהֶם בַּקֹּדֶשׁ,

"לָכֵן כָּל עוֹשֵׂיהֶם רוּחַ קָדְשִׁי יִנְחָלוּ, 2

"כִּי חָכְמָה כָּבוֹד וָעֹז מֵאִתִּי יָבוֹאוּ,

“אֵלֶּה הַדְּבָרִים לִבְנֵי יִשְׂרָאֵל דַּבֵּרָה”.





מִן הָהָר יָרַד מֹשֶה עָלֵז גַּם שָׂמֵחַ,

נָעֲמוּ לוֹ דִבְרֵי אֵל וּמִצּוּף לוֹ מָתָקוּ,

וַיָּבֹא וַיִּקְרָא זִקְנֵי הָעָם כֻּלָּמוֹ,

וַיָּשֶׂם לִפְנֵיהֶם אֶת הַדְּבָרִים הָאֵלֶּה,

אֲשֶׁר לֵאמֹר אֲלֵיהֶם יְיָ צִוָּהוּ.

לִכְלוֹת דָּבָר דִּבֶּר לָהֶם עוֹד אִמְרֵי נֹעַם:

"זִקְנֵי עָם! רָאשֵׁי יִשְׂרָאֵל! הֲלֹא תַאֲזִינוּ,

"מֵאֵל שׁוֹטֵף לָכֶם אַהֲבָה וָחֶסֶד כַּנַּחַל,

"וּכְמַעְיָן כָּבוֹד וּגְדֻלָּה לָכֶם נוֹבֵעַ,

"אִם מַמְלֶכֶת כֹּהֲנִים בָּעַמִּים תִּקָּרֵאוּ,

"כִּי תוֹרַת חַיִּים וּנְתִיבוֹת שָׁלוֹם תּוֹרוּמוֹ,

"וּבְצִלְּכֶם עַמִּים כֻּלָּם כַּגֶּפֶן יִפְרָחוּ,

"אֲחֵיכֶם זֶרַע הָאָדָם אֶתְכֶם יֶאֱהָבוּ,

"עַד הָאִיִּים הָרְחוֹקִים בָּכֶם יִתְבָּרָכוּ,

"כִּי זֶרַע בֵּרַךְ יְיָ אַתֶּם, יַכִּירוּ,

"אִם גּוֹי קָדוֹשׁ תִּהְיוּ כִּקְדוֹשִׁים בַּשָּׁמַיִם,

"כָּל צִבְאוֹת קָמֵיכֶם בִּפְנֵיכֶם לֹא יַעֲמֹדוּ,

"כִּי מִי יִתְיַצֵּב לִפְנֵי עַם גִּבּוֹרֵי כֹחַ,

"בַּעֲבוּרָם יַעֲשֶׂה אֵל נִפְלָאוֹת לֹא נִשְׁמָעוּ.

"כָּל זֹאת תִּהְיֶה נַחֲלַתְכֶם, כָּל טוּב זֶה תַשִּׂיגוּ,

"אִם אֶת הַבְּרִית יִכְרוֹת אֵל עִמָּכֶם תִּשְׁמוֹרוּ.

"עַתָּה הַטּוּ נָא אָזְנְכֶם וּלְבַבְכֶם הָכִינוּ,

"לִשְׁמוֹעַ חֻקָּיו וּמִשְׁפָּטָיו יַגֶּד לָנוּ.

"אַל נָא תֹּאמְרוּ: אֵיךְ לֹא נִירָא אֶל נַפְשׁוֹתֵינוּ,

"פֶּן חֵלֶף כָּל טוּב זֶה יַכְבִּיד עֻלּוֹ עָלֵינוּ

"וִיצַו חֻקִּים לֹא נוּכַל עֲשׂה! – אַל תִּירָאוּ!

"אֵל טוֹב לַכֹּל הוּא, אַף כִּי לָנֶפֶשׁ תִּדְרְשֶׁנּוּ,

“פִּיו יַגֵּד חָכְמָה וּלְשׁוֹנוֹ תּוֹרַת חֶסֶד”.

שָׁמְעוּ זִקְנֵי עָם אִמְרֵי מֹשֶה כִּי נָעֵמוּ,

וּלְשִבְטֵי יִשְׂרָאֵל אֶת אֲמָרָיו הִגִּידוּ,

פִּתְאֹם נַפְשׁוֹת בֵּית יַעֲקֹב רוּחַ חֵן לָבֵשָׁה,

וַיַּעֲנוּ כָּל הָעָם יַחְדָּו וּבְלֵב שָׂמֵחַ:

"גַּם טֶרֶם נִשְׁמַע אֲמָרָיו אַחַת דִּבַּרָנוּ,

"עָשׂה נַעֲשֶׂה אֶת כָּל אֲשֶׁר יֹאמַר אֵלֵינוּ,

"אֵיךְ נִירָא מִתֵּת תַּחַת עֻלּוֹ צַוָּארֵנוּ?

"כִּי חָפֵץ יְיָ בָּנוּ רַבּוֹת רָאִינוּ,

"כִּי רַב טוּב עָשָׂה לָנוּ עֵדִים אֲנָחְנוּ,

“עַל כֵּן מוֹסְרוֹתָיו עֲבוֹתוֹת אַהֲבָה יִהְיוּ לָנוּ”.





לְמַעֲנֶה זֶה פָּרַח לֵב מֹשֶה כַּחֲבַצֶלֶת,

מֶתֶק בִּכּוּרָה מִתְּאֵנָה נַפְשׁוֹ טָעָמָה.

עִם דִּבְרֵי הָעָם אֵלֶּה שָׁב לַעֲלוֹת הָהָרָה,

אֵל יוֹדֵעַ כֹּל אֶת דִּבְרֵי בָנָיו הוֹדִיעַ,

לֵאמֹר: "אֵל! שָׂשׂ לִבִּי כִּי זֶרַע אֱמֶת בָּחָרְתָּ,

"זֶרַע יִשְׂרָאֵל שָׂשִׂים לִשְׁמוֹר אִמְרוֹתֶיךָ,

"וּבְטֶרֶם שָׁמְעוּ מָה הֵם, לַעֲשׂוֹתָם הִבְטִיחוּ,

"כִּי עַל גֹּדֶל חַסְדְּךָ אֱלֹהָי, יִשָּׁעֵנוּ,

"כִּי תִתֵן לָהֶם חֻקִּים טוֹבִים יִחְיוּ בָמוֹ.

"עַתָּה דוֹבֵר צֶדֶק הָאֵר עָלַי פָּנֶיךָ,

"הַגִּידָה לִי אֶת הַמִּצְוֹת אֲשֶׁר יִשְמֹרוּ,

“וַאֲלַמְּדֵם לִבְנֵי יִשְׂרָאֵל בָּאֵר אֵיטִיבָה”.

שָׁמַע אֵל חַי וַיִּפֶן אֶל מֹשֶה וַיֹּאמֶר:

"אֶת דִּבְרֵי בָנַי שָׁמַעְתִּי, דַּבֵּר הֵיטִיבוּ,

"לֹא דִבְּרוּ לָרִיק, יֹשֶׁר לִבָּם אֲשַׁלֵּמָה,

"כִּי לִמְכַבְּדַי אֲכַבֵּד, הָדָר אֲעַטְּרֵמוֹ,

"אַגְדִּיל חַסְדִּי עִמָּהֶם רַב מֵאֲשֶׁר שָׁאַלְתָּ,

"כִּי אֶעֱשֶׂה בָהָר הַזֶּה אֲשֶׁר לֹא עָשִׂיתִי

"בִּימֵי קֶדֶם, עִם אַנְשֵׁי דּוֹר דּוֹר לֹא אֶעֱשֶׂנּוּ,

"כִּי מִן הַשָּׁמַיִם עִמָּהֶם אֲדַבֵּרָה,

"קוֹל אֱלֹהִים חַיִּים הָעָם כֻּלּוֹ יִשְׁמָעוּ,

"כִּי אִם אֵמוּן בָּךְ, נֶאֱמַן בֵּיתִי לִי נֶחְשַׁבְתָּ,

"שׁוֹמְעֶיךָ אָדָם הֵם, אוּלַי הֵם לֹא יַאֲמִינוּ,

"כִּי חֻקִּים וּמִשְׁפָּטִים תּוֹרֵם פִּי צִוָּמוֹ

"כַּאֲשֶׁר צִוָּה פִי חֻקּוֹת שָׁמַיִם וָאָרֶץ,

"לָכֵן כַּאֲשֶׁר הַחֻקִּים מִקֶּדֶם בָּרָאתִי,

"כָּל רוֹאָם יַכִּיר כִּי יָדִי אוֹתָם עָשָׂתָה,

"וּלְחֻקּוֹת עוֹלָם שַׂמְתִּים, דּוֹר דּוֹר לֹא יָמוּשׁוּ,

"כֵּן חֻקִּים וּמִצְוֹת עַל יִשְׂרָאֵל אָשִׂימָה,

"יֵדְעוּ כִּי אֲנִי דִּבַּרְתִּים מִפִּי יָצָאוּ,

"וָאַעֲמִידֵם לָעַד חֻקּוֹת עוֹלָם תִּהְיֶינָה.

"אִם אֶעֱשֶׂה גַּם עַתָּה כַּאֲשֶׁר עַד כֹּה עָשִׂיתִי,

"אֲשֶׁר בְּמַרְאוֹת אֵל אֵלֶיךָ הִתְוַדָּעְתִּי,

"בַּמֶּה יֵדַע זוּלָתֶךָ כִּי נָבִיא אַתָּה?

"לָכֵן עַתָּה הִנֵּה אָנֹכִי בָּא אֵלֶיךָ

"תּוֹךְ עַב הֶעָנָן מֵעֲרָפֶּל מֵאֵשׁ וָחֹשֶׁךְ,

"אֶל אָזְנֵי עַמִּי, אֶת הוֹד קוֹלִי מִשָּׁמַיִם

"גַּם אֶת דַּבְּרוֹת קָדְשִׁי, מִלַּהֲבֵי אֵשׁ אַשְמִיעַ,

"בַּעֲבוּר יִשְׁמַע הָעָם כִּי פִי דוֹבֵר אֵלֵימוֹ,

"אֶת עֲשֶׂרֶת הַדְּבָרִים אֲשֶׁר אֲצַוֵּמוֹ.

"גַּם יִרְאֶה הָעָם כִּי שַׂמְתִּי רוּחִי עָלֶיךָ

"לַעֲמוֹד בֵּינִי וּבֵין הָעָם וּלְבַשֵּׂר צֶדֶק,

"כִּי יִשְׁמְעוּ אֶת קוֹל אֱלֹהִים דּוֹבֵר מִפִּיךָ,

"אָז יֵדְעוּ אֶת גָּדְלֶךָ, אָז גַּם בְּךָ יַאֲמִינוּ,

"כִּי אִמְרֵי פִיךָ אֱמֶת, כִּי אֲנִי שׁוֹלְחֶךָ, 3

"אַחֲרֵי כֵן כִּי אוֹסִיף צַוּוֹת תּוֹרוֹת לָמוֹ,

"וּכְמֵאָז הַדְּבָרִים בַּמַּרְאֶה לְךָ אַגִּידָה,

"אִמְרוֹתֶיךָ אִמְרוֹת אֱלֹהִים תֵּחָשַׁבְנָה,

"וּבְקֶרֶב יִשְׂרָאֵל עַד עוֹלָם יֵאָמֵנוּ.

"אֶל מַחֲלִיף חֹק, מוֹסִיף עַל חֹק, מֵחֹק גּוֹרֵעַ,

"אֶל חוֹלֵם חֲלוֹם, אֶל בּוֹרֵא שָׁוְא, לֹא יִשְׁמָעוּ;

"כִּי יֹאמְרוּ אֵלָיו: אִם מִפִּי אֵל כֵּן שָׁמַעְתָּ,

"כַּאֲשֶׁר דִּבֶּר אֶל מֹשֶה וַתִּשְׁמַע אָזְנֵנוּ,

“כֵּן יְדַבֵּר עִמָּךְ וּבְאָזְנֵינוּ נִשְׁמָעָה”.





מָלֵא חֶדְוַת אֱלֹהִים, מָלֵא אִמְרֵי נֹעַם,

יָרַד מֹשֶה מִן הָהָר אֶל עָם לוֹ הוֹחִילוּ,

אֶת אִמְרוֹת אֱלֹהֵימוֹ הוֹדִיעָם, וַיֹּאמֶר:

"רַב טוּב מֵאֲשֶׁר דִּמִיתִי מִפִּי אֵל שָמָעְתִּי,

"אֶת לֹא הָיָה מִיּוֹם יָדָיו אֶרֶץ יָצָרוּ,

"יַעֲשֶׂה עִמָּכֶם בֵּית יַעֲקֹב, שִׁמְעוּ וּתְמָהוּ,

"קוֹל אֱלֹהִים חַיִּים מִשָּׁמַיִם תִּשְׁמָעוּ,

"דּוֹבֵר עִמָּכֶם הַתּוֹרוֹת אֲשֶׁר תִּשְׁמֹרוּ,

"מִפִּיו לֹא מִפִּי מֵלִיץ הַפַּעַם תִּלְמָדוּ,

"וּלְבַעֲבוּר תֵּדְעוּ כִּי לִנְבִיאוֹ הֱקִימַנִי,

"מַגִּיד דָּבָר בֵּין אֵל וּבֵינֵיכֶם תִּרְאוּנִי,

"וּבִרְאוֹתְכֶם כִּי נָבִיא נֱאֱמָן לוֹ נֶחֱשַׁבְתִּי,

"אִם אֲצַוֶּה דָבָר בִּשְׁמוֹ גַּם בִּי תַאֲמִינוּ,

“כִּי מִפִּי אֱלֹהִים אֶת הַמִּצְוָה שָׁמָעְתִּי”.

דִּבְרֵי מֹשֶה עַל אָזְנֵי הָעֵדָה עָרֵבוּ

מִקּוֹל שָׁאוֹן שִׁיר עַל כִּנּוֹר נָעִים וָנָבֶל,

וּבְקוֹל שִׂמְחָה עָנוּ: "רַב זֹאת מֵאֲשֶׁר קִוִּינוּ!

"אָזְנַיִם אֲשֶׁר שָׁמְעוּ קוֹל נוֹגֵשׂ, קוֹל פַּחַד,

"עַתָּה קוֹל דִּבְרֵי אֱלֹהִים חַיִּים תִּשְׁמַעְנָה.

"אֲשֶׁר לֹא שָׁמַע עָם מִהְיוֹת גּוֹי עַד עָתָּה,

"גָּדוֹל הַכָּבוֹד הַזֶּה אִם אֶת כָּל זֹאת יַעַשׂ

"בִּגְלַל נֶפֶשׁ הָאָדָם, בַּעֲבוּר תִּוָּשֵׁעַ,

"הֲלֹא לָנוּ לָסוּר מֵרָע, לָשׁוּב מִפֶּשַׁע,

"בַּעֲבוּר הַצִּיל אֶת נַפְשׁוֹתֵנוּ מֵרְאוֹת שָׁחַת,

"אַשְׁרֵינוּ אִם הַתּוֹרוֹת מִפִּי אֵל נִשְׁמָעָה,

"אִם הוּא דוֹבֵר מִי יַמְרֶה, מִי לֹא יִירָאֶנּוּ?

"אֲדוֹנֵנוּ! לֹא בַּעֲבוּר כִּי אֵין אֵמוּן בָּנוּ,

"לִשְׁמוֹעַ אֶת קוֹל הָאֱלֹהִים מִמְּךָ שָׁאָלְנוּ,

"חָלִילָה לָנוּ מִזֹּאת! נֶאֱמָן אַתָּה לָנוּ,

"וּכְשׁוֹמֵעַ מִפִּי אֵל נִשְׁמַע תּוֹרַת פִּיךָ

"אַךְ אַתָּה אַהֲבַת אֱלֹהִים בָּנוּ עוֹרַרְתָּ,

"בֶּאֱמָרְךָ חָפֵץ הָאֱלֹהִים דַּבֵּר עִמָּנוּ,

"לִשְׁמוֹעַ קוֹלוֹ נִכְסְפָה גַּם כָּלְתָה נַפְשֵׁנוּ,

"כִּי אֶת יְיָ וּדְבַר קָדְשׁוֹ מָה אָהָבְנוּ,

"וּלְמַעַן סַפֵּר זֹאת לַבָּנִים יִוָּלֵדוּ,

"כִּי מִפִּי אֱלֹהֵינוּ הַתּוֹרוֹת שָׁמַעְנוּ,

"עוֹד נַגֵּד לָהֶם גָּדְלֶךָ וַהֲדַר הוֹדֶךָ,

"כִּי בֵין יְיָ וּבֵינֵינוּ אָז עָמַדְתָּ,

"בַּעֲבוּר גַּם הֵם דּוֹר דּוֹר יַאֲמִינוּ בְךָ כָּמוֹנוּ,

"אֶל נָבִיא מוֹרֶה שָׁקֶר אֶל זָר לֹא יִשְׁמָעוּ,

"אִם מִפִּי אֲבוֹתָם מִפִּי שֵׁשׁ מֵאוֹת אָלֶף,

“אַתָּה אֱמֶת וּדְבָרְךָ אֱמֶת הֻגַּד לָמוֹ”.





גַּם דִּבְרֵי הָעָם אֵלֶּה לֵב מֹשֶה שִׂמֵּחוּ,

וּלְהָשִׁיב אֹמֶר אֶל שׁוֹלְחוֹ עָלָה הָהָרָה,

וַיַּגֵּד אֶת כָּל דִּבְרֵי הָעָם וַיֹּאמֶר:

"עַמְּךָ יַעֲלוֹזוּ לִשְׁמוֹעַ אֶת הוֹד קוֹלֶךָ,

"גַּם כָּלְתָה נַפְשָׁם לִרְאוֹת עֻזְּךָ וּכְבוֹדֶךָ,

"אָנָּא כַּבְּדֵם, אָנָּא שַׂמְּחֵם בִּמְאוֹר פָּנֶיךָ,

"וַאֲנִי עַבְדֶּךָ אַשְׁמִיעֵם דַּבְּרוֹת קָדְשֶׁךָ,

“כַּאֲשֶׁר צִוִּיתָ, בַּעֲבוּר גַּם בִּי יַאֲמִינוּ”.





עַל דִּבְרֵי נֶאֱמַן רוּחַ אֱלֹהָיו עָנָהוּ:

"כִּדְבָרֶךָ אֶעֱשֶׂה, תַּאֲוַת עֲנָוִים שָׁמַעְתִּי,

"קוֹל גָּדוֹל לֹא שְׁמָעָה אֹזֶן תִּשְׁמַע אָזְנָמוֹ,

"יֵדְעוּ כִּי קוֹל אֱלֹהִים הוּא הַפְלֵא וָפֶלֶא,

"עוֹד אֶשְׁפּוֹךְ רוּחַ חֵן רוּחַ טוֹבָה עָלֵימוֹ,

"בַּעֲבוּר יִתְחַזָקוּ אִם מִפַּחְדָּם יִמּוֹטוּ,

"יַעַן בַּעֲבוּר תִּהְיֶה יִרְאָתִי עַל פָּנֵימוֹ,

"מִשֵּׂאתִי יֶחֱרָדוּ וּמִפַּחֲדָם יָנוּעוּ,

"כִּי הָהָר הַזֶּה יִלְבַּשׁ אֵימָתָה וָפַחַד,

"כָּל רוֹאוֹ יֶחֱרַד, לִבּוֹ יִמַּס, יָדָיו תִּרְפֶּינָה,

"בַּעֲבוּר יִרְאֶה עַמִּי, אִם אֵל רַב חֶסֶד אָנִי,

"גַּם דֶּבֶר יֵצֵא מִלְּפָּנַי וּלְרַגְלַי רֶשֶׁף,

"וּבוֹזֶה אֲמָרַי אֵשׁ לֹא נֻפַּח תֹּאכְלֵהוּ,

"בַּעֲבוּר יִירָאוּנִי וּלְבִלְתִּי יֶחֱטָאוּ,

"אַךְ אַתָּה לֹא תֵדַע פַּחַד, כִּי רַב כֹּחֶךָ,

"בֵּין לַפִּידִים וּבְתוֹךְ לֶהָבוֹת תֵּלֶךִ בֶּטַח,

"כִּי הוֹד שַׂמְתִּי עָלֶיךָ, עַל אָדָם לֹא שַׂמְתִּי,

"לָכֵן אִם תִּרְאֶה אַנְשֵׁי חַיִל יִתְעַוָּתוּ,

"דַּבֵּר עַל לִבָּם, אֱמוֹר לָהֶם: אַל תִּירָאוּ!

"כִּי רַק הֶרְאִיתִים גּוֹרַל זָדוֹן וּמְנָת רֶשַׁע,

"אַךְ אֶת אוֹהֲבַי אֵהָב וּתְמִימִים טוֹב יִנְחָלוּ,

"אֶת גּוֹרָלָם אֶתְמוֹךְ וּמְנָת חֶלְקָם אָנִי,

"שָׁלוֹם לִמְכַבְּדַי, שׁוֹמֵעַ לִי יִשְׁכָּן בֶּטַח,

"גָּדוֹל יִהְיֶה הַיּוֹם הַהוּא, אֵין עוֹד כָּמוֹהוּ,

"עַל כֵּן יָכִינוּ לֵב וּבַחוּרַי יִתְקַדָּשׁוּ,

"לֵךְ אֶל הָעָם, הָכֵן לִבָּם בִּדְבָרֶיךָ,

"לַמְּדֵם יִרְאָתִי, הַיּוֹם וּמָחָר קַדְּשֵׁמוֹ,

"וִיכַבְּסוּ אֶת שִׂמְלוֹתָם וּבְשָׂרָם יִרְחָצוּ,

"וּנְכוֹנִים יִהְיוּ אֶל יוֹם הַשְּׁלִישִׁי בַּבֹּקֶר,

"כִּי בַיּוֹם הַשְּׁלִישִׁי – הוּא הַיּוֹם בּוֹ בָחַרְתִּי,

"לָתֵת לָהֶם תּוֹרַת אֱמֶת וּמִשְׁפְּטֵי צֶדֶק,

"יֵרֵד יְיָ מִכִּסְאוֹ מִן הַשָּׁמַיִם,

"עַל הָהָר הַזֶּה עַל הַר סִינַי בַּקֹּדֶשׁ,

"מַרְאֵה כָבוֹד מֵעוֹלָם עַיִן לֹא רָאָתָה

"עַל רֹאשׁוֹ יִהְיֶה, וּלְעֵינֵי הָעָם אַרְאֶנּוּ.

"אִם אֵל מִסְתַּתֵּר אָנִי, עַיִן לֹא תִרְאֵנִי.

"הַכָּבוֹד אוֹת כִּי שָׁם אָנִי, שָׁם חֶבְיוֹן עֻזִּי,

"כַּאֲשֶׁר לִפְנֵי בוֹא יוֹם אֲדַבֵּר אֵלֵימוֹ,

"הַיּוֹם וּמָחָר הָעָם כֻּלּוֹ יִתְקַדָּשׁוּ,

"כֵּן הָהָר לִפְנֵי בוֹא הַיּוֹם מֶנּוּ אוֹפִיעַ,

"הֲכִינֵהוּ הַיּוֹם וּמָחָר גַּם קַדְּשֵׁהוּ,

"רַגְלֵי אָדָם וּבְהֵמָה בַּל עָלָיו תַּעֲבוֹרְנָה,

"הַגְבֵּל אֶת הָהָר, מִסָּבִיב לוֹ תַּגְבִּילֵהוּ,

"כִּי רַק עַד הַגְּבוּלוֹת שַׂמְתָּ הָעָם יָבוֹאוּ,

"וֶאֱמוֹר אֲלֵיהֶם: "מֵעֲלוֹת בָּהָר תִּשָּׁמֵרוּ,

"גַּם מִנְּגוֹעַ בּוֹ, מוֹת יוּמָת כָּל בּוֹ נוֹגֵעַ,

"אַךְ הָרֹדְפִים אַחֲרָיו עַל הָהָר לֹא יִדְרוֹכוּ,

"סָקֹל יִסָּקֵל מֵרָחוֹק, חִצִּים בּוֹ יוֹרוּ,

"כֹּל עוֹלֶה בָהָר אָדָם וּבְהֵמָה יָמוּתוּ,

"אַדְמַת הָהָר הַזֶּה מֵעַתָּה אַדְמַת קֹדֶשׁ

"יִהְיֶה לָכֶם, יַעַן בִּכְבוֹדִי אֲהַדְּרֶנּוּ,

"וּבְהֵרוֹם הֲדָרִי מֵעָלָיו אוֹת אֶתֵּנָה,

"קוֹל שׁוֹפַר הַיּוֹבֵל מֵרֹאשׁ הָהָר אַשְׁמִיעַ,

"לֹא כַקּוֹל שׁוֹפָר אֲשֶׁר יוֹם בּוֹאִי יִשְׁמָעוּ,

"קוֹל מַחֲרִיד בַּעֲבוּר כָּל לֵב עָרֵל יִכָּנֵעַ,

"לֵרוֹא מֵאֱלֹהָיו, לִשְׁמוֹר אֶת דָּתֵהוּ,

"אַךְ בַּעֲלוֹת הַכָּבוֹד בֵּרוֹמוֹ מִן הָאָרֶץ,

"כָּבוֹד וָעֹז לִשְׁמִי בַּיּוֹבֵל יִתָּקֵעַ,

“וּבִמְשׁוֹךְ הַיּוֹבֵל יַעֲלוּ בָהָר גַּם הֵמָּה”.





וַיֵּרֶד מֹשֶה אֶל הָעָם כַּאֲשֶׁר צִוָּהוּ,

וַיְקַדֵּשׁ אוֹתָם וַיְכִינֵם אֶל יוֹם הַקֹּדֶשׁ,

אֶת שִׂמְלוֹתָם כִּבֵּסוּ וּבְשָׂרָם רָחָצוּ,

וַיֹּאמֶר אֶל הָעָם: "עֲשׂוּ כַּאֲשֶׁר צֻוֵּיתִי,

"וּנְכוֹנִים הֱיוּ לִשְׁלֹשֶת יָמִים הָאֵלֶּה,

“רַחֲצוּ הֵזַּכּוּ גַּם אֶל אִשָּׁה אַל תִּגָּשׁוּ”.





כַּאֲשֶׁר דִּבֶּר צוּר יִשְׂרָאֵל כֵּן פָּעַל לָמוֹ.

בָּא הַיּוֹם לֹא הָיָה מִלְּפָנָיו יוֹם כָּמוֹהוּ,

גַּם מֵאַחֲרָיו יוֹם נוֹרָא יִדְמֶה לוֹ לֹא יֶהִי,

כִּי בַיּוֹם הַשְּׁלִישִׁי הַהוּא בִּהְיוֹת הַבֹּקֶר,

וַיְהִי קוֹלוֹת, מֵאָז בָּאָרֶץ לֹא נִשְׁמָעוּ,

מִקּוֹל רַעַם וּמִקּוֹל סַעַר שָׂגָבוּ.

צִוָּם אֵל הָעוֹשֶׂה נִפְלָאוֹת עַד אֵין חֵקֶר,

וּבִרָקִים רָב הֵאִירוּ נִרְאֶה מִכָּל עֵבֶר,

לִבְרָקִים יוֹרְדִים מֵעָבִים לֹא יֵעָרֵכוּ,

פֹּעַל אֱלֹהִים הָיוּ מֵאָז לֹא נוֹדָעוּ,

עַל הָהָר עָנָן כָּבֵד מַחֲרִיד כֹּל רֹאֵהוּ,

לֹא כָעָנָן אֲשֶׁר יִהְיֶה בְּיוֹם הַגָּשֶׁם,

אֵל פַּרְשֵׁז עָלָיו עֲנָנוֹ עִם עַרְפְּלֵי טֹהַר,

גַּם אֵל קוֹל שׁוֹפָר חָזָק מְאֹד הִשְׁמִיעַ,

הַפְלֵא וָפֶלֶא, כָּמוֹהוּ לֹא שָׁמְעָה אֹזֶן.

אִם יִתָּקַע שׁוֹפָר בָּעִיר הָעָם יֶחֱרָדוּ,

אַף כִּי מִקּוֹל שׁוֹפָר יִתָּקַע בּוֹ מִמָּעַל,

עַל כֵּן כָּל הָעָם אֲשֶׁר בַּמַּחֲנֶה חָרָדוּ,

אִישׁ לֹא יָצָא חוּצָה, תּוֹךִ אָהֳלֵיהֶם נֶחְבָּאוּ,

זוּלָתִי אִישׁ הָאֱלֹהִים, אִישׁ אֱלֹהָיו יוֹרֶנּוּ,

יָדַע כִּי הַמּוֹרָאִים הַגְּדוֹלִים הָאֵלֶּה,

בַּעֲבוּר רוֹמֵם יִשְׂרָאֵל וּבַעֲבוּר כַּבְּדָמוֹ,

בָּא הָאֱלֹהִים דִּבֶּר עִמָּהֶם מִן הַשָּׁמַיִם,

כִּי אֲהֵבָם הָאֱלֹהִים וּסְגֻלָּתוֹ הֵמָּה.

עַל כֵּן דִּבֶּר עַל לֵב הָעָם דִּבְרֵי טוּב טַעַם:

"מַה תִּירָאוּ, מַה תִּפְחָדוּ וּמַה תִּבָּהֵלוּ?

"הִנֵּה אֱלֹהֵיכֶם בָּא, אֵל טוֹב, אֵל רַב חֶסֶד,

"דַּבֵּר עִמָּכֶם תּוֹרוֹת אֱמֶת מִשְׁפְּטֵי צֶדֶק,

"דִּגְלוֹ אַהֲבַת עוֹלֹם, תַּמָּתִי יִקְרָאֶךָ,

"כִּמְשׂוֹשׂ חָתָן עַל כַּלָּה כֵּן יָשִׂישׂ עָלֶיךָ,

"וּמַדּוּעַ תּוֹךְ אָהֳלֵיכֶם תֶּחְבָּאוּ?

"עַתָּה לִקְרַאת הָאֱלֹהִים מִן הַמַּחֲנֶה צֵאוּ,

“עִמְדוּ מוּל הַר קָדְשׁוֹ וּמִצְוֹתָיו תַּאֲזִינוּ”.

כִּשְׁמוֹעַ הָעָם מִפִּיו אִמְרֵי נֹעַם אֵלֶּה,

יָצְאוּ כֻלָּם וּבְתַחְתִּית הָהָר הִתְיַצָּבוּ.





הֵם יָצְאוּ מִן הַמַּחֲנֶה עַד הַגְּבוּל שָׂם לָמוֹ

וַייָ יָצָא מִמְּעוֹנוֹ מִן הַשָּמָיִם,

וַיֵּרֶד עַל הַר סִינַי מִתּוֹךְ רִבְבוֹת קֹדֶשׁ,

וַיְהִי סִינַי בַּקֹּדֶשׁ, וַיְהִי מִקְדַּשׁ מֶלֶךְ.

כַּאֲשֶׁר נִגְלָה עָלָיו מֶלֶךְ הַכָּבוֹד סֶלָה,

הוֹדוֹ כִּסָּה שָׁמַיִם, הָאָרֶץ הֵאִירָה,

מִסִּינַי בָּא וּמִכָּל עֵבֶר הֵאִיר לָמוֹ,

מֵהַר שֵׂעִיר זָרַח, מֵהַר פָּארָן הוֹפִיעַ,

אֶל כָּל מָקוֹם הִפְנוּ שָׁם קַרְנֵי אוֹר הִבִּיטוּ.

נַעֲלִים מִכָּל אוֹרִים, צֵל נֶגְדָּם אוֹר הַשָּׁמֶשׁ.

כָּל הַכָּבוֹד כָּל הַגְּדֻלָּה יוֹם זֶה הֶרְאָמוֹ,

הָיְתָה לָהֶם רַק שַׁעֲשׁוּעִים וּמְשִׁיבַת נָפֶשׁ,

לוּלֵי חֶרְדַּת אֱלֹהִים עֲלֵיהֶם נָפָלָה,

כִּי רָאוּ הָהָר בּוֹעֵר עַד לֵב הַשָּׁמָיִם,

כִּי יָרַד יְיָ עָלָיו בָּאֵשׁ לֹהָטֶת,

נוֹרָא אֱלֹהִים, יִגַּע בֶּהָרִים יֶעֱשָׁנוּ,

גַּם הַר סִינַי עָשַׁן כֻּלּוֹ מִפְּנֵי אֱלוֹהַּ,

וּכְעָשֶׁן הַכִּבְשָׁן עָלָה עֲשָׁנוּ מַעְלָה,

וַיֶּחֱרָד כָּל הָהָר מְאֹד רַב מִיּוֹם הָרָעַשׁ.





יוֹצֵר הַכֹּל! הֲיֵשׁ מָקוֹם לִמְנוּחָתֶךָ?

הַאַתָּה תִּמְצָא מָנוֹחַ לָךְ פֹּה בַּשֶּׁפֶל,

עַל אַחַד הֶהָרִים מֵהַרְרֵי תֵבֵל אָרְצָה?

וּמַה תֵּבֵל כֻּלָּהּ מוּל מֶרְחֲבֵי הַשֶּׁמֶשׁ,

וּמַה הַשֶּׁמֶשׁ מוּל רִבְבוֹת אוֹרִים כָּמוֹהוּ?

וּמָה רִבְבוֹת הָאוֹרִים כֻּלָּם מוּל גָּדְלֶךָ?

כֻּלָּם מַעֲשֵׂי יָדֶיךָ, נִהְיוּ בִּדְבַר פִּיךָ.

הִנֵּה הַמָּקוֹם אִתְּךָ כַּאֲשֶׁר יָצַרְתָּ

אֶת מַעֲשֶׂיךָ, אֶל כָּל אֶחָד מִיצוּרֵי קֶדֶם

אָמַרְתָּ: "פֹּה תֵשֵׁב וּמְקוֹמוֹ לוֹ יִדַּעְתָּ,

וּבְכָל מָקוֹם אַתָּה, רֹאשׁ וָסוֹף הִנֶּךָ,

אֶת כֻּלָּם תָּכִיל, אַךְ הֵם כֻּלָּם הַיְכַלְכְּלוּךָ?

הַאַתָּה אֲשֶׁר אַלְפֵי שִׁנְאָן רִבּוֹתַיִם,

נוֹרָא שִׁמְךָ עֲלֵיהֶם, יַחְדָּו יִירָאוּךָ,

עַל הַר סִינַי זֶה מוֹשַׁב אֱלֹהִים יָשַׁבְתָּ,

אַךְ יַעַן נַעֲלֵיתָ, עַיִן לֹא תִרְאֶךָ,

תַּעֲבוֹר לֹא יִרְאוּךָ, תַּחֲלוֹף לֹא לָךְ יָבִינוּ,

וּבַמֶּה יִוָּדַע כִּי נִגְלֵיתָ עָלֵינוּ?

לוּלֵי מַרְאֵה כָבוֹד אוֹת עַל חֶבְיוֹן עֻזֶּךָ,

שִׂים לֻחוֹת הָעֵדוּת בַּאֲרוֹן הַבְּרִית צִוִּיתָ,

עַל כֵּן בֶּעָנָן נִרְאֵיתָ עַל הַכַּפֹּרֶת,

יוֹדִיעַ כִּי פֹה מַשְׁקִיף הָאֱלֹהִים עַל אָרֶץ,

פֹּה יִפְקוֹד עַל תֵּבֵל וּמְצַוֶּה עַל יוֹשְׁבֶיהָ,

כִּי תִשְׁאַל מֵהֶם מִשְׁפָּט וּצָדָקה וָחֶסֶד,

כִּי אֵלֶּה חָפַצְתָּ, שַׂמְתָּם לִמְכוֹן כִּסְאֶךָ,

וּבְכָל מָקוֹם תִּרְאֵם שָׁם נִקְדָּשׁ בִּכְבוֹדֶךָ.

אִם בָּאָרֶץ הֵמָּה, תִּתֵּן עָלָיו רוּחֶךָ,

אַף כֵּן יוֹם נִגְלֵיתָ עִם אֵשׁ דָּת בִּימִינֶךָ,

הֶרְאִיתָנוּ אוֹת כִּי עַל סִינַי הִנֶךָ,

כִּי גַּם יוֹם זֶה אַיֵּה מָקוֹם לֹא שָׁם הָיִיתָ, 4

כִּי גַּם עֵת מֵהַר סִינַי עָלֵינוּ הוֹפָעְתָּ,

הֲיֵשׁ אַחַד הַמְּקוֹמוֹת אֲשֶׁר שָׁם אֵינֶךָ.





אִם מִצּוּף אֲמָרִים דִּבֶּר מֹשֶה אֵלֵימוֹ,

מִתּוֹךְ אָהֳלֵיהֶם לִקְרַאת הָאֱלֹהִים יָצָאוּ,

לִרְאוֹת נוֹרָאוֹת רַבּוֹת אֶת לִבָּם חִזֵּקוּ,

לִשְׁמוֹעַ הָדָר קוֹלוֹת מֵאָז לֹא נִשְׁמָעוּ,

לִרְאוֹת לַפִּידִים מִנִּי קֶדֶם לֹא הָלָכוּ,

וּלְהַקְשִׁיב קוֹל שׁוֹפָר חָזָק בּוֹ יִתָּקֵעַ,

עַתָּה כִּי יָרַד יְיָ בָּאֵשׁ הָהָרָה,

וַיִּרְאוּ כִּי הָהָר בּוֹעֵר עַד לֵב שָׁמָיִם,

וּכְעֶשֶׁן הַכִּבְשָׁן עֲשָׁנוֹ עוֹלֶה מַעְלָה,

מֵהָאֵשׁ הַגְּדוֹלָה אֵשׁ מִתְלַקַּחַת,

נָעוּ הָעָם כַּעֲצֵי הַיַּעַר מִפְּנֵי רוּחַ,

מִן הַגְּבוּל שָׁבוּ אָחוֹר, מֵרָחוֹק עָמָדוּ,

כִּי הִשְׂכִּילוּ מָה אָיוֹם הָאָדוֹן אֲשֶׁר בִּקֵּשׁוּ,

וַאֲשֶׁר לִשְמוֹעַ קוֹלוֹ מִמֹּשֶה שָׁאָלוּ,

אֶל לִבָּם דִּבֵּרוּ: אִם מֵאִשּׁוֹ פָּחַדְנוּ,

עוֹד יִגְדַּל פַּחַד לִבֵּנוּ עַל אַחַת שֶׁבַע,

אִם הָאָדוֹן בִּקַּשְׁנוּ קוֹלוֹ יַשְׁמִיעֵנוּ,

אֵל נוֹרָא לִשְׂרָפִים הַיְדַבֵּר עִם כָּמוֹנוּ?

אִם לִשְמוֹעַ חֻקָּיו כָּרָה לָנוּ אָזְנַיִם,

"נָבִיא הֵקִים בָּנוּ נֶאֱמַן בֵּיתוֹ אִתָּנוּ,

הוּא יִשְמַע מִפִּיו וּדְבָרָיו יַגֶּד לָנוּ,

כִּי רַב כֹּחוֹ מֵאֲשֶׁר הִפְלִיא לַעֲשׂוֹת יָדַעְנוּ,

"לָמָּה בִּקַּשְׁנוּ לֶכֶת בִּגְדוֹלוֹת מִמֶּנּוּ?

"אֶל מֹשֶה נָשְׂאוּ עֵינָם, אֵלָיו הִתִחַנָּנוּ,

"לֵאמֹר: "נָבִיא אֱמֶת! דָּגוּל מֵרִבְבוֹת אָלֶף!

"שָׂא נָא אֶת חַטָּאתֵנוּ כִּי לִשְׁאוֹל הִקְשִׁינוּ,

"לִשְׁמוֹעַ חֹק מִפִּי אֵל וּכְבוֹדוֹ יַרִאֵנוּ,

"שָׁכַחְנוּ כִּי אָדָם נָחְנוּ, מוּסָר פָּרַעְנוּ,

"עַל כֵּן אִם אֵל אֶת גָּדְלוֹ וּכְבוֹדוֹ הֶרְאָנוּ,

"גַּם בָּאֵשׁ הַזֹּאת בַּעֲשַׁן זֶה הִפְחִידָנוּ,

"אָנָה נֵלֵכָה? אֵימַת מָוֶת נָפְלָה עָלֵינוּ,

"וּכְדַבְּרוֹ עִמָּנוּ, אֲהָהּ! מַה יִּקְרֶה לָנוּ,

"אִם יֶשׁ בָּנוּ אִישׁ חַיִּל יִפּוֹל נִרְדָּם אָרְצָה,

"וּשְׁאֵרִית הָעָם רַכֵּי לֵב יַחְדָּו יָמוּתוּ,

"גֶּבֶר שׁוֹמֵעַ קוֹל אֱלֹהִים חַיִּים הֲיֶחִי,

"רַק אַתָּה נוֹצַרְתָּ לִגְדוֹלוֹת, אֵין כָּמוֹךָ!

"עַל כֵּן דַּבֵּר אַתָּה עִמָּנוּ כִּי נִשְׁמָעָה,

"אַךְ אַל יְדַבֵּר אֵל עִמָּנוּ פֶּן נָמוּתָה.





וַיֹּאמֶר מֹשֶה אֶל הָעָם: אַחַי חֲזָקוּ!

"גַּם מֵאֵשׁ הַגְּדוֹלָה הַזֹּאת אַל נָא תִירָאוּ,

"כַּאֲשֶׁר מִקּוֹלוֹת וּבְרָקִים לֹא עוֹד תָּנוּעוּ,

"מִקּוֹל שׁוֹפָר חָזָק לֹא עוֹד תֶּחֱרָדוּ,

"כֵּן מֵאֵשׁ הַגְּדוֹלָה הַזֹּאת לֹא עוֹד תִּפְחָדוּ,

"עַל כֵּן שׁוּבוּ נָא לִגְבוּלוֹת לָכֶם הִגִבַּלְתִּי,

"שָׁם אֶת קוֹל יְיָ אֱלֹהֵיכֶם תִּשְׁמָעוּ,

"קוֹל עָרֵב, קוֹל נָעִים, קוֹל הַמְחַיֶּה כָּל רוּחַ,

"קוֹל אֱלֹהְים חַיִּים, שַׁעֲשֻׁעִים הוּא לָנָפֶשׁ,

"רוּחַ חָכְמָה תַּשִּׂיגוּ, שֵׂכֶל טוֹב תִּמְצָאוּ,

"כִּי לֹא הֶרְאָה אִשּׁוֹ הַגְּדוֹלָה עַל הָאָרֶץ

"בַּעֲבוּר לַהֵט עַם אֲשֶׁר פָּדָה מִמִּצְרָיִם,

"אָכֵן בַּעֲבוּר נַסּוֹת אֶתְכֶם עוֹשֶׂה כָּל אֵלֶּה,

"וּלְבַעֲבוּר תָּמִיד יִרְאָתוֹ בִּפְנֵיכֶם תֶּהִי,

"כַּאֲשֶׁר תִּרְאוּ גָּדְלוֹ וּכְבוֹדוֹ כִּי נִשִׂגָּבוּ,

"גַּם זֹאת תִּרְאוּ כִּי מִפַּחְדוֹ הָרִים יֶעֱשָׁנוּ,

"מַה טּוֹב אִם גָּדְלוֹ תִּירָאוּ, מִכְּבוֹדוֹ תֵבוֹשׁוּ,

"אִם אוֹתָם לֹא תִירָאוּ, מִפַּחְדּוֹ תָגוּרוּ, 5

"וּשְׁנֵיהֶם מַרְפֵּא לָנֶפֶשׁ, אֹמֶץ יוֹסִיפוּ,

“לַעֲשׂוֹת אֶת כָּל הַמִּצְוָה וּלְבִלִתִּי תֶחֱטָאוּ”.

שָׁמְעוּ הָעֵדָה דִּבְרֵי מֹשֶה כִּי נָעֵמוּ,

וַתֵּקַל צָרַת נַפְשָׁם, רוּחָם בָּם שָׁקָטָה,

לֹא יָסְפוּ הַרְחֵק עוֹד, עַל מִשְׁמַרְתָּם נִצָּבוּ,

אַךְ לִגְבוּלָם לֹא שָׁבוּ, מֵרָחוֹק עָמָדוּ,

עֲשַׁן הָהָר הִבְעִיתָם, מִן הָאֵשׁ יָרֵאוּ.

לֹא כֵן עַבְדּוֹ מֹשֶה, הָאִישׁ לֹא קָם כָּמוֹהוּ,

אֶל הָעֲרָפֶל נִגַּשׁ אֲשֶׁר הָאֱלֹהֵים שָׁמָּה,

בִּי כַּאֲשֶׁר יָרַד יְיָ בָּאֵשׁ הָהָרָה,

וּמֹשֶה גַּם הוּא הוֹלֵךְ בֵּין הָעָם עוֹדֶנוּ,

(כִּי אֵיךְ יֶעֱרַב לִבּוֹ לָגֶשֶׁת אֶל הַקֹּדֶשׁ

טֶרֶם לַעֲלוֹת עַל הָהָר אֱלֹהָיו יַרְשֵׁהוּ), 6

אָז קָרָא לוֹ אֵל אֶל רֹאשׁ הָהָר וַיָּעַל.

יָדַע אֵל כִּי לוּלֵי אִשּׁוֹ תִּלְהַט בָּאָרֶץ,

הָהָר עָשַׁן כֻּלּוֹ וּסְבְיבוֹתָיו אֵימָתָה.

אִם גַּם טֶרֶם נִקְדַּשׁ הָהָר בִּכְבוֹד עוֹשֵׂהוּ,

צִוָּה אֱלֹהִים: “מֵעֲלוֹת בָּהָר הִשָּׁמֵרוּ”,

יַעַן הָהָר עַד אָז כִּתְמוֹל שִׁלְשׁוֹם מַרְאֵהוּ,

לֹא תֹאַר לוֹ, לֹא הָדָר, רוֹאוֹ לֹא יַחְמְדֵהוּ,

נָקֵל הַרְחֵק מֵאֲשֶׁר לֹא תִתְאַו אֵלָיו עַיִן;

לֹא כֵן עַתָּה, כִּי רַב הוֹדוֹ מֵהוֹד שָׁמָיִם,

כִּי כְבוֹד יְיָ שׁוֹכֵן עָלָיו מִלְמָעְלָה,

וּמִתַּחְתִּית הָהָר נִרְאֶה כְּאֵשׁ אוֹכֶלֶת,

אֵין אִישׁ בַּמַּחֲנֶה אֲשֶׁר אֵין נַפְשׁוֹ שׁוֹאֶלֶת,

לַעֲלוֹת בָּהָר לִרְאוֹת מַרְאֵה הַפְלֵא וָפֶלֶא,

וּבְעֵת לִבּוֹ נִבְהָל לִרְאוֹת, נָקֵל לִשְׁכּוֹחַ,

כִּי מִשְׁפַּט מָוֶת יֵשׁ עַל אִישׁ בָּהָר נוֹגֵעַ,

כִּי יוֹצֵר לֵב הָאָדָם אֶת יִצְרוֹ יוֹדֵעַ,

אֶת הַנִּפְלָאוֹת מִמֶּנּוּ יַחְפּוֹץ לָדַעַת,

עוֹד יָדַע, אַחֲרֵי יַעֲבוֹר יוֹם זֶה רַב הַפַּחַד,

יוֹם בּוֹ עֲשֶׂרֶת הַדְּבָרִים לָעָם יַשְׁמִיעַ,

כָּל הַפְּחָדִים הָאֵלֶּה מִן הָהָר יָמוּשׁוּ,

הָאֵשׁ לֹא תִהְיֶה עוֹד, גַּם הַקּוֹלוֹת יֶחְדָּלוּ,

עוֹד מַרְאֵה הַכָּבוֹד יִהְיֶה כָּאֵשׁ אוֹכֶלֶת

עַל רֹאשׁ הָהָר, עֵינֵי הָעֵדָה בּוֹ יַבִּיטוּ,

וּבְמַרְאֵה שַׁעֲשׁוּעִים זֶה כַּאֲשֶׁר יִתְבּוֹנָנוּ,

פֶּן הַגְּבוּל הָגְבַּל לָהֵם מֵאָז, יַהֲרוֹסוּ,

בַּעֲבוּר לִרְאוֹת אֶל יְיָ לַחֲזוֹת בַּקֹּדֶשׁ,

עַל כֵּן רֵאשִׁית דַּבְּרוֹ אֶל מֹשֶה כֹּה צִוָּהוּ:

"הַיּוֹם אֶת גָּדְלִי וּכְבוֹדִי לָכֶם הֶרְאֵיתִי,

"רֵד הָעֵד בָּעָם פֶּן יֶהֶרְסוּ הַרְחֵב צַעַד,

"לַעֲלוֹת לִרְאוֹת אֶל יְיָ, כִּי אִם יַעֲשׂוּהוּ

"אֶת נַפְשָׁם הֵם חוֹבְלִים, רַבִּים מֵהֶם יִפּוֹלוּ,

"אִישׁ גָּדוֹל יַעֲשֶׂה זֹאת, גָּדְלוֹ לֹא יַצִּילֶנּוּ,

"בִּגְדוֹלוֹת וּבְנִפְלָאוֹת מֵהֶם לֹא יֵלֵכוּ,

"אִם כִּבַּדְתִּים לִרְאוֹת כָּבוֹד לֹא רָאָה גָבֶר,

"עִם מֶלֶךְ הַכָּבוֹד יִחְיוּ הַצְנֵעַ לֶכֶת,

"כַּאֲשֶׁר עָשִׂיתָ יוֹם מִן הַסְּנֶה לָךְ נִרְאֵיתִי,

"מֵהַבִּיט אֶל הָאֱלֹהִים הִסְתַּרְתָּ פָנֶיךָ,

"גַּם שָׂרֵי עָם הַכֹּהֲנִים אִם אֵלַי יִגָּשׁוּ,

"מֵעֲבוֹר הַגְּבוּל וּמֵרְעוּת רוּחַ יִתְקַדָּשׁוּ,

“פֶּן יִפְרָץ בָּם יְיָ אִם לִבָּם יִגְבָּהוּ”.

אַךְ יַעַן עַד כֹּה אֶל מֹשֶה עַבְדּוֹ לֹא הוֹדִיעַ,

כִּי גַם אַחֲרֵי שָׁמַע עָם אֶת הַקּוֹל מִמַּעַל,

אַחֲרֵי לַפִּידִים וָאֵשׁ מִן הָהָר יָמוּשׁוּ,

מַרְאֵה הַכָּבוֹד יִהְיֶה עָלָיו עוֹד מִלְמָעְלָה,

חָשַׁב מֹשֶה כִּי עַל יוֹם הַקָּהָל צִוָּהוּ,

פֶּן יוֹם זֶה לִרְאוֹת בַּקֹּדֶשׁ יֲעלוּ הָהָרָה,

וּבְעֵינָיו יִפָּלֵא, מְי לִבּוֹ יִמְלָאֶנּוּ

לַהֲרוֹס לִרְאוֹת אֶל יְיָ, יַעֲלֶה הָהָרָה,

אִם מִפַּחַד גַּם מִגְּבוּלָם הָלְאָה רָחָקוּ?

הָהָר בּוֹעֵר בָּאֵשׁ, עֲשָׁנוֹ מַחֲרִיד עָיִן,

הָאֵשׁ הַגְּדוֹלָה מָוֶת וַאֲבַדּוֹן יַחְשְׁבוּהָ,

אִם אֶל רַגְלֵי הָהָר יִירָא כָּל אִישׁ מִגֶּשֶׁת,

אֵיךְ לַעֲלוֹת אֶל רֹאשׁוֹ רַכֵּי לֵב יַעְפִּילוּ?

וּמֵאָז הִזְהַרְתִּים מִנְּגוֹעַ אֶת קָצֵהוּ,

וּמִשְׁפַּט מָוֶת שַׂמְתִּי אֶל כֹּל בּוֹ נוֹגֵעַ,

וּמַדּוּעַ הַזְהִירָם שֵׁנִית אֵל צִוָּנִי? –

אֶת תִּמְהוֹן לִבּוֹ לִפְנֵי אֱלֹהָיו הוֹדִיעַ,

לֵאמֹר: "לַעֲלוֹת אֶל הָהָר הָעָם בַּל יוּכָלוּ,

"מֵרוֹב אֵימָה וּמִפַּחַד תִּרְאֶה עֵינָמוֹ,

"מֵאֲבָנִים וּמֵחִצִּים בָּם יִרְגְּמוּ, בָּם יוֹרוּ,

"כִּי אַתָּה אֱלֹהֵינוּ הַעֵדוֹתָ בָּנוּ,

"כִּי נָמִית כָּל עוֹלֶה בָהָר, כֹּל בּוֹ נוֹגֵעַ,

“וַתְּצַוֵּנוּ הַגְבֵּל אֶת הָהָר גַּם קַדְּשֵׁהוּ”.





שָׁמַע אֱלֹהִים דִּבְרֵי עַבְדּוֹ וַיַּעֲנֵהוּ:

"לֵךִ רֵד כִּי תָעֵד בָּעָם כַּאֲשֶׁר צִוִּיתִיךָ,

"כִּי אִם יוֹם זֶה הָהָר בּוֹעֵר עַד לֵב שָׁמָיִם,

"קוֹלוֹת, לַפִּידִים, גַּם קוֹל שׁוֹפָר יִשְׁמָעוּ,

"כִּי בוֹ אֶת עֲשֶׂרֶת הַדְּבָרִים אַשְׁמֵיעֵמוֹ,

"לֹא יִהְיוּ עוֹד אַחֲרֵי כֵן, כִּי כֻלָּם יֶחְדָּלוּ,

"רַק מַרְאֵה כָבוֹד עַל הָהָר יוֹם זֶה הִשְׁכַּנְתִּי,

"עוֹד יִשְׁכּוֹן עָלָיו עַד מוֹעֵד תּוֹךְ עַרְפְּלֵי טֹהַר,

"עֵינֵי הָעָם בּוֹ יַבִּיטוּ, בּוֹ יִתְבּוֹנָנוּ,

"וּמֵאֵין פַּחַד נָקֵל לָהֶם כִּי יַהֲרוֹסוּ,

"לִרְאוֹת הַכָּבוֹד לַעֲלוֹת אֶל הָהָר יַעְפִּילוּ,

"עַל כֵּן הַזְהֵר אֶת הַכֹּהֲנִים אֵלַי יִגָּשׁוּ,

"גַּם צַו כָּל הָעָם מִקָּצֶה, כִּי יִשָּׁמֵרוּ

"מֵהֲרוֹס לַעֲלוֹת אֶל יְיָ פֶּן יִפְרָץ בָּמוֹ,

"וּכְכַלּוֹתְךָ דַּבֵּר עִמָּם אֶל הָהָר שׁוּבָה,

"כִּי אַתָּה תַעֲלֶה אֵלַי עִם אַהֲרֹן אָחִיךָ;

"יוֹם רַע אֶל הֵיכַל עַז פָּנִים הָלַךְ אִתֶּךָ,

"כֵּן יוֹם קָדוֹשׁ זֶה לַעֲלוֹת עִמָּךְ אֲכַבְּדֵהוּ,

"וּלְהַצִּיג רַגְלָיו מָקוֹם עַל הָהָר תַרְאֶנּוּ,

"כִּי אֶל הָעֲרָפֶל אַשְׁכָּן בּוֹ תִּגַּשׁ רַק אָתָּה,

"יִרְאוּ כָל בֵּית יִשְׂרָאֵל אֵיפֹה הֶעֱמַדְתִּיךָ,

"וַאֲנִי אֲדַבֵּר עִמָּהֶם מִן הַשָּמָיִם,

"אֶת עֲשֶׂרֶת הַדְּבָרִים אֲשֶׁר אֲצַוֵּמוֹ,

"וּדְבָרִים דִּבַּרְתִּי תַּגִּיד לִבְנֵי עֵמֶּךָ,

"בָּאֵר הֵיטֵב בַּעֲבוּר יִשְׁמַע הָעָם, כִּי פִיךָ

"דּוֹבֵר עִמָּהֶם מִן הָהָר, מִמְּקוֹם הַקֹּדֶשׁ,

"כִּי אָז יֵדְעוּ כִּי מִפִּי הַדְּבָרִים שָׁמָעְתָּ,

"וּמִיָּדִי זֹאת לָךְ, כִּי נָבִיא נֶאֱמָן אַתָּה,

“וּבְךָ יַאֲמִינוּ לְעוֹלָם, כַּאֲשֶׁר לָךְ דִּבַּרְתִּי”.





מִן הָהָר יָרַד מֹשֶה כַּאֲשֶׁר אֵל צִוָּהוּ,

וַיֹּאמֶר אֶל הָעָם אֶת מִצְוֹת אֱלֹהֵימוֹ,

וַיָּשָׁב אֶל יְיָ עִם אַהֲרֹן אָחִיהוּ,

עַל הָהָר יִדַּע לוֹ מָקוֹם, שָׁם הֶעֱמִידָהוּ,

וּמֹשֶה נִגַּשׁ אֶל הָעֲרָפֶל לִמְקוֹם קֹדֶשׁ.

אָז נִפְתְּחוּ הַשָּׁמַיִם וּשְׁמֵי הַשָּׁמַיִם,

הָעָם בַּמַּחֲנֶה הֵמָּה רָאוּ וַיִּירָאוּ

מֵהוֹד אֵל, וּתְמוּנָה עֵינָם לֹא רָאָתָה.

עוֹדָם עוֹמְדִים מַרְעִידִים וַיְהִי קוֹל מִמָּעַל,

קוֹל גָּדוֹל, נַעֲלֶה מִכָּל קוֹלוֹת עַד אֵין חֵקֶר,

קוֹל אֱלֹהִים חַיִּים לֹא שָׁמַע עָם מִקֶּדֶם,

בּוֹ שָׁמְעוּ בֵּית יִשְׂרָאֵל פָּקוֹחַ אָזְנַיִם,

אֶת עֲשֶׂרֶת הַדְּבָרִים מִפִּי אֱלֹהֵימוֹ,

הַקּוֹל עָרֵב, אַךְ מוֹצָא דִבֵּר הִרְבָּה פָחַד,

כִּי מִלָּתוֹ דִּבֶּר מִתּוֹךְ הָאֵשׁ שָׁמֵעוּ,

וַתְּהִי הָאֵשׁ כִּשְׂפָתַיִם הַמְבַטְאוֹת אֹמֶר,

לוּלֵי כִּי עוֹזְרָם צוּר יִשְׂרָאֵל מִקֹּדֶשׁ,

מִפַּחַד אֵל וּמִגְּאוֹנוֹ נַפְשָׁם יָצָאָה.

הֲיוּכַל עַם אַחֵר קוֹל אֹלהים לִשְׁמוֹעַ,

מִתּוֹךְ הָאֵשׁ כַּאֲשֶׁר שָׁמַע עַם זֶה וַיֶּחִי?

אַךְ רוּחַ שֵׂכֶל טוֹב שָׁפַךְ עַל כּוֹשְׁלִים אֵלֶּה,

לִהְיוֹת לָהֶם שַׁעֲשׁוּעִים, עַל אֵל יִתְעַנָּגוּ,

לַעֲצָר כֹּחַ לִשְׁמוֹעַ וּבִרְעָדָה יָגִילוּ,

וּמֵעֵת הֵחֵל קוֹל שַׁדַּי נִשְׁמַע כָּל רֶגַע,

לֹא שָׁבַת עַד כִּי תַמּוּ הַדְבָרִים כֻּלָּמוֹ,

לֹא כַאֲנָשִׁים בֵּין מִלֵּיהֶם קוֹלָם יָסוּפוּ,

כִּי יָשׁוּבוּ דַבֵּר, חַדֵּשׁ קוֹלָם יוֹסִיפוּ,

אָכֵן קוֹל עֶלְיוֹן לֹא יָסוּף מֵהִשָּׁמֵעַ,

אַף כֵּן לֹא יָסַף הֵחֵל פַּעַם אַחַר פָּעַם,

עַל כֵּן קוֹל גָּדוֹל זֶה לֹא יָסַף עוֹד חַדְּשֵׁהוּ,

וּכְתֹם צֵאת אִמְרֵי אֵל מִן הָאֵשׁ הַמַּפְחֶדֶת,

הֵחֵל מֹשֶה דַבֵּר מִן הָהָר מִשְׁפְּטֵי צֶדֶק.

דִּבְרֵי אֱלֹהִים שָׁמְעוּ מִן הָאֵשׁ בָּאֵר לָמוֹ,

טֶרֶם פָּתַח אֶת פִּיהוּ קוֹל שׁוֹפָר שָׁמָעוּ,

הוֹלֵךְ גַּם חָזֵק מְאֹד, אֶת לֵב שׁוֹמְעָיו הִכְנִיעַ,

בַּעֲבוּר אֶל תּוֹרַת נֶאֱמַן בֵּיתוֹ לֵב יָשִׂימוּ,

יֵדְעוּ כִּי תוֹרַת אִישׁ חָכָם חַיִּים לָנָפֶשׁ.

דַּבֵּר מֵהַר גָּבוֹהַּ אֶל שֵׁשׁ מֵאוֹת אָלֶף

עוֹמְדִים בַּשֶׁפֶל מֵרָחוֹק, הֲיוּכַל גָּבֶר?

מִי יָבִין אֲמָרָיו? קוֹלוֹ לֹא יִשָּׁמֵעַ,

לוּלֵא כִּי מֶלֶךְ יִשְׂרָאֵל בְּקוֹל יַעֲנֶנּוּ,

מֵעַל שִׂפְתֵי מֹשֶה הוֹד קוֹלוֹ הִשְׁמִיעַ,

תּוֹרַת שִׂפְתֵי הָאֵשׁ שִׂפְתֵי מֹשֶה דִּבֵּרוּ.

גַּם זֹאת שִׂמְחַת אֱלֹהֵים בַּמַּחֲנֶה פָּעָלָה,

הַאֲזֵן מִפִּי אִישׁ כָּמוֹהֶם קוֹל אֵין כָּמוֹהוּ,

דִּבְּרוֹת רִאשׁוֹנוֹת מִפִּי אֱלֹהִים שָׁמֵעוּ,

דִּבְּרוֹת הָאַחֲרוֹנוֹת מִפִּי מֹשֶה יָצָאוּ,

כָּל הַכָּבוֹד הַזֶּה כָּל הַגְּדֻלָּה הֶרְאָמוֹ,

מַה טּוֹבוּ וּמַה נָּאווּ לִהְיוֹתָם גַּם יָחַד,

בַּעֲבוּר רוֹמֵם הַיּוֹם הַהוּא לִצְבִי תִפִאָרֶת,

כִּי אִמְרוֹת עֶלְיוֹן הַמִזֻקָּקוֹת שִׁבְעָתַיִּם,

דִּבֶּר אֵל אֶל עוֹלְלִים, אֶל יוֹנְקֵי שָׁדָיִם,

סָתוּם חָכְמָה גִּלָּה, עֲמֻקּוֹת מִנִּי חֹשֶׁךְ,

עֲמֻקִּים מִתְּהוֹם וּרְחָבִים מִנִּי יָם הֵמָּה,

רוֹמְמוֹת אֵל יַגִּידוּ וּתְהִלָּתוֹ יַבִּיעוּ,

יוֹרוּ כִּי מוֹשֵׁל בַּכֹּל הוּא, כִּי הוּא עָשָׂמוֹ,

וִילַמְּדוּ לַתּוֹעִים כִּי נִשְמַת חַיִּים בָּנוּ;

כִּי שְׁלָשׁ אֵלֶּה עַמּוּדֵי הַחָכְמָה הֵמָּה,

יִשְׁמוֹר יָדוֹ מֵעֲשׂוֹת כָּל רָע, אִישׁ מַשְׂכִּיל בָּמוֹ.





מֵאִמְרוֹת אֱלֹהִים דֵּעָה מָלְאָה הָאָרֶץ,

כָּל מַלְכֵי אֶרֶץ הוֹדוּ לוֹ, חַכְמֵי לֵב קָמוּ

וַיִּשְׁתַּחֲווּ לוֹ כַּאֲשֶׁר שָׁמְעוּ אִמְרֵי פִיהוּ,

וַיָּשִׁירוּ בִדְרָכָיו וּכְבוֹדוֹ גִּדֵּלוּ,

רַב מִכָּל אֲשֶׁר שׁוֹרְרוּ אִמְרֵי אֵל שָׂנָאוּ,

יָקָר תּוֹרַת אֱנוֹשׁ, שִׁירָתוֹ לוֹ עֲרֵבָה,

כִּי יוֹדֵעַ הָאֱלֹהִים כִּי עָפָר אֲנָחְנוּ,

גַּם אָנֹכִי לֵאלֹהֵי יִשְׂרָאֵל אָשִׁירָה,

עַל עֲשֶׂרֶת אִמְרוֹתָיו אֶת לִבִּי אָשִׂימָה,

שִׁירַי אַגִּיד אֶל אַחַי, הַמְעַט בָּם בִּינוֹתִי.









על הגליון כתוב:

נשיאי אלהים בעמים יקראו,  ↩



על הגליון כתוב:

ולמתהלכים בם רוח קדשי אתן עלימו,  ↩



על הגליון כתוב:

כי ציר נאמן אתה לי כי אני שולחך,  ↩



בכתב יד כתובים הטורים האלה בלי סדרים ואחר הטור  המתחיל כתוב:

כי גם יום זה,

לנו האות הזה כי עיני בשר לנו,

כי גם בעת ההיא אין מקום שם אינך,

ואני הכינותי טעמי השיר לפי העניין  ↩



על הגליון כתוב:

אם לירוא את גדלו וכבודו לא תבחרו,

מאימתו תחתו ומפחדו תגורו,

הן נסיתם כי לו הכבוד לו הגודל,

נסו גם זאת כי מפחדו הרים יעשנו.  ↩



שני השירים האלה סוגרו בחצאי לבנה, ואולי לא ישרו  בעיני המשורר, כי גם שורש רשה לא נמצא בכל התנ"ך.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55238