


	
	שירי תפארת: השיר השמנה עשר [יי' המלמד לאדם דעת]
	




יְיָ הַמְלַמֵּד לָאָדָם דָּעַת

שָׂם בּוֹ עַיִן רוֹאָה, אֹזֶן שׁוֹמָעַת,

לִרְאוֹת גַּם לִשְׁמוֹעַ מַעֲשֶׂה וָאֹמֶר,

יִרְאֶה מַעֲשֵׂה חָכָם, יִשְׁמַע מִפִּיהוּ

מוֹעֲצוֹתָיו אֲשֶר קִבֵּל מֵאָבִיהוּ

כִּי לֹא תָבֹא חְכָמה מִבָּתֵּי חֹמֶר.





לֹא מֵעָפָר חֻקֵּי צֶדֶק יִצְמָחוּ,

מִבִּינַת אִישׁ מִשִּׂכְלוֹ בַּל פָּרָחוּ,

מִי בָא פִּתְחֵי עוֹלָם אֶל חַדְרֵי מֶלֶךְ,

מָצָא הֲמוֹן מַעֲשִׂים אֵין לָהֶם חֵקֶר,

לִשְפּוֹט בֵּין טוֹב לָרַע אֱמֶת וָשֶׁקֶר?

לֹא עַל חוּג שָׁמַיִם יִתְהַלֶּךְ הֵלֶךְ.





חַכְמֵי לֵב בַּעֲלֵי אֲסוּפוֹת נִקְרָאוּ,

כִּי מִיַּד אֲבוֹתָם חָכְמָה מָצָאוּ,

אֲשֶׁר גַּם לָהֶם חָכְמַת אָבוֹת נַחֲלָה.

כִּי תֹאמַר: אָב הָרִאשׁוֹן מִי הוֹרָהוּ,

מִמִּי שָׁאַל עֵצָה, מִי הֱבִינָהוּ?

לֹא כַתֵּבֵל עַתָּה תֵּבֵל הֵחֵלָה.





הֲגַם מִתְּחִלָּה יֶלֶד יֻלַּד לָנוּ,

אוֹ עוֹלָלִים רַבִּים כַּאֲשֶׁר אִתָּנוּ?

אֹם כֹּה רֵאשִׁית תֵּבֵל, כֻּלָּם יִמּוֹגוּ,

לֹא יִהְיוּ לַאֲנָשִׁים, לֹא הֵם יִגִדָּלוּ,

אִם יִגְדָּלוּ, כִּפְרָאִים יִשְתּוֹלָלוּ,

מֵרוֹעַ לֵב אִישׁ אֶת אָחִיו יַהֲרֹגוּ.





כָּרָקִיעַ מֵאוֹר חַמָּה לַזֹהַר,

וּכְמוֹ עֶצֶם הַשָּׁמַיִם לָטֹהַר,

גֶּבֶר יָאִיר עוֹלָם תֵּבֵל רָאָתָה.

אִישׁ נוֹצַר מִכַּף אֵל, אִישׁ אֵין בּוֹ דֹפִי

כֻּלּוֹ מַחֲמַדִּים, כֻּלּוֹ מִכְלַל יֹפִי,

מֵעֲצָמָיו וּבְשָׂרוֹ אִשְׁתּוֹ נִבְנָתָה.





אֵלָיו הֵאִיר אֵל פָּנָיו וַיְחָנֵּהוּ,

מִלֵּא אוֹתוֹ חָכְמַת לֵב וַיַּרְאֵהוּ

אֶת כָּל הָאָרֶץ, אֶת כֹּל בָּהּ יִמְצָאוּ,

כָּל מַעֲשֵׂה יַד אָדָם נַפְשׁוֹ הֵבִינָה,

כָּל כֶּלִי עָשׂוּי לִמְלָאכָה הֵכִינָה,

לוּ שׁוֹאֲלֵי עֲצָתוֹ עִמּוֹ נִבְרָאוּ.





לִמְּדוֹ תּוֹרַת אָדָם, חֻקֵּי הַצֶּדֶק,

הַטְּהוֹרִים מִכָּל סִיג, מִקּוֹץ וָחֶדֶק,

מִזֶּרַע הַחָכְמָה לֹא יֵצֵא חוֹחַ.

וַיַּרְא כִּי חֻקֵּי אֵל יַחְדָּו צָדָקוּ,

כֶּסֶף צָרוּף הֵמָּה, שֶׁבַע זֻקָּקוּ,

מֵאֵל חֲכַם לֵבָב, אֵל אַמִּיץ כֹּחַ.





עוֹד צִוָּהוּ אֵל חֹק, מֵבִין בּוֹ אָיִן:

עַל עֵץ טוֹב לְמַרְאֶה, תַּאֲוָה לָעָיִן,

אָמַר אֱלֹהִים: “לֹא תֹאכַל מִמֶּנּוּ”.

יַעַן מֶה? לֹא יָדַע, נֵפְלָאת הָיָתָה,

נַפְשׁוֹ זָרְעָה רוּחַ, קָצְרָה סוּפָתָה,

לִבּוֹ הִרְבָּה לַחֲקוֹר,מֵבִין אֵינֶנּוּ.





חָטָא וּמִגַּן עֵדֶן אֵל שִׁלְּחָהוּ,

מֵחַטָּאתוֹ נִחַם, שָׁב אֶל קָנָהוּ,

צָעַק לִבּוֹ לֵאמֹר: "אֵל נָא חָנֵּנִי!

חַנּוֹת אֵל מִיצִיר כַּפָּיו לֹא רָחָקָה,

עֹז נָתַן לוֹ, חָכְמָתוֹ לֹא חָמָקָה,

טֶרֶם קָרָא אֵלָיו, אָמַר: “הִנֵּנִי!”





הוּא הָיָה אֲבִי כָּל מוֹרִים טוּב טָעַם,

אַךְ בָּנָיו הֵסַבּוּ עֶבְרָה וָזָעַם,

כִּי לֹא שָׁמְרוּ תוֹרָה, מוּסָר זָנָחוּ;

עַל כֵּן אֶרֶץ – עוֹד לָעֵדֶן דָּמָתָה –

רָאָה אֱלֹהִים כִּי הִנֵּה נִשִׁחָתָה,

וַיָּבֵא מַבּוּל מַיִם וַיִּמָּחוּ.





אֶת נֹחַ וּבָנָיו אֲשֶׁר נִשְׁאָרוּ,

בֵּרַךְ אֵל וַיְצַוֵּם דָּת, בָּהּ יִזְהָרוּ,

אַךְ מִהֲרוּ שָׁכְחוּ אֵל וּבְרִית הֵפֵרוּ,

עַד מִגֶּזַע אָדָם יָצָא עֵץ פֶּרִי,

חָכְמָתוֹ עֵץ חַיִּים הִיא לִבְנֵי מֶרִי,

כִּי צֶדֶק וּמִשְׁפָּט מַעֲשָׂיו עִטֵּרוּ.





הוּא אַבְרָם הָעִבְרִי אוֹהֵב עוֹשֵׂהוּ,

בּוֹ בָחַר אֵל וּלְפָנָיו הֶעֱמִידָהוּ,

וּבְרִית כָּרַת עִמּוֹ לָעַד נֶאֱמֶנֶת,

לִהְיוֹת לוֹ וּלְזַרְעוֹ לֵאלֹהִים לָמוֹ,

בִּבְשָׂרוֹ חָתַם אוֹת כִּי יִשְׁכָּן בָּמוֹ,

וַיְנַשְּׂאֵם כַּגָּמוּל עַל חֵיק אֹמֶנֶת.





כִּצְרוֹף כֶּסֶף בָּאָה מִסִּיג וָעֵרֶב,

קָם עֲלֵיהֶם שׁוֹדֵד כָּאֲרִי מֵאֶרֶב,

בַּעֲבוּר צָרֹף אוֹתָם, עַד כִּי טָהָרוּ,

כִּי בָא מוֹעֵד הֶעֱבִיר שִׁכְמָם מִסֵּבֶל,

מִיַּד צָר נִמְלָטו טֶרֶם בּוֹא חֵבֶל,

וּכְאִישׁוֹן בַּת עָיִן מֵרַע נִשְׁמָרוּ.





בַּחֹדֶשׁ הַשְּׁלִישִׁי יוֹם שִׁשִּׁי לַחֹדֶשׁ,

עַל הַר סִינַי בָּא אֵל מֵרִבְבוֹת קֹדֶשׁ,

וַיְדַבֵּר – לֹא בַסֵּתֶר, לֹא לָתֹהוּ.

עַל שֵׁשׁ מֵאוֹת אֶלֶף בָּאֵשׁ הוֹפִיעַ,

וּבְקוֹל גָּדוֹל לֹא יָסַף דָּת הִשְמִיעַ,

לֹא שָׁמְעָה אֹזֶן קוֹל הָדָר כָּמוֹהוּ.





מִפִּיו עֲשֶׂרֶת הַדְּבָרִים שָׁמָעוּ,

וּמִפִּי מֹשֶה הַנִּשְאָרִים נוֹדָעוּ,

וּפִלְאוֹת עֵדוּת אֵל מֶנּוּ נִשְׂגָּבוּ.

מַבְדִּיל בֵּין חֹל לְקֹדֶשׁ יִשָּמֵר בָּמוֹ

לִשְׁאֹל מָה אֵלֶּה? אִם אֵל צִוָּמוֹ.

לִבּוֹת מַמְרִים עַל הַמְרוֹתָם דָאָבוּ, 1





מֵאָבוֹת רִאשׁוֹנִים מוּסָר לָמָדוּ,

כַּאֲשֶׁר לֶאֱכוֹל מִפְּרִי הָעֵץ חָמָדוּ,

אָמְרוּ טוֹב הוּא, מָה רַע בּוֹ לֹא יָדַעְנוּ,

רֶגַע עָבְרוּ חֹק עֵינֵיהֶם נִפְקָחוּ,

בּוֹשׁוּ גַּם נִבְהֲלוּ עַד עָפָר שָׁחוּ,

וַיֹּאמְרוּ: “לָמָּה קוֹל אֵל לֹא שָׁמָעְנוּ”?





עַד כֹּה לִמַּדְתַּנִי דַּבֵּר טוּב טַעַם,

אֵל! הַצְלִיחֵנִי נָא גַּם זֹאת הַפַּעַם,

לָשִׁיר עַל יוֹם הַקָּהָל נַפְשִׁי חוֹמָדֶת. 2

אִם מִבֵּית יִשְׂרָאֵל תַּעֲלִים עֵינֶיךָ,

מֵעוֹלָם לֹא הִשְׁלַכְתָּם מִלְפָנֶיךָ,

עוֹד רוּחֲךָ הַטּוֹבָה בָּנוּ עוֹמָדֶת.




– – – – – – – –






"אִם אֱלֹהֵי כָל הָאָרֶץ נִקְרֵאתִי,

"אֱלֹהֵי כָל גּוֹיִם וּלְאֻמִּים יַחַד,

"כֵּן אֱלֹהֵי יִשְׂרָאֵל תִּקִרָאֵנִי,

"כִּי אָנֹכִי יְיָ אֱלֹהֶיךָ,

"לִתְהִלָּה מִכָּל עָם הֲרִימוֹתִיךָ,

"וּכְמָשְׁלִי בַּגּוֹיִם לֹא בָךְ אֶמְשֹׁלָה,

"כֻּלָּם תּוֹרַת הָאָדָם כִי יִשְׁמוֹרוּ,

"בִּשְׁנוֹת חַיִּים וּבְרֹב שָׁלוֹם וָשׂבַע

"אֲשֶׁר חָלַקְתִּי לַכֹּל, אֲבָרְכֵמוֹ,

"לֹא כֵן אַתֶּם עַמִּי, אֲשֶׁר גִּדַּלְתִּי

"וַאֲשֶׁר רוֹמַמְתִּי עַל גּוֹיֵי הָאָרֶץ,

"לִקְהַלְכֶם תּוֹרָה נִפְלָאָה אֶתֵּנָה,

"עַל תּוֹרַת הָאָדָם לִמְאֹד נִשְׂגָּבָה.

"אַשְׁרֵיכֶם! אִם אֶת תּוֹרוֹתַי תִּשְׁמֹרו,

"כִּי כַּאֲשֶׁר הֵמָּה מִדַּעְתְּכֶם נִפְלָאו,

"וּמִיִּרְאַתֶכם אוֹתִי בָּם תֵּלֵכוּ,

"כֵּן אֵיטִיב עִמָּכֶם הַפְלֵא וָפֶלֶא,

"רַב טוּב מֵאֲשֶׁר יָרִיקוּ הַשָּׁמַיִם,

"וּמִכָּל מַתַּת הַתְּהוֹמוֹת מִתָּחַת,

"יִשְׁרֵי לֵב מִבְּנֵיכֶם לִי אַקְרִיבֵמוֹ,

"אֶת רוּחִי הַטּוֹבָה אֶתֵּן עָלֵימוֹ,

"הֵם רוּחַ חָכְמָה וּבִינָה יִמְצָאוּ,

"הֵם רוּחַ עֵצָה וּגְבוּרָה יִלְבָּשׁוּ,

"כָּל חַיֵּי הַנֶּפֶשׁ עִם כָּל חַיֵּי רוּחַ,

"כָּל חֲסָדַי הַגְּדוֹלִים אָבִיא לָמוֹ,

"וּבְיַעַן אֵלֶּה מִקֹּדֶשׁ יָבוֹאוּ,

"אֲצַוֶּה אֶתְכֶם לַעֲשׂוֹת חֻקֵּי קֹדֶשׁ.

"בֵּית יִשְׂרָאֵל, פֶּן בִּלְבַבְכֶם תֹּאמֵרוּ:

"אַךְ לָנוּ הַמִּשְׁפָּט אֶת מַה נִּבְחָרָה,

"אִם לִשְׁמוֹר תּוֹרוֹתָיו, בַּעֲבוּר כִּי חֵלֶף

"עֲבוֹדָתֵנוּ נַשִּׂיג טוֹב וָחֶסֶד,

"אוֹ לִהְיוֹת גַּם נַחְנוּ כְּעַמֵּי אָרֶץ,

"גַּם גּוֹרָל אֶחָד יִהְיֶה אֶל כֻּלָּנוּ 3.

"לֹא לָכֶם לִשְׁפּוֹט, לֹא אַתֶּם תִּבְחָרוּ,

"כִּי מִיּוֹם אֶת צִבְאוֹתֵיכֶם הוֹצֵאתִ

"מִבֵּית עֲבָדִים מֵאֶרֶץ מִצְרָיִם,

"לָעַד לַעֲבָדִים לִי אֶתְכֶם קָנִיתִי,

"וּמִתַּחַת יָדִי לֹא עוֹד תֵּצֵאוּ,

"כִּי עַל זֹאת בִּקַּשְׁתֶּם, עַל זֹאת נִרְצֵיתֶם,

"יוֹם אֲמַרְתֶּם: הֱיֵה לֵאלֹהִים לָנוּ,

"וּבְרוֹב כֹּחֲךָ מִכַּף צַר הַצִּילֵנוּ,

"וַאֲנַחְנוּ לָעַד נִהְיֶה עֲבָדֶיךָ,

"וּנְקַבֵּל עָלֵינוּ עוֹל מַלְכוּתֶךָ.

"כַּאֲשֶׁר בַּצַּר לָכֶם קוֹלְכֶם שָׁמַעְתִּי,

"וּבְכֹחִי הַגָּדוֹל אֶתְכֶם הוֹשַׁעְתִּי,

“מֵאָז עֲבָדַי אַתֶּם, נַחֲלַת נֶצַח”.





"עַמִּי! אִם גּוֹיֵי אֶרֶץ יַכִּירוּנִי,

"לָדַעַת כִּי אֶת כָּל אֵלֶּה עָשִׂיתִי,

"וּבִדְבַר פִּי מֵרֹאשׁ עַד סוֹף יַעֲמֹדוּ,

"כִּי הֵם לִי לֹא יִתֵּנוּ, לִי לֹא יוֹסִיפוּ,

"וַאֲנִי דּוֹר דּוֹר הַמְחַיֶּה אֶת כֻּלָּמוֹ,

"מַה יִּפָּלֵאוּ, יַחְדָּו קוֹל יִשָּׂאוּ:

"גָּדוֹל יְיָ, מָרוֹם עַד אֵין חֵקֶר,

"הַעֵינָיו עַל אֱנוֹשׁ יָמוּת יַבִּיטוּ?

"הֲיַעַבְדוּהוּ שׁוֹכְנֵי בָתֵּי חֹמֶר?

"אֱלֹהֵי הָאֱלֹהִים הוּא אֵל מִמַּעַל,

"וּפְקִידִים הִפְקִיד אֵל לִמְשׁוֹל בַּשֶּׁפֶל,

"לָהֶם חָלַק כָּבוֹד וַיְחָנֵּם דַּעַת,

"בַּעֲבוּר יוּכְלוּ הֵיטִיב, יוּכְלוּ הָרֵעַ,

"עַל כֵּן לָהֶם נִכְרַע, אוֹתָם נַעֲבֹדָה.

"אִם גּוֹיִם כָּאֵלֶּה דַּעַת יֶאֱהָבוּ,

"אֶת חֻקֵּי תוֹרַת הָאָדָם יִשְׁמוֹרוּ,

"לֶאֱהוֹב רֵעַ, לֶאֱהוֹב מִשְׁפָּט וָצֶדֶק,

"לֹא יֶחֱרֶה אַפִּי בָּם, לֹא אֲכַלֵּמוֹ,

"יָדַעְתִּי מַחְשְׁבוֹת אָדָם כִּי הֵם הָבֶל,

"יִשְׁלָיוּ, בִּרְכוֹתַי אֶתְהֶם יַשִּׂיגוּ,

"כִּי בִתְעוּת דַּרְכָּם לִי כָּבוֹד יִתֵּנוּ,

"וּבַמֲעֲשֵׂיהֶם אֶת נַפְשָׁם לֹא יַשְׁחִיתוּ;

"לֹא כֵן בֵּית יִשְׂרָאֵל, עַם לִי יָצַרְתִּי,

"הֵן לָכֶם תּוֹרוֹת, מִקֹּדֶשׁ אֶתֵּנָה,

"אֲשֶׁר תִּשְׁמְרוּ לַעֲשׂוֹת, בָּם תַּעַבְדוּנִי,

"בַּל גַּם אַתֶּם כַּנָּכְרִים תִּכָּשֵׁלוּ,

"מִי אֵל מִבַּלְעֲדַי כָּהֶם תַּעֲבוֹדוּ, 4

"וּמִלְּבַדִּי אֵין עוֹד נֶאְדָּר בַּקֹּדֶשׁ,

"וּלְהַצִּילְכֶם מִתְּעוּת עַמֵּי הָאָרֶץ,

"לַאֲבוֹתֵיכֶם יִשְׁרֵי לֵבָב נִגְלֵיתִי,

"וּבְרִית עוֹלָם אָז עִמָּהֶם כָּרַתִּי,

"גַּם רַב טוּב וָחֶסֶד לָהֶם הִבְטַחְתִּי,

"גַּם אֶת כָּל אֲשֶׁר דִּבַּרְתִּי מִלֵּאתִי,

"הִרְבֵּיתִי אוֹתוֹתַי עַל אַדְמַת צֹעַן,

"וּמִבֵּית עֲבָדִים אֶתְכֶם גָּאַלְתִּי,

"בִּישִׁימוֹן אֵין זֶרַע אֶתְכֶם כִּלְכַּלְתִּי,

"וּלְהַשְׁמִיעֲכֶם קוֹלִי מִן הַשָּׁמַיִם,

"לִפְנֵי הָהָר הַזֶּה אֶתְכֶם הֵבֵאתִי,

"בַּעֲבוּר תֵּדְעוּ עַמִּי, בַּעֲבוּר תָּבִינוּ,

"כִּי אִם מָרוֹם אֶשְׁכּוֹן אֶרְאֶה בַשֶּׁפֶל,

"כִּי הַמְּלוּכָה לִי הִיא, בַּכֹּל אֶמְשֹׁלָה.

"לִי יִשְׁתַּחֲווּ כָּל אֱלֹהִים, לִי יוֹדוּ,

"כָּל יוֹשְׁבֵי תֵבֵל אֵלַי יִתְחַנָּנוּ,

"כִּי אֵל כָּל חַי אָנִי, רָצוֹן מַשְׂבִּיעַ,

"וּבִלְעָדַי אֵין עוֹד אֵל עוֹשֶׂה חֵפֶץ,

"גַּם הֵיטֵב אֵין אוֹתָם, גַּם אֵין הָרֵעַ,

"עַל כֵּן עַל פָּנַי, אַף כִּי תֵדָעוּנִי,

"אֱלֹהִים אֲחֵרִים בַּל לָכֶם יֶהִי,

"וּבְיוֹם טוֹב אוֹ רַע בַּל אוֹתָם תִּדְרֹשׁוּ.

"הֶבֶל הֵם, לֹא יוֹעִילוּ, לֹא יַצִּילוּ,

"כָּל הַנִּרְאֶה לָעֵינַיִם לֹא אֱלוֹהַּ,

"אֱלֹהִים אֱמֶת עַיִן לֹא תִרְאֶנּוּ,

"כִּי גַם הַיּוֹם בּוֹ הָרְאֵיתָ לָדַעַת,

"כִּי אֲנִי אֵל, בִּלְעָדַי אֵין מוֹשִׁיעַ,

"רַק קוֹל אַתֶּם שׁוֹמְעִים, תּוֹרוֹת מַשְׁמִיעַ,

"וּתְמוּנָה אֵינְכֶם רוֹאִים, בָּהּ תְּדַמְּיוּנִי,

"עַל כֵּן אֶל נַפְשׁוֹתֵיכֶם הִשָּׁמֵרוּ,

"מֵעֲשׂוֹת תַּבְנִית וּדְמוּת בּוֹ תַּעַרְכוּנִי,

"לֹא תַעֲשֶׂה לְךָ פֶסֶל מֵאֲשֶׁר בָּאָרֶץ,

"מֵאֲשֶׁר מִתַּחַת לָאָרֶץ בַּמַּיִם,

"וּתְמוּנַת כֹּל מֵאֲשֶׁר יֵשׁ בַּשָּׁמָיִם.

"לֹא תִשְׁתַּחֲוֶה לָהֶם לֹא תָעָבְדֵמוּ,

"כִּי אָנֹכִי יְיָ אֱלֹהֶיךָ

"אֵל קַנָּא, גַּם קִנְאָתִי אֵשׁ אוֹכֶלֶת,

"תֹּאכַל בּוֹזֵי שֵׁם קָדְשִׁי, אָהֳלֵי רֶשַׁע,

"פּוֹקֵד עֲוֹן אָבוֹת אֲשֶׁר יַשְׁחִיתוּ,

"עַל בָּנִים אֲשֶׁר תּוֹעֲבוֹתָם לָמָדוּ,

"עַל שִׁלֵּשִׁים עַל רִבֵּעִים אֶפְקְדֶנּוּ,

"כִּי רַחֲמֵי אָב עַד רִבֵּעִים יַגִּיעוּ,

"אוּלַי עֵינֵי אֲבוֹתָם עוֹד תִּרְאֵמוּ,

"וּבְיוֹם רָעָתָם עֲלֵיהֶם יַחֲמֹלוּ,

"כִּי גַם יִצְעֲקוּ אֵלַי לֹא אֶחְמוֹל אָנִי,

"אַךְ אֶת אוֹהֲבַי אֵהָב, חַסְדָּם אֶגְמוֹלָה,

"וּלְשׁוֹמְרֵי מִצְוֹתַי רַב טוּב אֶשְׁמֹרָה,

"וּלְזַרְעָם אַחֲרֵיהֶם, הֵיטֵב אֵטִיבָה,

"לֹא עִם רִבֵּעִים טוֹבוֹתַי תִּכְלֶינָה.

"כִּי לַאֲלָפִים דּוֹר אֲנִי עוֹשֶׂה חֶסֶד,

"כָּל אוֹהֵב אֱלֹהָיו צֶדֶק זוֹרֵעַ,

"אַשְׁרֵי בָנָיו אַחֲרָיו עוֹלָם יִכּוֹנוּ,

“עַד דּוֹר אַחֲרוֹן חַסְדֵּי אָבוֹת יִקְצוֹרוּ.”





"גָּדוֹל שֵׁם יְיָ הָבוּ לוֹ גֹּדֶל,

"וּכְבוֹדוֹ הַגִּידוּ כָּבוֹד לוֹ תֵּנוּ,

"בַּקְּשׁוּ פָנָיו תָּמִיד, אוֹתוֹ תֵּדָעוּ,

"כִּי דַּעַת אֱלֹהִים טוֹב מִכָּל חֵפֶץ,

"בַּאֲמִתּוֹ הַשְׂכִּילוּ וּבְמַעֲשָׂיו בִּינוּ,

"כִּי תָמִים פָּעֳלוֹ וּדְרָכָיו נָכוֹנוּ,

"אֵין בָּם שֶׁמֶץ דָּבָר, אֵין בָּם עַוְלָתָה,

"וּמִדַּרְכֵי הַגּוֹיִם אַל תִּלְמֹדוּ,

"אֲשֶׁר בָּדוּ תִפְלָה עַל אֱלֹהֵימוּ,

"וּבְהַבְלֵי שָׁוְא שׁוֹמְרִים אוֹתָם יַעֲבֹדוּ,

"אַךְ שָׁוְא וּדְבַר כָּזָב מֶנּוּ הַרְחִיקוּ,

"לֹא תִשָּׂא אֶת שֵׁם יְיָ אֱלֹהֶיךָ

"לַשָּׁוְא, מָה אַדִּיר הוּא, בּוֹ תִתְהַלָּלוּ,

"עַל כֵּן מִשְּׁמוֹ הַנּוֹרָא הַזֶּה חַתּוּ,

"עַל חִנָּם אוֹ עַל רִיק לֹא תַזְכִּירוּהוּ,

"וּמֵהִשָּׁבַע בּוֹ לַשֶּׁקֶר גּוּרוּ,

"גּוּרוּ לָכֶם מִפְּנֵי חֶרֶב נוֹקֶמֶת,

"כִּי לֹא יְנַקֶּה יְיָ לַגֶּבֶר,

“אֲשֶׁר יִשָּׂא אֶת שְׁמוֹ לַשָּׁוְא וּלְשָׁקֶר”.





"זִכְרוּ קַדְמוֹנִיּוֹת, עַל לִבְּכֶם שִׂימוּ,

"כִּי יְיָ יָצַר הַכֹּל מִקֶּדֶם,

"עַד לֹא דִבֵּר, מֵרוּחַ פִּיו נִבְרָאוּ,

"אֶרֶץ, יַם, שָׁמַיִם וּשְׁמֵי שָׁמַיִם,

"מַלְאָכָיו בַּמְּרוֹמִים, צִבְאוֹת הַקֹּדֶשׁ,

"הַכֹּל כַּאֲשֶׁר לַכֹּל, צִוָּה וַיֶּהִי –,

"רֵאשִׁית רֶגַע רִאשׁוֹן יַחְדָּו יוּצָרוּ,

"כִּי לֹא מוֹעֵד יִקַּח אֵל לַעֲשׂוֹת חֵפֶץ,

"עַל כָּל אֲשֶׁר יֹאמַר: “הֱוֵה”! הִנֵּהוּ,

"גַּם הָאָרֶץ נִבְרַאת, גַּם הָרָקִיעַ,

"טֶרֶם אָמַר: “יְהִי אוֹר” גַּם הִיא עָמָדָה,

"אַךְ לֹא עַל מַתְכֻּנְתָּהּ, עוֹד לֹא שָׁלֵמָה,

"וַתְּהִי כִּתְהוֹם תֹּהוּ בֹהוּ וָחֹשֶׁךְ.

"כִּי תֹאמַר: יַעַן מֶה כָּכָה נוֹצָרָה?

"יַעַן מוֹשָׁב לִבְנֵי אָדָם נִתָּנָה,

"פָּקַד יוֹצְרָהּ שֵׁשֶׁת יָמִים עָלֶיהָ,

"לַעֲשׂוֹת בָּם הַמְּלָאכָה יוֹם יוֹם מַעֲשֵׂהוּ,

"בַּעֲבוּר לַמֵּד לָאָדָם, לִבְנֵי דַעַת,

"כִּי דוֹרְשָׁם תַּעֲלוּמוֹת חָכְמָה יִמְצָאוּ,

"בֵּינָם וּבֵין נֶפֶשׁ חַיָּה יַבְדִּילוּ,

"כִּי בִגְלָלָם כָּל מַעֲשֵׂה זֶה, יַכִּירוּ,

"כִּי רַק הֵם בִּדְמוּת אֱלֹהים נִבְרָאוּ,

"רַק בָּם נִשְׁמַת חַיִּים נָטַע יוֹצְרָמוֹ,

"לָדַעַת כִּי לֹא רַק לַחֲרוֹשׁ לִזְרוֹעַ

"וּלְשַׂדֵּד אַדְמָתָם מֵרֹאשׁ כּוֹנָנוּ,

"אַךְ גָּם לַחֲזוֹת נֹעַם אֵל, לַעֲלוֹת מַעְלָה,

"לִשְׁמוֹר אֶת דֶּרֶךְ הַחַיִּים יוֹדִיעֵמוֹ.

"לִכְלוֹת יוֹם הַשִּׁשִּׁי כִּלָּה מַעֲשֵׂהוּ,

"וּמִמְּלַאכְתּוֹ טוֹבַת טַעַם וָדַעַת,

"שָׁבַת אֵל מִיּוֹם הַשְּׁבִיעִי וָהָלְאָה,

"לֹא בוֹ גַּם לֹא אַחֲרָיו חֲדָשׁוֹת יַעַשׂ.

"כִּי אִם נִפְלְאוֹתָיו חֲדָשׁוֹת הֵם לָנוּ,

"הוּא יֵדַע כִּי גַם הֵם מֵאָז נִבְרָאוּ,

"הוּא יוֹם הַשְּׁבִיעִי לְיָמִים עֲטֶרֶת,

"בּוֹ יָשַׁב עַל כִּסְאוֹ עָטוּי תִּפְאֶרֶת,

"לָבוּשׁ עֹז, וַיְהִי יְיָ לַמֶּלֶךְ,

"מַלְכוּתוֹ מַה נַּעֲלָה בַּכֹּל מָשָׁלָה.

"יִקְרָא אֶל אֶרֶץ, יִקְרָא אֶל שָׁמָיִם,

"עֲבָדָיו הֵם אֶל מִשְׁפָּטָיו יַעֲמוֹדוּ,

"לִשְׁפּוֹט תֵּבֵל עַל פִּי חֻקִּים שָׂם בָּמוֹ,

"אוֹ יַפְלִיא לַעֲשׂוֹת מַעֲשִׂים רַב מֵהֵנָּה.

"כִּי גַּם בַּקֹּדֶשׁ דַּרְכּוֹ, עוֹשֵׂה פֶלֶא,

"מִגַּעֲרָתוֹ שָׁמַיִם יִתְרוֹפָפוּ,

"יִשְׁתַּנּוּ אֵיתָנִים כָּל מוֹסְדוֹת אָרֶץ,

"יוֹם בָּרוּךְ הוּא, יוֹם קָדוֹשׁ הוּא, יוֹם עֹנֶג.

"עַל כֵּן עַמִּי, עַל כָּל עָם רוֹמַמְתִּיךָ,

"וַאֲשֶׁר מִכּוּר הַבַּרְזֶל הוֹצֵאתִיךָ,

"וּכְבוֹד הֲדַר מַלְכוּתִי הֶרְאִיתִיךָ,

"זָכוֹר אֶת יוֹם הַשַּׁבָּת, יוֹם הַקֹּדֶשׁ,

"בַּעֲבוּר קַדֵּשׁ אוֹתוֹ, בַּעֲבוּר כַּבְּדֵהוּ,

"שֵׁשֶׁת יָמִים תַּעֲבוֹד לִמְצוֹא כָּל חֵפֶץ,

"לַרְבּוֹת קִנְיָן וּלְדַבֵּר עַל צָרְכֶּךָ,

"וּבִמְלַאכְתְּךָ בַשָּׂדֶה וּבַבַּיִת

"וּבְכָל מַעֲשֵׂה אָמָן לָכֶם תַּעֲמֹלוּ,

"וּבַיּוֹם הַשְּׁבִיעִי, יוֹם בּוֹ בָחַרְתִּי,

"שַׁבָּת יִהְיֶה לַיְיָ אֱלֹהֶיךָ,

"בּוֹ תִשְׁבּוֹת מֵעֲבוֹד לָךְ, מִמִּצוֹא חֶפְצֶךָ,

"מִדַּבֵּר דָּבָר, מִמֵּרוֹץ רַגְלֶיךָ,

"יוֹם עֹנֶג, יוֹם שַׁעֲשׁוּעִים, תֵּקִרָאֶנּוּ,

"אִם כָּכָה תִּשְׁמוֹר יוֹם זֶה וּתְרוֹמְמֶנּוּ,

"עַל יְיָ כִּי טוֹב הוּא תִּתְעַנָּגוּ,

"וּבְפָעֳלוֹ וּבְמַעֲשֵׂה יָדָיו תִּשְׂמָחוּ,

"כִּי חָכְמָה תִּמְצָאוּ, הַשְׂכֵּל תַּשְׂכִּילוּ,

"אָז עַל בָּמֳתֵי אֶרֶץ אַרְכִּיבֶךָ,

"נַחֲלַת יַעֲקֹב אָבִיךָ אַאֲכִילֶךָ,

"אַךְ מֵעֲשׂוֹת בִּמְלָאכָה תִּשְׁמוֹר יָדֶיךָ.

"הַקָּהָל כֻּלּוֹ מֵהַלְלוֹ חֲדָלוּ,

"לֹא תַעֲשֶׂה כָל מְלָאכָה אַחַת מֵהֵנָּה,

"אַתָּה עַבְדִּי, וּבִנְךָ וּבִתֶּךָ,

"גַּם עַבְדְּךָ וַאֲמָתְךָ קִנְיַן כַּסְפֶּךָ,

"וּבְנֵיהֶם אִתָּם יְלִידֵי בֵיתֶךָ,

"גַּם שׁוֹרְךָ וַחֲמוֹרְךָ כָּל בְּהֶמְתֶּךָ,

"גַּם גֵּרְךָ אֲשֶׁר יוֹשֵׁב בִּשְׁעָרֶיךָ.

"כִּי שֵׁשֶׁת הַיָּמִים מֵרֹאשׁ מִקֶּדֶם,

"עָשָׂה יְיָ שָׁמַיִם וָאָרֶץ,

"גַּם הַיָּם, גַּם אֶת כֹּל בָּהֶם נִבְרָאוּ,

"וַיָּנַח בַּיּוֹם הַשְּׁבִיעִי יוֹם קֹדֶשׁ,

"אָז בֵּרַךְ אֶת יוֹם הַשָּׁבַּת וַיְקַדְּשֵׁהוּ.





"כַּבֵּד אֶת אָבִיךָ גַּם אֶת אִמֶּךָ,

"יוֹלְדֶיךָ הֵם, הֵמָּה חָצְבוּ גָלְמֶךָ,

"בּוֹ נִשְׁמַת חַיִּים נָתַן אֱלֹהֶיךָ,

"וּזְכוֹר כִּי צֶלֶם אֱלֹהִים צַלְמֶךָ,

"הַלְחִנָּם תַּחַת הַשֶּׁמֶשׁ נִבְרֵאתָ,

"הֲרַק לֶאֱכוֹל לִשְׁתּוֹת וּלְבַקֵּשׁ עֹנֶג,

"כָּל הַכָּבוֹד הַזֶּה שַׁדַּי עִטְּרֶךָ?

"אַךְ לָרֶשֶׁת רַב טוּב פֹּה יַשְׁלִימֶךָ.

"כִּי אִם פֹּה תֶּאֱהַב צֶדֶק, תִּשְׂנָא רֶשַׁע,

"לִשְׁכּוֹן בַּמְּרוֹמִים תִּהְיֶה אַחֲרִיתֶךָ.

"כִּי אֵל אֱלֹהִים יְיָ יוֹדֵעַ

"תַּכְלִית כָּל הַדְּבָרִים, אַחֲרִית אִישׁ שֶׂכֶל,

"הוּא יוֹדֵעַ לָמָּה הוּבָאתָ הֵנָּה,

"לָמָּה בִּתְמוּרוֹת קָשׁוֹת שָׂם חֶלְקֶךָ,

"כִּי עֹנֶג וָנֶגַע לַטּוֹב יַעֲזוֹרוּ,

"רָאָה שַׁלִּיט בַּכֹּל עֵת הִמְצִיאָמוֹ,

"עַל כֵּן יוֹם רַע אַל תִּבָּהֵל נַפְשֶׁךָ,

"יוֹם יֹאמַר פִּיךָ: “אוֹי לִי כִּי נוֹלַדְתִּי”.

"אַל תָּבוּז יוֹלְדֶיךָ מֵהֶם חֻצַּבְתָּ,

"אַל יֹאמַר לִבֶּךָ לָמָּה אֲכַבְּדֵמוֹ?

"חֲמָסִי עֲלֵיהֶם כִּי הוֹלִידוּנִי

"וַעֲכָרוּנִי לִסְבּוֹל כָּל זֶה הַסַּעַר,

"אַךְ בָּאֵל יוֹצְרֶךָ שִׂים מִבְטָחֶךָ,

"וּבְעֵת רַע כִּבְעֵת טוֹב כַּבֵּד הוֹרֶיךָ,

"כַּאֲשֶׁר צִוְּךָ יְיָ אֱלֹהֶיךָ.

"כִּי לֹא בַעֲבוּר עַנּוֹתְךָ פֹּה שָׂמֶךָ,

"אַךְ בַּעֲבוּר כַּבְּדֶךָ, בַּעֲבוּר רוֹמְמֶךָ,

"וּבִגְלַל דָּבָר זֶה יַאֲרִיךְ יָמֶיךָ

"בַּטּוֹב וּבַנְּעִימִים עַל אַדְמָתֶךָ,

"אֲשֶׁר נוֹתֵן לְךָ יְיָ אֱלֹהֶיךָ.





שׁוּר כַּאֲשֶׁר צֶלֶם אֱלֹהִים צַלְמֶךָ,

"כֵּן צֶלֶם אֱלֹהִים צֶלֶם רֵעֶךָ,

"גַּם הוּא כָּמוֹךָ שָׂמוֹ אֵל בָּאָרֶץ,

"בַּעֲבוּר הֵיטֵב עִמּוֹ וְּלְהַשְׁלִימֵהוּ,

"בָּהּ יַעֲמוֹד חַי עַד בּוֹא עֵת יִקָּחֶנּוּ,

"כִּי עֵת חַיֵּי כָל חַי יוֹצְרָם יוֹדֵעַ,

"עַל כֵּן הוֹי אִישׁ שׁוֹפֵךְ דַּם אָדָם אָרְצָה,

"טֶרֶם צִוָּה עָלָיו יוֹצְרוֹ הַמָּוְתָה,

"גַּם הוּא עַד בּוֹר יָנוּס אַל בּוֹ יֹתְמֹכוּ,

"הַדָּם שָׁפַכְתָּ מִיָּדְךָ יִדְרְשֶׁנּוּ,

"וּבְיוֹם תָּרִיב עִם אִישׁ הֵרַע אִתֶּךָ,

"חֲדַל מִשֶּׁטֶף אַף, לֹא תִרְצַח רֵעַ,

"כִּי יִיקַר לְךָ דָּמוֹ, מֵרַע מַלְּטֵהוּ,

“וּבְעֵינֵי יוֹצְרֶךָ יִיקַר דָּמֶךָ”.





"גַּם חֶלְקוֹ בַחַיִּים תַּחַת הַשֶּׁמֶשׁ,

"אִשְׁתּוֹ לָקַח בַּבְּרִית לִהְיוֹת לוֹ עֵזֶר,

"וּלְהָקִים אֶת בֵּיתוֹ וּלְהַעֲמִיד זָרַע,

"אַל תִּקְרַב אֵלֶיהָ, בַּל תַּעֲצִיבֶנּוּ,

"סוּר מֵרַע, הָסֵר זִמָּה מִקִּרְבֶּךָ,

"לֹא תִנְאָף, כִּי מַשְׁחִית נַפְשׁוֹ יַעֲשֶׂנָּה.

"הַעְלֵם עֵינֶיךָ מִתְּעוּפַת עַפְעַפֶּיהָ,

"גַּם מִנְּגוֹעַ בָּהּ תִּשְׁמוֹר אֶת יָדֶךָ,

"חוֹתֶה בַגֶּחָלִים כֹּל בָּהּ נוֹגֵעַ,

"כִּי דָמְתָה הָרָעָה הַזֹּאת לָרֶצַח,

"הַגֵּד, אִם אֶת אֵשֶׁת חֵיקוֹ נָאַפְתָּ

"בַּמֶּה תִּתְרַצֶּה לוֹ, מַה תִּתֵּן כֹּפֶר?





"קִנְיָנֵי רֵעֶךָ, הוֹן רַב וָעֹשֶׁר,

"מַתַּת אֱלֹהִים הֵם, כִּי הוּא יִתְּנֵמוֹ

"לַאֲשֶׁר יַחְפּוֹץ בּוֹ, וַאֲשֶׁר יַחְפּוֹץ יֶהִי,

"וּלְאִישׁ אַחֵר אֵין בּוֹ נַחֲלָה וָחֵלֶק,

"אֶל קִנְיַן אַחֵר לֹא תִשְׁלַח יָדֶךָ,

"לֹא תִגְנוֹב כֹּל מִבֵּית רֵעֶךָ בַּסֵּתֶר,

"שׁוֹר אוֹ חֲמוֹר אוֹ כֶסֶף אוֹ כָל כֶּלִי,

"אַל תֹּאמַר: "רַב לוֹ וּלְעָשְׁרוֹ אֵין קֵצֶה,

"וַאֲנִי רָשׁ אֵין לִי כֹּל, חֲסַר לֶחֶם,

“וּמְעַט כִּי אֶגְנוֹב מֶנּוּ מֶה עָשִׂיתִי?”

"כִּי אֱלֹהִים שׁוֹפֵט כָּל יוֹשְבֵי אָרֶץ,

"זֶה יַשְׁפִּיל עַד יִהְיֶה נוֹדֵד לַלָּחֶם,

"וּלְזֶה יָרִים, כַּסְפּוֹ כָּאֲבָנִים יִרֶב,

"לָמָּה זֶה עָשִׁיר זֶה רָשׁ? בַּל נֵדָעָה.

"עַל פִּתְחֵי הַנְּדִיבִים תִּשְׁאַל לְךָ עֵזֶר,

"אַךְ אֶת יָדְךָ תִשְׁמוֹר מֵעֲשׂוֹת כָּל עָוֶל

"אֲשֶׁר שָׂנֵא יְיָ אֱלֹהֶיךָ.

"רַע מִזֶּה גּוֹנֶב אִישׁ לִהְיוֹת לוֹ עָבֶד

"אוֹ אִם יִמְכְּרֶנּוּ אֶל אֶרֶץ אַחֶרֶת,

“דָּם יֵחָשֵׁב לוֹ, עָלָיו מִשְפַּט מָוֶת”.





דַּלְתֵי פִיךָ תִּצּוֹר מִדַּבֵּר שֶׁקֶר,

"וּלְשׁוֹנְךָ תִסְגּוֹר בֵּין חוֹמוֹתֶיהָ,

"לַעֲשׂוֹת רַע לַחָפְשִׁי לֹא תוֹצִיאֶנָּה,

"לִהְיוֹת כִּמְצוּדָה רָעָה אַל תִּתְּנֶנָּה,

"עַל כָּל רִיבוֹת בֵּין אִישׁ וּבֵין רֵעֵהוּ,

"אוֹ שִׂים לוֹ עֲלִילוֹת מוֹקְשִׁים לָנָפֶשׁ,

"אוֹ לְהַאֲבִיד אֶת אֲשֶׁר אִתּוֹ בַּבַּיִת,

"אוֹ לַעֲנוֹת בּוֹ כִּי עָלָיו מִשְׁפַּט מָוֶת,

"אַל תָּעֵד בּוֹ שָׁוְא בַּעֲבוּר הַכְשִׁילֵהוּ,

"אַל תִּשְׂכּוֹר עֵד חָמָס לַעֲנוֹת בּוֹ שֶׁקֶר,

"אַל תֹּאמַר אַךְ דָּבָר הוּא מֶה עָשִׂיתִי,

"הֵן מִשְּׁלוֹחַ בּוֹ אֶת יָדִי נִשְׁמַרְתִּי?

"כִּי בְּיַד לָשׁוֹן גַּם חַיִּים גַּם מָוֶת,

"הַדָּם אֲשֶׁר שָׁפְכָה, מִמְּךָ יִדְרְשֶׁנּוּ,

"וּפַחִים לוֹ טָמְנָה, לָךְ טָמָנְתָּ.





מֵחֲמוֹד קִנְיַן רֵעַ תִּצּוֹר לִבֶּךָ,

"כִּי תִרְאֶה לוֹ דָּבָר תִּתְאָו עֵינֶיךָ,

"אַל תִּתֵּן אֶת לִבְּךָ לַחֲטִיא נַפְשֶׁךָ,

"לַחֲשׁוֹב מַחֲשָׁבוֹת אֵיךְ לָךְ תַּמְצִיאֶנּוּ,

"אַל תִּתְנַכֵּל הַפְצֵר בַּעֲמִיתֶךָ,

"וּלְפַתּוֹתוֹ בַּחֲלַקְלַקּוֹת מִלֶּיךָ,

"עַד יִמְכּוֹר לָךְ דָּבָר בִּמְחִיר כַּסְפֶּךָ,

כִּי רַע וּמַר אַחֲרִית כָּל עוֹשֵׂה אֵלֶּה,

"כִּי אַחֲרִית חֶמְדָּה שׁוֹד וּשְׁפוֹךְ דָּם אָרְצָה.





"לֹא תַחְמוֹד טוֹבַת חֵן אֵשֶׁת רֵעֶךָ,

"לֹא תַחְמוֹד לָרֶשֶׁת לָךְ בֵּית רֵעֶךָ,

"לֹא עַבְדּוֹ לֹא אֲמָתוֹ יַעַבְדוּךָ,

"לֹא שׁוֹרוֹ לֹא חֲמוֹרוֹ לֹא שָׂדֵהוּ,

"כֹּל אֲשֶׁר אֶל רֵעֶךָ אַל תַּחְמְדֵהוּ,

"הֵן תֵּבֵל וּמְלוֹאָהּ לַיָי הֵמָּה,

"וּבְצִדְקוֹ חָלַק כֹּל בָּהּ אֶל יוֹשְׁבֶיהָ,

"הֲתִירַשׁ אֲשֶׁר אֵל לֹא הוֹרִישֶךָ?

“אֹו אִם תִּירָשֵׁם, הֲבוֹ תַצְלִיחַ”?





כַּאֲשֶׁר כִּלָּה אֱלֹהִים דַּבֵּר אֶת כָּל אֵלֶּה,

עוֹד הָהָר בּוֹעֵר בָּאֵשׁ עַד לֵב הַשָּׁמַיִם,

יָרַד מֹשֶה מִמְּקוֹם הָעֲרָפֶל, מִן הַקֹּדֶשׁ,

אֶל תַּחְתִּית הָהָר, לִמְקוֹם הָעָם הִתִיַצָּבוּ,

וַיִּקְרְבוּ אֵלָיו רָאשֵׁי כָּל שֵׁבֶט וָשֵׁבֶט,

עִם זִקְנֵי יִשְׂרָאֵל אַנְשֵׁי שֵׁם אַנְשֵׁי רוּחַ,

וַיִּשְׁתַּחֲווּ לוֹ וּבִקְהַל הָעָם רוֹמְמוּהוּ,

לֵאמֹר: "אֲדוֹנֵנוּ אִישׁ הָאֱלֹהִים! אַשְׁרֶיךָ,

"עַל אַחֶיךָ עַל כָּל זֶרַע אָדָם עָלִיתָ,

"כִּי מִי זֶה יַעֲלֶה אֶל הַר יְיָ כָּמוֹךָ?

"וּמִי יָקוּם בִּמְקוֹם קָדְשׁוֹ כַּאֲשֶׁר עָמַדְתָּ

"הַיּוֹם בֵּין יְיָ אֱלֹהֵינוּ וּבֵינֵינוּ?

"אַךְ נַחְנוּ מָה אִם מֵרָחוֹק עָמְדוּ רַגְלֵינוּ,

"לַעֲמוֹד לֹא יָכֹלְנוּ, מֵרוֹב פַּחַד מָעַדְנוּ,

"אֵיכָכָה נִתְהַלֵּךְ בֵּין לַהֲבֵי אֵשׁ אוֹכֶלֶת,

"כַּאֲשֶׁר הִתְהַלַּכְתָּ אַתָּה וּבְשָׁלוֹם שַׁבְתָּ?

"עַל כֵּן כְּמַלְאַךְ אֱלֹהִים לָנוּ נֶחֱשַׁבְתָּ,

"כִּי יְיָ מַשְׁגִּיחַ עַל יוֹשְׁבֵי הָאָרֶץ,

"וַיְדַבֵּר גַּם עִם הָאָדָם יוֹם זֶה רָאִינוּ,

"גַּם הַיּוֹם יָדַעְנוּ כִּי אֵל דּוֹבֵר אִתֶּךָ,

"וּלְצִיר נֶאֱמָן לוֹ בָּחַר בָּךְ מִכָּל אַחֶיךָ,

"וּבְשֵׁם אֱלֹהִים כִּי תַגִּיד מִשְׁפָּטָיו לָנוּ,

"כִּשְׁמוֹעַ מִפִּי אֱלֹהִים יֵאָמֵנוּ.

"עַתָּה אֲדוֹנֵנוּ! לָמָּה נָמוּת נֶגְדֶּךָ?

"אִם בָּאֵשׁ וּבְקוֹל שׁוֹפָר יוֹם יוֹם יַשְׁמִיעֵנוּ

"חֻקָּיו, כַּעֲשֶׂרֶת הַדְּבָרִים הַיּוֹם שָׁמַעְנוּ,

"אִם יוֹסְפִים אֲנַחְנוּ לִשְׁמוֹעַ זֹאת וָמָתְנוּ,

"כִּי הָאֵשׁ הַגְּדוֹלָה הַזֹּאת הֲלֹא תֹאכְלֵנוּ,

"כִּי מִי יֹאמַר זִכִּיתִי לִבִּי, הִטֶּהָרְתִּי,

"לַעֲמוֹד כָּל עֵת לִפְנֵי יְיָ הִתְקַדָּשְׁתִּי?

"אִם הַיּוֹם נִצַּלְנוּ, חַסְדּוֹ גָּבַר עָלֵינוּ,

"בַּמֶּה נֵדַע כִּי לֹא יָמִישׁ חַסְדּוֹ מִמֶּנּוּ?

"אַחַת מִכָּל חַטֹּאת אָדָם כִּי יִרְאֶה בָנוּ,

"הָאֵשׁ הַגְּדוֹלָה הַזֹּאת תֹּאכְלֵנוּ כָרָגַע,

"לַעֲמוֹד לִפְנֵי יְיָ אֵין אִישׁ בִּלְעָדֶיךָ,

"וּמַה טּוֹב אִם אַתָּה תִקְרַב לִמְקוֹם הַקֹּדֶשׁ,

"לִשְׁמוֹעַ קוֹל אֵל, אֶת כָּל דִּבְרֵי אֱלֹהֵינוּ,

"וַאֲשֶׁר תִּשְׁמַע מִפִּיו יוֹם יוֹם דַּבֵּר אֵלֵינוּ,

“וַאֲנַחְנוּ נִשְׁמַע גַּם נַעֲשֶׂה כַּאֲשֶׁר תּוֹרֵנוּ”.

כָּל זֹאת דִּבְּרוּ מִתֹּם לֵב וּבְנֶפֶשׁ חֲפֵצָה.

גַּם יְיָ אָמַר אֶל מֹשֶה: "הֵן שָׁמַעְתִּי

"אֶת קוֹל דִּבְרֵי הָעָם אֲשֶׁר דִּבְּרוּ אֵלֶיךָ,

"דִּבְרֵי תֹם הֵם, הֵיטִיבוּ כָּל אֲשֶׁר דִּבֵּרוּ,

"כַּאֲשֶׁר פִּיהֶם דּוֹבֵר כֵּן יַחְשׁוֹב לִבָּם בָּמוֹ,

"מִכְּבוֹדִי וּמִגָּדְלִי רָאוּ יִירָאוּנִי,

"אַךְ מִי יִתֵּן וּבְדֶרֶךְ זֶה יוםֹ יוֹם יַעֲמוֹדוּ,

"וּלְבָבָם זֶה הַטּוֹב כָּל הַיָּמִים כֵּן יֶהִי,

"לֵרוֹא אוֹתִי תָמִיד וּמִצְוֹתַי יִשְׁמוֹרוּ,

"כִּי אָז יִיטַב לָהֶם גַּם לִבְנֵיהֶם לָנֶצַח,

"כִּי אָנֹכִי אֶת לִבּוֹת כָּל אָדָם יָדַעְתִּי,

"רֶגַע יֵיטִיב, רֶגַע הַבְלֵי שָׁוְא בּוֹ יַעֲבוֹרוּ,

"אֲזַי גַּם הַנִּפְלָאוֹת הַגְּדוֹלוֹת כָּאֵלֶּה

"אֲשֶׁר רָאוּ עֵינָיו, חִישׁ מִלְּבָבוֹ יָסוּרוּ,

"רַק אִישׁ חֲכַם לֵב, נָכוֹן לִבּוֹ, בִּי בָטוּחַ,

"כִּי גָבַר עַל הֲבָלָיו, קוּם בּוֹ בַּל יוּכָלוּ,

"וַאֲשֶׁר לֹא יַעֲשׂוּ לָהֶם לֵב חָדָשׁ כָּמוֹהוּ,

"לִשְׁמוֹעַ אִמְרֵי אֵל אֵיךְ יוֹם יוֹם יִתְקַדָּשׁוּ?

"לָכֵן הִנְנִי עוֹשֶׂה כַּאֲשֶׁר מִמְּךָ שָׁאָלוּ,

"לֹא אֲדַבְּרָה עוֹד עִם הָעָם מִן הַשָּׁמָיִם,

"לֵךְ אֱמוֹר לָהֶם כַּיּוֹם הַזֶּה לֹא עוֹד יֶהִי,

"כִּי הִתְקַדֵּשׁ לִשְׁמוֹעַ אֲמָרַי לֹא תוֹסִיפוּ,

"חֲיוּ כַּאֲשֶׁר חֲיִיתֶם, אֶל אָהֳלֵיכֶם שׁוּבוּ,

"לֹא כֵן אַתָּה עַבְדִּי, מֵאָדָם רוֹמַמְתִּיךָ,

"עֲמוֹד פֹּה עִמָּדִי בֵּין הָעוֹמְדִים הָאֵלֶּה,

"כִּי הִנָּזֵר מִדַּרְכֵי בָשָׂר כּוֹנַנְתִּיךָ,

"תַּאֲוַת יוֹשְׁבֵי אֶרֶץ לֹא תִשְׁאָלְךָ נַפְשֶׁךָ,

"אֶת חֻקַּי וּמִשְׁפָּטַי אֲדַבִּרָה אֵלֶיךָ,

“וּתְלַמְּדֵם אֶת עַמִּי, כִּי מִפִּיךָ יִשְׁמָעוּ”.





כַּאֲשֶׁר דִּבֶּר צוּר יִשְׂרָאֵל כֵּן הֱקִימָהוּ,

כִּי לֹא הוֹסִיף דַּבֵּר עִמָּהֶם מִשָּׁמַיִם,

קוֹל אֱלֹהִים חַיִּים הָעָם לֹא עוֹד שָׁמֵעוּ,

כִּי תוֹרוֹת חֻקִּים וּמִשְׁפָּטִים עוֹד צִוָּמוֹ,

עַל פִּי יְיָ בְּיַד מֹשֶׁה נִתַּן לָמוֹ,

כִּי אֵלָיו הִתְוַדַּע פֶּה אֶל פֶּה, כֹּל לִמְּדָהוּ,

בַּמַּרְאֶה הַנְּבוּאָה, אֵין כָּמוֹהוּ לָזֹהַר,

שִׂים מִשְׁפְּטֵי יְיָ לִפְנֵי הָעָם צִוָּהוּ,

לִכְרוֹת עַל פִּיהֶם הַבְּרִית בֵּינוֹ וּבֵינֵמוֹ,

אִם הָעָם לָקַחַת דִּבְרֵי הָאֱלֹהִים יִשְׂמָחוּ,

וּבְטוֹב לֵב יַעֲנוּ לַעֲשׂוֹת חֻקֵּי אֱלֹהֵימוֹ,

וּלְבַשֵּׂר לָהֶם כִּי אֶרֶץ הַבְּרִית יִנְחָלוּ

בֶּעֱזוּז נוֹרָאוֹת אֵל, וּלְדוֹר דּוֹר יִירָשׁוּהָ

אִם הֵם יַעֲשׂוּ כַתּוֹרָה אַחֲרֵי בוֹאָם שָׁמָּה.

עוֹד אָמַר יְיָ אֶל מֹשֶה וַיְצַוֵּהוּ,

"עֲלֵה אֶל יְיָ עַל הַר סִינַי בַּקֹּדֶשׁ,

"הָעוֹלִים יִהְיוּ אַתָּה גַּם אַהֲרֹן אָחִיךָ,

"וּמִבָּנָיו שָׂרֵי קֹדֶשׁ תִּקַּח הַשְּׁנַיִם,

"נָדָב וַאֲבִיהוּא, כִּי הֵם עִמָּכֶם יֵלֵכוּ,

"עוֹד שִׁבְעִים מִזִּקְנֵי יִשְׂרָאֵל קַח אִתֶּךָ,

"מַחֲנֵה אֱלֹהִים זֶה, אֲצִילִים בָּם בָּחַרְתִּי,

בַּעֲלוֹתְכֶם אֶל הַר קָדְשִׁי מֵרָחוֹק תִּשְׁתַּחֲווּ,

"כַּאֲשֶׁר יִשְׁתַּחֲווּ לִי רוּחִי אֶתֵּן עָלֵימוֹ,

"יֶחֱזוּ אֶת הָאֱלֹהִים וּבִכְבוֹדִי יַעֲלוֹזוּ,

"מִמָּקוֹם תַּעֲמִידֵם וָמַעְלָה לֹא יִצְעָדוּ,

"כִּי אַתָּה תִגַּשׁ אֶל יְיָ לְבַדֶּךָ,

"אַךְ הֵמָּה מִמְּקוֹמָם וָהָלְאָה לֹא יַהֲרֹסוּ,

"וּבִקְהַל הַשָּׂרִים הָאֵלֶּה אֲכַבְּדֶךָ,

"כִּי מֵעֲנַן קָדְשִׁי לָבוֹא אֵלַי אֶקְרָאֶךָ.

"אָכֵן הָעָם יַחְדָּו בַּמַּחֲנֶה יִשָּׁאֵרוּ,

“לֹא יַעֲלוּ עִמָּכֶם וּגְבוּלָם לֹא יַעֲבוֹרוּ”.





אַחֲרֵי שָׁמַע מֹשֶה מִפִּי אֵל אֶת כָּל אֵלֶּה,

גַּם לִשְׁמוֹעַ מַה דִּבֶּר בּוֹ, הָעָם נֶאֱסָפוּ,

בָּא מֹשֶה וַיַּגֵּד לָעָם אֲשֶׁר כִּתְּרוּהוּ,

אֶת כָּל דִּבְרֵי יְיָ כִּי עֶלְיוֹן עָנָהוּ:

"קוֹל עַם שָׁמַעְתִּי, הֵיטִיבוּ אֲשֶׁר דִּבֵּרוּ,

"לֹא אוֹסִיף עוֹד דַּבֵּר מִתּוֹךְ הָאֵשׁ אֵלֵימוֹ,

"בֵּינוֹ וּבֵינֵיכֶם לִנְבִיאוֹ הֱקִימָנִי,

"וּמֵעַתָּה אֶת תּוֹרוֹתָיו מִפִּיו אֶשְׁמָעָה,

"וַאֲנִי צִיר נֶאֱמָן מַה דִּבֵּר, לָכֶם אָבִיאָה,

"הַטּוּ לִבְּכֶם הַיּוֹם, הַאֲזִינוּ וַאֲדַבֵּרָה,

"כִּי מִשְׁפָּטִים צַדִּיקִים מִפִּי אֵל שָׁמַעְתִּי,

“אֲשִׂימֵם לִפְנֵיכֶם כַּאֲשֶׁר מִפִּיו צֻוֵּיתִי”.

וַיְסַפֵּר לָעָם הַמִּשְׁפָּטִים לוֹ נוֹדָעוּ,

לִשְׁמוֹעַ מַה יַעֲנוּ הָעָם עַל חֲדָשׁוֹת אֵלֶּה,

וּכְחָכְמָתוֹ עָרַךְ מִלָּיו מִפֶּה לָאֹזֶן.

כִּשְׁמוֹעַ הָעָם דִּבְרֵי יְיָ כִּי טוֹבוּ

וּמִשְׁפָּטָיו כִּי אֱמֶת הֵם, יַחְדָּו צָדָקוּ,

עַל מַה יַּעֲנוּ הַזְּקֵנִים הָעָם לֹא הוֹחִילוּ,

כִּי שִׂמְחַת אֱלֹהִים עַל כָּל לֵבָב גָּבָרָה.

וַיַּעַן כָּל הָעָם קוֹל אֶחָד וַיֹּאמֵרוּ:

"אֶת כָּל הַדְּבָרִים דִּבֵּר יְיָ אֵלֶּיךָ,

"נַעֲשֶׂה אָנוּ וּבָנֵינוּ כַּאֲשֶׁר צִוֶּךָ,

"יַעַן דִּבְרֵי אֱלֹהִים חַיִּים דּוֹבֵר פִּיךָ,

“כַּעֲשֶׂרֶת הַדְּבָרִים מִתּוֹךְ הָאֵשׁ שָׁמָעְנוּ”.

שָׂמַח מֹשֶה, קוֹלָם עָרַב לוֹ מִקּוֹל נֵבֶל,

רָאָה כִּי לִבָּם נָכוֹן, לַעֲצַת אֵל יִשְׁמָעוּ.

עַל פִּי יְיָ אִישׁ חַיִל לֹא אֵחַר רֶגַע,

מִכְּתוֹב בַּיּוֹם הַהוּא אֶת הַדְּבָרִים עַל סֵפֶר,

לֹא כַּמְּלִיצוֹת הָרִאשׁוֹנוֹת דִּבֵּר יוֹם אֶמֶשׁ,

אָכֵן מִכְתַּב אֱלֹהִים כָּתַב יוֹם זֶה עַל לוּחַ,

כִּי רוּחַ יְיָ דִּבֶּר בּוֹ וַיְלַמְּדֵהוּ,

מִלִּין מִתְּהוֹם עֲמֻקִּים, מִכּוֹכָבִים רָמוּ.

לִרְשׁוֹם בָּם בִּכְתָב אֱמֶת הַדְּבָרִים כֻּלָּמוֹ,

כִּי מִבְּאֵר מַיִם חַיִּים זֹאת כֻּלָּם יִשִׁאָבוּ,

אַף כֻּלָּם: “בָּרוּךְ אַתָּה יְיָ” יֹאמֵרוּ,

"אֲשֶׁר נָתַתָּ לָנוּ בַּמִּכְתָּב עַל סֵפֶר,

"תּוֹרַת אֱמֶת, חֻקִּים טוֹבִים, מִשְׁפְּטֵי צֶדֶק,

"וַתָּשֶׂם מִכְתַּב קֹדֶשׁ זֶה נֶגֶד עֵינֵינוּ,

“לַהֲגוֹת בּוֹ וּלְהִתְבּוֹנֵן בּוֹ יוֹמָם וָלָיְלָה”.

גַּם אֲבוֹתֵינוּ לִפְנֵי הַר סִינַי עָמָדוּ,

כַּאֲשֶׁר אֶת דִּבְרֵי סֵפֶר הַבְּרִית שָׁמֵעוּ,

מִפִּי אִישׁ הָאֱלֹהִים פֵּשֶׁר דָּבָר יוֹדֵעַ

עָלַץ לִבָּם בַּיָי, עַל חַסְדּוֹ הוֹדוּהוּ,

כִּי תּוֹךְ חֶדֶר מַשְׂכִּיתָם הוֹן עָתָק הִנִּיחַ,

אֶת סִפְרוֹ5 בּוֹ חַכְמֵי לֵב נִפְלָאוֹת יַבִּיטוּ,

וּמִלְּבַד כִּי גַּם יוֹם זֶה לֵאמֹר נַעֲשֶׂה שָׁבוּ,

בַּעֲלִיצוּתָם עַל הַמִּכְתָּב, נִשְׁמַע הוֹסִיפוּ,

“נַשְׂכִּיל עַל דִּבְּרוֹת קָדְשׁוֹ הַכְּתוּבִים בַּסֵּפֶר”.

כִּשְׁמוֹעַ מֹשֶה דִּבְרֵי הָעָם כִּי נָעֵמוּ,

וַיַּרְא כִּי בֶאֱמוּנָה בַבְּרִית הַזֹּאת יָבוֹאוּ,

עָלַז לִבּוֹ כִּי נַחֲלַת אֵל צֶדֶק יֶאֱהָבוּ,

וַיִּקַּח אֶת הַדָּם בָּאַגָּנוֹת שָׂמָהוּ,

וַיִּזְרוֹק עַל הָעָם עַל כָּל שֵׁבֶט וָשֵׁבֶט,

וַיֹּאמֶר: "דַּם הַבְּרִית הוּא עֲלֵיכֶם זָרַקְתִּי,

"אַחֲרֵי זָרַקְתִּי אֶת חֶצְיוֹ עַל הַמִּזְבֵּחַ,

"לִהְיוֹת מַזְכֶּרֶת רָצוֹן לִפְנֵי אֱלֹהֵינוּ,

"כִּי יָקִים אֶת הַטּוֹב אֲשֶׁר דִּבֵּר עָלֵינוּ,

"גַּם עַתָּה אֶת חֲצִי הַדָּם עֲלֵיכֶם שַׂמְתִּי,

"אוֹת הוּא לָכֶם לִבְרִית עוֹלָם, לִבְרִית נֶאֱמֶנֶת,

"כִּי תָקִימוּ הַדְּבָרִים הַכְּתוּבִים בַּסֵּפֶר,

“כִּי עַל הַדְּבָרִים הָאֵלֶּה הַבְּרִית נִכְרָתָה”.





כַּאֲשֶׁר הִשְׁלִים אִישׁ הָאֱלֹהִים אֶת כָּל מַעֲשֵׂהוּ,

לִכְרוֹת הַבְּרִית בֵּין הָעָם וּבֵין אֱלֹהֵימוֹ,

מִלֵּא גַם מִצְוַת אֱלֹהָיו אֲשֶׁר צִוָּהוּ

עַל אֲצִילֵי יִשְׂרָאֵל, כִּי יַעֲלוּ הָהָרָה,

לִרְאוֹת עֻזּוֹ וּכְבוֹדוֹ, לַחֲזוֹת נָוֵהוּ,

יִרְאוּ הָעָם כִּי מֶלֶךְ הַכָּבוֹד רַב חֶסֶד,

רוֹצֶה בִכְבוֹד זִקְנֵי עָם, הָדָר יַעַטְרֵמוֹ,

בַּעֲבוּר גַּם הֵם אֶת זִקְנֵי עֲדָתָם יֶהֱדָרוּ,

כִּי מֹשֶה אִישׁ הָאֱלֹהִים גַּם אַהֲרֹן אָחִיהוּ,

וּגְדוֹלֵי בָנָיו נָדָב וַאֲבִיהוּא הַשְּׁנַיִם,

עִם שִׁבְעִים מִזִּקְנֵי יִשְרָאֵל בָּהָר עָלוּ,

אַךְ רָחוֹק מִמְּקוֹם מַרְאֶה הַכָּבוֹד הִשִתַּחֲווּ.

הֵם מִשְׁתַּחֲוִים וַתָּנַח עֲלֵיהֶם הָרוּחַ,

וַיִּרְאוּ אֶת אֱלֹהֵי יִשְׂרָאֵל, כִּי הֵבִינוּ

בְּמַרְאוֹת אֱלֹהִים כִּי הוּא נֶאְדָּר בַּקֹּדֶשׁ,

הָעֹשֶׂה נִפְלָאוֹת, הַמְחוֹקֵק חֻקֵּי צֶדֶק,

כֹּל תַּחַת רַגְלָיו, מִשְּׁמֵי שָׁמַיִם עַד אָרֶץ,

עַל כֹּל יִשְׁפּוֹט, עַל כֻּלָּם יָקִים אוֹרֵהוּ,

מֶה עָמְקוּ מַחְשְׁבוֹתָיו, וּבְכָל מַעֲשָׂיו כִּפְלַיִם,

מִי יִתְבּוֹנֵן בָּהֶם? לִתְבוּנָתוֹ אֵין חֵקֶר,

כַּמַעֲשֵׂה לִבְנַת אֶבֶן חֵן סַפִּיר גִּזְרוּהָ,

זֹאת הַלִּבְנָה כִּזְרוֹחַ עָלֶיהָ הַשֶּׁמֶשׁ,

תָּפֵץ קַרְנֵי אוֹר כִּי מִכָּל עֵבֶר מַזְהֶרֶת,

וּבְפָנֶיהָ כִּי יַבִּיט אִישׁ עֵינָיו תִּכְהֶינָה,

כֵּן מִשְפְּטֵי אֵל, כֵּן כָּל נִפְלְאוֹתָיו תִּמְשַׁלְנָה,

קַרְנַיִם מִיַּד אֵל לָמוֹ, מִי יַבִּיט בָּמוֹ,

אֵין נִפְתָּל בָּם, אֵין עִקְשׁוּת, אַף לֹא עַוְלָתָה,

כֻּלָּם עֲדִי צֶדֶק וּפְאֵר מִשְׁפָּט יִשָּׂאוּ,

וּטְהוֹרִים כְּעֶצֶם הַשָּׁמַיִם לָטֹהַר,

לֹא כָרָקִיעַ קָרָא אֱלֹהִים שָׁמַיִם,

בּוֹ עֲנָנִים וּנְשִׂיאִים רַבִּים יִתְעָרָבוּ,

אַךְ אֶל עֶצֶם שָׁמַיִם מֵעַל לָרָקִיעַ,

אֲשֶׁר מִטַּהֲרָתָם עַד עוֹלָם לֹא יִשְׁתַּנּוּ,

כֵּן מַחְשְׁבוֹת אֵל, כֵּן מוֹעֲצוֹתָיו לָעַד יַעֲמוֹדוּ.

כָּל זֹאת בַּמַּרְאֶה לַחֲסִידָיו הֶרְאָה רַב חֶסֶד,

בַּעֲבוּר כַּבְּדֵמוֹ וּלְבַעֲבוּר בּוֹ יִתִהַלָּלוּ,

אַךְ אֶל אֲצִילֵי בְנֵי יִשְׂרָאֵל הָאֵלֶּה,

לֹא שָׁלַח אֵל יָדוֹ לֵאמֹר הַחֲלֵיפוּ כֹחַ,

תַּחַת כֹּחַ אֱנוֹשׁ כֹּחַ אֵלִים תִּמְצָאוּ,

לַעֲמוֹד יָמִים רַבִּים מִבְּלִי לֶחֶם וּמָיִם,

כִּי רַק עִם עַבְדּוֹ מֹשֶה יַד אֵל זֹאת עָשָׂתָה,

יָדְךָ יְיָ תַּעֲשֶׂה זֹאת לִרְפֵה יָדָיִם,

לַיָּעֵף לָרָעֵב וּלְצָמֵא תִּתֵּן עָצְמָה,

יוֹם פָּעֲלָה לִנְבִיאֶךָ אִישׁ שָׂב אֵלִיָהוּ,

קַלּוּ רַגְלָיו לָרוּץ רַב מִסּוּסֵי הַמֶּלֶךְ.

לֹא כֵן הָאֲצִילִים הֶרְאָם אֱלֹהִים נָוֵהוּ,

עַל מַתְכֻּנְתָּם הִנִּיחָם כִּהְיוֹתָם מִקֶּדֶם,

כִּי חָזוּ אֶת הָאֱלֹהִים גַּם אָכְלוּ גַּם שָׁתוּ

מִזִּבְחֵי הַשְּׁלָמִים, בְּחֶדְוָה אָכְלוּ לָחֶם,

וּבְלֵב טוֹב שָׁתוּ יֵינָם, אֶת שֵׁם קָדְשׁוֹ הִלֵּלוּ,

כִּי הִלְלוּהוּ עַל הַבְּרִית בּוֹ הֱבִיאָמוֹ,

גַּם עַל דִּבְרֵי סֵפֶר הַבְּרִית אֲשֶׁר שָׁמֵעוּ,

וּמַחֲזֶה אֱלֹהִים יְיָ בָּם הוֹפִיעַ,

כִּי יוֹם כָּזֶה דֶּרֶךְ יִשְׁרֵי לֵב לַעֲשׂוֹת6 לָחֶם.

אַחֲרֵי יַעַבְרוּ אֶת הַיַרְדֵּן, אֵל צִוָּמוֹ7

לֶאֱכוֹל לִשְׂמוֹחַ בַּעֲלוֹת עוֹלוֹת וַעֲשׂוֹת זֶבַח,

וּבְהָקִיץ בֶּן דָּוִד מֵחֲלוֹמוֹ מָלֵא דַעַת

וּבִין, תּוֹרָה וּמִשְׁפָּט, מֵרוֹב שִׂמְחַת לֵבָב

עָשָׂה מִשְׁתֶּה גָדוֹל לַעֲבָדָיו וּכְיַד הַמֶּלֶךְ,

אַחֲרֵי הֶעֱלָה עוֹלוֹת וּזְבָחִים אֶל עוֹשֵׂהוּ,

כִּי לִפְנֵי הָאֱלֹהִים הֵם אוֹכְלִים. כִּי יוֹדֵעַ

הָאֱלֹהִים בַּעֲלוֹץ צַדִּיקִים רַבָּה תִפְאָרת.





כִּרְאוֹת חוֹתֵן מֹשֶה נִפְלְאוֹת אֵל וּמַעֲשֵׂהוּ,

וּכְשָׁמְעוֹ מִפִּי חֲתָנוֹ כִּי יַחְדָּו צָדָקוּ,

וַיַּעַל עוֹלוֹת לַייָ וַיִּזְבַּח זֶבַח,

אָז אֲצִילֵי הָעֵדָה אָכְלוּ עִמּוֹ לָחֶם,

יוֹם עַל אֲבָנִים דִּבְרֵי הַתּוֹרָה יִכָּתֵבוּ,

כַּאֲשֶׁר פִּי יְיָ דִּבֵּר מֹשֶה יִכְתְּבֶנּוּ,

וַאֲשֶׁר כָּתַב אָז סֵפֶר הַבְּרִית יִקְרָאֶנּוּ,

כַּדְּבָרִים הַכְּתוּבִים בְּתוֹרַת אֱלֹהֵינוּ,

בָּם יֶהְגּוּ כָּל חַכְמֵי לֵב, תָּמִיד בָּם יִתְבּוֹנָנוּ,

גַּם כִּי יַזְקִינוּ מִדַּבֵּר בָּם לֹא יֶחְדָּלוּ,

כִּי עַד תַּכְלִיתָן עַד כֹּה אָדָם לֹא הִגִּיעַ

מִמָּחֳרַת יוֹם הַהוּא הִשְׁכִּים מֹשֶה בַּבֹּקֶר,

וַיִּבֶן תַּחַת הָהָר בִּגְבוּל הָעָם מִזְבֵּחַ,

בַּעֲבוּר הַעֲלוֹת עָלָיו מִסְפַּר עוֹלָה וָזָבַח,

טֶרֶם יִכְרוֹת אֶת הַבְּרִית צִוָּה אֱלֹהֵימוֹ,

סָבִיב לוֹ הַגְבֵּל מָקוֹם אֶל שֵׁבֶט וָשֵׁבֶט,

עָלָיו בִּכְרוֹת עִמָּהֶם אֶת הַבְּרִית יַעֲמֹדוּ,

וּשְתֵּים עֶשְׂרֵה צִיּוּנִים עַל כֵּן הֵקִים שָׁמָּה,

לִשְׁנֵים עָשָׂר שִׁבְטֵי יָהּ וּכְמַצֵּבָה לָמּוֹ.

לֹא לִיצוֹק עֲלֵיהֶן שֶׁמֶן וּלְהַסִּיךְ נֶסֶךְ,

כִּי אִם לִרְשׁוֹם לָהֶם הַמְּקוֹמוֹת יִתְיַצָּבוּ,

עַל פִּי יְיָ יוֹם בַּבְּרִית הָאֵל יָבוֹאוּ.

כֵּן יוֹם יִשְׁמְעוּ הַבְּרָכָה וּקְלָלָה צִוָּמוֹ,

מַעֲמַד כָּל שֵׁבֶט לִפְנֵי הֶהָרִים הַשְּׁתַּיִם,

וּבְעַרְבוֹת מוֹאָב גַּם שָׁם עַל נָכוֹן נִצָּבוּ,

עֵת בַּבְּרִית יְיָ וּבָאָלתוֹ עָבָרוּ.





וּכְכַלּוֹת מֹשֶה מֵעֲשׂוֹת הַמַּעֲשִׂים הָאֵלֶּה,

שָׁלַח נַעֲרֵי בְנֵי יִשְׂרָאֵל בַּחוּרֵי חֶמֶד,

אֲשֶׁר יָדַע כִּי הֵם יִרְאֵי אֵל אַנְשֵׁי חַיִל,

וַיְלַמְּדֵם תּוֹרַת הָעוֹלָה וּמִשְׁפָּטֶיהָ,

גַּם תּוֹרַת זֶבַח הַשְּׁלָמִים אֲשֶׁר יָכִינוּ,

לִכְרוֹת הַבְּרִית בֵּין הָעָם וּבֵין אֱלֹהֵימוֹ,

וַיַּעֲלוּ עוֹלוֹת כַּמִּסְפָּר, הֵמָּה שָׁחָטוּ,

הֵם קִבְּלוּ דָמָם, עוֹרוֹת הָעוֹלוֹת פָּשָׁטוּ,

אֶת הַקֶּרֶב וּכְרָעַיִם רָחֲצוּ בַמַּיִם,

גַּם נִתְּחוּם לְנִתְחֵיהֶם טֶרֶם יַקְטִירוּ,

אַךְ לַעֲבוֹד עֲבוֹדַת מִזְבֵּחַ לֹא נִגָּשׁוּ,

כִּי רַק מֹשֶה זוֹרֵק דָּם וּמַקְטִיר אִשֶּׁה.

עוֹד זָבְחוּ שַׁלְמֵי שִׂמְחָה, דָּמָם קִבֵּלוּ,

אֶת חֶלְבֵיהֶן יַקְטִירוּ, מֵהֶן הֵרִימוּ,

חֶלְבֵי הַשְּׁלָמִים עִם נִתְחֵי הָעוֹלוֹת יַחַד,

הִקְטִיר מֹשֶה עַל אֵשׁ אֲשֶׁר עַל הַמִּזְבֵּחַ,

מִדַּם מִזְרָק מִזְרָק בִּידֵי נַעַר וָנַעַר

לָקַח מֹשֶה, חֶצְיוֹ בָּאַגָּנוֹת שָׂמָהוּ,

אֶת חֶצְיוֹ הַנִּשְׁאָר זָרַק עַל הַמִּזְבֵּחַ,

לִפְנֵי אֵל כּוֹרֵת הַבְּרִית עִם עַמּוֹ הַפָּעַם.

אֵל הַנֶּאֱמָן שׁוֹמֵר הַבְּרִית עַד דּוֹר אָלֶף,

אִם בָּנָיו יַעַזְבוּהוּ וּבְרִיתוֹ יָפֵרוּ,

בַּשֵּׁבֶט וּבִנְגָעִים דּוֹר דּוֹר יוֹכִיחֵמוֹ,

וּבְרִיתוֹ כָּרַת עִמָּם לֹא יָפֵר עַד נֶצַח,

כִּי אַחֲרֵי הִוָּסְרָם יָשׁוּב לָשׂוּשׂ עָלֵימוֹ,

וִיבָרְכֵם כִּימֵי עוֹלָם וּכְשָׁנִים מִקֶּדֶם.





אַחֲרֵי זָרַק חֲצִי הַדָּם עַל הַמִּזְבֵּחַ,

גַּם הִקְטִיר הָעוֹלוֹת עִם חֶלְבֵי הַזֶּבַח,

וַיִּפֶן אֶל הָעָם אֲשֶׁר שָׁם הִתִיַצָּבוּ

כָּל שִׁבְטֵיהֶם, עַל מַצְּבוֹתֵיהֶם חָלַק לָמוֹ,

וַיִּקַּח סֵפֶר הַבְּרִית אֲשֶׁר כָּתַב אֶמֶשׁ,

וַיִּקְרָא בְּאָזְנֵי הָעָם דִּבְרֵי הַסֵּפֶר,

וַיָּבֶן בַּמִּקְרָא מְפֹרָשׁ גַּם שׂוֹם שֵׂכֶל.

מֶה עָמֹק מִכְתַּב הָאֱלֹהִים הָעָם הֵבִינוּ,

כִּי סֵפֶר זֶה רִאשׁוֹן הוּא אֶל כִּתְבֵי תִפְאֶרֶת,

אֲשֶׁר נִכְתְּבוּ מִפִּי אֵל, מִפִּי יוֹשֵׁב קֶדֶם,

רַב מֵאֶרֶץ לָאֹרֶךְ, מִנִּי יָם לָרֹחַב;

כִּי כַּכֶּסֶף צָרוּף הַמְּזֻקָּק שִׁבְעָתַיִם,

כֵּן הָאֲמָרוֹת הַטְּהוֹרוֹת כָּתַב אֱלֹהֵינוּ,

וְכַכּוֹכָבִים הַגְּדוֹלִים עַל חוּג הַשָּׁמַיִם,

וּבְעֵינֵי חוֹזִים מֵרֹב גָּדְלָם יִפָּלֵאוּ,

סָכָל כִּי יִרְאֵם, כְּכַף אִישֹ לוֹ קָטֹנוּ.

כֵּן דִּבְרֵי הָאֱלֹהִים הַמְּאִירִים פֹּה בַּשֶּׁפֶל,

הַכְּסִיל יַחֲשֹׁב כִּי אִתּוֹ הֵם, אֶת כֹּל יוֹדֵעַ,

וּלְחַכְמֵי לֵב רוּם שָׁמַיִם לֹא יִשְוֶה לָמוֹ,

רוֹמְמוּת אֵל בָּם, וּמִי יֹאמַר בָּאתִי עָדֵימוֹ,

הֵם מִתְבּוֹנְנִים בָם וּמֵיְיָ רָצוֹן יָפִיקוּ,

הַשּׁוֹקְדִים עַל דַּלְתוֹתֵיהֶם חַיִּים יִמְצָאוּ,

לֹא רַק חַיֵּי הָבֶל, אָכֵן גַּם חַיֵּי נָפֶשׁ.

אַשְׁרֵי אִישׁ לָמַד חָכְמָה שׁוֹמֵר מִצְוֹתֶיהָ,

נָכוֹן לִבּוֹ עִמָּהּ, כִּי בֵאלֹהָיו בָּטוּחַ,

אֲשֶׁר הֵבִין דַּרְכָּהּ וַיִּכְתְּבֶנָּה עַל סֵפֶר,

וַיֹּאמֶר: "זֹאת דֶּרֶךְ הַחָכְמָה וּבָהּ לֵכוּ,

"אִם נִפְלָאת הִיא מִכֶּם לֹא נִפְלָאת הִיא מִמֶּנִּי,

“בִּטְחוּ בִי כִּי לֶקַח טוֹב לָכֶם נָתַתִּי”.

וּבִלְעָדָיו אַחֲרֵי הַחָכְמָה לֹא תַחְקֹרוּ,

כִּי מִי מִבַּלֵעֲדֵי יְיָ יַגִּידֶנָּה?

רֵאשִׁית חָכָמה מִסֵּפֶר יְיָ יִלְמְדֶנָּה,

וּלְקִנְיָנוֹ תִהְיֶה, לֹא יָסוּר עוֹד מִמֶּנָּה,

אַחֲרֵי קָנָה חָכְמָה, יִקְנֶה בִינָה וָשֵׂכַל,

שִׂכְלוֹ יַשְׂכִּיל בָּם, בִּינָתוֹ תָּבִין טוּב טָעַם.

אֶל חַכְמֵי לֵב יֵלֵךְ, הֵמָּה לוֹ יַגִּידוּ,

מַה מָּצְאָה נַפְשָׁם, וּמַה מֵּאֲבוֹתָם קִבֵּלוּ.





מַה שָּׂמַח לֵב מֹשֶה בִּמְסִבַּת שָׂרֵי קֹדֶשׁ,

אֲשֶׁר כָּבוֹד גַּם הָדָר יְיָ עִטְּרָמוֹ,

אַךְ בָּא מוֹעֵד, בּוֹ צוּרוֹ אֵלָיו יַקְרִיבֵהוּ,

וּלְעֵינֵי כֻלָּם יָרִים קַרְנוֹ וִיכַבְּדֵהוּ,

לָגֶשֶׁת אֶל יְיָ כִּי יַעֲלֶה הָהָרָה,

אֶל הָעֲרָפֶל שָׁם הָאֱלֹהִים וּלְבַדּוֹ יַעַל.

אָז אָמַר יְיָ אֶל מֹשֶה וַיְצַוֵּהוּ:

"רַחֵק מִן הַגְּבוּל שַׂמְתָּ לַאֲצִילֵי עַמֶּךָ,

"וַעֲלֵה אֵלַי הָהָרָה, אֵלַי הִקְרַבְתִּיךָ,

"לֹא כַּאֲשֶׁר עַד כֹּה אִם עָלִיתָ כִּן יָרַדְתָּ,

"כִּי זֹאת הַפַּעַם הֱיֵה שָׁם אַחֲרֵי עָלִיתָ,

"עַד אֲשֶׁר אֶת לֻחוֹת הָאֶבֶן לְךָ אֶתֵּנָה,

"גַּם הַתּוֹרֹה גַּם הַמִּצְוָה אֲשֶׁר כָּתַבְתִּי

"בַּעֲבוּר הוֹרוֹתָם, כַּאֲשֶׁר הוּא כָּתוּב בַּסֵּפֶר,

"וּכְדִבְרֵי הַבְּרִית אֲשֶׁר לִפְנֵיהֶם קָרָאתִי.

"כִּי לֹא אֶת תּוֹרוֹתַי וּמִצְוֹתַי תּוֹרֶךָ

"רוּחִי אֲשֶׁר עָלֶיךָ, מִסַּפֵּר עָצֵמוּ –

"אְם לֹא גַּם אֶת יֹשֶׁר מִלַּי אָשִׂים אֶל פִּיךָ,

"כִּי תוֹרֵם אֶל עַמִּי תִּבְחַר אַתָּה מִלֶּיךָ,

"הֲתַאֲמִין כִּי כָל מַחְשְׁבוֹת לִבְּךָ יָכִילוּ?

"הֲלֹא אִמְרוֹת אָדָם מִיּוֹם אֶל יוֹם יִשְׁתַּנּוּ,

"וּמְלִיצוֹת שׁוֹנוֹת לִבּוֹ אֶל פִּיהוּ יַבִּיעַ,

"גַּם שׁוֹמְעֵי אֲמָרָיו מִלִּין לָהֶם יִבְחָרוּ,

"יַגִּידוּ בָהֶם אֶל שׁוֹאֲלֵיהֶם מַה שָּׁמֵעוּ,

"וּבְרוֹב יָמִים אֶל כָּל תַּלְמִיד שָׂפָה אַחֶרֶת,

"הַשְּׁגִיאָה תֵרֶב, הַמְּרִיבָה תִשְׂגֶא כָּאָרֶז.

"לֹא כֵן דִּבְרֵי הַמְּלִיצוֹת הַכְּתוּבוֹת בַּסֵּפֶר,

"אִם עֲלֵיהֶן אֵין מוֹסִיף, מֵהֶן אֵין גּוֹרֵעַ,

"שָׂפָה אַחַת וּדְבָרִים אֲחָדִים תִּהִיֶינָה,

"גַּם מֵבִין גַּם תַּלְמִידָיו מֵהֶן לֹא יָסוּרוּ,

"כָּל תּוֹפְשֵׂי תוֹרָה דּוֹר דּוֹר בָּהֶם יִתְבּוֹנָנוּ,

“וּמִבְּאֵר מַיִם חַיִּים זֹאת אֶת כֹּל יָבִינוּ”.

אַךְ מִי יִבְחַר מִלִּין וּמְלִיצוֹת כָּאֵלֶּה,

יַעֲשׂוּ תוֹרָה לִמְקוֹר חָכְמָה לִכְלִילַת יֹפִי,

בִּמְלִיצָה אַחַת מִשְׁפָּטִים רַבִּים תוֹדִיעַ,

וּבְמִלָּה אַחַת רַבּוֹת מַחְשְׁבוֹת אֵל מַגֶּדֶת 8

הֲיַד אָדָם יַד סוֹפֵר מָהִיר כָּזֹאת יַעַשׂ?

הֲלֹא גָבְהוֹ רָחֲבוּ מִכֹּחוֹ מַעְלָה מַּעְלָה,

אַךְ לֵאלֹהִים זֹאת, יוּכַל כֹּל יוּכַל עֲשׂהוּ,

הוּא יִבְחַר מִלִּין, מָשָׁל וּמְלִיצָה מַעֲשֵׂהוּ,

וִיחַבֵּר אֲמָרִים יִרְאָה וָגֹבַהּ לָמוֹ,

רַק הוּא יֹאמַר: זֹאת הַתּוֹרָה כָּתַבְתִּי אָנִי,

לֹא שׁוֹמֵעַ אֲמָרָיו וַיִּכְתְּבֵם עַל סֵפֶר.

אָמָן חָכָם רוֹשֵׁם תַּבְנִית בַּיִת עַל לוּחַ,

יָכִין עֵצָיו וַאֲבָנָיו, הוּא בוֹנֶה הַבַּיִת,

לֹא עוֹשֵׂי הַמְּלָאכָה חוֹרְשֵׁי עֵץ וָאָבֶן,

עַל כֵּן לִשְׁלֹמֹה בּוֹנֵה הַבַּיִת יִקְרָאוּ,

אַף כִּי לַעֲשׂוֹת בַּמְּלָאכָה יָדָיו לֹא פָעָלוּ.

וּלְיִרְמְיָהוּ כּוֹתֵב הַמְּגִלָּה יִקְרָאוּ,

יַעַן מִפִּיו כָּתַב אוֹתָהּ בָּרוּךְ עַל סֵפֶר.

כֵּן זֹאת הַתּוֹרָה מִכְתַּב אֱלֹהִים נֶחֱשֶׁבֶת,

כִּי מִפִּיו בִּדְיוֹ עַל סֵפֶר מֹשֶה יִכִתְּבֶנָּה.





כַּאֲשֶׁר אִמְרַת אֱלוֹהַּ אֶל מֹשֶה הִגִּיעָה,

לֵאמֹר: “הֱיֵה נָכוֹן לַעֲלוֹת אֵלַי הָהָרָה”,

נִצַּב עַל הַנְּבִיאִים אֲשֶׁר עִמּוֹ עוֹדֶנּוּ,

בַּעֲבוּר הֲבִינָם דָּבָר בִּגְדוֹלוֹת יַבִּיטוּ,

כִּי מִי מֵבִין בְּמַרְאוֹת אֱלֹהִים כָּמוֹהוּ?

שָׁם אֶת הַמִּצְוָה צִוָּה אֱלוֹהַּ הוֹדִיעָמוּ,

לֵאמֹר: "שָׂרֵי יִשִׂרָאֵל! חֶבְרַת אַנְשֵׁי רוּחַ!

"אַף כִּי אַהֲבָה עַזָּה לִמְאֹד אֶתְכֶם אָהַבְתִּי,

"עַל פִּי יְיָ עַד מוֹעֵד אֶתְכֶם אֶעֱזֹבָה

"לַעֲלוֹת לְבַדִּי אֶל רֹאשׁ הָהָר, כִּי כֵן צִוַּנִי,

"לָקַחַת מַתְּנוֹתָיו אֶת לֻחוֹת הָאָבֶן,

"גַּם הַתּוֹרָה גַּם הַמִּצִוָה מִכְתַּב צוּרֵנוּ,

"וּבְשׁוּבִי כָּל הַיָּקָר הַזֶּה לָכֶם אָבִיאָה,

“וּלְמָתַי אָשׁוּב אֲלֵיכֶם לֹא הוֹדִיעָנִי”.

וּכְכַלּוֹתוֹ דַבֵּר לַעֲדַת אֲהוּבָיו אֵלֶּה,

מִהַר לָקוּם מִמּוֹשָׁבוֹ הוּא וִיהוֹשֻׁעַ

הַמְּשָׁרֵת אוֹתוֹ, הַיּוֹצֵק עַל יָדוֹ מָיִם,

כִּי כֵן אָמַר לוֹ הָאֱלֹהִים וַיְצַו: "קָחֶנּוּ

"מִבֵּין שָׂרֵי עַם אֵלֶּה, לָלֶכֶת אַחֲרֶיךָ

"אֶל מִחוּץ לַגְּבוּל אֲשֶׁר לִזְקֵנִים הִגְבַלְתָּ,

"וַאֲשֶׁר עַד שָׁם לֹא בָאוּ, עַד שָׁם לֹא יָבוֹאוּ,

"עַד בּוֹאוֹ אֶל הַמָּקוֹם שָׁם שִׁבְתּוֹ תַּרְאֶנּוּ,

"כִּי שָׁם יֵשֵׁב עַד שׁוּבְךָ אֵלָיו מִן הַקֹּדֶשׁ,

“כִּי אֶל הַר הָאֱלֹהִים תַּעֲלֶה אַתָּה לְבַדֶּךָ”.





לֹא חִנָּם כִּבֵּד אֵל לִיהוֹשֻׁעַ פַּעֲמָיִם:

יוֹם לִתְשׁוּעַת יִשְׂרָאֵל יַד מֹשֶה רוֹמֵמָה,

שָׂם לִיהוֹשֻׁעַ נָגִיד עַל אַנְשֵׁי הֶחָיִל;

יוֹם עַל הַר הָאֱלֹהִים רַגְלֵי מֹשֶה דָּרָכוּ,

דָּרַךְ בִּן נוּן אַחֲרָיו, כּוֹכָב מִבֵּית אֶפְרָיִם,

כִּי רָצָה אֱלֹהִים בָּאִישׁ אֲשֶׁר בּוֹ רוּחַ,

וּבְאַחֲרִיתוֹ נָגִיד וּמְצַוֶּה בָעָם יֶהִי,

גַּם נָבִיא לַיָי יִהְיֶה, אֵלָיו יִשְׁמָעוּ,

לָשֵׂאת הוֹד מַלְכוּת עִם הוֹד הַנְּבוּאָה גַּם יָחַד,

רַק מֹשֶה וִיהוֹשֻׁעַ כָּבוֹד זֶה נָחָלוּ,

וּבַמְּלָכִים אַחֲרֵיהֶם כָּמוֹהֶם לֹא קָמוּ,

עַל כֵּן שָׂם לוֹ אוֹת נָגִיד בִּרְפִידִים יוֹם לָחֶם,

וּבְאוֹת נָבִיא עַל הַר הָאֱלֹהִים אֵל כִּבְּדָהוּ,

וּגְדֻלַּת הַבֵּן שָׂכָר לִיהוֹסֵף אָבִיהוּ,

נָגִיד אֲשֶׁר רוּחַ אֱלֹהִים בּוֹ אֵל שָׂמוֹ,

וּבְרוּחוֹ מִלֵּט מֵרָעָה יוֹשְׁבֵי מִצְרָיִם,

וּבְהוֹדוֹ הָיָה אָדוֹן וּמוֹשֵׁל בָּאָרֶץ,

אַף הוּא הֵבִיא אֶל אַדְמַת חָם כָּל בֵּית אָבִיהוּ,

וַיְנַטְּלֵם וַיְנַשְּׂאֵם וַיְכַלְכְּלֵם בַּלָּחֶם,

וַיִּתֵּן לָהֶם לַאֲחֻזָה אֶת אֶרֶץ גֹּשֶׁן;

גַּם בֵּן נוּן יוֹצֵא מֵעָיו הֱבִיאָם לִכְנַעַן,

הוּא אֶרֶץ זָבַת חָלָב וּדְבַשׁ הוֹרִישָׁמוֹ.

מֹשֶה וִיהוֹשֻׁעַ! אֶת הוֹדְכֶם אֶמְשֹׁלָה

לִשְׁנֵי הַמְּאוֹרוֹת הַגְּדוֹלִים יָאִירוּ אָרֶץ,

פָּנֶיךָ מֹשֶה אוֹר יוֹם כַּשֶּׁמֶשׁ זוֹרֵחַ,

וִיהוֹשֻׁעַ כָּאוֹר נֹגַהּ תַּגִּיהַּ לַיְלָה,

כִּי כַנֹּגַהּ קַרְנַיִם לָהּ מִיַּד הַשֶּׁמֶשׁ,

כֵּן בִּרְפִידִים מִידֵי מֹשֶה גָּבְרָה יָדֶךָ,

וּמֵאוֹר תּוֹרַת מֹשֶה הֵאִיר גַּם פָּנֶיךָ.





וּבְטֶרֶם נִפְרַד מֹשֶה מֵרֵעָיו אֵלֶּה,

אָמַר אֶל הַזְּקֵנִים: "בַּגְּבוּל הַזֶּה שְׁבוּ לָנוּ,

"כָּל הַיָּמִים אֲשֶׁר נִפָּרֵד אִישׁ מֵרֵעֵהוּ,

"עַד אֲשֶׁר נָשׁוּב אֲלֵיכֶם אֲנִי וִיהוֹשֻׁעַ,

"אֶת הַגְּבוּל הַזֶּה לֹא תַעֲבוֹרוּ, פֹּה הוֹחִילוּ,

"אֶת הָעָם תּוֹרוּ, עַל יְיָ תִּתְעַנָּגוּ,

"וּבְשׁוּבְכֶם יוֹם יוֹם מִן הַמַּחֲנֶה, עַד פֹּה גּשׁוּ,

"תּוֹרוֹת וּמִשְׁפְּטֵי צֶדֶק בַּמַּחֲנֶה תּוֹדִיעוּ,

"הִנֵּה אַהֲרֹן וָחוּר שָׂרֵי אֱלֹהִים אֵלֶּה,

"יוֹשְׁבִים עִמָּכֶם בַּגְּבוּלוֹת לָכֶם הִגְבַּלְתִּי,

"וּמִי בַעַל דְּבָרִים יִקְשֶׁה דָבָר מִמֶּנּוּ,

"וּבְפִי הַמּוֹרִים אֵין מַעֲנֶה, יִגַּשׁ אֵלֵימוֹ,

“יָדָם רַב לָהֶם וּלְרֹחַב לִבָּם אֵין חֵקֶר”.

וּבְלֶכְתּוֹ מֵרֵעָיו שָׂם מָקוֹם לִיהוֹשֻׁעַ

וַיֹּאמֶר: “פֹּה שֵׁב עַד אֲשֶׁר אָשׁוּב אֵלֶיךָ”.

מִלְּבַדּוֹ אֵין אִישׁ אִתּוֹ שָׂם רַגְלָיו לַדָּרֶךְ,

לַעֲלוֹת אֶל הַר הָאֱלֹהִים כַּאֲשֶׁר אֵל צִוָּהוּ,

כַּאֲשֶׁר אֶל אֶחָד מִמְּקוֹמוֹת הָהָר הִגִּיעַ,

רֹאשׁ הָהָר מִמַּעַל לוֹ הֶעָנָן כִּסָּהוּ,

כִּי בִשְׁכּוֹן הַכָּבוֹד עַל הַר סִינַי מִלְמַעְלָה,

גַּם עָנָן וַעֲרָפֶל מִסָּבִיב לוֹ יִשְׁכּוֹנוּ,

הֶעָנָן הַזֶּה שֵׁשֶׁת הַיָּמִים כִּסָּהוּ,

וּמֹשֶה לֹא יָכוֹל לַעֲבוֹר בּוֹ אֶל הַקֹּדֶשׁ,

כִּי מִי יֶעֱרַב לִבּוֹ אֶל יְיָ לָגֶשֶׁת,

טֶרֶם יִקְרָא יְיָ לֵאמֹר: “עֲלֵה הֵנָּה”?

כָּל שֵׁשֶׁת הַיָּמִים טִהַר לִבּוֹ מִתַּחַת

לֶעָנָן זֶה, שָׁם נַפְשׁוֹ לֵאלֹהִים הוֹחִילָה,

וּבַיּוֹם הַשְּׁבִיעִי מִתּוֹךְ הֶעָנָן הִשְׁמִיעַ

אֵל אֶת קוֹלוֹ, וַיִּקְרָא אֶל מֹשֶה כִּי יַעַל

אֶל רֹאשׁ הָהָר, אֶל הָעֲרָפֶל הָאֱלֹהִים שָׁמָּה.

קוֹל יְיָ בֶּהָדָר בַּמַּחֲנֶה שָׁמֵעוּ.

עַל הַכָּבוֹד כִּבֵּד אֵל אֶת מֹשֶה הִתִפַּלָּאוּ!

לְמַרְאֵה כְּבוֹד יְיָ כָּאֵשׁ אוֹכֶלֶת,

בְּרֹאשׁ הָהָר עֵינֵי כָל יִשְׂרָאֵל הִבִּיטוּ,

עַל אֹמֶץ לֵב מֹשֶה לַעֲלוֹת שָׁם מַה תָּמָהוּ,

כִּי כִשְׁמוֹעַ מֹשֶה קוֹל אֵל הִתִאַזַּר חָיִל,

לֹא פָחַד מִמַּחֲנוֹת אֵלִים גִּבּוֹרֵי כֹחַ,

כַּאֲשֶׁר יִשְׂרָאֵל אָבִיו לֹא פָחַד בַּדָּרֶךְ

מִמַּלְאָכִים מַחֲנֵה אֱלֹהִים בּוֹ פָגָעוּ,

נִלְחַם עַל יַד יַבֹּק עִם אִישׁ נוֹרָא מַרְאֵהוּ,

שָׂר אֶל מַלְאָךְ עַד הִתְחַנֵּן וַיְשַׁלְּחֵהוּ,

כֵּן נָכוֹן לֵב מֹשֶה וּבְחֶסֶד אֵל בָּטוּחַ,

וַיָּבֹא מֹשֶה בְּתוֹךְ הֶעָנָן וַיַּעַל

אֶל הָהָר בֶּטַח, עַד גִּשְׁתּוֹ אֶל עַרְפְּלֵי טֹהַר,

וַיְהִי שָׁם אַרְבָּעִים יוֹם גַּם אַרְבָּעִים לָיְלָה





תם









על הגליון כתוב:

אך לבות ממרים על מרים ידאבו,  ↩



על הגליון כתוב:

אל! הצליחני, נפשי גם זאת הפעם

לשיר על יום הקהל היא חומדת,  ↩



על הגליון כתוב:

וכגורלם יהיה גם גורלנו,  ↩



כן כתוב בכתב יד. ולולא יראתי לשלוח יד במלאכת  משורר כמוהו, הגהתי:

כי אל מבלעדי כהם תעבודו,  ↩



במקום “את ספרו”, כתוב על הגליון: “אמרות  קדשו”.  ↩



אולי צ“ל ”לערוך לחם“, או שהוא על דרך לשון ארמית  ”עבד לחם" רב (דניאל ה‘ א’):  ↩



בכל הדפוסים הקודמים, השמונה שורות מן “אחרי יעברו
את הירדן” כו‘ עד “רבה תפארת”, הנמצא בדפוס זה בצד 104 נדפסו (בטעות
המעתיקים) לפני פסקא “מה ישמח לב משה” כו’, בצד 108, מה שאין שם מקומם,
ופה תקנתי כראוי. – המדפיס, יג"מ  ↩



על הגליון כתוב:

במליצה הקטנה תכיל עצות אלפים,

ומלה אחת חדשות אלף מגדת,  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55239