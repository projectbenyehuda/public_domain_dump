


	
	השיר החמישי [שׁוֹכֵן עַד אִם הֵכִין כִּסְאוֹ שָׁמַיִם]
	








שׁוֹכֵן עַד אִם הֵכִין כִּסְאוֹ שָׁמַיִם,

הֲדוֹם רַגְלָיו צִיּוֹן וִירוּשָׁלַיִם,

שׁוֹכֵן עִם עֲנִיִּים, עִם דַּכְּאֵי רוּחַ;

גַם רָשׁ בַּבַּיִת אֵין כֹּל וּבְאֵין צֹהַר,

אִם טָהוֹר הוּא כַּשָּׁמַיִם לָטֹהַר,

עוֹשׂוֹ אוֹר לוֹ, רוּחוֹ עָלָיו תָּנוּחַ.

תּוֹעֵי לֵבָב! לָמָּה עַל זֶה תִּתְמָהוּ?

גֵּאִים! לָמָּה עַל זֶה דַּבֵּר תִּגְבָּהוּ

וַתֹּאמְרוּ: "מַה תֵּבֵל וּמִי יוֹשְׁבֶיהָ?

גַּם שֶׁמֶשׁ בֵּין רִבְבוֹת אוֹרִים יוֹשֶׁבֶת,

וּלְנֶגְדָּהּ הָאָרֶץ בַּמֶּה נֶחְשֶׁבֶת,

וּמֶה הָאָדָם הַיּשֵׁב עָלֶיהָ?





הַאֶל זֶה יַגִּיד עֶלְיוֹן אִמְרֵי שֶׁפֶר?

הֲיִתְפָּאֵר אֵל עִם עָפָר וָאֵפֶר?

וִילַמְּדֵהוּ חָכְמָה, דַּעַת יוֹרֶנּוּ?

גַּם כּוֹכְבֵי שָׁמַיִם מֶנּוּ אִם רָמוּ,

מִגַּעֲרַת עֶלְיוֹן בִּמְסִלוֹתָם קָמוּ,

וּמָה אֱנוֹשׁ רִמָּה, רֶגַע אֵינֶנּוּ?





אָכֵן שָׁוְא דִּבְרֵיכֶם, רִיק תִּתְאַמֵּרוּ,

לֹא אָדָם תִּמְאָסוּ, צֶדֶק תָּפֵרוּ,

בַּיִת וָהוֹן תִּקְנוּ, אֱמֶת תִּמְכֹּרוּ

רַק מַרְאֵה עֵינֵיכֶם הַשֵּׂג תַּשִּׂיגוּ,

בַּהֲלָךְ נֶפֶשׁ וִיקָר רוּחָהּ תַּלְעִיגוּ,

עַל כֵּן כִּי תַגְדִּילוּ אֵל, בּוֹ תִּשְּׁקֹרוּ.





כִּי הוֹי מַגְדִּיל שֵׁם אֱלֹוהַּ מִמַּעַל

וּמַקְטִין נַפְשׁוֹ בַּעֲבוּר לִמְעוֹל מַעַל,

לֵאמֹר: הֲגַם עַל זֹאת יֶחֱזוּ פָנֵּימוֹ?

בּוֹזֵי חָכְמָה אַתֶּם, צֶדֶק תַּקְטִינוּ,

וּכְּמַחְשְׁבוֹתֵיכֶם יַחְשׁוֹב אֵל תַּאֲמִינוּ,

אֶת כֹּל תַּחְפְּצוּ אַתֶּם, יַחְפּוֹץ עוֹשֵׂימוֹ?





כַּאֲשֶׁר אַתֶּם עַל חֵילְכֶם תִּתְהַלָּלוּ,

רַק כֶּסֶף תַּחְפֹּצוּ, הוֹן רַב תִּשְׁאָלוּ,

וַאֲרָצוֹת רַחֲבוֹת יָדַיִם תַּחְמֹדוּ –

כֵּן אִם אֶל מַעֲשֵׂה הָאֱלֹהִים תַּבִּיטוּ,

כִּי תַגְדִּילוּם, מִתֵּת לוֹ כָּבוֹד תַּמְעִיטוּ,

אִם בִּקְנֵה מַעֲשֵׂה אֵל גָּדְלוֹ תָּמֹדּוּ.





אֵיךְ אֶל גֹּדֶל הַגְּוִיּוֹת תִּשְׂאוּ עַיִן

וּלְמִסְפָּרָם תִּרְאוּ, אִם רַב אִם אַיִן,

וּלְמַרְאֵה תַּבְנִיתָם אוֹתָם תֶּהְדָּרוּ;

שׁוּרוּ חַיַּת הַיָּם, כָּאִי מַרְאֶהָ,

מִי יָנוּד לָהּ, אוֹ מִי יַחְמוֹל עָלֶיהָ,

וּדְמֵי עוֹלֵל מֵאָדָם מַה יָּקָרוּ!





לֹא מַרְאֵה עֵינַיִם לָאֵל יוֹסִיפוּ,

לֹא כָּמוֹכֶם גַּם לוֹ טוּבָם יַעְדִּיפוּ,

לֹא כָּמוֹכֶם עֵינָיו לָהֶם תִּצְפֶּינָה,

אֶרֶץ וּשְׁמֵי שָׁמַיִם הַיְכַלְכְּלוּהוּ?

אוֹ עוֹד אֶלֶף כָּמוֹהֶם הַיְכִילוּהוּ!

גַּם הָאֶלֶף מַעֲשֵׂה יָדָיו תִּהְיֶינָה.





הַאֵל כִּי יַבִּיט אֶל מַעֲשֵׂה שָׁמַיִם,

לִתְכוּנַת אֲרָצוֹת רַחֲבוֹת יָדַיִם,

יֹאמַר: הֶעֱשַׁרְתִּי? זֹאת יָדִי קָנָתָה?

אֵל לֹא יִפָּלֵא כָּל דָּבָר מִמֶּנּוּ,

הֲיִתְפָּאֵר עִם אֶת עַיִן תִּרְאֶנּוּ?

הֲלֹא אֶת כָּל אֵלֶּה יָדוֹ עָשָׂתָה!





זֹאת תִּפְאַרְתּוֹ כִּי עָשָׂם, כִּי עָשָׂנוּ,

כִּי טוֹב הוּא, כִּי דִבֶּר טוֹב עַל כֻּלָּנוּ,

כִּי תָּמִים פָּעֳלוֹ, כִּי יָשָׁר מַעֲשֵׂהוּ,

כִּי הַשָּׁמַיִם בִּתְבוּנָה כּוֹנָנוּ

וּבְרוֹב חָכְמָה מוֹסְדוֹת אֶרֶץ הוּכָנוּ,

כִּי בָם יָדִין עַמִּים, גּוֹי וּמַלְכֵּהוּ.





כִּסְאוֹ נָכוֹן, מָה רָם הוּא עַל כָּל אֵלֶּה,

יוֹצֵר כֹּל הֱכִינוֹ, צוּר עוֹשֵׂה פֶלֶא,

וּמְכוֹנוֹתָיו מַה הֵם? מִשְׁפָּט וָצֶדֶק!

עַל כֵּן עוֹשֵׂה צֶדֶק יִרֶב אוֹרֵהוּ,

אִם בֵּין צֶאֱלֵי קָנִים יִשְׁכַּב עוֹשֵׂהוּ,

חוֹפֵף אֵל עַל סֻכּוֹ הַמְלֵאָה בֶדֶק.





מִשָּׁם עַל כִּסֵּא כָבוֹד יוֹשִׁיבֶנּוּ,

וּנְבִיאוֹ מִמִּכְלְאוֹת צֹאן יִקָּחֶנּוּ,

וּמַלְכּוֹ יוֹצִיא לִמְלוֹךְ מִבֵּית כֶּלֶא.

כִּי רַבָּה עַנְוַת אֵל, אֵם כֹּל הָיָתָה,

גַּם רוּם גַּם תַּחְתִּיּוֹת מֵרֹאשׁ עָשָׂתָה,

כִּי מָה גַם הֵמָּה לִפְנֵי עוֹשֵׂה פֶלֶא?





אֶל מִי יַבִּיט אֵל? אֶל תָּם וִיקַר רוּחַ!

אֶל אִישׁ נָבוֹן, אִישׁ חָכְמָה בּוֹ תָנוּחַ,

בָּז מַרְאֵה עֵינַיִם, יֶחֱזֶה אֱלוֹהַּ,

בּוֹחֵר שֶׁבֶת בַּשֶּׁפֶל מֵעֲזוֹב ישֶׁר.

בּוֹחֵר רִישׁ מֵעֲשׂוֹת לֹא בַמִּשְׁפָּט עשֶׁר,

בּוֹחֵר בּוּז גֵּאִים מִדַּבֵּר גָּבוֹהַּ.

בּוֹחֵר בּוּז גֵּאִים מִדַּבֵּר גָּבוֹהַּ.

כִּי אִם יֶחְכַּם, אֶת הָעָם יוֹרֶה דַעַת;

אִם יֶעְשַׁר, זַעֲקַת דַּל אָזְנוֹ שׁוֹמַעַת;

אִם יִמְשׁוֹל, יִמְאַס רוּם לֵב, רוּם עֵינָיִם;

בּוֹ יִבְחַר אֱלֹהִים גַּם יֵדָעֵהוּ,

לַעֲשׂוֹת חַיִל בָּאָרֶץ יִקְרָאֵהוּ,

מוּל צִדְקוֹ צֶדֶק נִשְׁקַף מִשָּׁמָיִם.





בּוֹ יַעֲשֶׂה אֱלֹהִים מוֹפְתִים בָּאָרֶץ,

יוֹם יֵשֵׁב אֵל עַל כִּסְאוֹ לִגְדּוֹר פָּרֶץ,

יוֹם גַּם הָאֵיתָנִים תַּחְתָּיו יִכְרָעוּ.

מִפִּיו יִיסַד עוֹז, נוֹרָאוֹת יַעֲנֵהוּ,

וּבְמַשְׂכִּיּוֹת לִבּוֹ קוֹל יַשְׁמִיעֵהוּ,

כִּשְׂרָפִים בְּרוּחַ קוֹל אֵל יִשְׁמָעוּ.





אַף כֵּן יוֹם פָּדָה מִצַּר נַחֲלַת חֶבֶל,

מִדּוּד הֶעֱבִיר כַּפּוֹ, שִׁכְמוֹ מִסֵּבֶל,

קָרָא משֶׁה עַבְדּוֹ, עָלָיו הוֹפִיעַ:

רָאָה אֱלֹהִים, כִּי הוּא מִכְלַל יֹפִי,

לִבּוֹ בַּר, רוּחוֹ נֶאֱמָן, אֵין בּוֹ דֹפִי,

וַיֹּאמֶר: לִי אַתָּה, עַם זוּ תּוֹשִׁיעַ.





עָנָו מִכָּל אָדָם לִבּוֹ הִכָּהוּ,

לֹא חָפֵץ הִשְׂתָּרֵר, כִּי לֹא נִסָּהוּ,

וַיֹּאמֶר: מִי אָנֹכִי כִּי אֵלֵכָה?

אַךְ צוּר יִשְׂרָאֵל לֹא שָׁעָה מִמֶּנּוּ,

וַיְצַו וַיֵּלֶךְ, בֵּרְכוֹ וַיְחֻנֶּנּוּ,

עַל עַנְוָה צֶדֶק הוֹד מַלְכוּת צָלֵחָה.





עַתָּה אָחֵל סַפֵּר אֶת מַה קָּרָהוּ,

מַה דִּבֶּר משֶׁה וּמָה אֵל עָנָהוּ,

אֵל אֵין כָּמֹהוּ אֶל אִישׁ אֵין כָּמֹהוּ.

נָא אֱלֹהַי! הָאֵר אֵלַי פָּנֶיךָ,

נָא מִמְּבַקֶּשְׁךָ אַל תַּעְלֵם עֵינֶיךָ,

כִּי לֹא אָמַרְתָּ בַּקְּשׁוּנִי לַתֹּהוּ.





כַּעֲטֹף[1] לֵב נִדְכָּאִים, לִפְנֵי אֵל שָׁפְכוּ שִׂיחַ,



אַף כִּי עָלְתָה שַׁוְעָתָם אֶל הֵיכַל הַקֹּדֶשׁ,

לֹא מִקִּרְבָּם בָּחַר אֵל נָגִיד וּמוֹשִׁיעַ,

מִמֶּרְחָק הֱבִיאוֹ, בַּמִּדְבָּר יִמְצָאֶנּוּ.

כָּעָב עוֹלָה מִיָּם וּקְטַנָּה כַּכַּף גָּבֶר,

מֵרוּחַ כִּי תִנָּשֵׂא, תִּתֵּן הֲמוֹן מָיִם,

עַל חֶלְקָה לַחֶסֶד, הִצְמִיחַ בָּהּ כָּל עֵשֶׂב

עַל אַחֶרֶת תַּמְטִיר בָּרָד, יַךְ זֵרוּעֶיהָ,

כֵּן עָלָה מִצִּיָּה אִישׁ דַּכָּא וּשְׁפַל רוּחַ,

נִשָּׂא מֵרוּחַ אֵל לַרְעִיף מִשְׁפָּט וָצֶדֶק,

לִהְיוֹת כַּטַּל אֶל יַעֲקֹב, כַּאֲפִיקִים בַּנֶּגֶב,

וּכְמִטְרַת גָּפְרִית וָאֵשׁ עַל מָעֻזֵּי צֹעַן.

כִּי זֶה[2] משֶׁה הָאִישׁ עָלָיו נָחָה הָרוּחַ,

עוֹדוֹ עוֹבֵד אֶת חוֹתְנוֹ, רוֹעֶה אֶת מִקְנֵהוּ.

יָדַע[3] כִּי בָא מוֹעֵד לֵאמֹר לָאֲסוּרִים: צֵאוּ!

עַל כֵּן נִהַג צֹאנוֹ אַחַר מִדְבַּר הָעֶרֶב[4]

לִקְרוֹב אֶל אַדְמַת נוֹף, לֹא יוּכַל לָבוֹא שָׁמָּה,

אוּלַי מֵרוֹעֵי צֹאן, מִשִּׂיחַ עוֹבְרֵי אֹרַח

יִשְׁמַע מַה פָּעַל אֵל, מַה חֲדָשׁוֹת הִצְמִיחַ.

קִוָּה, גַּם תִּקְוָתוֹ אֶל נָכוֹן הֱבִיאַתְהוּ,

כִּי בָא אֶל הַר הָאֱלֹהִים, הַר סִינַי חוֹרֵבָה.





שָׁם[5] רוּחַ אֵל הִתְחוֹלְלָה, עַל לִבּוֹ דָּפָקָה,

כִּי פִּתְאוֹם מַלְאַך יְיָ, נוֹרָא מַרְאֵהוּ,

מִלַּבַּת אֵשׁ מִתּוֹךְ הַסְּנֶה נִרְאָה אֵלֵיהוּ.

מַחֲזֵה שַׁדַּי עַד כֹּה עֵין משֶׁה לֹא רָאָתָה;

כִּרְאוֹתוֹ הַסְּנֶה בוֹעֵר, אַךְ אֻכָּל אֵינֶנּוּ,

פֵּשֶׁר דָּבָר בַּל יָדַע, נַפְשׁוֹ תִּשְׁאָלֵהוּ:

"מַה זֶּה אֲנִי רוֹאֶה? הַסְּנֶה תָּמִים בַּלַּהַב!

הֲלֹא אֵשׁ זֹאתּ, אֲשֶׁר מִסָּבִיב לוֹ בּוֹעֶרֶת,

גַם זָהָב יִמַּס בָּהּ, בַּרְזֶל יִזַּל כַּמָּיִם,

וּמֶה הָעֵץ הַזֶּה, כִּי הָאֵש לֹא תֹּאכְלֶנּוּ?



לֹא![6] אֵינֶנּוּ בוֹעֵר! לֹא אָחֲזָה בּוֹ שַׁלְהֶבֶת.

הַסְּנֶה הַזֶּה גַּם רֵיחַ הָאֵשׁ לֹא הֵרִיחַ!"

“אַךְ מַדּוּעַ לֹא יִבְעַר?” בִּינָתוֹ שׁוֹאֶלֶת,

פֹּה אֵשׁ, פֹּה לֶהָבָה, עַל מֶה תַּבְעֵרָה אָיִן?

הַמַּרְאֶה[7] הַזֶּה גָדוֹל! נִפְלָא הוּא מִמֶּנִּי,

לוּלֵי עֵינַי רוֹאוֹת לִשְׁמוּעָה לֹא הֶאֱמָנְתִּי.

אָסוּרָה מִזֶּה, אֶקְרַב לִמְקוֹם הַלַּהֶבֶת,

שֹׁרֶשׁ דָּבָר אֶחְקוֹר, מֶה חָזִיתִי אָבִינָה!





רַבּוּ מַחְשְׁבוֹתָיו, אַךְ בִּגְדוֹלוֹת לֹא הִלֵּכוּ,

חֲכַם לֵב כָּמֹהוּ, הַהוּא לֹא יָבִין דַּעַת,

כִּי אֵשׁ זֹאת אֵשׁ אֱלֹהִים הִיא, אֵשׁ מִתְלַקַּחַת,

כִּי בַּמַּרְאוֹת אֱלֹהִים הוּא רוֹאֶה הַפַּעַם?

צוֹפֶה לִישׁוּעָה, הַהוּא לִבּוֹ לֹא יַעֲנֶנּוּ:

"בָּא הַיּוֹם קִוִּיתָ, בָּא הַקֵּץ, כָּלָה זַעַם,

בָּא שׁוֹפֵט כָּל הָאָרֶץ, הוֹלֵךְ הוּא מִצְרַיְמָה,

לִשְׁפּוֹט פּוֹעֲלֵי אָוֶן, כָּעֵץ יִשְׁבּוֹר עַוְלָתָה,

עַל כֵּן הֶרְאֲךָ זֹאת וּדְבָרוֹ יַשְׁמִיעֶךָ,

כַּאֲשֶׁר מִקֶּדֶם גִלָּה סוֹדוֹ אֶל הוֹרֶךָ,

טֶרֶם הִשְׁחִית עֲמוֹרָה וּסְדוֹם הַמַּרְשַׁעַת".

אִישׁ לֹא קָם כָּמוֹהוּ, הֲלֹא יָדַע כָּל אֵלֶּה;

אַךְ מֵרוֹב עַנְוָתוֹ, מֵרוּחוֹ כִּי שָׁפָלָה,

נַפְשׁוֹ בַּל תַּאֲמֵן, כִּי כָאֵלֶּה לָהּ תִּקְרֶאנָה.





כִּרְאוֹת[8] חוֹקֵר לֵב, כִּי מִמַּחְשְׁבוֹתָיו גַּם יָחַד

גַּם אַחַת לֹא אָמְרָה: אֵשׁ זֹאת הַפְלֵא וָפֶלֶא.

אַךְ סָר לִרְאוֹת, כִּרְאוֹת אִישׁ אֶל אוֹתוֹת שָׁמָיִם,

נָתַן קוֹל מִתּוֹךְ הַסְּנֶה, וּבְשֵׁם יִקְרָאֶנּוּ,

וַיֹּאמֶר משֶׁה, משֶׁה! וַיֹּאמֶר: הִנֵּנִי!

וַיֹּאמֶר[9]: "אַל תִּקְרַב הֲלוֹם! סוּרָה מִגֶּשֶׁת

לִמְקוֹם הֲדוֹם רַגְלַי, וּמְקוֹם רַגְלְךָ כַּבֵּדָה,

בַּנְּעָלִים לֹא תִדְרוֹךְ בּוֹ, כִּי הוּא אַדְמַת קֹדֶשׁ,

הִתְיַצֵּב וּנְעָלֶיךָ שַׁל מֵעַל רַגְלֶיךָ".

אִישׁ הָאֱלֹהִים לֹא יָדַע אֶת קוֹל מִי שׁוֹמֵעַ,

כִּי עֶלְיוֹן דּוֹבֵר עִמּוֹ, נַפְשׁוֹ לֹא הֶאֱמִינָה,

עַד בּוֹא קוֹל אֵל שֵׁנִית וּכְאָב אֶת בֵּן יַעֲנֶנּוּ,

וַיֹּאמֶר[10] לוֹ: אָנֹכִי אֱלֹהֵי אָבִיךָ,

אֱלֹהֵי אַבְרָהָם, צוּר מִמֶּנּוּ חֻצַּבְתָּ,

וֵאלֹהֵי יִצְחָק, גַּם אֱלֹהֵי יַעֲקֹב אָנִי.





כַּאֲשֶׁר דִּבֶּר הָאֱלֹהִים הַדְּבָרִים הָאֵלֶּה,

הִסְתִּיר משֶׁה אֶת פָּנָיו, עֵינָיו שַׁחוּ מַטָּה,

מֵהַבִּיט אֶל הָאֱלֹהִים, מִן הַסְּנֶה הוֹפִיעַ,

וּבְמַשְׂכִּיּוֹת[11] לִבּוֹ כָּל מַחְשְׁבוֹתָיו הִצְנִיעַ,

מֵהִתְבּוֹנֵן וּמִדְּרָשׁ בַּמֻּפְלָא מִמֶּנּוּ,

כִּי יָרֵא אֱלֹהִים, אָהַב הַצְנֵעַ לֶכֶת,

אִם מֵאָז הַלֵּךְ בִּגְדוֹלוֹת נַפְשׁוֹ מֵאֵנָה,

מַה הִתְקַדְּשָׁה עַתָּה בַּמַּרְאֶה זֶה רָאָתָה,

כִּי בּוֹ אֱלֹהֵי עוֹלָם נִשְׂגָּבוֹת הֶרְאָהוּ,

רַב מֵאֲשֶׁר חָזוּ הַנְּבִיאִים עֵינוֹ חָזָתָה:

חַיּוֹת וּשְׂרָפִים, וּדְמוּת כִּסֵּא אֵל מִמַּעַל,

וּתְמוּנַת יְיָ יַבִּיט, לֹא חָזוּ הֵמָּה.

זֶה רֵאשִׁית דַּבְּרוֹ בוֹ, עֵינָיו כָּזֹאת תֶּחֱזֶינָה,

אֵיךְ לֹא תִתְעַטֵּף רוּחוֹ מִיִרְאָה וָבשֶׁת!

אִם נַעַר מֵעוֹדוֹ בַּמָּחְבֹּא הֶחְבִּיאוּהוּ,

שָׁם יָשַׁב שָׁנִים רַבּוֹת, לֹא רָאָה שָׁמַיִם,

לֹא חָזָה אוֹר שֶׁמֶשׁ, לֹא הִבִּיט אוֹר יָרֵחַ,

לֹא הִשְׁקִיף אֶל צִבְאוֹת כּוֹכְבֵי אוֹר כִּי יָהֵלּוּ.

גַּם לֹא לוֹ הִגִּידוּ כִּי כָאֵלֶּה נִבְרָאוּ,

אִם פֶּתַע פִּתְאוֹם מִמַּחְבֹּאוֹ יוֹצִיאוּהוּ,

יִשָּׂא עֵינָיו, יַבִּיט אֶל עֲלִיּוֹת הָאָרֶץ,

יִרְאֶה הֶהָדָר אֲשֶׁר מֵעַל לָרָקִיעַ,

שֶׁמֶשׁ כִּי תִזְרַח מוֹצָאֵי עֶרֶב וָבֹקֶר,

יָרֵחַ יָקָר הוֹלֵךְ, כָּל חֵיל כּוֹכְבֵי נֶשֶׁף,

מַה יִּפָּלֵא זֹאת לוֹ! מַה יִּשְׁתּוֹמֵם הַנַּעַר!

מִמַּרְאֵה עֵינָיו יִבְרַח, יִתְחַבֵּא בַּסֵּתֶר,

כִּי לִבּוֹ לֹא יָכִיל הֶדֶר מַרְאוֹת כָּאֵלֶּה.

אִם כֵּן יִשְׁתָּאֶה גֶבֶר מִמַּרְאֵה עֵינַיִם,

מָה רַב מִמֶּנּוּ הֲלָךְ נֶפֶשׁ, מַרְאֵה רוּחַ,

כִּי תִרְאֶה רוּחוֹ מַה מִּדַּעַת כֹּל נִשְׂגָּבָה:

תִּפְאֶרֶת בֵּית אֱלֹהִים, כָּל חַצְרוֹת הַקֹּדֶשׁ,

וּמַחֲנוֹת לִרְבָבוֹת לֵאלֹהֵיהֶם יַקְדִּישׁוּ;

מַה תִּפָּלֵא זֹאת לַנֶּפֶשׁ, רַעַד יֹאחֲזֶנָּה

רוּחַ יִרְאַת יְיָ כַּשַּׂלְמָה תַּעֲטֶנָּה.

כֵּן לָבְשָׁה יִרְאַת אֱלֹהָיו לֵב משֶׁה עַתָּה;

כֵּן לָבְשָׁה מִלְּפָנִים[12] אֶת יִשְׂרָאֵל אָבִיהוּ,

בִּרְאוֹתוֹ עַל דַּרְכּוֹ חָרָנָה מַרְאוֹת לַיְלָה,

יִרְאָתָם לֹא בִּעֲתָתַם, כֹּחָם לֹא הִכְשִׁילָה,

כִּי שַׁעֲשׁוּעִים יִרְאַת אֵל, לָהּ עֹנֶג יִקְרָאוּ,

כִּי עַל שׁוּלֶיהָ סָבִיב לִוְיַת חֵן וָחֶסֶד,

עֵקֶב יִרְאַת אֵל אַהֲבָה, וּבִרְעָדָה גִּילָה,

וַאֲשֶׁר מַחֲזֵה שַׁדַּי יֶחֱזֶה, לֹא יֵדַע עֹצֶב,

כִּי נַפְשׁוֹ עַל כֹּל תִּתְרוֹמַם, תִּתְהַלֵּל נֶצַח,

מִנְּעִימוֹת בִּימִין אֵל וּמִשְּׂמָחוֹת לָשׂבַע.





כִּרְאוֹת עַתָּה עָנָו מִכָּל אָדָם בָּאָרֶץ,

כִּי רַבָּה עַנְוַת עֶלְיוֹן מֵעַנְוַת כָּל גֶּבֶר,

אִם מִסְּנֶה הוֹפִיעַ אֶל רוֹעֶה צֹאן כָּמֹהוּ,

שָׂמַח לִבּוֹ וּדְבַר קָדְשׁוֹ הוֹחִיל לִשְׁמוֹעַ.

אִם בַּמֻּפְלָא לֹא דָרַשׁ בַּמְּכֻסֶּה מִמֶּנּוּ,

שָׂם לֵב אֶל אִמְרֵי אֵל, חָפֵץ הִתְבּוֹנֵן בָּמוֹ,

כִּי כַּשַּׁחַר פּוֹרֵשׂ אוֹרוֹ עַל הַר גָּבוֹהַּ,

פָּרְשָׂה שִׂמְחָתוֹ עַל נַפְשׁוֹ אֶת אֶבְרוֹתֶיהָ,

רוּחַ בִּינָתוֹ מֵעַל עַנְוָתוֹ הֶעֱלָתָה.

אָז אָמַר לִבּוֹ לֹא חִנָּם כָּל זֹאת הֶרְאָנִי,

הוּא אֱלֹהֵי אָבִי, לֹא חִנָּם הוֹדִיעַנִי,

אַךְ יוֹסֵף דַּבֵּר עַמִּי וּדְבַר מַה יַרְאֵנִי,

מִשְׁפָּטָיו יַגִּיד לִי, אֲשֶׁר יָעַץ עַל צֹעַן,

כַּאֲשֶׁר גִּלָּה סוֹדוֹ אֶל אַבְרָהָם מִקֶּדֶם.

עֵת רָצוֹן לֵאלֹהִים הוּא, הָרָעוֹת יִתָּמּוּ,

וּלְיֵשַׁע עַמּוֹ יָצָא, מַהֵר יִגְאָלֵמוֹ,

עַתָּה כִּי יִגַּהּ אוֹרוֹ עַל ישְׁבֵי צַלְמָוֶת,

יִזְכּוֹר גַּם מוּזָר מֵאֶחָיו, נוֹדֵד כָּמוֹנִי,

וּמִנְּדוּדִים שָׂבַעְתִּי אֶל עַמִּי יַנְחֵנִי,

וּבְצִלָּם אֶחְיֶה, בִּישׁוּעָתָם אִוָּשֵׁעַ.

עוֹדֶנּוּ הוֹגֶה כָּאֵלֶּה עַל אַדְמַת קֹדֶשׁ

בָּעֵינַיִם שַׁחוֹת מַטָּה וּבְלֵב שָׂמֵחַ –





וַיֹּאמֶר אֵלָיו הָאֱלֹהִים: הָכֵן לִבֶּךָ

וּבִין בַּדָּבָר, כִּי אֶת סוֹדִי אַשְׁמִיעֶךָ.

אַחֶיךָ צוֹעֲקִים אֵלַי מֵאֶרֶץ מִצְרַיִם,

כִּי רַבַּת שָׂבְעָה נַפְשָׁם בּוּז, צַר הֵרִים קָרֶן.

כִּי פַרְעֹה זֶה הִרְבָּה אַשְׁמָה, הִרְבָּה הָרֵעַ,

הִכְבִּיד מֵאֲבוֹתָיו, הוּא אֶת לֵב עַמִּי הִכְנִיעַ.

וּבְהִכָּנְעָם פָּנוּ אֵלַי, אוֹתִי שִׁחֵרוּ,

עֻזִּי דָרָשׁוּ, וּבְכָל לֵב פָּנַי בִּקֵּשׁוּ.

זֹאת תַּמָּתִי, יָפָה כַלְּבָנָה דִּמִּיתִיהָ,

כַּאֲשֶׁר חָשַׁךְ מִשְּׁחוֹר תָּאֳרָהּ וַתְּהִי שׁוֹמֵמָה,

נָגַהּ אוֹרָהּ, תֻּמָּתָהּ כַּשַּׁחַר עָלָתָה,

וַתָּחָס עֵינִי, וָאֹמַר אַךְ עַמִּי הֵמָּה,

וָאֶזְכּוֹר אֶת הַבְּרִית, עִם אֲבוֹתָם כָּרַתִּי,

וּלְמַעַן הַצִּילָם מִמְּרוֹם שִׁבְתִּי יָרַדְתִּי,

וּמִלַּבַּת אֵשׁ הַזֹּאת נִגְלֵיתִי אֵלֶיךָ,

כִּי זַעְמִי אֵשׁ, בּוֹ אֶשְפּוֹט צוֹרְרֵי עַמִּי אֵלֶּה.

הֵן עַמִּי כַּשּׁוֹשַׁנָּה בֵּין חוֹחִים עוֹמֶדֶת,

וּכְעֵץ מַחְמַד כָּל עַיִן בֵּין עֲצֵי הַיַּעַר,

וּבְעֵינֵי[13] צוֹרְרֵיהֶם כַּקּוֹץ מַכְאִיב נֶחְשָבוּ,

לוּלֵי עִמָּם אָנֹכִי בַּצָּרָה הָיִיתִי,

בַּחֲרוֹת אַפָּם בָּם עוֹלְלוֹתֵיהֶם לֹא הִשְׁאִירוּ;

יַעַן מִשְׁכָּנִי בֵּין עַם לַקּוֹצִים נִמְשָׁלוּ,

עַל כֵּן מֵעֵץ רָם הַקּוֹמָה לֹא לָךְ נִגְלֵיתִי,

כִּי מִן הַסְּנֶה הַזֶּה אֵלֶיךָ אֲדַבֵּרָה,

אֶת עֳנִי עַמִּי, כָּל עָשׂוּי לָהֶם יָדַעְתִּי,

אֲנִי[14] יוֹצֵר עַיִן, עָנְיָם מֵרֹאשׁ רָאִיתִי,

וַאֲנִי נוֹטַע אֹזֶן, אֶת צַעֲקָתָם שָׁמַעְתִּי,

גַּם מַכְאוֹבָם יָדַעְתִּי, כִּי אֵל דֵּעוֹת אֲנִי.

אִם יָמִים רַבִּים אֶת פָּנַי מֵהֶם הִסְתַּרְתִּי,

בָּא זַעַם עַד קִצּוֹ וִיְמֵי אֶבְלָם שָׁלֵמוּ;

לָכֵן עַתָּה[15] צַעֲקָתָם אֶל הֵיכָלִי בָּאָה,

מִכּוּר הַבַּרְזֶל הַזֶּה מַהֵר אוֹצִיאֵמוֹ,

כִּי חֲמַת צַר רַבָּה, כָּאֵשׁ לוֹהֵט בּוֹעָרֶת,

הַלַּחַץ אֲשֶׁר לוֹחֲצִּים אֶת עַמִּי, רָאִיתִי.

אִם אוֹסִיף הַנִּיחָם שָׁם עוֹד, קוּם בַּל יוּכָלוּ.

הִנֵּה יָצָאתִי לִפְקוֹד אֶת עָוֹן מִצְרָיִם,

כַּגִּבּוֹר אָעִיר קִנְאָה, עַל אוֹיְבַי אָרִיעַ,

גַּאֲוַת מַלְכּוֹ תִּשְׁפַּל, מוֹעֲצוֹת יוֹעֲצָיו תּוּפַרְנָה,

קֶרֶן עַמִּי אָרִים וּתְהִלָּתוֹ אוֹדִיעַ.

מִן הָאָרֶץ הַזֹּאת אֶל מִרְעֵה טוֹב אַעֲלֶנּוּ,

אֶל אֶרֶץ בָּחַרְתִּי בָהּ, לַהֲדוֹמִי שַׂמְתִּיהָ,

זָבַת חָלָב וּדְבַשׁ הִיא, גַּם רַחֲבַת יָדָיִם,

הִיא אֶרֶץ הַכְּנַעֲנִי, לָתֵת לָהֶם נִשְּׁבַּעְתִּי.

עַתָּה קוּם, אִישׁ חַיִל, וֶאֱזֹר אֶת חֲלָצֶיךָ!

כִּי אֶל מוֹשֵׁל זָדוֹן, אֶל פַּרְעֹה אֶשְלָחֶךָ.

אִם פִּיו חֹטֶר גַּאֲוָה, שִׁבְטְךָ יַכְנִיעֵהוּ.

דַּבֵּר אִתּוֹ מִשְׁפָּטִים, וּבִשְׁמִי צַוֵּהוּ

וֶאֱמָר לוֹ: שַׁלַּח חָפְשִׁי עַם זוּ לִי יָצָרְתִּי.

וּלְעַמִּי תֹאמַר: מֵאֶרֶץ שׁוֹבֵיכֶם צֵאוּ.

עוֹד צַוֵּם כָּל הַדְּבָרִים אֲשֶׁר אֲצַוֶּךָ,

וּלְקוֹלְךָ יִשְׁמָעוּ, אִישׁ לֹא יַמְרֶה אֶת פִּיךָ,

כִּי מוֹשֵׁל[16] שַׂמְתִּיךָ, נָגִיד עַל שָׂרֵי קֹדֶשׁ.

אַתָּה תִרְעֶה אֶת עַמִּי, בִּתְבוּנוֹת תַּנְחֵמוֹ,

אִם אַתָּה תֵצֵא לִפְנֵיהֶם, בֶּטַח יֵצֵאוּ.

אִם אַתָּה תָּבוֹא לִפְנֵיהֶם, בֶּטַח יָבוֹאוּ.

משֶׁה! אֶת כָּל זֹאת צִוִּיתִי, אַחַת דִּבַּרְתִּי:

אַתָּה תוֹצִיא אֶת עַמִּי מֵאֶרֶץ מִצְרָיִם!





אִמְרֵי קֹדֶשׁ אֵלֶּה מִפִּי עֶלְיוֹן יָצָאוּ,

אִם מוֹסְרוֹת נֶפֶשׁ עַבְדּוֹ כָּרֶגַע פִּתֵּחוּ,

אִם תַּחַת רוּחַ כֵּהָה מַעֲטֵה גִיל עָטוּהוּ,

כָּל חַדְרֵי בִטְנוֹ שָׂשׂוֹן גַּם שִׂמְחָה מִלֵּאוּ,

כִּי שָׁמַע, כִּי פָקַד יְיָ נִכְאֵי רוּחַ

וִימִין קָדְשׁוֹ עַתָּה רוֹמֵמָה לַעֲשׂוֹת חָיִל,

לִנְקוֹם נָקָם מִצָּרָיו, לַכְרִית פּוֹעֲלֵי אָוֶן –

בֵּין מִצְהֲלוֹת לִבּוֹ יִרְאָה וָרַעַד עָבָרוּ,

הַשְׁקֵט לֹא יוּכַל, כָּל מַחְשְׁבוֹתָיו הִתְקוֹמָמוּ,

עַל כִּי נִבְחַר הוּא לִהְיוֹת נָגִיד וּמוֹשִׁיעַ.

כָּאִישׁ הֵחֵל לִרְאוֹת מַה מֵּעַל לָרָקִיעַ,

אַחֲרֵי חָרַד, תָּשׁוּב רוּחוֹ אֵלָיו, יַרְגִּיעַ,

וּבְלֵב שָׂמֵחַ נוֹשֵׂא עֵינָיו הַשָּׁמַיְמָה,

וּבְעוֹד יִחַדְּ בִּכְבוֹד אֵל, יַבִּיעוּ שָׁמַיִם,

וּבְמַעֲשֵׁה יָדָיו אֲשֶׁר יַגִּיד הָרָקִיעַ,

יִרְאֶה פִּתְאוֹם שָׁמָיו בֶּעָבִים יִתְקַדָּרוּ,

תַּחַת רָאָה אוֹר, יִרְאֶה בָרָק, יִשְׁמַע רַעַם,

מַחֲרִידָיו הַחֲדָשִׁים חֶדְוַת לִבּוֹ יַעֲצֹרוּ –

כֵּן עֶבֶד יְיָ, אִם אִמְרוֹת אֵל שִׂמְּחוּהוּ,

מֵאַחֲרִית דָּבָר שָׁמַע שִׂמְּחָתוֹ נֶעֱצָרָה,

אֶל לִבּוֹ דִבֵּר: "מַה זֹּאת שׁוֹאֵל אֵל מִמֶּנִּי,

אֶפְעַל מֶה גִּבּוֹרִים מֵעוֹלָם לֹא פָּעָלוּ?

לֵב לֹא חֲשָׁבוֹ, רוֹעֶה רוּחַ לֹא דִמָּהוּ,

מִי יַחְשׁוֹב זֹאת? הַעַל רִבֹּאוֹת יָעֹז גֶּבֶר?

עַל מֶלֶךְ, עַל חַיִל כִּי רַב, עַל סוּס וָרֶכֶב?

גִּבּוֹר בָּאָרֶץ, עַז כַּנִּמְרוֹד גִּבּוֹר צַּיִד,

אִם יִשְׁמַע כָּאֵלֶּה בִּרְכָּיו תֵּלַכְנָה מַיִם,

וּמָה אֲנִי אִיש רוֹעֶה צֹאן, ישֵׁב שֶׁפֶל,

גַּם רוּחִי שָׁפָל, קָטֹן בָּאָדָם שָׂמָנִי,

הַאֲנִי אַשְׁפִּיל מֶלֶךְ וּגְאוֹן לִבּוֹ אַכְנִיעַ?

הַאֲנִי אֶשְׂתָּרֵר? הַאֲנִי אֶמְלוֹךְ עַל עַם קֹדֶשׁ?

צַר לִבִּי מֵהָכִיל זֹאת, אֲהָהּ מַה קָּטֹנְתִּי!

כִּי אֵל כֹּל יוּכַל, מַה יַחְפּוֹץ יַעֲשֶׂה, יָדַעְתִּי,

אַךְ אֲנִי אָדָם לֹא אֵל, לִבִּי רַק לֵב גֶּבֶר,

לֹא הֲפָכוֹ אֱלֹהִים, לֹא שָׂמוֹ לֵב לָיִשׁ,

הוֹד מַלְכוּת לֹא נָתַן לִי, עֹז לֹא הִלְבִּישַׁנִי,

מָה אֶעֱשֶׂה וּבַמָּה אוּכַל, לֹא הוֹדִיעַנִי,

עַתָּה מָה אָשִׁיב אֶל שׁוֹלְחִי? מָה אֲדַבֵּרָה?

אֹמַר אֶל אֵל: הֶרֶף מִמֶּנִּי, לֹא אֵלֵכָה?

חָלִילָה לִי מֵעֲשׂוֹת זֹאת, חַטַּאת קֶסֶם מֶרִי,

מֵהַמְרוֹת אִמְרֵי קָדוֹשׁ, טוֹב לִי כִּי אָמוּתָה.

וּבְעוֹד לִבִּי יַךְ אוֹתִי, פִּי יֹאמַר: הִנֵּנִי?

הֲיִרְצֵנִי אֵל? מַצְפּוּנֵי לֵב הוּא יוֹדֵעַ.

תַּחֲנוּנִים אֲדַבֵּרָה, אֶת שִׂיחִי אֶשְׁפֹּכָה,

אֶל אֱלוֹהַּ אֶקְרָא, לִמְשׁוֹפְטִי אֶתְחַנָּנָה,

כִּי טוֹב יְיָ, רִנַּת אֶבְיוֹנִים שׁוֹמֵעַ".

וַיִּצְעַק אֶל אֵל הַנִּרְאֶה אֵלָיו וַיֹּאמֶר:

”אֲדוֹן כֹּל, אֱלֹהֵי הָרוּחוֹת, יוֹעֵץ פֶּלֶא!

לָמָּה מִכָּל אַלְפֵי יִשְׂרָאֵל בִּי בָּחַרְתָּ,

לִשְׁבּוֹר מַטֵּה רֶשַׁע, לִפְדּוֹת עֵדֶר אָהָבְתָּ?

מַה יִתְרוֹן רָאִיתָ בִּי עַל כָּל ישְׁבֵי חֶלֶד,

כִּי מֵאַחַר עָלוֹת הֲלוֹם הֲבִיאוֹתַנִי?

מִי אָנֹכִי, כִּי אֵלֵךְ אֶל פַּרְעֹה מִצְרָיְמָה?

מֵחַרְבּוֹ יָרֵאתִי וּמֵאַרְצוֹ בָּרָחְתִּי,

כִּי אִישׁ הָרַגְתִּי, גּוֹאֲלֵי דָמוֹ לִי יֶאֱרֹבוּ,

כַּצִּפּוֹר נוֹדֶדֶת מִקִּנָּהּ, כֵּן נָדַדְתִּי,

בַּאֲרָצוֹת נָכְרִיוֹת עַד הֵנָּה הִתְגּוֹרָרְתִּי,

לֹא שֵׁם לִי בַּגְּדוֹלִים, בֵּין שָׂרִים לֹא יָשָׁבְתִּי,

אִם אָבוֹא הֵיכַל מֶלֶךְ וַאֲצַוֶּה בִּשְׁמֶךָ,

לַקֶּלֶס אֶהְיֶה לּוֹ וּצְעִירָיו בִּי יִשְׂחָקוּ,

דַּבֵּר לֹא יִתְּנוּנִי, וַאֲדַבְּרָה, לִי יִלְעָגוּ,

כִּי יִחַר אַפּוֹ, חֲמַת מֶלֶךְ מַלְאֲכֵי מָוֶת,

וַתִּקְטַן[17] לָךְ עוֹד זֹאת, וַתֹּאמֶר אֶל עַבְדֶּךָ,

אַתָּה תִרְעֶה אֶת עַמִּי, כִּי נָגִיד שַׂמְתִּיךָ,

אַתָּה תוֹצִיא אֶת עַמִּי מֵאֶרֶץ מִצְרָיִם!

בַּמֶּה כֹּחִי גָדוֹל לַעֲשׂוֹת רַבּוֹת כָּאֵלֶּה,

כִּי אַתָּה יְיָ, אוֹת עִמִּי לֹא עָשִׂיתָ,

וּבַמָּה אַשְׁלִים עֲצָתְךָ, לֹא לִי הִגַּדְתָּ,

אֵל נָא הוֹדִיעֵנִי,אָרְחוֹתֶיךָ לַמְּדֵנִי".





תַּחֲנוּנָיו[18] שָׁמַע אֵל וּמִקָּדְשׁוֹ עָנָהוּ:

"לָמָּה זֶה חָרַדְתָּ? לָמָּה נָפַל לִבֶּךָ?

וַתִּשְׁכַּח כִּי אָנֹכִי חוֹמַת אֵשׁ בַּעֲדֶךָ,

לֵךְ כַּאֲשֶׁר צִוִּיתִי וּבִשְׁמִי תָּרִים קֶרֶן,

מִפַּרְעֹה אַל תִּירָא, רַע לֹא יִקְרַב אֵלֶיךָ,

כִּי אֶהְיֶה עִמָּךְ, יָדִי אוֹלִיךְ לִימִינֶךָ,

גַּם חֵן גַּם כָּבוֹד לִי הֵם, לִי עֹז, לִי תִּפְאֶרֶת,

לִי חָכְמָה, לִי בִּינָה, גַּם לִי הַמְשֵׁל וָפָחַד,

כֻּלָּם כַּעֲדִי תִּלְבַּשׁ, כַּכַּלָּה אֶת כֵּלֶיהָ,

פַּרְעֹה יִרְאֶה וָקָם, אַדִּירָיו לָךְ יִכְרָעוּ,

לַהֲרוֹג גִּבּוֹר מִצְרִי מַדּוּעַ לֹא יָרֵאתָ?

עַל כִּי אֹמֶץ אִזַּרְתִּיךָ, עֹז הִלְבַּשְׁתִּיךָ;

יוֹם רוֹעִים רַבִּים גֵּרַשְׁתָּ, מִמַּה יָרֵאוּ?

יָדִי עָשְׂתָה זֹאת, פַּחְדְּךָ עֲלֵיהֶם נָתַתִּי.

אִם בַּעֲבוּר עֲשׂוֹת אֵלֶּה כָּבוֹד עִטַּרְתִּיךָ,

בַּעֲבוּר הַצִּיל מִיַּד אוֹיֵב עַם זוּ אָהַבְתִּי,

וּלְהַכְנִיעַ מַמְלֶכֶת זָדוֹן עִם שָׂרֶיהָ,

מָה אַגְדִּיל לַעֲשׂוֹת עִמָּךְ, כָּהֵנָּה אוֹסִיפָה;

גַּם אוֹת[19] אַל תִּשְׁאַל לָךְ לִתְמָךְ בּוֹ אֶת לִבֶּךָ,

הַסְּנֶה הַזֶּה הָאֵשׁ הַזֹּאת הַמִּתְלַקַּחַת,

אוֹת לָךְ כִּי פִי דוֹבֵר, כִּי אָנֹכִי שׁוֹלְחֶךָ,

וּמַה תִּירָא אִם מֵאִתִּי אַתָּה שָׁלוּחַ?

מֵאֵל אֲשֶׁר לֹא יִפָּלֵא דָבָר מִמֶּנּוּ,

כִּי עָשֹׂה תַּעֲשֶׂה גַּם יָכוֹל תּוּכַל, יָדַעְתִּי,

גַּם לֹא[20] חִנָּם נָגִיד עַל עַמִּי צִוִּיתִיךָ,

לֹא כַּמּשְׁלִים בִּלְאֻמִּים תִּהְיֶה מֶמְשַׁלְתֶּךָ,

לִלְחוֹם מִלְחַמְתָּם וּלְהוֹרוֹתָם מִשְׁפָּטֶיךָ,

כִּי שַׂר קֹדֶשׁ תִּהְיֶה לִי, כַּמָּאוֹר שַׂמְתִּיךָ,

אֶת חֻקּוֹתַי תּוֹרֵם, מִצְוֹתַי יַגִּיד פִּיךָ,

כִּי אַחֲרֵי מִמִּצְרַיִם אֶת עַמִּי הוֹצֵאתָ,

לִפְנֵי הָהָר הַזֶּה בֵּית יַעֲקֹב יַעַבְדוּנִי,

עִם אֵשׁ דָּת בִּימִינִי מֵרֹאשׁ הָהָר אוֹפִיעַ,

אָז יִגַּהּ אוֹרֶךָ, כִּי תִהְיֶה מַגִּיד צֶדֶק,

אַתָּה תִשְׁמַע מִפִּי תּוֹרוֹתַי אֲצַוֵּמוֹ,

אַתָּה תַגִּיד לָהֶם אֶת הַדְּבָרִים שָׁמַעְתָּ,

אִם אֶת הַנְּשָׁמוֹת עָשִׂיתִי מַה הֵן, יָדַעְתִּי,

וָאֶבְחַר בָּךְ יַעַן עָלִיתָ עַל כֻּלָּנָה,

אִישׁ כָּמוֹךָ לֹא קָם גַּם לֹא יָקוּם כָּמוֹךָ,

קַחַת תּוֹרָה מִפִּי אֵין עוֹד אִישׁ בִּלְעָדֶיךָ.

אִם אָמְנָם[21] אִמְרֵי אֵל שִׂפְתֵי עַבְדּוֹ הֶאֱטִימוּ,

מִשְּׁאָל עוֹד מִי אָנֹכִי וּבַמָּה אוֹשִׁיעַ,

יַעַן כִּי עֹז לֵאלֹהִים לִבְחִירָיו יִתְּנֶנּוּ,

כּוֹשֵׁל יַעְדֶּה גָאוֹן, אֶבְיוֹנִים יַלְבִּישׁ יֶשַׁע,

עוֹד לִבּוֹ סוֹעֵר בּוֹ עַל כִּי נָגִיד שָׂמָהוּ,

מֵאָז רוּחַ מֶמְשָׁלָה עָלָיו לֹא עָבָרָה,

גַּם עַתָּה רוּחַ מַלְכוּת עָלָיו לֹא צָלֵחָה,

אִישׁ כָּמוֹהוּ מַשְׁפִּיל רוּחוֹ וּמַכְנִיעֵהוּ,

מוֹאֵס מֵהַגְדִּיל שֵׁם וּמִכָבוֹד בּוֹרֵחַ,

מִכּוֹבֶד אֶבֶן עָלָיו הַמִּשְׂרָה כָּבֵדָה.

אַף כִּי אָמַר לוֹ אֵל, אַל תִּירָא אִתְּךָ אָנִי,

אִם עֹז מֵאלֹהִים לֹא מָצָא לִבּוֹ הַפַּעַם,

גַּם מוֹפְתִּים לֹא נָתַן לוֹ, אוֹתוֹת לֹא הֶרְאָהוּ,

לַשְׁפִּיל בָּם גַּאֲוַת מִצְרַיִם, רוּם עֵינֵי מֶלֶךְ,

וּלְהוֹכַח בָּם עַנְוֵי אֶרֶץ, כִּי בוֹ יִבְטָחוּ,

אֵיךְ יִתְאַזַּר חַיִל? אֵיךְ לֹא יִירָא לָלֶכֶת?

וַאֲשֶׁר אָמַר לוֹ אֵל: בָּאָדָם אֵין כָּמוֹךָ,

וּבַעֲבוּר אַשְׁלִים אֶת עֲצָתִי בָּךְ בָּחַרְתִּי,

הַגֵּד זֹאת אֶל זִקְנֵי עַמּוֹ נַפְשׁוֹ נִכְלָמָה,

כִּי הוּא לֹא הֶאֱמִין, כִּי הַזְּקֵנִים לוֹ יַאֲמִינוּ

אִם רֵיקָם יָבוֹא, אִם גַּם לִבּוֹ רַק לֵב גָּבֶר,

אִם לִשְׁאֹל מוֹפֵת לִשְׁאֹל עֹז בּוֹשׁ מִפְּצוֹת פִּיהוּ,

זֹאת נוֹעַץ, כִּי דַאֲגַת לִבּוֹ אֶל אֵל יוֹדִיעַ,

לִשְׁאוֹל מַה יַעֲשֶׂה אִם אִמְרֵי פִיו לֹא יִשְׁמָעוּ,

אוּלַי יָפִיק רָצוֹן מֵיְיָ וִיחָנֶּנּוּ,

וִיעַטְּרֶנּוּ גַּם עֹז גַּם מַלְכוּת לַעֲשׂוֹת חָיִל.

עַל כֵּן שָׁב וַיִּתְפַּלֵּל אֶל אֵל עוֹד וַיֹּאמַר:

"הִנֵּה אָנֹכִי בָא מִצְרַיִם אֶל עַמֶּךָ,

חֲדָשׁוֹת אַשְׁמִיעֵם וּבְצוּרוֹת לֹא יָדָעוּ,

אֹמַר אֶל דַּכְּאֵי רוּחַ, אֶל עוֹשִׂים בַּחֹמֶר:

אֱלֹהֵי אֲבוֹתֵיכֶם נִרְאָה לִי חֹרֵבָה,

מִלַּבַּת אֵשׁ דִּבֶּר בִּי אֶת קוֹלוֹ שָׁמַעְתִּי:

לֵךְ מִצְרַיִם אֶל עַמִּי וּדְרוֹר תִּקְרָא לָמוֹ,

אֱמוֹר לַאֲסוּרִים: צֵאוּ, לַכּוֹשְׁלִים: אַמֵּצוּ,

דַּבֵּר מִשְׁפָּט אֶת פַּרְעֹה וּגְאוֹנוֹ הַכְנִיעַ,

עַל פִּיךָ יִשַּׁק עַמִּי, יֵצְאוּ גַּם יָבוֹאוּ,

חִקְרֵי לֵב כָּמוֹהֶם הֲלִדְבָרַי יִשְׁמָעוּ,

הֲלֹא יַבִּיטוּ יִרְאוּ בִי, אֵלַי יֹאמֵרוּ:

הֲגַם אַתָּה בַּנְּבִיאִים? לִקְדוֹשִׁים דָּמִיתָ?

הֲזֹאת תִּפְעַל, אַתָּה? הֲכָזֹאת יִפְעַל גָּבֶר?

אֶל יָמִים רִאשׁוֹנִים מֶה הָיָה אִם נִשְׁאָלָה:

מִי צִוָּה עַל הַנִּפְלָאוֹת, נַעֲשׂוּ מִקֶּדֶם?

כֻּלָּם מַעֲשֵׂה אֱלֹהִים הָיוּ, יֹאמְּרוּ לָנוּ;

הֲכָאֵלֶּה, בָּאוּ מִיַּד גִּבּוֹרֵי כֹחַ,

תָּבֹאנָה עַתָּה בִּפְקֻדַּת שׁוֹכֵן בֵּית חֹמֶר,

מִפִּי אֱנוֹשׁ עוֹלֵל הָיָה, יוֹנֵק שָׁדָיִם?

נוֹרָאוֹת כָּאֵלֵּה מֵאָדָם לֹא שָׁמָעְנוּ.

אִם אֵל חָפֵץ בָּנוּ, רוֹצֶה בִּישׁוּעָתֵנוּ,

גָּאוֹן וָגֹבַהּ יַעְדֶּה, הוֹד גַּם הָדָר יַעַט,

גָּפְרִית וָאֵשׁ יַמְטִיר מִשָּׁמָיו עַל צָרֵינוּ,

אַבְנֵי בָרָד יַשְׁלִיךְ מֵאוֹצְרוֹת הָרָקִיעַ,

וּבְקוֹל יַרְעֵם עֲלֵיהֶם וּבְרָקָיו יֵלֵכוּ,

כִּסֵּא פַרְעֹה יַהֲפוֹךְ, מִבְצָרָיו יֵהָרֵסוּ,

כִּי לַייָ הַמְּלוּכָה, אָז צָרִים יַכִּירוּ,

אָז יָרִים קֶרֶן עַמּוֹ וּבִשְׁמוֹ נָגִילָה.

אִם אֵל נִרְאָה אֵלֶיךָ, צִיר שָׁלוּחַ אָתָּה,

סַפֶּר לָנוּ גָּדְלוֹ, הַגֵּד מַה שֵּׁם שׁוֹלְחֶךָ,

אֵל נָא! אִם כֹּה יִשְׁאָלוּ, מָה אֹמַר אֵלֵימוֹ?

נֶאְדָר בַּקֹּדֶשׁ נָא מִלָּה בִּלְשׁוֹנִי שִׂימָה".





יְיָ אוֹהֵב[22] צַדִּיקִים, מִי טוֹב כָּמוֹךָ!

קוֹל דַּךְ תִּשְׁמַע וּמִפִּי תָם יֶעֱרַב לָךְ שִׂיחַ,

עַל כֹּל תַּעֲנֶה וּבְכָל מַעֲנֶה דַּעַת תּוֹרֶנּוּ.

מַה יָּשִׁיב גֶּבֶר וּמַה יִּשְׁאַל עוֹד, יָדָעְתָּ,

אַךְ תַּחֲרִישׁ לוֹ עַד יִשְׁאַל, עֲדֵי יִפְצֶה פִיהוּ,

כִּי לָךְ יִנְעַם קוֹל אָדָם, אִם מִתּוֹם לֵב יַעַל,

רַב מֵאֲשֶׁר יִנְעַם קוֹל בֵּן אֶל אָזְנֵי אָבִיהוּ.

גַּם צָרַת לִבּוֹ תִרְאֶה אֵל, אַךְ תַּעֲלִים עַיִן,

עַד יִלָּחֵם הוּא עִם צוֹרְרֵי נַפְשׁוֹ מִבַּיִת,

יַעֲרוֹך לִקְרַאת פַּחַד, לִקְרַאת כָּל רַעְיוֹן רוּחַ,

לִקְרַאת כָּל מַחְשְׁבוֹתָיו הַקּוֹשְׁרוֹת עָלָיו קָשֶׁר,

כִּי יָעֹז עֲלֵיהֶן וּבְכָל מַאֲמַצֵּי כֹחַ

יִתְחַזֵּק בֵּאלֹהָיו וּלְמַעֲנוֹ יַעַשׂ חָיִל,

אָז תֵּפֶן אֵלַיו, עֶזְרוֹ תִּשְׁלַח לוֹ מִקֹּדֶשׁ,

אָז שָׁלוֹם יִהְיֶה לוֹ מִצּוֹרְרֵי נַפְשׁוֹ בָיְתָה,

אָז שָׁלוֹם יִהְיֶה לוֹ מִפַּחַד אוֹיֵב חוּצָה.

בֵּין אֵל וּבֵין משֶׁה כָּל זֹאת רָאֹה רָאִינוּ,

עֵת עָנָהוּ יָדַע מָה עוֹד יִשְׁאַל מִמֶּנּוּ.

רָאָה צָרַת לִבּוֹ, אֶל מֶה עֵינָיו תִּצְפֶּינָה,

לִרְעוֹת עַם בִּגְאוֹן שֵׁם אֱלֹהָיו עֹז יַעֲטֶנּוּ,

תֵּת עָלָיו הוֹד מַלְכוּת וָעֹז חָפֵץ עוֹשֵׂהוּ,

עַל כָּל אֵלֶּה כִּי אֶהְיֶה עִמָּךְ הִבְטִיחָהוּ,

רַק עַד יִגְבַּר חַיִל חֲסָדָיו הִתְאַפָּקוּ,

וּמַה בִּלְבַב משֶׁה לִפְנֵי אֵל הִגִּיד פִּיהוּ,

אַךְ מִיִּרְאַת שַׁדַּי בִּלְשׁוֹנוֹ הִכְחִידָהוּ,

כִּי אֵיךְ מַה שֵּׁם אֱלֹהֶיךָ הָעָם יִשְׁאָלוּ,

הֲלֹא גַּם טֶרֶם בָּאוּ הַמְבַשְּׂרִים מִצְרַיְמָה,

יָדְעוּ זִקְנֵי עָם כִּי נוֹרָא שֵׁם אֱלֹהֵימוֹ,

וּבְאֵל שַׁדַּי מִלְּפָנִים נִרְאָה לַאֲבוֹתֵימוֹ?

מָרַת נַפְשׁוֹ יָדַע לִבּוֹ, מַה לָּהּ שׁוֹאֶלֶת,

כִּי מוֹפְתִים תִּשְׁאַל לָהּ, נִפְלָאוֹת לֹא נִשְׁמָעוּ,

מִמַּעֲלָלָיו יַכִּירוּ גֶבֶר, בָּם שֵׁם יַעַשׂ,

גָּם אֵל בַּעֲלִילוֹתָיו יַעֲשֶׂה לּוֹ שֵׁם תִּפְאֶרֶת,

וּשְׁמוֹ כִּי יַאְדִּיר בָּאָרֶץ עַמִּים יִרְגָּזוּ,

אָז עַל מִצְרַיִם וּמַלְכָּם תִּפּוֹל אֵימָתָה,

גַּם אֲסִירֵי הַתִּקְוָה לִדְבָרָיו יַאֲמִינוּ,

אֵלֶּה יִתְּנוּם לַהֲלוֹךְ, אֵלֶּה אַחֲרָיו יֵלֵכוּ,

אָז יִשְׂמַח לִבּוֹ, צִיר נֶאֱמָן אֶל שׁוֹלְחוֹ יֶהִי,

וּבְטוּב טַעַם דִּבֵּר, כִּי הָעָם יִשְׁאָלוּהוּ,

מַלְאָך שָׁלוּחַ! הַגִּידָה מַה שֵּׁם שׁוֹלְחֶךָ?

מַה מּוֹפֵת יִפְעַל לַעֲשׂוֹת בּוֹ שֵׁם בָּאָרֶץ,

כִּי נִשְׁמַע אֵלֶיךָ, כִּי יִשְׁמַע לָךְ הַמֶּלֶךְ?

יָדַע עָנָו כִּי אֵל חוֹפֵשׂ כָּל חַדְרֵי בָטֶן

וּבְטֶרֶם מִלָּה בִלְשׁוֹנוֹ כֻּלָּהּ יוֹדֵעַ,

אָמַר חָסִיד, חוֹקֵר כָּל לֵב אוּלַי יַעֲנֵנִי:

אִם זֹאת מִמְּךָ יִשְׁאָלוּ, שָׂא אֵלַי כַּפֶּיךָ,

וּבְטֶרֶם תִּקְרָא, מִסֵּתֶר רַעַם אֶעֱנֶךָ,

אַתָּה הָחֵל צַו, וּלְקוֹלְךָ אִם לֹא יִשְׁמָעוּ,

אֶת הַשֶּׁמֶשׁ אַחְשִׁיךְ עֲלֵיהֶם בַּצָהֳרַיִם,

אַרְצָם תִּרְעַש מִתַּחַת, חוֹמוֹתָם תִּפּוֹלְנָה.

אֵשׁ עִם אַבְנֵי אֶלְגָּבִישׁ תֵּרַדְנָה מִמַּעַל,

אוֹ דֶּבֶר אֲצַוֶּה, עַם וּמֶלֶךְ אוֹבִידָה.

כֵּן חִכָּה לֵב משֶׁה, אִוְּתָה נַפְשׁוֹ לִשְׁמוֹעַ,

עַל דַּעְתּוֹ אֹמֶר וָפֶלֶא יַחְדָּו יִכּוֹנוּ

עִם אִמְרֵי פִיו, אִם לֹא יַרְעֵם אֵל מִשָּׁמַיִם,

טֶרֶם כִּלָּה דַבֵּר חֶלְקוֹ בֵּין חַלְלֵי חָרֶב.

אַךְ לֹא כַּאֲשֶׁר הִשְׂכִּיל משֶׁה יָעַץ עוֹשֵׂהוּ,

כִּי דַרְכֵי אֵל ומִפְעָלָיו מִדַּרְכֵי גֶבֶר

רַב מִגֹּבַהּ שָׁמַיִם עַל אֶרֶץ גָּבָהוּ

חָפֵץ אֵל הוֹדִיעַ עֻזּוֹ עַל אַדְמַת צֹעַן,

אַךְ זֹאת לֹא חָפֵץ, כִּי פִּתְאוֹם יָצָא הָרֶשֶׁף,

כִּי עִם רֵאשִׁית דִּבְרֵי עַבְדּוֹ אוֹתוֹת תָּבֹאנָה,

כִּי אֵל שׁוֹקֵל עֲלִילוֹתָיו עַל מֹאזְנֵי צֶדֶק,

וִיְכַלְכְּלֵם בַּמִּשְׁפָּט, חוֹק יָשִׂים אֶל מַעְשֵׂהוּ,

כַּאֲשֶׁר מֵרֶגַע עֲלוֹת שַׁחַר עַד צֵאת שֶׁמֶשׁ

קַו לָקָו יִרֶב הָאוֹר עַד יִשְׁלַם הַבֹּקֶר,

וּמִבּוֹא הַשֶּׁמֶשׁ עַד כּוֹכָבִים יָהֵלּוּ,

קַו לָקָּו יִמְעַט הָאוֹר עַד תֶּחְשַׁךְ הָאָרֶץ,

כֵּן יָפוּ פַּעֲמֵי נִפְלָאוֹת אֵל וּלְאַט תִּצְעַדְנָה,

מִצַּעַד אֶל צַעַד יִמְעַט אוֹר פּוֹעֲלֵי אָוֶן,

מִצַּעַד אֶל צַעַד יִרֶב אוֹר עוֹשֵׂי צֶדֶק,

יַד עֶלְיוֹן תַּעֲשֶׂה זֹאת! לִתְבוּנָתוֹ אֵין חֵקֶר!

מַה תִּרְאֶה עֵינוֹ, רָחוֹק רָחוֹק, מִי יִרְאֶנּוּ?

מַה יָּבִין הוּא, עָמוֹק עָמוֹק, מִי יִמְצָאֶנּוּ?

מֵאֲשֶׁר שׁוֹרְרוּ אֲנָשִׁים מִפְעָלָיו שָׂגָאוּ,

יוֹרֵם אֶל יִשְׁרֵי לֵב וַחֲסָדָיו יִתְבּוֹנָנוּ,

גַּם אֶל נֶאֱמַן בֵּיתוֹ דַּרְכֵי טוּבוֹ יוֹדִיעַ,

וִילַמְּדֵהוּ[23] אָרְחוֹת דִּינָיו עַל מֶה הָטְבָּעוּ,

אַךְ עַד כֹּה חָפֵץ הַעְלִים עֲצָתוֹ מִמֶּנּוּ,

וּבְמַעְנֵהוּ רַק זֹאת הִגִּיד לוֹ וַיְבִינֵהוּ,

כִּי מִיּוֹם[24] בּוֹאוֹ מִצְרַיִם עַד צֵאת עַם קֹדֶשׁ,

יִהְיוּ יָמִים בָּם יַפְצִיר מֶלֶךְ, יַרְבֶּה מֶרִי,

עַד קֵץ הַיָּמִים אָז נִפְלְאוֹת אֵל יַכְרִיעוּהוּ,

אַךְ בַּמֶּה יוּכַל קוּם לִפְנֵי מוֹשֵׁל פּוֹשֵׁעַ

טֶרֶם יַעֲבוֹר מוֹעֵד זֶה, עַד לֹא כָלָה זַעַם,

וּמַה יַּעֲשֶׂה לִפְנֵי הָעָם, בַּעֲבוּר יַאֲמִינוּ,

כִּי נָבִיא נֶאֱמָן הוּא לַיְיָ אֱלֹהֵימוֹ,

זֹאת הֶעְלִים מִמֶּנּוּ, לֹא הִגִּיד לוֹ הַפָּעַם,

עַד יָשׁוּב[25] יִשְׁאַל, כִּי אָז[26] חֲדָשׁוֹת יַרְאֶנּוּ,

כִּי כֵן דֶּרֶךְ אֵל, רַק עַל מִשְׁאַל פִּיו יַעֲנֶנּוּ,

אֶל מַצֶפּוּן לִבּוֹ, אֶל מַה יַגִּיד, עוֹד לֹא יִפֶן,

וּכְיַלְדֵי שַׁעְשׁוּעִים חַכְמֵי לֵב לוֹ נֶחְשָׁבוּ,

כַּאֲשֶׁר אָב חָכָם עִם אִמְרֵי בֵן יִשְׁתַּעְשֵׁעַ,

עַל כָּל דָּבָר יוֹצֵא מִפִּיו יָשִׁיב טוּב טַעַם.

כֵּן עָנָה אֵל אֶת עַבְדּוֹ, שֵׁם קָדְשׁוֹ לִמְּדָהוּ,

הוֹדִיעוֹ אֶת לֹא הוֹדִיעַ לָאִישׁ מִקֶּדֶם,

קוֹרוֹת תֵּבֵל עַד אַחֲרִית הַיָּמִים הֶרְאָהוּ.

אִם הָאֱלֹהִים אֶת סוֹדוֹ לָעֲנָוִים יוֹדִיעַ,

אַף כִּי לִבְחִירוֹ זֶה, גֶּבֶר לֹא קָם כָּמוֹהוּ,

כָּל סָתוּם גִּלָּה לוֹ, תַּעֲלוּמוֹתָיו הוֹרָהוּ,

נוֹרָאוֹת הִשְׁמִיעוֹ וּבְצוּרוֹת בַּל נוֹדָעוּ.





הוּא שָׁאַל מֵאֱלֹהָיו: מַה שִּׁמְךָ הוֹדִיעֵנִי!

וַיְיָ[27] אֱלֹהִים מֵהַר קָדְשׁוֹ עָנָהוּ,

אֶהְיֶה אֲשֶׁר אֶהְיֶה הוּא שֵׁם קָדְשִׁי לָנֶצַח,

מִשְּׁמִי הַנִּכְבָּד הַזֶּה אֶת גָּדְלִי יָבִינוּ,

מַה נוֹרָא הוֹדוֹ, מִי יִקָּרֵא בוֹ כָּמוֹנִי,

זוּלָתִי אוֹמֵר אֶהְיֶה אֵיפֹה תִּמְצָאוּהוּ,

הֲיֶשְׁנו בַּמְּרוֹמִים אוֹ בָּאָרֶץ מִתָּחַת?

לֹא בָנוּ הוּא, יֹאמְרוּ שָׁמַיִם, תֹּאמַר אָרֶץ,

אִם יֹאמַר אִישׁ הָיִיתִי, יֹאמַר הֹוֶה אֲנִי,

הֲגַם יֹאמַר אֶהְיֶה? וּמִי זֶה יַעַרְבֶנּוּ?

רֶגַע אֶשּׁוֹף בּוֹ יִיבָשׁ הֱיוֹתוֹ צִוִּיתִי,

אִם תָּחַתִּיּוֹת וּמְרוֹמִים בִּדְבַר פִּי נִבְרָאוּ,

מִי מִצִּבְאוֹתֵימוֹ אוֹ מִי מִצֶּאֱצָאֵימוֹ,

יִבְטַח עַל הַיָּמִים הַבָּאִים לֹא לוֹ הֵמָּה?

לִי הֵם, כִּי אֲנִי אֵל, לִי חֲסִין יָהּ, לִי נֶצַח,

אֲנִי אֶהְיֶה גַּם כָּל אֲשֶׁר אֶהְיֶה אוּכָלָה,

אֶהְיֶה עַד עוֹלָם אֶהְיֶה עַד בִּלְתִּי שָׁמַיִם,

אֵל לִקְדוֹשִׁים מִמַּעַל, לִלְאוּמִים מִתָּחַת,

אֶהְיֶה שׁוֹפֵט, אֶהְיֶה מַשְׁפִּיל וּמוֹשִׁיעַ,

עַל כֵּן אֲנִי אֶל כָּל חֵפֶץ עֵת הֱכִינוֹתִי,

וּמוֹעֲדִים קָרָאתִי לַתּוּשִׁיּוֹת צָפַנְתִּי,

תַּעְלוּמוֹת חָכְמָה בָּם וּתְבוּנוֹת עַד אֵין חֵקֶר,

אֲשֶׁר אֶהְיֶה יִהְיֶה וַעֲצָתִי אֲקִימֶנָּה,

אֶהְיֶה יוֹסֵר עַמִּי לִזְקֵנֶיךָ אָמַרְתִּי

כַּאֲשֶׁר דִּבַּרְתִּי כֵּן הָיָה, רָאוּ עֵינֶיךָ,

אֶהְיֶה גוֹאֲלָם מִיַּד צַר, הַיּוֹם הוֹדַעְתִּיךָ,

כַּאֲשֶׁר דִּבַּרְתִּי כֵּן יִהְיֶה, מַהֵר אַרְאֶךָּ,

אֶהְיֶה לָהֶם כָּאוֹיֵב אִם בָּגוֹד יִבְגֹדוּ,

כַּאֲשֶׁר יָעַצְתִּי יִהְיֶה וּמְנַאֲצַי יִרְאוּהוּ,

אֶהְיֶה לָהֶם כַּטַּל אִם מֵרָעָה יָשׁוּבוּ,

גַּם זֹאת הָיֹה יִהְיֶה, כָּל קֹוָי לֹא יֵבוֹשׁוּ,

וּכְאֵלֶּה אֶהְיֶה אֲשֶׁר אֶהְיֶה עַד אֵין חֵקֶר,

כִּי כֹּל אוּכַל, דָּבָר לֹא יִפָּלֵא מִמֶּנִּי,

הַגֵּד תַּעְלוּמוֹת אֵלֶּה אֶל זִקְנֵי עַמֶּךָ,

וּלְעַם כֻּלּוֹ תֹּאמַר, אֶהְיֶה אוֹתִי שׁוֹלֵחַ.





וַיּוֹסֶף[28] לֵאמֹר לוֹ: יַעַן כִּי עַבְדִּי אַתָּה,



גַּם אֶת שֵׁם קָדְשִׁי הַנּוֹרָא לָךְ אוֹדִיעַ,

לֹא בוֹ נוֹדַעְתִּי מִלְּפָנִים אֶל אֲבוֹתֶיךָ,

יהוה הוּא שְׁמִי לִתְהִלָּה וּלְתִפְאָרֶת,

עֵד הוּא כִּי הַהוֹיִם כֻּלָּם רַק בִּי יַעֲמֹדוּ,

לֹא אֲנִי בָם, לֹא לִי יִתֵּנוּ, לִי לֹא יוֹסִיפוּ,

עֵד הוּא כִּי אֲנִי רִאשׁוֹן מֵעוֹלָם הָיִיתִי,

עֵד הוּא כִּי כָל עֵת וּבְכָל מָקוֹם הֹוֶה אֲנִי,

עֵד כִּי אֲנִי אַחֲרוֹן, לָעַד אֶהְיֶה לָנֶצַח,

עֵד[29] כִּי מֵרֵאשִׁית עַד אַחֲרִית אֲנִי בָרָאתִי,

אֵין עוֹד מִלְּבַדִי וַאֲנִי הַמְּחַיֶּה כֻּלָּמוֹ,

כַּאֲשֶׁר[30] הָאוֹתִיוֹת הָאֵלֶּה אַרְבַּעְתָּנָה,

בָּם זִכְרוֹן הוֹדִי בָּם מוֹרָאִי הִתְוֵיתִי,

גַּם בִּמְקוֹם לֹא יִרְאוּם לֹא יִשְׁמָעוּם שָׁם הֵמָּה,

בִּלְעָדָן לֹא נִשְׁמַע קוֹל, בִּלְעָדָן אֵין אֹמֶר,

כֵּן אֵל מִסְתַּתֵּר אָנִי, עַיִן לֹא תִרְאֵנִּי,

וּבְכָל מָקוֹם תִּשְׂאוּ עֵינֵיכֶם שָׁם אָנִי,

בַּשָּׁמַיִם לָרוּם וּבָאָרֶץ לָעֹמֶק,

לֹא יָקוּם דָּבָר זוּלָתִי כִּי אֲחַיֶּנּוּ,

וּכְדַבֶּרְךָ עִם הָעָם כֹּל מִפִּי שָׁמַעְתָּ,

כִּי תַגִּיד לָהֶם בִּשְׁמִי יְיָ תַּזְכִּירֵנִי,

וֶאֱמוֹר לָהֶם: יְיָ אֵין נוֹרָא כָמוֹהוּ,

הוּא אֱלֹהֵי אֲבוֹתֵיכֶם, הוּא בָחַר בָּמוֹ,

אֱלֹהֵי אַבְרָהָם אַחֲרֵי זָקֵן הִרְבָּהוּ,

אֱלֹהֵי יִצְחָק כָּעוֹלָה כָּלִיל קִדְּשָׁהוּ,

וֵאלֹהֵי יַעֲקֹב עַל מַלְאָךְ הֱשִׂירָהוּ,

אַף הוּא הַבּוֹחֵר בִּי וַאֲלֵיכֶם יִשְׁלָחֵנִי,

כִּי זֶה שְׁמִי[31] לְעֹלָם גַּם בָּאָרֶץ אַאֲדִירֶנּוּ,

כָּל הַמְּשַׁבְּחִים מַעֲשָׂי וּגְבוּרוֹתַי יַגִּידוּ,

אֶת עֲלִילוֹתַי בָּהֶם שֵׁם קָדְשִׁי הִגְדַּלְתִּי,

כַּאֲשֶׁר יַזְכִּירוּ, אוֹ אֶת נִפְלְאוֹתַי יָשִׂיחוּ,

יֹאמְרוּ! יְיָ פָּעַל זֹאת, לוֹ עֹז יִתֵּנוּ,

גַּם שֵׁם זֶה זִכְרִי לְדוֹר דוֹר, אֶת הוֹדִי יוֹדִיעַ,

כָּל קוֹרֵא אֶל אֵל אֵלִים, אֶל אֵל אֵין כָּמוֹהוּ,

אֶל אֵל הַמְּרוֹמָם עַל כָּל מַהֲלָל לוֹ יִתֵּנוּ,

שֵׁם יְיָ יִקְרָא, בּוֹ מִכֹּל יַבְדִּילֵנִי,

אִם מֵהוֹדוֹ כִּי רַב פֶּה אֱנוֹשׁ יַעֲלִימֶנּוּ,

לִבּוֹ יָכִין אֵלָיו בִּצְפוּנָיו יַעֲרִיצֶנּוּ,

מֵאֲשֶׁר יָקַרְתָּ משֶׁה וּבְעֵינַי נִכְבַּדְתָּ,

אֶת סוֹדִי לָךְ גִּלִּיתִי וּשְמִי הוֹדַעְתִּיךָ.





עַתָּה[32] לֵךְ אֶל מִצְרַיִם אֶל זִקְנֵי עַמֶּךָ

אָסְפֵם שָׁם אֵלֶיךָ, הַגֵּד לָהֶם סוֹדֶךָ,

וֶאֱמוֹר: יְיָ נִרְאָה אֵלַי הַר חוֹרֵבָה,

הוּא אֱלֹהֵי אֲבוֹתֵיכֶם, אֵל עוֹשֵׂה פֶלֶא,

אֱלֹהֵי אַבְרָהָם יִצְחָק גַּם יַעֲקֹב: וַיֹּאמֶר:

"תַּמוּ מִסְפַּר הַדּוֹרוֹת מֵרֵאשִׁית אָמַרְתִּי!

פָּקֹד פָּקַדְתִּי אֶתְכֶם, עַתָּה תִוָּשֵׁעוּ,

כָּל הָרַע הֶעָשׂוּי לָכֶם יוֹם יוֹם רָאִיתִי

וָאֹמַר אַעֲלֶה אֶתְכֶם מֵעָנִי מִצְרַיִם

אֶל אֶרֶץ הַכְּנַעֲנִי אֶרֶץ רַחֲבַת יָדַיִם".

אַנְשֵׁי דַעַת כָּמוֹהֶם יִשְׁמְעוּ אֶל קוֹלֶךָ,

אָז אֶל פַּרְעֹה מֶלֶךְ מִצְרַיִם יַחְדָּו לֵכוּ,

וּבְהֵיכָלוֹ מוֹרָאִי וּכְבוֹדִי סַפֵּרוּ,

נִפְלָאוֹת עָשִׂיתִי לַאֲבוֹתֵיכֶם מִקֶּדֶם,

אֵיךְ מֵעֵבֶר הַנָּהָר הֵבֵאתִים לִכְנַעַן,

וַאֲנִי יְיָ לָהֶם לֵאלֹהִים הָיִיתִי,

וּבְרִית עוֹלָם כִּבְרִית מֶלַח עִמָּם כָּרַתִּי,

וּלְזַרְעָם אַחֲרֵיהֶם הַבְּרִית לָעַד נֶאֱמֶנֶת,

וֶאֱמוֹר לוֹ: "אֱלֹהֵי הָעִבְרִיִים הָאֵלֶּה

מִמְּעוֹן קָדְשׁוֹ הוֹפִיעַ, הוּא נִקְרָה עָלֵינוּ,

לָלֶכֶת אֵלֶיךָ מוֹשֵׁל אֶרֶץ צִוָּנוּ,

וּלְהַגֵּד לָךְ בִּשְׁמוֹ כִּי הָעָם לוֹ יָחֹגּוּ,

עַתָּה מַלְכֵּנוּ לַעֲשׂוֹת כָּזֹאת הַנִּיחֵנוּ,

דֶּרֶךְ יָמִים שְלשָׁה אֶל הַמִּדְבָּר נֵלֵכָה,

לַעֲבוֹד אֶת אֱלֹהֵינוּ, לִזְבּוֹחַ לוֹ זָבַח",

יָדַעְתִּי כִּי פַרְעֹה יַאֲטֵם אָזְנוֹ מִשְּׁמוֹעַ,

כִּי לִבּוֹ כִמְטִיל בַּרְזֶל הִכְבִּיד עָלָיו אָוֶן,

אוֹהֵב רַע מִטּוֹב, בּוֹזֶה חָכְמָה, שׂוֹנֵא דָעַת,

גַּם אִם תַּרְבֶּה דַבֵּר לוֹ אֵינֶנּוּ שׁוֹמֵעַ,

לֹא יִתֵּן אֶתְכֶם לַהֲלוֹךְ, יָבוּז אֶל מִלֶּיךָ,

גַּם שֵׁבֶט גַּם נִגְעֵי בְנֵי אָדָם לֹא יוֹעִילוּ,

אֶל הָאֱוִיל הַזֶּה הָסֵר אִוַּלְתּוֹ מִמֶּנּוּ,

וּבְיָדִי[33] הַחֲזָקָה לוּ אָבִיא עָלָיו דֶּבֶר,

יֹאמַר מִקְרֶה הוּא, אוֹ יֹאמַר פִּסְלִי עָשָׂהוּ,

בַּעַר הוּא לֹא יָדַע אֵל גַּם לֹא יֵדָעֶנּוּ.

אַךְ אִם הִקְשָׁה לִבּוֹ מִצוּר, נָחוּשׁ שָׂמָהוּ,

אוֹצִיא מֵאוֹצְרוֹתַי פַּטִּישׁ הַמְּפוֹצֵץ סָלַע,

כִּי אָבִיא עָלָיו רָעוֹת רַבּוֹת בַּל נוֹדָעוּ,

אֶת יָדִי אֶשְׁלָחָה וּבְאוֹתוֹתַי אַכֶּנּוּ,

רָשָׁע יִרְאֶה יִכְעַס, לִבּוֹ יִמַּס מִפַּחַד,

בִּינָתוֹ תִּסְתַּתָּר, חָכְמָתוֹ תֵרֵד מַטָּה.

שׁוּר בַּמַּרְאֶה הָאוֹתוֹת הַקָּשׁוֹת הָאֵלֶּה,

הֱבִיאָם עַל פַּרְעֹה וַהֲמוֹנוֹ הֲכִינוֹתִי,

כֻּלָּם יַשִּׂיגוּם וּרְשָעִים בַּל יִכָּנֵעוּ,

עַד כִּי בֶן פַּרְעֹה וּבְכוֹרֵי אַרְצוֹ יָמוּתוּ,

וּבְקֶרֶב הַמּוּמָתִים נִפְלְאוֹתַי אָשִׂימָה,

אָז יֵרַךְ לֵב מֶלֶךְ, מִצְרַיִם יִבָּהֵלוּ,

מֵחֶזְיוֹנוֹת רָעוֹת מִפִּי בָנִים יִשְׁמָעוּ,

כִּי לִי אַתֶּם, כִּי עַמִּי אַתֶּם, אָז יָבִינוּ,

יוֹדוּךָ כִּי צִיר נֶאֱמָן אַתָּה אֶל שׁוֹלְחֶיךָ,

אָז יִשְׁתַּחֲווּ לָכֶם וּבְקוֹל מַר יִתְחַנֵּנוּ,

קוּמוּ שָׂרֵי אֱלֹהִים מֵאַרְצֵנוּ צֵאוּ,

וּכְצֵאת עֲבָדִים רֵיקָם לֹא אַתֶּם תֵּצֵאוּ,

אֶל עֵינֵי צָרֵיהֶם אֶת חֵן הָעָם אֶתֵּנָה,

אֶת בִּגְדֵיהֶם הַחֲמוּדוֹת אוֹתָם יַלְבִּישׁוּ,

וּכְלֵי כֶסֶף וּכְלֵי זָהָב מֵהֶם יִשְׁאָלוּ,

עַל בָּנִים עַל בָּנוֹת חֵיל צָרֵיהֶם יִטְעָנוּ,

אֶת כָּל מַחְמַד עֵינָם יִקְחוּ, אַחַר יֵלֵכוּ.





אִמְרֵי[34] עֶלְיוֹן אִם מִצּוּף וּדְבַשׁ לוֹ מָתָקוּ,

אִם תַּנְחוּמוֹתָיו אֶת לִבּוֹ לִמְאֹד הִרְנִינוּ,

עוֹד רוּחו סוֹעֵר בּוֹ, עוֹד לֹא הִתְאַזָּר חָיִל,

הִתְרָאוֹת בָּעֲדִי זֶה לִפְנֵי אֶחָיו מִצְרַיִם,

כִּי אָמַר: אִם עַל מִשְׁאַל פִּי רַב טוֹב עָנָנִי,

עַל מִשְׁאַל לִבִּי חֵן וָחֶסֶד לֹא מָצָאתִי,

מוֹפֵת לֹא נָתַן לִי, עוֹד לִבִּי בִי לֵב גֶּבֶר,

אִם רֵיקָם אָבוֹא וּכְאַחַד הָעָם יִרְאוּנִי,

עַל מֶה יִבְטָחוּ כִּי מֵאֵל שֻׁלַּחְתִּי הֵנָּה

גַּם לִפְנֵי אֱלֹהָיו הֶגְיוֹן לִבּוֹ הִבִּיעַ,

אֵל נָא! לוּלֵי עַנְוָתְךָ תַּרְבֵּנִי מָה אָנִי,

הִנֵּה הִשְׁקִיתַנִּי מִנַּחַל עֲדָנֶיךָ,

וּמִמֶּשֶׁךְ חָכְמָה הַטּוֹבָה מִכָּל חֵפֶץ,

אֶת נַפְשִׁי הַצְּמֵאָה כַּגַּן רָוֶה הִרְוֵיתָ,

מַה כִּבַּדְתַּנִּי כִּי לִי גִלִּיתָ סוֹדֶךָ,

וַאֲנִי עָפָר וָאֵפֶר בַּמֶּה אֲכַבֶּדְךָ,

אִם אֶלֶף עוֹלוֹת אַעֲלֶה לָךְ עַל מִזְבָּחֶךָ,

מָה הֵם, לָךְ בַּהֲמוֹת שָׂדָי, כָּל חַיְתוֹ יָעַר,

הַאוֹמַר זֹאת אָשִׁיב לָךְ עַל כָּל חֲסָדֶיךָ,

אֶת רַגְלַי אֶשָּׂא, אָרוּץ אֶל אַחַי מִצְרַיְמָה,

וַאֲדַבְּרָה אִתָּם אֶת הַדְּבָרִים לִי דִבַּרְתָּ,

כִּי הַקְשֵׁב טוֹב מֵעוֹלוֹת וּשְׁמוֹעַ מִזָּבַח,

מַה יִּתְרוֹן לַמֵּרוּץ הַזֶּה אֶל אִישׁ כָּמוֹנִי,

הֵן לֹא יַאֲמִינוּ לִי, דּוֹבֵר זָרוֹת יַחְשְׁבוּנִי,

זִקְנֵי עַם יֹאמְרוּ לִי, אִם חָכְמָה יֶהְגֶּה פִיךָ,

אִם שִׂפְתוֹתֶיךָ כִּגְחָלִים דַּעַת תַּבַּעְנָה,

אֶל אָהֳלֵי חַכָמִים בָּאתָ, שָׁם זֹאת שָׁמַעְתָּ,

כַּאֲשֶׁר גַּם הֵם מֵאֲבוֹתָם כָּאֵלֶּה שָׁמָעוּ,

וּמִי יַאֲמִין כִּי מִפִּי אֵל תּוֹרָה לָקָחְתָּ?

אוֹ מַה יוֹעִיל כִּי נָגִיד עֲלֵיהֶם שַׂמְתַּנִּי,

גַּם זֹאת לֹא יַאֲמִינוּ וּלְקוֹלִי לֹא יִשְׁמָעוּ,

כִּי אֲצַוֵּם אֶת סִבְלוֹת מִצְרַיִם עֲזֹבוּ,

הָכִינוּ לָכֶם וּלְכוּ אַחֲרַי הַמִּדְבָּרָה,

אֶל חוֹלֵם יִדְמוּנִי, אֶל אִישׁ רוֹעֶה רוּחַ,

כִּי יֹאמְרוּ לִי אִם יְיָ דִּבֶּר נִשְׁמָעָה,

כִּי אֵין חֵקֶר לִגְדֻלַּת אֱלֹהִים יָדַעְנוּ,

אַךְ בַּמֶּה נֵדַע כִּי מִפִּיו כָּל זֹאת שָׁמַעְתָּ?

עַל דַּעְתֵּנוּ לֹא נִרְאָה יְיָ אֵלֶיךָ,

לוּ דִבֶּר בָּךְ הָאֱלֹהִים, אֶת כָּל זֹאת הֶרְאֶךָ,

וּלְהָרִים קֶרֶן נִבְחַרְתָּ, נָגִיד שָׂמֶךָ,

מַדּוּעַ דַּל כֹּחַ אַתָּה, אֱנוֹשׁ כָּמוֹנוּ,

הַרְאֵה בִקְהַל עַם כִּי כֹחַ אֵלִים כֹּחֶךָ,

אָז אַחֲרֶיךָ נָרוּצָה יַד נִתֵּן תַּחְתֶּךָ.





רָצָה35] אֱלֹהִים זֹאת וּכְרֶגַע נָתַן אֹמֶר,

מַה זֶּה בְּיָדֶךָ? הֶעָדָיו הִתְבּוֹנַנְתָּ?

וַיֹּאמֶר מַטֶּה, וּמֶה עוֹד בּוֹ אֶתְבּוֹנָנָה?

וַיֹּאמֶר לוֹ הָאֱלֹהִים לֹא כַּאֲשֶׁר דִּמִּיתָ,

הַשְׁלִיכֵהוּ פֹה אָרְצָה וַחֲדָשׁוֹת אַרְאֶךָּ,

וַיַּשְׁלִיכֵהוּ, וַיְהִי נָחָשׁ מֵפִיץ פַּחַד,

וַיִּירָא משֶׁה כִּי אָמַר לִשְׁאוֹל הִקְשֵׁיתִי,

וַיָּנָס מִפָּנָיו בַּל עֲקֵבוֹ יִשְּׁכֶנּוּ,

וַיֹּאמֶר לוֹ אֲלֹהִים אַל תִּירָא מִמֶּנּוּ,

לֹא בַעֲבוּר כִּי חָטָאתָ לִּי אוֹת זֶה צִוִּיתִי,

כִּי אִם בַעֲבוּר יִרְאֶה הָעָם מָה רַב כֹּחֶךָ,

בּוֹ יַאֲמִינוּ כִּי יְיָ נִרְאָה אֵלֶיךָ,

הוּא אֱלֹהֵי אֲבוֹתָם אֲשֶׁר עָשָׂה פֶלֶא,

עִם אַבְרָהָם עִם יִצְחָק עִם יַעֲקֹב מִקֶּדֶם,

קוּם וּשְׁלַח יָדֶךָ, כִּי בִזְנָבוֹ תֹּאחֲזֶנּוּ.

וַיַּעַשׂ כֵּן, וּבְכַפּוֹ שָׁב לִהְיוֹת מַטֵּהוּ

הַמּוֹפֵת הַזֶּה כִּמְדַּבֵּר אֶל אִישׁ הַדַּעַת,

הָבֵן משֶׁה כִּי מַטֵּה אֱלֹהִים מַטֶּךָ,

פַּעַם מַטֵּה חוֹבֵל הוּא, פַּעַם מַטֵּה נוֹעַם,

בּוֹ תַבְהִיל רִשְׁעֵי אָרֶץ, תֹּאחֲזֵם אֵימַת מָוֶת,

וּכְמִנָּחָשׁ עַל דֶּרֶךְ מִפָּנָיו יָנוּסוּ,

בּוֹ תָחֹן עַנְוֵי אֶרֶץ וּתְחַלְּצֵם מִלַּחַץ.

מַטֵּה עֹז יִהְיֶה לָמוֹ מִסְעָד וּמִשְׁעֶנֶת.

בּוֹ הָפַךְ הַיְאוֹר לְדַם, בּוֹ הוֹצִיא מִצּוּר מָיִם.





וַיּוֹסֶף[36] הָאֱלֹהִים אוֹת שֵׁנִי, וַיְּצַוֵּהוּ,

עַתָּה אֱלֵי חֵיקֶךָ הָבֵא אֶת יָדֶךָ,

וַיְבִיאָהּ אֶל חֵיקוֹ וַיּוֹצִיאָהּ מִשָּׁמָּה,

וַיֶּחְרַד כִּי הָיְתָה מְצֹרַעַת כַּשֶּׁלֶג,

וַיֹּאמֶר הָשֵׁב יָדְךָ שֵׁנִית אֶל חֵיקֶךָ,

וַיּוֹצִיאָהּ וַתִּטְהָר, כִּי כִבְשָׂרוֹ שָׁבָה,

בַּעֲבוּר יִרְאוּ כִּי גַם בָּאָדָם מֶמְשַּׁלְתֶּךָ,

כִּי תַטֶּה אֶת יָדֶךָ לַשְׁפִּיל פּוֹעֲלֵי אָוֶן,

עַל נָדִיב תִּשְׁפּוֹךְ בּוּז, רוֹזְנִים תַּעֲשֶׂה כַתֹּהוּ,

וִימִינְךּ כִּי תִשְׁלַח לַעֲזוֹר אֶת פּוֹעֲלֵי צֶדֶק,

רוֹמְמוֹת אֵל לָהּ, הַחַלָּשׁ יֹאמַר גִּבּוֹר אָנִי,

אִם לֹא יַאֲמִינוּ אֶל אוֹת הָרִאשׁוֹן עָשִׂיתָ,

אֶל הָאוֹת הָאַחְרוֹן כִּי יַבִּיטוּ יַאֲמִינוּ,

אִם לֹא יַאֲמִינוּ גַּם לִשְׁתֵּי אוֹתוֹת הָאֵלֶּה,

כִּי יֹאמְרוּ לָךְ גַּם אוֹתוֹת אֵלֶּה לֹא יַסְפִּיקוּ,

אֶל צִיר כָּמוֹךָ שֻׁלַּח לַהֲפוֹךְ כִּסֵּא מֶלֶךְ,

וּלְהַשְׁחִית הָאָרֶץ מַמְלָכָה עִם יוֹשְׁבֶיהָ,

הַתְּצַו גַּם עַל רָעָב עַל חֶרֶב אוֹ עַל דֶּבֶר,

הָרֵם קוֹל עַל עַפְרוֹת תֵּבֵל אוֹ עַל הַמַּיִם.

הֲגַם מוֹסְדוֹת הָאָרֶץ יֹאמְרוּ לָךְ הִנֵּנוּ?

גַּם זֹאת יֵדְעוּ מֵאוֹת הַשְּׁלִישִׁי לָךְ אֶתֵּנָה,

קַח מִמֵּימֵי הַיְאוֹר וּלְעֵינֵיהֶם תַּעֲשֶׂנּוּ,

אֶת כָּל אֲשֶׁר תִּקַּח מַיִם יִהְיוּ בַכֶּלִי,

שְׁפּוֹךְ אוֹתָמוֹ אָרְצָה דַּם יִהְיוּ בַיַבָּשֶׁת,

אָז יָבִינוּ כּי גַּם הָאֵיתָנִים תַּכְרִיעַ,

כִּי אִם הַמַּיִם כֻּלָּם אֶל דַּם יֵהָפֵכוּ,

אָז יִמַּח כָּל הַיְּקוּם בַּצִמָּאוֹן יָמוּתוּ,

יִתּוֹם הֶחָצִיר לַבְּהֵמָה, יִתּוֹם הַלֶּחֶם,

בַּהֲפוֹךְ הַמַּיִם, לִשְׁמָמָה תִּהְיֶה הָאָרֶץ.





מֵאוֹתוֹת[37] רַבּוֹת אֵלֶּה מִלֵּא בָם יָדֵיהוּ,

הֶאֱמִין משֶׁה כִּי יִרְאוּם הָעָם בּוֹ יַאֲמִינוּ,

כִּי יְיָ עוֹשֶׂה זֹאת רוֹאֵיהֶם יַכִּירוּ,

מַעֲנֶה לָשׁוֹן לִשְׁאַל יוֹתֵר לֹא לוֹ הִשְׁאִירוּ,

כִּי מַה יִּשְׁאַל? אִם אוֹתוֹת מֵאָה אוֹ אֶלֶף,

מַה נָּקֵל כִּי יַעֲשֵׂם אֵל עוֹשֶׂה כֹל מֵאַיִן.

אַךְ עַד כֹּה רוּחַ מַלְכוּתוֹ עָלָיו לֹא עָבָרָה,

עַד כֹּה עֹז לֹא מָצְאָה נַפְשׁוֹ, לֹא אֻזָּר חָיִל,

לָכֵן לָלֶכֶת בַּדֶּרֶךְ שִׁלְּחוֹ עוֹשֵׂהוּ,

רַגְלָיו כָּאֲסוּרוֹת, הַרְאוֹת מִשְׂרָה חָדַל כֹּחַ,

קַלּוּתוֹ נָגֶד עֵינָיו, רוּחוֹ תִּלְחָצֶנּוּ,

כָּל הַיּוֹם תִּתְפַּלָּא בוֹ, כָּל הַיּוֹם דּוֹבֶרֶת,

"הַאֲנִי מִקְּדוֹשִׁים בָּאָרֶץ אֹמֶץ אוֹסִיפָה?

אִם פִּי יָמִית רָשָׁע וִיחַיֶּה מָרֵי נָפֶשׁ,

כִּסֵּא גִבּוֹר אַשְׁמִיד, קֶרֶן דַּלִים אָרִימָה,

אָשִׂים שֵׁם עוֹלָם, יוֹשְׁבֵי אִיִּים בִּי יָשִׂיחוּ,

יֹאמְרוּ: זֶה הָאִישׁ מַרְעִישׁ גּוֹיִם מַרְגִּיז אָרֶץ?

הֲכֹל זֹאת הֵטִיל אֱלֹהִים עַל אִישׁ כָּמוֹנִי,

עַל רוּחַ נִשְׁבָּרָה הֵטִיל כָּל זֶה הַסַּעַר?

אֵיךְ, רוּחִי תֹאמַר בִּי גַּם מֵאָדָם קָטֹנְתָּ,

וַיְיָ אוֹמֵר אֵלַי מִכֻּלָּם גָּדַלְתָּ?

מָה אוֹמַר עוֹד לָאֵל כָּל מִשְׁאֲלוֹתַי תַּמּוּ,

אָז בִּקֵּשׁ לוֹ חֲדָשׁוֹת שָׂם מוּמוֹ מַחְסֵהוּ,

אֶל אֱלֹהָיו הִתְחַנֵּן וַיַּעַן וַיֹּאמֶר!

"אִם טֶרֶם בַּבֶּטֶן נוֹצַרְתִּי הִקְדַּשְׁתַּנִי,

לִהְיוֹת צִיר בַּגּוֹיִם וּלְנָבִיא לָךְ שַׂמְתַּנִּי,

לָמָּה מֵאָז לֹא שַׂמְתָּ אֶת פִּי חַד כַּחֶרֶב,

וּלְשׁוֹנִי כַּחֵץ וּשְׂפָתַי חֵן חֵן תַּבַּעְנָה,

כִּי אָז יֶעֱרַב שִׂיחִי, מִלַּי אֹזֶן יִפְתָּחוּ,

בִּי אֲדֹנָי! הַבֵּט אֶת מִי אַתָּה שׁוֹלֵחַ,

עֲרַל שָׂפָה וּכְבַד פֶּה וּלְשׁוֹנוֹ כָבֵדָה,

הֲלִשְפּוֹט מֶלֶךְ עַז, אִישׁ כָּמוֹנִי בָחַרְתָּ,

יַעֲרוֹך מִלִּין נֶגֶד דּוֹבֵר עַזּוּת כָּמוֹהוּ?

וּלְדַבֵּר בִּקְהַל עַם וּבַלְּאוּמִים יוֹכִיחַ?

גַּם מִתְּמוֹל גַּם מִשִּׁלְשׁוֹם דַּבֵּר בַּל יָדַעְתִּי,

מַדּוּעַ לַעֲשׂוֹת מוֹפְתִים כֹּחַ מִלֵּאתַנִּי,

וּלְדַבֵּר צַחוֹת אוֹת עִמָּדִי לֹא עָשִׂיתָ,

כִּי עוֹד מוּמִי בִי, לֹא אָמַרְתָּ אֶרְפָּאֶךָ,

כִּבַּדְתַּנִי גַּם גִּלִּיתָ לִי אֶת סוֹדֶךָ,

וּמֵאָז דַּבֶּרְךָ מֶה הָיִיתִי עוֹד אָנִי".





גַּם תַּחֲנוּנָיו[38] אֵלֶּה נִרְצוּ לִפְנֵי רַב חֶסֶד,

לֹא יַחְשׁוֹב אֵל עָוֹן אִם אִתּוֹ יִשְׁפֹּט גָּבֶר,

אִם לִבּוֹ נָכוֹן עִמּוֹ רוּחוֹ לוֹ נֶאֱמֶנֶת,

וּבְדַבְּרוֹ מִשְׁפָּט צִדְקַת אֵל נַפְשׁוֹ יוֹדַעַת.

אַף כָּל עֲבָדָיו הַנְּבִיאִים זֶה דַרְכָּם לָמוֹ,

מִשְׁפָּט דּוֹבְרִים אוֹתוֹ, אַךְ לֹא אֵלָיו יָרִיבוּ,

וִיחַכּוּ לוֹ, אִם טוּב טַעַם יַעֲנֵם יוֹדוּהוּ,

אִם סוֹדוֹ יַעְלִים מֵהֶם, יַד לַפֶּה יָשִׂימוּ,

גַּם אֶת עַבְדּוֹ משֶׁה נִחַם אֵל וַיַּעֲנֵהוּ,

מִי שָׂם פֶּה לָאָדָם אוֹ מִי אִלֵּם שָׂמָהוּ,

אוֹ חֵרֵשׁ אוֹ עִוֵּר אוֹ מִי יָשִׂים פִּקֵּחַ?

הֲלֹא אָנֹכִי יְיָ עוֹשֶׂה כָל אֵלֶּה,

מֵאַחַת דִּבֶּר אֱלֹהִים רַבּוֹת שָׁמַעְנוּ,

כִּי כֹה אָמַר אֵלָיו מַה תִּצְּעַק עַל מוּמֶךָ,

אִם עַיִן פֶּה וְאֹזֶן בָּאָדָם בָּרָאתִי,

הָסֵר עָרְלַת שָׂפָה מַה נָּקֵל לִי עֲשׂהוּ,

וּדְבָרִי אִם אֶשֶׁלַח כָּרֶגַע אֶרְפָּאֶךָ,

אַךְ שִׂימְךָ עֲרַל שָׂפָה וּכְבַד פֶּה חָפַצְתִּי,

עִם רֵעֲךָ כִּי תָשִׂיחַ בִּכְבֵדוּת תַּעֲנֶנּוּ,

לֹא כֵן דִּבְּרוֹת קָדְשִׁי אִם מִפִּיךָ יֵצֵאוּ,

תּוֹרוֹתַי כִּי תַגֵּד וּכְדַבֶּרְךָ עִם מֶלֶךְ,

אָשִׂים פִּיךָ דּוֹבֵר צַחוֹת, קוֹלְךָ כַּנֵּבֶל,

וּלְשׁוֹנְךָ עֵט סוֹפֵר, חֵן חֵן עַל שִׂפְתוֹתֶיךָ,

אִמְרוֹתֶיךָ כַּחִצִּים לֵב אֶבֶן תִּפְלַחְנָה,

זֹאת אֶעֱשֶׂה בַּעֲבוּר יֵדְעוּ כָּל שׁוֹמְעֵי מִלֶּיךָ,

כִּי רוּחִי דּוֹבֵר בָּךְ, אֱלֹהֶיךָ יוֹרֶךָ,

עַתָּה עַבְדִי אַל תִּזְעָק עוֹד, לֵךְ אֶל דַּרְכֶּךָ,

אָנֹכִי אֶהְיֶה עִם פִּיךָ, דַּבֵּר אוֹרֶךָּ.





לֵב משֶׁה שָׁב אָחוֹר, בָּא עֵת כִּי יִבְלוֹם פִּיהוּ,

מֵאֵין מִלָּה בִלְשׁוֹנוֹ לַמִּשְׁפָּט יַעֲנֶנָּה,

לַעֲשׂוֹת אֶת מִצְוַת אֱלֹהָיו נַפְשׁוֹ חָפֵצָה,

לוּלֵי לִבּוֹ נִלְחַם בּוֹ, מֵחֲדָרִים אֵימָתָה,

אוֹמֵר אֵלָיו: "אִם לִנְשׂוֹא מִשְׂרָה לֹא נוֹצָרְתִּי,

אֵיך אֶשָּׂא מִשְׂרָה זֹאת לֹא נוֹצַר לָהּ לֵב גֶּבֶר?

הֲיֻתַּן מַשָּׂא כִּכָּר עַל שִׁכְמַת הַיֶּלֶד?

גַּם יִרְאָתִי נִפְלָאת לִי עַל כֵּן הֱצִיקַתְנִי,

וּבְצַר לִי אַאֲמִין כִּי חַתְחַתִּים בַּדָּרֶךְ,

כִּי אִם יְיָ אָמַר לִי אֶהְיֶה אִתֶּךָ,

לָמָּה אִירָא? אֵיךְ לֹא אֶהְיֶה כַכְּפִיר בּוֹטֵחַ?

אֵין זֶה, כִּי אִם בַּדֶּרֶךְ אֵלֵךְ אִכָּשֵׁלָה,

בֵּין גַּלֵּי יַם אֶעֱבוֹר, בֵּין לַהֲבֵי אֵשׁ אֵלֵכָה,

הַאֶצְדַק כִּי אַאֲשִׁים נַפְשִׁי עַל כִּי יָרֵאָה?

לֹא רַב כֹּחִי מִכֹּחַ יִשְׂרָאֵל אָבִינוּ,

גַּם הוּא כַּאֲשֶׁר שָׁב אֶל חֶבְרוֹן אֶל בֵּית אָבִיהוּ,

הֵיטֵב אֵיטִיב עִמָּךְ הִבְטִיחַ לוֹ עוֹשֵׂהוּ,

וַיִּירָא פֶּן אֵם עַל בָּנִים עֵשָׂו יַכֶּנּוּ,

יַעַן מֶה יָרֵא. אֵיךְ לֹא נִשְׁעַן עַל קוֹנֵהוּ?

יַעַן עֹז אֵל וּשְׂשׂוֹן יִשְׁעוֹ מָצָא מִקֶּדֶם,

בִּהְיוֹתוֹ נוֹדֵד וּבְבֵית אוֹיְבָיו בּוֹ הֵתַלּוּ,

לֹא מָצָא עַתָּה, רוּחוֹ הַטּוֹב סָר מִמֶּנּוּ,

כָּמוֹהוּ כָּמוֹנִי מִקְרֶה אֶחָד לִשְׁנֵינוּ,

לָמָה עוֹדֶנִּי נַעַר אִישׁ גִּבּוֹר הָרַגְתִּי,

וּלְבַדִּי הָמוֹן רַב עַזֵּי מֶצַח הִפְחַדְתִּי,

לִירוֹא בַּל יָדַעְתִּי, כִּי אֵל עֹז הִלְבִּישַׁנִּי,

כֹּחַ יְיָ מָלֵאתִי אָז וּבוֹ בָּטַחְתִּי,

עַתָּה לַעֳשׂוֹת נוֹרָאוֹת מֵאֱלֹהַי נִקְרֵאתִי,

סָר כֹּחִי מֵעָלַי, אֹמֶץ לֵב לֹא מָצָאתִי,

עַל כֵּן צַר לִי, גַּם יָרֵא אָנֹכִי לָלֶכֶת,

וּלְבַקֵּשׁ לִי הַגְּדוֹלוֹת הָאֵלֶה נִכְלַמְתִּי".

אֶל הֶגְיוֹן לִבּוֹ לֹא פָנָה אֵל, לֹא עָנָהוּ,

בַּעֲבוּר נַסּוֹת אוֹתוֹ וּלְבַעֲבוּר יַגְדִיל כֹּחַ,

יָדַע אֱלֹהִים כִּי יִרְאַת אֵל בּוֹ מוֹשֶׁלֶת,

וּבְאַחֲרִית תִּגְבַּר עַל כֹּל, גַּם עַל אֵימַת מָוֶת,

וּמִמּוֹרָא אֱלֹהָיו כִּי יֹאמַר הִנֵּנִי,

אָז גַּם אֵל יַעֲנֵהוּ הִנֵּנִי! עֲזַרְתִּיךָ!





מַחֲרִישׁ[39] מִשְׁתָּאֶה עָמַד, מִתְבּוֹנֵן מַה יַּעַן,

וּכְגֶבֶר אֵין אֱיָל, לַעֲנוֹת בַּל יוֹדֵעַ,

אָז קָרָא מִמֵּצָר אֶל אֱלֹהָיו, וַיֹּאמֶר:

"בִּי אֲדֹנָי! לָמָּה עַתָּה כָזֹאת יָעַצְתָּ,

לִקְרֹא אִישׁ כָּמוֹנִי לַעֲשׂוֹת מַלְאֲכוּתֶךָ,

הֲמִפִּי עוֹלֵל וְיוֹנֵק תִּיסַד עֻזֶּךָ,

יוֹסֵר גּוֹיִם! גַּם מֵאָז נוֹרָאוֹת עָשִׂיתָ,

אַךְ אֶת מִי שָׁלַחְתָּ? מִי בָּאוּ בִדְבָרֶיךָ?

אֶרְאֶלֵּי מָרוֹם! מַלְאָכִים גִּבּוֹרֵי כֹחַ!

מַעְיְנוֹת תְּהוֹם רַבָּה בִּדְבַר מִי נִבְקָעוּ?

וַאֲרֻבּוֹת הַשָּׁמַיִם בִּדְבַר מִי נִפְתָּחוּ?

מִי הֵפִיץ מִבִּקְעַת שִׁנְעָר כָּל פּוֹעֲלֵי אָוֶן?

מִי שָׁלַח יָד בִּסְדוֹם, בַּעֲמוֹרָה וּבְנוֹתֶיהָ?

מִי נִגַּע אֶת פַּרְעֹה? מִי הֶחֱלָה אֶת אֲבִימֶלֶךְ?

חִתַּת לָבָן מִי צִוָּה? לֵב עֵשָׂו מִי הִכְנִיעַ?

הַאִם לַעֲשׂוֹת מוֹפְתִים אֵלֶּה קָרָאתָ גָּבֶר?

יַד אָדָם לֹא עָשָׂם, מִצְוַת פִּיו לֹא נִשְׁמָעָה,

אַף כִּי נוֹרָאוֹת מֵאֵלֶּה אֲשֶׁר הִשְׁמַעְתַּנִּי,

בָּם תִּשְׁפּוֹט גּוֹי וֵאלֹהָיו, בָּם תָּפִיץ צָרֶיךָ,

בָּהֶם עַד כּוֹכָבִים תָּרִים קֶרֶן עַמֶּךָ,

עַמִּים כִּי יִשְׁמָעוּן, יִירְאוּ מֵאוֹתוֹתֶיךָ,

יֹאמְרוּ, כָּמֹהֶם מִימֵי קֶדֶם לֹא שָׁמַעְנוּ,

לַעֲשׂוֹת אֵלֶּה תִּבְחַר גָּבֶר, גֶּבֶר כָּמוֹנִי?

נָא קוּמָה אֱלֹהִים וַעֲשֵׂה לָךְ שֵׁם תִּפְאֶרֶת,

וּבְיַד שָׁלַחְתָּ מִנִּי עַד, תִּשְׁלַח גַּם עָתָּה".





לָרִיק[40] בִּקֵּשׁ זֹאת וּלְרָצוֹן לֹא לוֹ הָיָתָה,

אָמוֹר אֶל אֵל מַה תַּעֲשֶׂה, אָמוֹר מַה יָעַצְתָּ,

הֲיִסְכּוֹן אֶל כָּל חַי? מִי זֶה יוּכַל עֲשׂוֹהוּ?

מַחְשִׁיךְ עֲצַת עֶלְיוֹן, בּוֹטֶה מִלִּין אֵין דַּעַת,

כִּי עֲצָתוֹ עֲמוּקָה מִתְּהוֹם, מִי יִדְלֶנָּה,

גַּם אַף יְיָ חָרָה בוֹ, קָשׁוֹת עָנָהוּ:

"הַלְמַעַן תִּמְנַע מֵהֲלוֹךְ תָּפֵר מַה יָעַצְתִּי?

לִי עֵצָה וּגְבוּרָה וַעֲצָתִי אֲקִימֶנָּה,

הַמַּלְאָך הַגּוֹאֵל עַמִּי מִגֵּיא צַלְמָוֶת,

אָדָם יִהְיֶה וּבְיָדוֹ אַכֶּה אֹיְבַי לֶחִי,

אַל יֹאמַר לִבֶּךָ יַעַן אַפּוֹ הֶחֱרֵיתִי,

יִבְחַר אֱלֹהִים לוֹ אִישׁ חַיִל טוֹב מִמֶּנִּי,

כִּי אַחַת דִּבַּרְתִּי אַתָּה מַלְאָכִי תֶהִי,

אַתָּה תוֹצִיא אֶת עַמִּי מֵאֶרֶץ מִצְרַיִם,

לֹא אֶעֱזָבְךָ עַד אֶת כָּל מוֹצָא פִי מִלֵּאתָ,

אַךְ אָמַרְתִּי גַּם נָבִיא תִּהְיֶה וַאֲכַבֶּדְךָ,

חֵן אֶצּוֹק עַל שִׂפְתוֹתֶיךָ, צַחוֹת אֶל פִּיךָ,

יַעַן הִפְצַרְתָּ וַאֲשֶׁר לֹא נָכוֹן דִּבַּרְתָּ,

קָרָאתִי אִישׁ כּוֹנַנְתִּיו שַׂמְתִּיו לִנְבִיאֶךָ,

אָחִיךָ הַלֵּוִי הוּא, אֶת אַהֲרֹן יָדַעְתִּי,

הוּא יַגִּיד לָעָם הַדְּבָרִים תָּשִׂים אֶל פִּיהוּ.

מַה נִּכְבָּד אָחִיךָ! ישֶׁר לִבּוֹ אָהַבְתִּי,

כַּאֲשֶׁר גִּלִּיתִי אָזְנוֹ, כִּי נָגִיד שַׂמְתִּיךָ,

וָאֲצַוֶּה אוֹתוֹ כִּי לֵאלֹהִים לוֹ יַחְשְׁבֶךָ,

וּכְשׁוֹמֵעַ מִפִּי, כֵּן יִשְׁמַע תּוֹרַת פִּיךָ,

לֹא רָעָה עֵינוֹ בָךְ, כִּי לִבּוֹ רַק שָׂמֵחַ,

כַּצְבִי רָץ עַל הֶהָרִים יוֹצֵא לִקְרָאתֶךָ,

לִרְאוֹת הוֹדֶךָ, לִשְׂמוֹחַ בִּגְדוּלָתֶךָ,

עַל כֵּן הוּא וּבָנָיו מִשְׁפְּטֵי עַמִּי יַגִּידוּ,

כָּעָם כַּמֶּלֶךְ מַה יַעֲשׂוּ, לָהֶם יִשְׁאָלוּ,

עַל פִּי מִשְׁפַּט הָאוּרִים עַל לִבָּם יִשָּׂאוּ,

כִּי שִׁפְלֵי רוּחַ אָהַבְתִּי, כָּבוֹד יִתְמֹכוּ.

כַּאֲשֶׁר יִלָּוֶה אֵלֶיךָ אַהֲרֹן אָחִיךָ,

מַה טּוֹב מַה נָּעִים יִהְיֶה שֶׁבֶת אַחִים יַחַד!

לִשְׁנֵי הַמְּאוֹרוֹת הַגְּדוֹלִים אֶתְכֶם דִּמִּיתִי,

וַאֲנִי אֶהְיֶה עִם פִּיךָ, גַּם אֶהְיֶה עִם פִּיהוּ,

וּמַה תַּעֲשׂוּן אוֹרְכֶם, כִּי מִי מוֹרֶה כָמוֹנִי!

עַתָּה משֶׁה שׁוּבָה אֶל מִדְיָן עִם צֹאנֶךָ,

שָׁם הוֹחֵל עָלַי כִּי עוֹד אֲדַבְּרָה אִתֶּךָ,

גַּם אֶת הַמַּטֶּה הַזֶּה תִּקַּח עַל יָדֶךָ,

בּוֹ תַעֲשֶׂה אֶת הָאוֹתוֹת אֲשֶׁר אֲצַוֶּךָ".





כִּשְׁמוֹעַ משֶׁה, כִּי קָצַף אֵל עָלָיו קֶצֶף,

נִחַם מֵאֲשֶׁר דִּבֶּר, בּשֶׁת פָּנָיו כִּסָּתְהוּ,

חָלִילָה לּוֹ הַפְצֵר עוֹד, חָדַל הִתְמַהְמֵהַּ,

כָּל עַצְמוֹתָיו תֹּאמַרְנָה דַּבֵּר אֵל, נִשְׁמָעָה,

מָלֵא יִרְאַת אֱלֹהָיו לִבּוֹ נָתַן אֹמֶר:

"אִם גֵּוִי לַמַּכִּים וּבְפָנַי אִם יָרוֹקוּ,

בָּזֹאת אֶתְנֶחָם, כִּי אִמְרֵי פִי אֵל שָׁמַרְתִּי,

וַאֲיַחֲלָה לוֹ מֵאוֹיְבִי כִּי עָז יַצִּילֵנִי.

כִּי לֹא חִנָּם דִּבֵּר בִּי,לֹא לָרִיק יִשְׁלָחֵנִי,

כִּי אֶהְיֶה עִמָּךְ כַּחוֹתָם עַל לֵב אָשִׂימָה".

כַּאֲשֶׁר הִתְחַזֵּק בֵּאלֹהָיו לֵאמֹר הִנֵּנִי,

וּמִיִּרְאַת אֵל הִשְׁלִיךְ אֶת נַפְשׁוֹ מִנֶּגֶד.

מָצָא כֹחַ חָדָשׁ, צוּר עוֹשֶׂה כֹּל בֹּו חִדְּשָׁהוּ,

כִּי נָתַן עָלָיו רוּחַ מַלְכוּת, הוֹד עָטָהוּ,

אָז נֶהְפַּךְ לִבּוֹ, עַל פַּחְדּוֹ אָמַר אַיֵּהוּ.

אִם רִאשׁוֹן אֶל מַלְכֵי יִשְׂרָאֵל כֵּן קָּרָהוּ,

כִּי אֶל הַכֵּלִים נֶחְבָּא כַּאֲשֶׁר הִמְלִיכוּהוּ,

וּבְיוֹם אֵיד, רוּחַ אֱלֹהִים עָלָיו צָלָחָה,

וַיְהִי אַמִּיץ לֵב, אֵין בַּגִּבּוֹרִים כָּמוֹהוּ,

אַף כִּי אִישׁ דָּגוּל מֵרִבְבוֹת אַנְשֵׁי קֹדֶשׁ,

רָם הוֹדוֹ, עַל הוֹד כָּל נָבִיא, עַל הוֹד כָּל מֶלֶךְ,

אִם הוּא בִּגְאוֹן אֱלֹהָיו יִשְׁפּוֹט עוֹשֵׂי רֶשַׁע,

יִלְעַג עַל הָמוֹן רַב, יִלְעַג עַל סוּס וָרֶכֶב,

גַּם כִּסְאוֹת גִּבּוֹרִים כַּתֹּהוּ לוֹ נֶחְשָׁבוּ,

יַעַן מִנְּעוּרָיו רַק הַשְׁפֵּל רוּחוֹ מַעֲשֵׂהוּ,

עָנָו מִכָּל אָדָם לֹא הִתְגַּדֵּל עַל רֵעַ,

בַּמֶּה יֵדַע כָּל עוֹד עַנְוָתוֹ בוֹ מָשָׁלָה,

כִּי גַאֲוָתוֹ הָרְצוּצָה כָּמוֹהָ עָצֵמָה,

אִם מִשְּׁפַל שִׁבְתָּהּ אֵל לַחָפְשִׁי יוֹצִיאֶנָּה,

לִהְיוֹת אֶל יוֹם נָקָם מַעְדָּה גָאוֹן וָגֹבַהּ,

לִבְצֹר רוּחַ נָגִיד וּלְדַכֵּא רִשְׁעֵי אָרֶץ.

עַתָּה כִּי לָבַשׁ גֵּאוּת, לָבַשׁ עֹז וָחַיִל,

רָאָה כִּי גַּם גַּאֲוָתוֹ לוֹ לִצְבִי תִפְאֶרֶת,

מוּל אֲחוֹתָהּ הָרַכָּהּ כַּלְּבִיאָה עוֹמֶדֶת,

וּכְהָר יוֹרֵק אֵשׁ מוּל פֶּלֶג מָלֵא מַיִם,

לַעֲשׂוֹת תּוּשִׁיּוֹת וּמוֹעֵצוֹת חוֹבְרוֹת הֵנָּה,

כַּמַּיִם וָאֵשׁ לַמְּלָאכָה יַחְדָיו יִכּוֹנוּ,

זֹאת לוֹ לָחֹן עֲנָוִים, זֹאת לַעֲמוֹד בַּפֶּרֶץ,

זֹאת תַּשְׁכִּיחַ מִמֶּנּוּ עֶרְכּוֹ עַל רֵעֵהוּ,

וּלְבָבוֹ לֹא יָרוּם גָּם מֵאֶבְיוֹן בַּשַּׁעַר,

זֹאת תַּשְׁכִּיחַ מִמֶּנּוּ עֶרֶךּ בּוֹזֵי צֶדֶק,

וּכְלֹא אָדָם גַּם מַלְכֵי אֶרֶץ לוֹ נֶחְשָׁבוּ,

חֲבוּקוֹת הֵן כִּשְׁתֵּי רֵעוֹת אַחַת אֶל אַחַת,

וּבְהֵיכְלֵי הַגְּדוֹלִים לַעֲשׂוֹת חַיִל תַּעֲמֹדְנָה.

לָכֵן כַּאֲשֶׁר זֶה הָאִישׁ משֶׁה הֶחְלִיף כֹּחַ,

וּגְאוֹן אֱלֹהָיו כַּעֲדִי זָהָב עֲנָקַתְהוּ,

אָמַר: נָקָם אֶלְבַּשׁ חֶרְפַּת עַמִּי אָסִירָה,

וּכְצֵאת מַלְאַךְ אֱלֹהִים לִפְנֵיהֶם אֵצֵאָה,

כִּי אֱלֹהַי מָעֻזִּי, מַה יַעֲשֶּׂה לִי גָבֶר,

לִבִּי שָׂם כַּחַלָּמִישׁ מִי זֶה יַעְתִּיקֶנּוּ,

דָּבָר לֹא בִקֵּשׁ עוֹד, רַק שָׂא נָא אֵל וּרְצֵנִי,

עַל חֶטְאוֹ הִתְוַדָּה וַיִּשְׁתַּחוּ וַיֵּלֶךְ.









) כעטוף וגו'. השיר הזה מתחיל מן ומשה היה רועה
את צאן יתרו וגו' (שמות ג‘ א’) עד וילך משה וישב אל יתר חותנו (שם ד'
י"ח):  ↩



) כי זה וכו'. עד סוף המאמר (שמות ג‘  א’):  ↩



) ידע וכו'. מבואר שיר ג':  ↩



) מדבר הערב. (דיא אראבישע וויסטע) כי הר סיני  בין מדין למצרים:  ↩



) שם וגו'. (שמות ג‘ ב’):  ↩



) לא וגו'. זה פירוש מדוע לא יבער הסנה, ולא אמר  מדוע אין הסנה אכל. ויתבאר ההבדל בסוף החוברת הזאת סימן א':  ↩



) המראה וגו'. (שם ג‘ ג’):  ↩



) כראות (שם ג‘ ד’).  ↩



) ויאמר (שם ג‘ ה’).  ↩



) ויאמר וגו' (שם ג‘ ו’).  ↩



) ובמשכיות וגו'. זה פירוש פניו, הכולל פני
הגוף, שהן חמשה חושים חיצונים שבפני האדם, וחמשה כחות פנימיות שהן פני
הנפש, וביארנוהו בספרנו מוסר השכל חלק ב' (פרק א‘ ב’):  ↩



) כן לבשה מלפנים וכו', זה פירוש ויירא ויאמר  מה נורא המקום הזה (בראשית כ“ח י”ז):  ↩



) ובעיני וכו'. מבואר בשיר ראשון:  ↩



) אני יוצר עין וכו‘. זה פירוש ראה ראיתי וגו’,  מקור עם עבר:  ↩



) לכן עתה וגו'. זה פירוש ועתה הנה צעקת בני  ישראל בא אלי:  ↩



) כי מושל וכו' עד סוף המאמר. והוא פירוש והוצא  את עמי בני ישראל ממצרים, כי יהיה הנגיד יוצא ובא לפניהם:  ↩



) ותקטן וגו". זהו פירוש וכי אוציא את בני  ישראל ממצרים (שם שם):  ↩



) תחנוניו וגו' עד סוף המאמר (שמות ג'  י"ב):  ↩



) גם אות וגו' (שם שם) פירוש וזה לך האות כי  אנכי שלחתיך:  ↩



) גם לא וגו' (שם שם) זה פירוש בהוציאך את העם  ממצרים וגו' והוא פירוש עמוק בדברי הכתוב, יבינהו המבין בשירנו:  ↩



) אם אמנם וגו' עד סוף המאמר (שמות ג' פסוק  י"ג):  ↩



) יי אוהב וכו‘. עד סוף המאמר יבאר בו המשורר
פירוש ואמרו לי מה שמו, וכמו שרמזנו בפתיחת החוברת הזאת, ועוד נדבר על
פירוש מלת שם בסופה סימן ג’:  ↩



) וילמדהו וכו'. יתבאר בשיר השמיני בחוברת  השלישית:  ↩



) כי מיום וכו' (שמות ג' י"ט):  ↩



) עד ישוב וגו' (שמות ד‘ א’):  ↩



) כי אז וגו' (שם שם פסוק ב‘ עד ט’):  ↩



) ויי וגו' עד סוף המאמר (שמות ג' י"ד) והשיר  יפרש בדרך נשגב שם אהיה אשר אהיה. וחדשות ידבר:  ↩



28) ויוסף וכו‘ עד סוף המאמר (שמות ג' ט"ו)  והשיר יפרש שם בן ד’ אותיות:  ↩



) עד כי מראשית, אם ינוקד בנקודת בנין הכבד  והוא ענין נכבד:  ↩



) כאשר וכו‘. ארבע אותיות אהו"י שהן נחים
נסתרים, ומהן חוברו שתי השמות שלמד ה’ ב"ה למשה, והוא ענין
נשגב:  ↩



) כי זה שמי, השיר יבאר ההבדל שבין שם ובין  זכר, ויתבאר עוד בסוף החוברת סימן ד;:  ↩



) עתה וכו'. עד סוף המאמר (שמות ג' מן פסוק ט“ו  עד כ”ב):  ↩



) ובידי וכו‘. עד תרד מטה, זה פירוש ולא ביד  חזקה, ושלחתי את ידי וכו’. והמבין יבין:  ↩



) אמרי עליון וגו' עד סוף המאמר (שמות ד‘ פסוק  א’):  ↩



) רצה אלהים וגו' עד סוף המאמר (שמות ד‘ פסוק  ב’ ג‘ ד’ ה'):  ↩



) ויוסף וגו'. עד סוף המאמר (שמות ד‘ פסוק ו’  ז‘ ח’ ט'):  ↩



) מאותות וגו' עד סוף המאמר (שמות ד‘ פסוק  י’):  ↩



) גם תחנוניו וגו' עד סוף המאמר (שמות ד' פסוק  י“א י”ב):  ↩



) מחריש וגו'. עד סוף המאמר (שמות ד' פסוק  י"ג):  ↩



) לריק וגו'. עד סוף המאמר (שמות ד' פסוק י“ד  ט”ו ט“ז י”ז):  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33328