


	
	לשוא
	



אמרתי לה: הלב בוער

הלב נמק מאהבה.

השיבה לי: הים סוער,

הים בוכה מדאבה.

לבי כל־כך שבור מאהבה אמללה

ואני כל־כך אמלל מאהבה שבורה.

זה ימים על ימים שנפשי אכולה

ותקותי בלבה קבורה.

בארתי לה: אם ככה את

אני חולה ולא אריב.

החזירה לי: סנונית אחת

לא תאַפְשֵר את האביב.

אני כל־כך אמלל מאהבה שבורה

ולבי כל־כך שבור מאהבה אמללה.

הורג אני שנים אף שנים בגבורה

ותקותי חוזרה בקללה.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16238