


	
	תפלתי
	



I

אל־נא עינַיך תניעי,

הוי! את, היפה בנערות,

כי יחד עם תנועת עינַיך

תנוע גם לבתי.

אל־נא שפתַיך תלהיבי,

הוי את, הגנדרנית מכלן,

כי יחד עם להבת־שפתיך

תשָרף אז כל ישותי.

אל־נא ידיך תַפקידי,

הוי, את אכזרִית־הגבירות,

כי יחד עם פקודת ידיך

תפָקד מאתי נפשתי.

II

אך לא: הניעי עיניך,

הניעי אותן לתכופות

הלהיבי את אש־שפתיך,

הרגילי כל יד לפקודות.

כי לבתי החולה, הנמה,

כים התערערה הוי מכבר:

וישותי נשרפה זה כמה

ונפשתי היתה לעבר.

הניעי, הלהיבי, הרגילי

צויני, פקדיני, ומשלי.

אהבי ושנאי אף גילי –

אני לא ארצה עוד דבר!










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/16227