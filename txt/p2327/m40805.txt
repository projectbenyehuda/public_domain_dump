


	
	עַל־קֶבֶר פְרַאנְשֶׁסְקוֹ פֶּטְרַרְקָא אֲשֶׁר בְּגִבְעַת אַרְקְוָה
	




Abram Salom


[נולד בפַּדוֹבָה בשנת 1793 ומת שם בשנת 1866]





– – – –   – – – –   – – –


פֹּה עַל־מִטַּת בַּהַט וָשֵׁשׁ שׁוֹכֶבֶת

גּוּפַת אַלּוּף זִמְרָה צִפּוֹר שָׁמָיִם

מִנִּי עֵינוֹת זָמִיר רוּחוֹ שׁוֹאָבֶת

וּלְכָל־חָרָשֵׁי שִׁיר מוֹצֶקֶת מָיִם.





בִּמְלִיצַת חֵן שִׁירוֹ וּבְקוֹל נִשְׂגָּבֶת

אֶת־שֵׁם לַוּרָא חָקַק עַל־לוּחוֹתָיִם

עִטּוֹ עֵט דֹּדִים בִּדְמָעוֹת כּוֹתֶבֶת

יִפְעַת וִיקָר הוֹדָהּ בֵּין־הָעַרְבָּיִם.





חוֹתַם תָּכְנִית חָכְמָה אוֹצַר כָּל־מֶגֶד

בַּדֶּשֶׁן תִּתְעַנֵּג בִּמְכוֹן תִּכָּנְתָּ

וּבְזִיו מַרְאֶה נָגְהָהּ תַּבִּיט מִנֶּגֶד.





שָׁלוֹם חֶמְדַּת שָׁרִים לַצּוֹפִים מֶלֶךְ

שָׁלוֹם גִּבְעַת אַרְקְוָה הַר זֶה שָׁכָנְתָּ

שָׁלוֹם הַדְרַת תֵּבֵל וּפְאֵר הַפֶּלֶךְ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40805