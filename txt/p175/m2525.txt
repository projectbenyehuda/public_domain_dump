


	
	אַגָּדַת הַתְּחִיָּה
	




אָז יָבֹאָה הַיּוֹם



שֶׁכֻּלּוֹ טוֹב וָאוֹר,



וְיָרַד מִמָּרוֹם



הַנָּבִיא, נְבִיא הַדְּרוֹר;




וְרַגְלָיו עַל הָהָר,



וְרֹאשׁוֹ בָרָקִיעַ



וּבְחִכּוֹ הַשּׁוֹפָר



הַגָּדוֹל, וְהֵרִיעַ,




וְתָקַע בְּקוֹל רָם,



וְנָהַם כַּלָּבִיא,



וְקָרָא אֶל הָעָם



הַגּוֹאֵל הַנָּבִיא;




וְהִרְעִים עַל הָעָם



הַקְּרִיאָה הַגְּדוֹלָה,



וְהֵעִיר כָּל נִרְדָּם



בִּתְפוּצוֹת הַגּוֹלָה;




וּפוֹצֵץ בִּסְעָרָה



כָּל סַלְעֵי הַלְּבָבוֹת,



וּבְלִבּוֹת הַקָּרָה



אָז יַצִּית לֶהָבוֹת;




וְתָקַע וְהִרְעִיש



אָז שׁוֹפַר הַיּוֹבֵל,



וְעָטוּ אֵלָיו חִישׁ



מִכָּל קְצוֹת הַתֵּבֵל –




מִמַּעֲרָב, מִמִּזְרָח



מִצָּפוֹן וּמִיָּם,



יֵאָסֵף כָּל נִדָּח



יֵאָסֵף כָּל הָעָם;




וְתָקַע וְהִרְעִים



הַשּׁוֹפָר בָּרָמָה,



וְנָמַסּוּ הָרִים



וְתִרְעַשׁ אֲדָמָה,




וְתִרְעַד עַד הַיְסוֹד



וּפִתְּחוּ הַקְּבָרִים,



וְתָקַע תְּקִיעָה עוֹד



וּתְרוּעָה וּשְׁבָרִים;




וִיהִי רַעַשׁ אָיֹם,



וַעֲצָמוֹת נִרְקָבוֹת



תִּתְעוֹרַרְנָה פִתְאוֹם,



וּבִרְקַב הַלְּבָבוֹת




יִשְׁטֹף זֶרֶם דָּם חַם



וִיפַעֵם רֶגֶשׁ חַי,



וְעָלוּ מִקִּבְרָם –



וִיחִי עַם אֲדֹנָי!




וְתָקַע בַּשּׁוֹפָר



וְנָשָׂא רוֹם הַדֶּגֶל,



שֶׁעוֹלַל בֶּעָפָר,



וַיֵּרָמֶס בָּרֶגֶל;




וְנֶאֱסַף כָּל הָעָם



מִקְּטַנָּם וְעַד גְּדוֹלָם



סְבִיב הַדֶּגֶל הָרָם –



מֵעוֹלָם עַד עוֹלָם;




וִינַתְּקוּ הַכְּבָלִים



וִישַׁבְּרוּ אֶת עֻלָּם;



אָז יִיבְשׁוּ הַנְּחָלִים,



נַחֲלֵי דֶמַע כֻּלָּם;




וְהָלַךְ וְתָקַע



בַּשּׁוֹפָר הַגָּדוֹל



וְעָלָה וּבָקַע



יָם-הַדָּם הַגָּדוֹל –



וּבָקַע וְעָבַר



אָז הָעָם אֶת הַתְּהוֹם,



וְעָלָה אֶל הָהָר



שָׁם אֶל אֶרֶץ-הַחֲלוֹם.




אָז יָשִׁיר כָּל הָעָם



מִקְּטַנָּם וְעַד גְּדוֹלָם



סְבִיב דִּגְלֵהוּ הָרָם



שִׁיר חָדָשׁ, שִׁיר עוֹלָם.



תרס’ב






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2525