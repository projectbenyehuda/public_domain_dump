


	
	שְׁנֵי הַחֲמוֹרִים
	








וַיְהִי הַיּוֹם וְאַחַד הַחַמָּרִים

עָבַר בַּדֶּרֶךְ בֵּין בִּתְרֵי הָרִים,

הוֹלֵךְ הוּא וּמְחַמֵּר אַחַר שְׁנַיִם

גִּדְלֵי אָזְנַיִם:

נוֹשְׂאֵי סַחֲרוֹ וְעִזְבוֹנוֹ.

אֶחָד נָשָׂא לוֹ סְפוֹג וַיָּרָץ קַל כַּצְּבִי,

רֹאשׁוֹ זָקוּף, נָטוּי גְּרוֹנוֹ,

עַלִּיז וָגֵא, נוֹעֵר בְּקוֹל,

כְּאִלּוּ עֲדֶן לֹא יָדַע עֹל;

וַחֲמוֹר שֵׁנִי הִתְנַהֵל אַט בִּדְמִי,

נִדְכֶּה, כָּפוּף, וּכְמוֹ שָׁקוּעַ בִּיגוֹנוֹ,

כִּי שַׂקֵּי מֶלַח הוּא נוֹשֵׂא, מַשָּׂא כָבֵד מִנְּשׂא.





וְהֵם עוֹבְרִים בַּדֶּרֶךְ כֹּה;

יוֹרְדִים בִּקְעָה, עוֹלִים בָּהָר,

עֲדֵי בוֹאָם אֶל שְׂפַת נָהָר

שׁוֹטֵף, זוֹרֵם בִּשְׁאוֹן גַּלָּיו

וְגֶשֶׁר אֵין לַעֲבֹר עָלָיו,

רַק מַעְבָּרָה

שֶׁל עֵץ צָרָה.

עוֹמְדִים, חוֹשְׁבִים הֵם: מַה לַּעֲשׂוֹת?

אַךְ הַחַמָּר – הֵן לֹא רִאשׁוֹן לוֹ פַּעַם זֹאת –

מִבְּלִי דְאֹג

עָלָה וַיֵּשֶׁב עַל נוֹשֵׂא הַסְּפוֹג,

וְאֶת הַבְּעִיר נוֹשֵׂא הַמֶּלַח

שָׁלַח לְפָנָיו וַיֵּלֶךְ.





וַיְהִי עוֹבְרִים הֵם עַל הַמַּעְבָּרָה

וְהִנֵּה – צָרָה!

חֲמוֹר רִאשׁוֹן כָּשַׁל מֵאֵין אוֹנִים,

נָפַל בַּמַּיִם שָׁם הַזֵּידוֹנִים,

וְעוֹד מְעַט וְהוּא טוֹבֵעַ בְּמַעֲמַקִּים,

אֲבָל – אַךְ זֶהוּ נֵס מִן הַשָּׁמַיִם!

מַהֵר קָטְנוּ, וּכְמוֹ נָמַסּוּ הַשַּׂקִּים

וַאֲשֶׁר בָּהֶם בְּתוֹךְ הַמַּיִם,

וְהוּא, הַחֲמוֹר עוֹלֶה לְמַעְלָה,

שׂוֹחֶה הוּא הָלְאָה, הָלְאָה,

וּלַסּוֹף

עָלָה שָׁלֵם עֲלֵי הַחוֹף.





רָאָה נוֹשֵׂא הַסְּפוֹג אֵת זֶה הַפֶּלֶא

וַיֹּאמַר אֶל לִבּוֹ: 'אָכֵן “סְגֻלָּה” בְּמַיִם אֵלֶּה

לְהָקֵל כָּבֵד, לְהָמֵס מַשָּׂא.

אַךְ זוֹהִי הַמְצָאָה

טוֹבָה וְנִפְלָאָה

לְהָבִיא יְשׁוּעָה וּגְאֻלָּה

לְכָל עַמֵּנוּ, עַם הַחֲמוֹרִים,

לְדוֹר־דּוֹרִים.

אֶשְׁתַּמְּשָׁה נָא גַּם אֲנִי בִּסְגֻלָּה

יְקָרָה זוֹ'.

אָמַר, עָשָׂה

וּבִתְרוּעָה

קָפַץ לְתוֹךְ מַעְיַן הַיְשׁוּעָה,

בִּמְקוֹם יַגִּיעוּ עַד צַוָּאַר הַמָּיִם.

פִּתְאֹם כָּבַד עָלָיו הַסְּפוֹג,

שֶׁבָּלַע מַיִם לִבְלִי חֹק,

כָּבַד מִמֶּנּוּ שִׁבְעָתַיִם.

וְהוּא צוֹלֵל – אֲהָהּ! – טוֹבֵעַ – –

וּמִי יוֹדֵעַ

אִם רָאָה אוֹר

עוֹד גַּם הַבַּעַל, גַּם הַחֲמוֹר

לוּלֵא נוֹסְעִים רָאוּ אוֹתָם

וְגַם הִצְלִיחוּ לִמְשׁוֹתָם.





דְּעֶה בְּנִי, כִּי זֶהוּ סוֹף

הַמְחַקֶּה כֹּל כַּקּוֹף.



















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54679