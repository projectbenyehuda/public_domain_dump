


	
	יפו
	



יָפוֹ / שמואל ליב גורדון

  


הִנֵּה אֶרְאֵךְ, מַשְׂאַת כָּל נֶפֶשׁ, מַרְאֵה הוֹד!



הִנֵּה הַחוֹף וִיפֵה-הַנּוֹף – הוֹי, הַאֻמְנָם?



אִם לֹא בַחֲלוֹם לֵיל-אֹפֶל שָׁם בְּאֶרֶץ נוֹד



שֶזֶּה כַּמָּה אֶחְלֹם, אֶחְלֹם, אֲהָהּ, חִנָּם –



הוֹפַעַתְּ לִי, לִנְצִיב הַקֶּרַח, קְפוּא-הַקֹּר



לָפַחַת רוּחַ בִּי, לִקְסֹם לִי חֹם וָאוֹר –


  


אַךְ לֹא חֲלוֹם! הִנֵּה חוֹל, הִנֵּה הַחוֹף,



הִנֵּה מִגְדָּל נִשְׁקָף לִי שָׁם, נִשְׁקָף מֵעִיר;



‘הֵקִיץ הַקֵּץ לִנְדוּדֵי-עַד, הִנֵּה הַסוֹף’ –



תִּרְמֹזְנָה לִי, תִּקְרֶאנָה לִי כָּל אַבְנֵי קִיר;



וּשְׁמֵי הַתְּכֵלֶת – זֶה הַיָּם הָרָם מֵעָל,



הַיָּם מְלֵא גַלֵּי-אוֹר הָרוֹחֲצִים בַּטָּל.


  


הוֹי, מִי יִתְּנֵנִי כַנְפֵי-שַׁחַר, מְעוּף קַו-אוֹר,



שִׂפְתֵי הַיָּם, זְרֹעוֹת עוֹלָם, כָל רַחֲמֵי אֵל –



נָשַׁקְתִּי בָךְ כָּל רֶגֶב, גַּרְגִּיר חוֹל וּצְרוֹר,



חִבַּקְתִּי בָךְ כָּל סֶלַע, שִׂיא כָּל הַר וָתֵל –



וַהֲמוֹן רַחֲמַי פָּרְצוּ פָּרוֹץ בָּךְ וְעָבוֹר,



שָׁטְפוּ עָבְרוּ בִמְלֹא תֵבֵל, קָרְאוּ לָךְ דְּרוֹר!


  


רוּחִי יִסְעַר, לִבִּי יִפְחַד, יִרְחַב בְּלִי-חֹק –



בִּרְכַּי כּוֹרְעוֹת, עֵינַי דּוֹמְעוֹת מִגִּיל וּכְאֵב;



דְּמָעוֹת מָרוֹת מַה נִּגָּרוֹת וּפִי מְלֵא-שְׂחוֹק?



וּמַה יָּעִיק וִיעַנֵּג יַחַד בִּי הַלֵּב?



הַחוֹף! – וּמַה יָּפִית וּמָה רוֹמַמְתְּ, יָפוֹ! –



אַךְ מִי בָנָךְ וַיְפָאֲרֵךְ? הוֹי מָה וּמִי לִי פֹה?


  


אַךְ שָׁם בִּמְרוֹם שָׁמַיִם לִי יָנִיעַ רֹאשׁ



הַתֹּמֶר רְחַב-יָדַיִם, רָם וִיפֵה-אָמִיר



בִּירַקְרַק עַפְעַפַּיִם לִי יִרְזֹם הַבְּרוֹשׁ,



וּבַעֲלֵי-כְנָפַיִם בּוֹ יָשִׁירוּ שִׁיר –



מֵרֵיחַ גַּנֵּי-חֶמֶד שָׁב רוּחִי וַיְחִי,



עִיר עָז לִי, עִיר הַקֹּדֶשׁ, הוֹי הֱיִי נָא לִי!


  

תר’ס






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2216