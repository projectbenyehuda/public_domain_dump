


	
	עלצו עצי עדן
	



עלצו עצי עדן / וידאל בנבנשת

כתובת: על עצי השדה אשר שם צפרים יקננו יהגו בגרונם ובפיהם ירננו והעת עת דודים להתעלס באהבים




עָלְצוּ עֲצֵי עֶדֶן וְכַף יִמְחֲאוּ / כִּי הַסְּתָו עָבָר בְּרוֹן יָצָאוּ



חָלְפוּ יְמֵי חֹרֶף וְצִיצִים יָצְאוּ / כִּי מִמְּגוֹרַת הַכְּפוֹר נֶחְבָּאוּ



יָצְאוּ בְּלֵב נֶעְלָז וְיַעְלֹץ זַלְזַל / לֹא יִפְחֲדוּ קֶרַח וְלֹא יִירָאוּ



לִקְרַאת עֳפָרִים בַּכְּפָרִים יַחֲנוּ / וַיְּטָהֲרוּ סוּתָם וְהִתְחֲטָאוּ



כָּתְנוֹת שְׁנִי תוֹלַע וְרִקְמָה לָבְשוּ / מִפָּז וּמִלֶּשֶׁם שְבוֹ סֻלָּאוּ               5



וּצְנִיף יְרַקְרַק וַאֲדַמְדָּם יִצְנְפוּ / רוֹאָיו מְאֹד יִרְהוּ וְיִתְפַּלָּאוּ



כִּי מַחְלְצוֹתָם לֹא אֲרָגָם יַד אֱנוֹשׁ/ אַךְ עַל יְדֵי חֶשֶׁק לְבָד נִבְרָאוּ



לֹא רָאֲתָה עַיִן דְּמוּת הוֹד זָהֳרָם / פִּיּוֹת לְהגִּיד קֵץ הֲדָרָם לָאוּ



אֶרְאֶה וְשׁוֹשָׁנִים מְשַׁנִּים לֵב אֱנוֹשׁ/ אָנוּשׁ וְחוֹלֵי אַהֲבָה יִרְפָּאוּ



מִדַּם פְּנֵיהֶם עַל לְבָבִי יָצְקוּ / גַּם תָּו יְקָרָם עַל לְחַיַּי תָאוּ                10



גַּם הֶעֱלוּ קִמּוֹשׁ וְלִפְתָאִים אֲשֶׁר /לֹא יָדְעוּ דַּת אַהֲבָה דִכָּאוּ



בֵּינָם יְלִיד שׂוֹרֵק יְפַתֶּה כֹל בְּטוּב / טַעְמוֹ וּבִיְקַר טַעֲמוֹ נִשָּׂאוּ



בּוֹ מָצְאוּ חֲזוֹן עֲרֵל שָׂפָה כְבַד / לָשׁוֹן וּבִשְמוֹ מַעֲנֶה מָצָאוּ



עֵת טָעֲמוּ מָתְקוֹ בְגָרוֹן יִקְרְאוּ / יַחַד יְעִירוּן רוֹן וְיִתְנַבָּאוּ



עֵת יֶחֱזוּ אוֹר זָהֳרוֹ עַל הַכְּלִי / עֵינֵי חֲשֵׁכִים אוֹר יְקָרוֹת רָאוּ              15



בֵּין הַהֲדָסִים תּוֹר וְסִיס שִׁיר יַעֲנוּ / הוֹגֵי זְמִיר וּמְצַפְצְפָיו יִצְבָּאוּ



עַל צַוְּארוֹנָם שַׂהֲרוֹנִים יִתְּנוּ / וּבְמִשְׁבְּצוֹת כֶּסֶף וּפָז נֶחְבָּאוּ



וַעְלֵי אֲמִירֵי הָאֲרָזִים יַעֲלוּ / סוּרוּ שְׁבוּ פֹה חוֹשְׁקִים יִקְרָאוּ



נֹכַח נְעִימוֹת חִין הֲגוֹתָם נָטְשׁוּ / כִנּוֹר וְעוּגָב נוֹגְנִים בָּזָאוּ



מִפַּאֲתֵי תֵבֵל לְהַאְזִין רַחֲשָׁם / לִבּוֹת יְדִידִים כַּנְּשָׁרִים דָּאוּ               20



וּבְחִין שְׁרִיקוֹת נָאֳמָם חִישׁ מָשְׁכוּ / דוֹדִים לְאַרְצוֹת הַנְּדוֹד נֶהְלָאוּ



יִתְעַלְּסוּ וּבְאַהֲבָה יִשְׁתַּעְשְׁעוּ / לָהֶם בְּנוֹת כִימָה וְעָשׁ קִנָּאוּ



מִזִּיו בְּנוֹת הַחֵן לְבָד יִתְעַנְּגוּ / לֹא יִרְעֲבוּ שָׁמָּה וְלֹא יִצְמָאוּ



וָאֶמְצְאָה נַחַת אֲזָי וָאֹמְרָה / לִרְפֹא מְחוּצֵי הַיְּדִידוֹת בָּאוּ



שָׁמָּה רְפוּאוֹת וַאֲרוּכוֹת יִמְצְאוּ / טוּחוֹת בְּרִשְׁפֵּי הַנְּדוֹד נִשָּׂאוּ             25



שָׁם כָּל אֱנוֹשׁ רָגַז בְּשִׂיחָם יַעֲלֹז / שָם כָּל שְׁבוּרֵי לֵב צֳרִי יִמְצָאוּ



אַחְלַי וּמִי יִתֵּן בְּמִצְוַת אַהֲבָה / הַגַּן בְּחַבְלֵי שֵׁשׁ וּבוּץ יִכְלָאוּ



אַחְלַי וְעוד יִצְפּוּ נְגוּעֵי הַנְּדוֹד / דִּשְׁאֵי יְדִידוֹת יוֹם בְּיוֹם יִדְשָׁאוּ



אַחְלַי עֲצֵי עֶדֶן בְּיָפְיָם יִפְרְחוּ / תָּמִיד וְלָעַד זָהֳרָם יִשָּׂאוּ



יִתְבַּשְּׂרוּ דוֹדִים וְרִנָּה יִפְצְחוּ / עִם כָּל עֲצֵי עֶדֶן וְכַף יִמְחָאוּ               30







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7930