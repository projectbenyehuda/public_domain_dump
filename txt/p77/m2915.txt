


	
	ארח לחברה
	




אָרַח לְחֶבְרָה לְשׁוֹן חָרוּל בְּגַנֵּנוּ / וָאֶחֱזֶה קִמְּשׁוֹן עָמַד בְּעֵינֵינוּ

קָמוּ עֲוֵילִים לְחַבֵּל אֶת גְּאוֹן הַזְּמִיר / וּבְיַד מְרִי שָׁלְחוּ יָדָם בְּהוֹנֵנוּ

שָׁלְחוּ יְדֵיהֶם בְּחֵיל זָרִים בְּזָדוֹן עֲדֵי / אָמְרו לְלַקֵּט פְּנִינֵינוּ בְפָנֵינוּ

אֵיךְ יוּכְלוּ עִלְּגֵי שָׂפָה לְעוֹרֵר הֲגוּת / נִיב צַח וְכִבְדֵּי לְשׁוֹנוֹת אֵיךְ יְרַנֵּנוּ

הַאִם זְמִיר הֶאֱצִיל עֶמְדַּת יְקָרוֹ עֲלֵי / חֶבְרַת פְּתָאִים כְּעַל לַהְקַת נְבוֹנֵינוּ   [5]

אוֹ בָא זְמָן יֶחֱזוּ עִוְרִים מְאוֹרוֹת וְאִם / בּּא עֵת אֲשֶׁר בּוֹ יְעִי-רוּן רוֹן אֲבָנֵינוּ

יוֹדְעֵי נְגִינוֹת לְזֹאת יֶחְרַד לְבַבְכֶם דְּעוּ / כִי אֵין תְּלוּנָה וְאֵין חֵטְא עַל זְמָנֵנוּ

אָכֵן תְּלוּנָה וְרִיב לָנוּ עֲלֵי שִׁיר בְּתֵת / רוּחוֹ עֲלֵי בוֹעֲרִים לַרְבּוֹת קְלוֹנֵנוּ

שָׁת תּוֹךְ נְוֵה נוֹאֲמֵי צָחוֹת הֲמוֹן בּוֹעֲרִים / וּמְעוֹן אֲרָיוֹת יְשַׁו אֻרְווֹת לְצֹאנֵנוּ

עוּשׁוּ וְהִקָּבְצוּ נוֹגְנִים וְנִתְוַכְּחָה / אִתּוֹ בְקֶצֶף וּבוֹ יַעַל חֲרוֹנֵנוּ       {10}

אֵיךְ שָׁת הֲדָרוֹ עֲלֵי בָנִים סְכָלִים וְאֵיךְ / פּוֹתִים וְנִבְזִים יְרַו בִּחְלֵב עֲטִינֵינוּ

שָׁתוּ חֲלָבוֹ וּמֵי מִתְקוֹ וְהָיוּ כְלֹא / שָתוּ וְאַךְ דָּלְחוּ מֵי מַעֲיָנֵנוּ

אוּלַי יְכַחֵשׁ בְּפִיו לֹא נִהְייֵתִי לְזָר / וּבְמַעֲנָיו יַחֲשֹׁב לַשְקִיט שְאוֹנֵינוּ

חִישׁ נַעֲנֵהוּ וְאִם תִּצְדַּק בְּנִיב נָאֳמָךְ / מַה קּוֹל זְמִיר זֶה וְקוֹל הַצֹּאן בְּאָזְנֵינוּ

הַאִם בְּלִי חֶפְצְךָ יִדְבַּק פְּתַלְתֹּל בְּךָ / וּבְלִי רְצוֹנָךְ יְגַל סָכָל צְפוּנֵינוּ     [15]

זֹאת נַעֲשֶׂה לַזְּמִיר נָמִיר כְּבוֹדוֹ בְדֵי / קָלוֹן וְתַחְתָּיו נְצַוֶּה לִקְרוֹא יְעֵנֵינוּ

יִבְכּוּ הֲדָרוֹ אֲשֶׁר נִשְׁחַת וְנִמְצָא בְּפִי / פוֹתֶה וְסָכָל וְעַל הוֹדוֹ יְקוֹנֵנוּ

נִדֹּר בְּחֵי אַהֲבָה יַחַד לְבִלְתִּי אֱחוֹז / כִּנוֹר וְנֵבֶל עֲדֵי יָפִיק רְצוֹנֵנוּ

יִכְרֹת בְּרִיתוֹ וְאִם מָאֵן יְמָאֵן לְב- / זָיוֹן וְחֶרְפָּה יְהִי אֶל כָּל שְׁכֵנֵינוּ

אָז גִיל מְחוֹל הַזְמִיר נֶהְפָּך לְאֵבֶל וְשָׁח / לִפְנֵי הֲמוֹנֵי מנגנו וְנוֹגְנֵינוּ     [20]

נִשְׁבָּע כְּחֶפְצָם וְאִם מַעְדֵּר סְאוֹן הֶעֱבִיר / סִרְפָּד וְנַעְצוּץ וְקוֹץ מִגַּן עֲדָנֵנוּ

וַיַּעֲבֵר קוֹל לְבַל בּוֹ יִגְּעוּ הוֹלְלִים / כִּי עִם נְשָׁרִים זְבוּבִים אֵיךְ יְקַנֵּנוּ

אָז שָׂמְחוּ יוֹדְעֵי נַגֵּן וְכָל תּוֹפְשֵׂי / כִנּוֹר וְעוּגָב שְׂפַת שִׁירִים יְרוֹנֵנוּ

וַיֹּאמְרוּ לַזְּמִיר אִם בַּבְּרִית תַּעֲמֹד / תָּמִיד יְקָרָךְ בְּנֵי מִשְׂרָה יְשַׁנֵּנוּ

אַךְ אִם בְּרִית אַהֲבָה תָפֵר יְקָרָךְ בְּאַף / נִטֹּשׁ וְתִדְבַּק לְשׁוֹנֵנוּ לְחִכֵּנוּ     [25]
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2915