


	
	ידידות יפת תואר
	




יְדִידוֹת יְפַת תֹּאַר חֲזָקָה וְאַדֶּרֶת / חֲלָקָה כְּחֶמְאָה אַךְ שְׂעִירָה כְאַדֶּרֶת



וְרַכּו דְבָרֶיהָ וְעוֹדָהּ מְדַבֶּרֶת / בְּחִנָּה חֲנִיתוֹת עַל לְבָבִי מְעוֹרֶרֶת



דְּבַשׁ עַל שְׂפָתֶיהָ וְרוֹשׁ תַּאְכִילֵנִי / וְנֹפֶת בְּתוֹךְ חִכָּה וְחַיַּי מְמָרֶרֶת



וְחָלְקו אֲמָרֶיהָ וְטוּחוֹת מְחַלֶּקֶת / וְעֵת תַּעֲנֶה רַכּוֹת עֲצָמוֹת מְשַׁבֶּרֶת



בְּנֹעַם דְּבָרֶיהָ נְפָשׁוֹת מְצוֹדֶדֶת / וְטוּחוֹת מְגַנֶּבֶת בְּעַיִן מְשַׂקֶּרֶת            5



אֱמֶת אַהֲבָה עַזָּה כְמָוֶת מִי יוּכַל / סְבוֹל אֵשׁ מְבַעֶרֶת וְזִיקוֹת מְאַזֶּרֶת



וּפֹארוֹת פְּאֵר שִׁירַי תְּפָאֵר בְּמַעְרָצָה / וְזִמְרַת זְמִירוֹתַי תְּקוֹסֵס בְּמַזְמֶרֶת



עֲצוּרָה בְקִיר לִבִּי וְהִיא רָחֲקָה מִנִּי / רְחוֹקָה וְתוֹךְ רוּחִי נְטוּעָה בְמַסְמֶרֶת



וּמִי יַעֲרֹךְ גָּדְלָהּ וְחִין מַהֲלָלֶיהָ / וּמִכָּל כְּלֵי חֶמְדָה וְיֹפִי מְעֻטֶּרֶת



הִיא בֵין בְּנוֹת עַיִשׁ כְּשׁוֹשָן בְּתוֹךְ חוֹחִים / וְקִנְאוּ צְבָא שַׁחַק בְּעָמְדָהּ בְּתוֹךְ קֶרֶת  10



לְשָׁרֵת יְדִידוּתָהּ אֲנִי הוּא וְלֹא אַחֵר / אֲנִי הוּא וְלֹא אָמִיר כְּבוֹדָהּ בְּאַחֶרֶת
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2788