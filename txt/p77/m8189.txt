


	
	להפריד לבבנו
	



להפריד לבבנו / וידאל בנבנשת

כתובת: עוד לו


לְהַפְרִיד לְבָבֵנוּ זְמָן זָמַם / וְהָמַם וְלֹא הִפְרִיד לְבָד גָּלְמָם



יְנֹפֵף יְדֵי נוּדוֹ עֲלֵי רוּחָם / וְצָפַד עֲלֵי עוֹרָם וְעַל עַצְמָם



וּמַשְׂאוֹת תְּלָאוֹתָיו וּמַדּוּחָיו / צְרוּרוֹת בְּשִׂמְלוֹתָם עֲלֵי שׁכְמָם



וְנוֹתְרוּ לְבָבוֹת כַּאֲרוֹן הָאֵל / וְגוּפוֹת כְּהַר צִיּוֹן אֲשֶׁר שָׁמַם



הֲכִי נִקְשְׁרוּ לִבּוֹת בְּחוּט חֵשֶׁק / לְעֻמַּת תְּלָאוֹת הַזְּמָן קוֹמָם



וְיִצָּמְדוּ בִצְמִיד פְּתִיל אַהְבָה / לְבַל יַחֲרִידוּהוּ כְלֵי זַעְמָם



וְהִתְחַבְּרוּ בַּעְבוֹת יְדִידוּתָם / בְּלֶכְתָם וְעֵת שִבְתָם וְעֵת קוּמָם



וְיִתְנוֹדְדוּ יַחַד בְּלֵב אֶחָד / בְּשׁוּטָם לְצָפוֹנָם וְלִדְרוֹמָם



וְאֵין בַּזְּמָן כֹחַ לְהָמִיר אֶת / כְּבוֹדָם וְאֶת רֵיחָם וְטוּב טַעְמָם



וְיִכְלֶה זְמָן בּוֹגֵד וְלֹא יוּכַל / לְהַפְרִיד לְבָבוֹת כַּאֲשֶׁר זָמַם
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/8189