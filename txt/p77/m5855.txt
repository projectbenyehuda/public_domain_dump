


	
	בוחן לבבות
	



על נדוד אוהבו




בּוֹחֵן לְבָבוֹת הַאֲזֵן וּשְׁמָעָה / אַזְכִּיר לְנַפְשָׁךְ אֶת אֲשֹר יָדָעָה



בּוֹחֵן מְזִמּוֹת אוֹהֲבִים לֵךְ נָא רְאֵה / תֵּבֵל עֲלֵי אַדְנֵי נְדוֹד הָטְבָּעָה



מִדַּת צְבָאָהּ עַל חֲלִיפוֹת יָסְדָה / גַּם עַל תְּמוּרוֹת אָהֳלָהּ תָּקָעָה



נָעוּ סְבִיבֶיהָ גְּלִילֵי רוֹם וְחֵיל / שַׁחַק עֲלֵי רֹאשָׁהּ כְּשִׁכּוֹר תָּעָה



שׁוּר הַעֲגֻלָּה הַמְּנָהֶגֶת צְבַא / מָרוֹם וְנָסְעָה בַאֲשֶׁר נָסָעָה /  5



יִסְפֹּר זְמָן מַעְגַּל צְעָדֶיהָ וְהִיא / לֹא עָיְפָה מֵרוּץ וְלֹא יָגָעָה



הוּא הַזְּמָן שַׁלִּיט עֲלֵי כָל בַּעֲלֵי / חֹמֶר וְצוּרָה בַעֲלֵי אַרְבָּעָה



מַתִּיךְ בְּהַתָּכוֹת תְּמִידִיוֹת בְּשַׂר / אָדָם וְצוּרָתוֹ בְנוּעוֹ נָעָה



עַל כֵּן לְחֶבְרַת אוֹהֲבַי אַל אֶתְמְהָה / אִם מַעֲלָה מַעַל וְגַם פָּשָׁעָה



כִּי יֶחֱזוּ מֵעֵת לְעֵת מִתְנַכְּרָה / לָהֶם גְּוִיָּתִי וְלֹא מוּדָעָה   /   10



גַּם יוֹדְעַי אֵינָם אֲשֶׁר הָיוּ תְמוֹל / וּרְאֵה תְמוּנָתָם כְּהַיּוֹם לָעָה



לֹא הֵם אֲשֶׁר בָּגְדוּ וְלֹא בִי בָגְדוּ / כִּי הַזְּמָן מַהוּת יְצוּרָיו יָעָה



אַהְבַת אֱמֶת לָךְ יָאֲתָה כִי נַפְשָׁךָ / יָתֵד בְּגַלְגַּלֵּי זְבוּל קָבָעָה


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5855