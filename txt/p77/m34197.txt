


	
	יוֹדְעַי אֲשֶׁר לֹא
	



ויכוח על אהבה






יוֹדְעַי, אֲשֶׁר לֹא יָדְעוּ הוֹד יַעֲלַת / חֶפְצִי, לְחִשְׁקִי בָהּ מְאֹד יִתְפַּלְּאוּ.

יוֹם יוֹם יְרִיבוּנִי וְיֹאמְרוּ ״מַה לְּךָ, / מֵי דִמְעֲךָ נָזְלוּ וְעוֹד לֹא נִכְלְאוּ?

מַה לָּךְ אֱהֹב רַעְיָה, אֲשֶׁר יָפְיָהּ וְהוֹד / חִנָּהּ סְגוֹר לִבָּךְ וְרוּחָךְ דִּכְּאוּ?

אֵיךְ נַפְשְׁךָ תִשְׂטֹם לְאַהְבָתָהּ – וּמוֹ/רָשֵׁי לְבָבָהּ אֶת לְבָבְךָ יִשְׂנְאוּ!״

וָאֹמְרָה ״הֵן לִי חֳלִי לֹא אוּכְלָה / הַגִּיד וּמַכְאוֹבַי בְּחֻבִּי נֶחְבְּאוּ –

אוּלָם, יְדִיד נַפְשִׁי, אֲשֶׁר בּוֹ אֶבְטְחָה / וּבְכָל אֲשֶׁר אֶשְׁאַל זְמָמָיו נִמְצְאוּ:

תַּבְחִין פְּאֵר הוֹדָהּ – וְהוֹדֵה לוֹ אֲשֶׁר / לִבִּי וְרַעְיוֹנִי, אֱמֶת, לֹא נִשְּׂאוּ!״







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34197