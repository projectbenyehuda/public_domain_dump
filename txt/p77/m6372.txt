


	
	מפאתי מזרח
	



הנכבד דון משה גבאי בא מארץ ערב להתעלס בחברת ידידיו ולשמח בשמחתם ובשובו הריצותי אליו


מִפַּאֲתֵי מִזְרָח זְמָן הֵנִיעַ / כּוֹכָב וְלִפְאַת מַעֲרָב הוֹפִיעַ



מֵהַרֲרֵי פָארָן יְנוֹפֵף הַזְּמָן / כָּבוֹד בְּאַרְצֵנוּ יְקָר הִשְׁפִּיעַ



מֵרִבְבוֹת קֹדֶשׁ זְמָן הֶעְלָה כְרוּב / בִּימֵי סְתָו עֵת הַזְּמִיר הִגִּיעַ



הוּא הַגְּבִיר מֹשֶׁה אֲשֶׁר הֵאִיר פְּנֵי / דוֹדָיו וְלִבּוֹת אוֹהֲבָיו הִרְגִּיעַ



מַן נָאֳמוֹ הִמְטִיר לְעוֹרֵר לֵב נְכֵה / נוּדוֹ וְנֶפֶשׁ נַעֲנָה הִשְׂבִּיעַ     5



וּבְצוּף אֲמָרָיו עִם צֳרִי חִין מַעֲנָיו / אֶת דַּכְּאֵי חִצֵּי נְדוֹד יוֹשִׁיעַ



נָטָה לְהִתְלוֹנֵן בְּסֵתֶר אוֹהֲבָיו / אוּלָם עֲצָתוֹ הַזְּמָן הִפְרִיעַ



לָשׁוּב לְאַרְצוֹ הֶחֱרִידוּהוּ וְאֶת / לִבּוֹת יְדִידָיו יוֹם נְדוֹד הִבְקִיעַ



מֹשֶׁה הֲתִטֹּשׁ מַחֲנָה הָאוֹהֲבִים / אוֹ הַלְּבָבוֹת אִתְּךָ תַסִּיע



אַחְלַי זְכוֹר דּוֹרְשֵׁי יְדִידוּתָךְ וּמִן / אֶרֶץ עֲרָבִים קוֹלְךָ תַּשְׁמִיעַ    10



וּפְקוֹד שְׁלוֹם דּוֹדִים מְקַוִּים מַעֲנֶה / פִיךָ וּמִלִּים יוֹם לְיוֹם תַּבִּיעַ



שָׁלוֹם לְךָ שָׁלוֹם וּמַחְנֶה מַלְאֲכֵי / שָׁלוֹם בְּךָ שׁוֹכֵן זְבוּל יַפְגִּיעַ



נֹכַח אֲדֹנָי דַרְכְּךָ ובְלִבְּךָ / תִּהְיֶה לְךָ תּוֹרָתְךָ קָמֵעַ
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6372