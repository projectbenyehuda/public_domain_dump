


	
	לו נחלי שיר
	



לו נחלי שיר / וידאל בנבנשת

כתובת: ושלחתי לו אלה השירים


לוּ נַחֲלֵי שִׁיר חָרְבוּ דָלָלוּ / וּמֵי זְמִיר מִדֶּלְיְךָ יִזָּלוּ



אוֹ יְסוֹדָיו מֵאֲזַי לֹא נוֹסְדוּ / תּוֹךְ לוּחֲךָ חָלִיל וְתוֹף חוֹלָלוּ



רוּחַ צְפוֹנָךְ קוֹל מְחוֹלוֹת חוֹלְלָה / וּלְשִׂיחֲךָ חֵיל חוֹלְלִים יִחָלוּ



לוּ שָׁמְעוּ לִבּוֹת עֲרֵלִים נִיב הֲגוּת / זִמְרָתְךָ עָרְלַת לְבָבָם מָלוּ



מִן נָאֳמָךְ לֶמֶךְ הֲמוֹן מִנִּים יְעַן / וּבְנִיבְךָ בֵּין כָּל חֲדָרָיו יַעְלוּ



נֹפֶת וְצוּף תַּטִּיף בְּעֵת תִּטֹּף עֲדֵי / מִלִּבְּךָ יָבְלֵי דְּבָשׁ יוּבָלוּ



יַעְרַת דְּבָשׁ זָבַת שְׂפַת עֵטָךְ וּבַת / שִׁירָךְ תְּנוֹבֵב הוֹלְלִים נוֹאָלוּ



שִׂפְתֵּי יְשֵׁנִים דּוֹבְבוֹת שִׁיר בַּחֲלוֹם / אוֹ בְּהָקִיץ זִכְרְךָ רָגָלוּ



תּוֹךְ חֵיק נְגִינוֹת גִּדְּלוּךָ נוֹגְנִים / וַיִּשְׂמְחוּ כִי בֶן זְאֵב גָּמָלוּ



אָב הַנְּבוֹנִים לוֹ כְבָנִים וַעֲלֵי / שֻׁלְחַן יְקָרוֹ בַר תְּבוּן אָכָלוּ



אָב לֹא יְלָדָם אַךְ יְנִיקֵמוֹ חֲלֵב /חָכְמָה וּמַדָּע עַד אֲשֶׁר יִגְדָּלוּ



אָב לִי יְהַנְחִיל הוֹן יְשֻׁדּוּן שׁוֹדְדֵי / לַיְלָה אֲבָל הַשּׁוֹדְדִים אֻכָּלוּ



הוֹן נָחֲלוּ בָזוּ לְנֶגְדּוֹ כָל זְהַב / אוֹפִיר וְסַפִּיר בַּעֲדוֹ זָלָלוּ



הוֹן אַחֲרֵי מָוֶת בְּטוֹב יִזָּכְרוּ / אוֹסְפָיו וּמִמַּסְגֵּר נְדוֹד נֻטָּלוּ



הוֹן לא יְבַלֵּהוּ זְמָן אַךְ הַזְּמָן / יִכְלֶה וְלֹא יִבְלֶה רְכוּשׁ נָחָלוּ



הוֹן לֹא יְכִילֵהוּ מְלֹא תֵבֵל וְתוֹךְ / לִבּוֹת מְבִינִים תַּעֲצוּמוֹ כָלוּ



הוֹן לא יְהִי נִמְעַט בְּהוֹצִיאוֹ אֲבָל / יִשְׂגֶּה בְתִתּוֹ לַאֲשֶׁר יִשְׁאָלוּ



הוֹן לֹא לְחָפְרוֹ יָרְדוּ אֶל יַרְכְּתֵי / בוֹרוֹת אֲבָל עַל בָּמֳתֵי עָב עָלוּ



עָלוּ בְמַעְלוֹת הַמְּזִמּוֹת עַד אֲשֶר / כִּימָה וְעָשׁ וּכְסִיל מְאֹד יִשְׁפָּלוּ



הַקּוֹטְפִים שִׂיחֵי רְנָנוֹת מִבְּלִי / זֵכֶר פְּאֵר נָעְמָךְ לְשָׁוְא עָמָלוּ



תַּחַת בְּרוֹשׁ קוֹץ יִקְטְפוּ וּמְקוֹם קְנֵה / בשֶׂם וְצוּף קָנֶה וְסוּף קָמָלוּ



הַשּׁוֹאֲפִים לִסְפּוֹר וְלִזְכּוֹר קֵץ יְקַר / מֶחְקַר תְּהִלּוֹת הוֹדְךָ סָכָלוּ



גַּם שָׁאֲפוּ רוּחַ וְלָרִיק יִיעֲפוּ / וּמְקוֹם תְּהִלָּה תָּהֳלָה פָעָלוּ



הַנּוֹאֲמִים לִמְנוֹת הֲמוֹן כוֹכְבֵי זְבוּל / אָז כָּל עֲפַר אָרֶץ הֲלֹא יֶהְבָּלוּ



בָּךְ מַעֲלוֹת רָמוֹת לְאֵין קֵצֵה וְלא / יִכְלוּ וְאִלּוּ הַתְּהִלּוֹת כָּלוּ



בֵּינוֹת בְּנוֹת בִּינוֹת צְלָעֶיךָ דְּבִיר / אִוּוּ וּבִנְוֵה לִבְּךָ אָהָלוּ



אֹהֶל אֲשֶׁר יָהֵל בְּמוֹ אֹפֶל קְצוֹת / תֵּבֵל לְמוֹשָׁב יִכְסְפוּ גַם כָּלוּ



עֵינֵי חֲשֵׁכִים יֶחֱזוּ אוֹר דַּת בְּאוֹר / שִׁכְלָךְ וּבִמְאוֹר הִלְּךָ הֻלָּלוּ



גַּם פַּעֲמֵי דַּלִּים בְּצַעְדֶּךָ עֲלֵי / רֻכְסֵי רְנָנוֹת כַּצְּבִי אָזָלוּ



בִּידֵי יְדִידוּתָךְ יְדֵי רָשׁ תָּמְכוּ / כִנּוֹר וּבִזַּת הַזְּמִיר שָׁלָלוּ



תִּמְשֹׁךְ לְבָבוֹת בַּעֲבוֹתוֹת אַהֲבָה / עַד מִסְּבֹל אַהְבָתְךָ נֶחְשָׁלוּ



כִּמְעַט לְבָבוֹת מִשְׁכְּנוֹתָם נָטְשׁוּ / וּבְיוֹם נְדוֹד בַּחְלָלְךָ יֻטָּלוּ



זֶה בָחֲנוּ טוּחַי בְּנוּדָם מִמְּךָ / כִּמְעַט בְּנַפְשָׁם מָאֲסוּ בָּחָלוּ



חַתּוּ וְכִמְעַט בִּלְתְּךָ אֶשְתּוֹלְלוּ / כִי אֵיךְ בְּלִי לֵב לַעֲמוֹד יוּכָלוּ



יִתְחַלְחֲלוּ לוּלֵי חֲזוֹתָךְ יִחֲלוּ / וּבְחַסְדְּךָ חֶבְלֵי נְדוֹד סֻכָּלוּ



מֵאֵשׁ אֲנָחוֹת מֵי מְנוּחוֹת יִמְצְאוּ / לוּ אֶל נְוֵה אָהָלְךָ נִנְהָלוּ



מִי אִתְּךָ גָּר לֹא יְגוּרוֹ גוּר אֲרִי / וּבְיַם חֲרָדוֹת צוֹלְלָיו יִצְלָלוּ



הַשּׁוֹאֲבִים מֵי שִׁירְךָ לֹא יִצְמְאוּ / אִלּוּ יְאוֹרֵי הַזְּמִיר דָּלָלוּ

סימן



קֶסֶת זְמִירִי זָחֲלָה מֵחִיל / נוֹגְנִים וְלִישׁוּעָתְךָ תּוֹחֵל



דָּיֵק זְמִיר בָּנוּ וְגַם שָׁפְכוּ / בָהּ סוֹלְלָה וַתַּעֲמֹד בַּחֵיל
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4259