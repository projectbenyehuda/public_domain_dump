


	
	איך שאלתם דודים
	



איך שאלתם דודים / וידאל בנבנשת


אֵיךְ שְׁאֶלְתֶּם דּוֹדִים לְמִי הַתְּבוּנָה / לֹא יְדַעְתֶּם כִּי הִיא לְיוֹסֵף לְמִקְנָה



הוּא יְצָרָהּ בִּגְאוֹן יְקָרָהּ וְאֵיכָה / הִיא לְבִלְתּוֹ תִּכְרֹת בְּרִית וָאֲמָנָה



אִם בְּאַחֵר תִּבְחָר תְּמָאֵן כְּבוֹדָהּ / בָּחֲרָה בוֹ תַחְזִיר עֲטָרָה לְיָשְׁנָהּ



מִי בוֹחֵר בִּלְתּוֹ בְתֵבֵל לְשַׁכֵּן / בּוֹ הֲדָרָהּ אִם הוא לְבָדוֹ מְעוֹנָהּ



כֵּס לְשִׁבְתָּהּ הוּכַן לְבָבוֹ וְטֶרֶם / יַעֲמֹד הוּא הִתְנוֹדְדָה כַמְּלוּנָה       5



נָדְדָה עַל קַצְוֵי אֲרָצוֹת כְּבוֹדָהּ / נָדְדָה כַצִּפּוֹר וְשָׁבָה לְקִנָּהּ



לוֹ לְבָדוֹ בִמְתֵּי זְמָן יָאֲתָה כִי / הוּא לְכֻלָּם יַחַד כְּיָתֵד וּפִנָּה



הוּא בְּתוֹכָם כַּלֵּב בְּתוֹךְ הַגְּוִיָּה / הֵם כְּעַיִן אַךְ הוּא לְבַדּוֹ אֱשׁוּנָהּ



אֵל יְצָרוֹ בֵינָם לְהַשְׂכִּיל לְהֵיטִיב / הַפְּתָיוּת בִּעֵר בְּשִׂכְלוֹ וּפִנָּה



בֵּין אֲנָשֹים יִדְמֶה לְמַלְאַךְ אֱלֹהִים / הוּא כְאִישׁ אַךְ אֵין בּוֹ לְבָד הַתְּמוּנָה  10



מַעֲלוֹתָיו רַבּוּ לְאֵין קֵץ וּלְכָל / תַּעֲצוּמוֹ תֵבֵל עָלֶיהָ קְטַנָּה



וַאֲנִי לוֹ עַל כֵּן כְּעֶבֶד וְנַפְשִׁי / לַעֲבוֹדַת חִשְׁקוֹ נְתוּנָה נְתוּנָה



אֶתְּנָה רוּחִי לוֹ וְאִם יַחְפְּצֵנָהּ / אֶדְעָה אָז כִּי אֱלֹהִים חֲנָנָהּ



אֹחֲזָה לִי כַנְפֵי רְנָנִים וְלַחְזוֹת / הוֹד יְקָרוֹ אָבֹא לְפָנָיו בְּרִנָּה



אֶשְׁלְחָה אֶת זִמְרַת זְמִירַי וְשִׁירַי / לוֹ כְמֵבִיא עָפָר לְגִבְעַת לְבוֹנָה      15



אוֹ כְמֵבִיא אָטָד לְאַרְזֵי לְבָנוֹן / אוֹ כְמַקְרִיב אֶל אֵל בְּנֵי תוֹר וְיוֹנָה



אֶבְטְחָה בוֹ יַעְלוּ לְרָצוֹן לְפָנָיו / אַחֲרֵי כִי לוֹ הַתְּהִלָּה לְמָנָה



אֵין עֲרוֹךְ לוֹ בִיקָר וְחָכְמָה וּמַדָּע / פָּעֳלוֹ הוּא הֵעִיד בְּפָנָיו וְעָנָה



בַּחֲזוֹתְכֶם דּוֹדִים פְּאֵר נָעֳמוֹ אֵיךְ / לֹא יְרֵאתֶם לִשְׁאֹל לְמִי הַתְּבוּנָה.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1902