


	
	מִי זֹאת
	



סימן: אבגיתץ ת׳ת׳ ח׳זק. לחן: יד צר התם.






מִי זֹאת עוֹלָה מִן הַמִּדְבָּר

צוֹעֶקֶת מַר בְּלֵב נִשְׁבָּר

אֵיכָה אוֹיְבִי עָלַי גָּבָר

וְחֵץ חֲנִיתוֹ בִי יָרָה.





אַגִּידָה קוֹרוֹת זְמַנִּי

אֲחַוֶּה דֵעִי מִי אָנִי

בִּהְיוֹתִי אָז עֲלֵי כַנִּי

כְּלִילַת הוֹד וְזִיו אוֹרָה.





בִּימֵי חָרְפִּי זְמַן עֶדְנָה

הֱיוֹתִי גַּן רַעֲנָנָה

אָז מִכָּל עֵבֶר וּפִנָּה

לִי יוֹבִילוּ שַׁי לַמּוֹרָא.





גֵּאוּת לָבַשְׁתִּי וּגְדֻלָּה

נַעֲלֵיתִי עַל כָּל מַעְלָה

עַתָּה יָרַדְתִּי לִמְצוּלָה

כִּי יַד אוֹיֵב עָלַי גָּבְרָה.





יְפֵה נוֹף עִיר מְנוּחָתִי

הִיא בַמְּדִינוֹת שָׂרָתִי

הַבִּיטוּ וּרְאוּ אַחְוָתִי

אֵיךְ שַׁמָּה הִיא וְשַׁעְרוּרָה.





תַּחֲנוּנִים יְדַבֵּר רָשׁ

לְפָנֶיךָ, אֵל, צוּר נִדְרָשׁ

לְכָל דּוֹרְשֶׁיךָ בְּמוֹרָשׁ

לֵב, אֵל, לָמָּה תִּישַׁן, עוּרָה.





צְרוֹרוֹת עַמְּךָ הַתֵּר

לְזַעֲקָתָם הֵעָתֵר

הַרְאֵם עֹז יָדְךָ וּבַתֵּר

אוֹיְבֵיהֶם בְּאַף וְעֶבְרָה.





תַּבַּעְנָה שְׂפָתַי רִנָּה

לְפָנֶיךָ דָּר מְעוֹנָה

פְּקֹד גֶּפֶן זֹאת וְכַנָּה

הוֹשַׁע יְמִינְךָ, אֵל נוֹרָא.





תַּעֲלֶה שַׁוְעַת פִּלּוּלִי

לְרָצוֹן, צוּרִי גוֹאֲלִי

אֱמֹר לִי רָנִּי צַהֲלִי

אֲנִי לָךְ מָעֹז בַּצָּרָה.





חַזֵּק צוּרִי אֶת עַם אֶבְיוֹן

הֲשִׁיבֵם לִנְוֵה אַפִּרְיוֹן

אָז יַבִּיעוּ נִיב וְהֶגְיוֹן

בְּקוֹל תּוֹדָה וְקוֹל זִמְרָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44197