


	
	שָׁאַלְתִּי אֶת
	



שיר לאוהב כסף / לא ישבע כסף

לחן: שפל רוח.






שָׁאַלְתִּי אֶת אוֹהֵב כֶּסֶף וְכוֹסֵף / לְמִי תֶאְסֹף זָהָב וְרֹב פְּנִינִים

הַתְּדַמֶּה לִחְיוֹת לָעַד וְכִימֵי / שְׁמֵי מָרוֹם כֵּן עוֹד רַבּוֹת בְּשָׁנִים

הֲלֹא פֶתַע וְכִמְעַט קָט וְתָעוּף / בְּלִי אֵבֶר לְעָמְקֵי הָאַשְׁמַנִּים

זְכֹר קֶדֶם אֲשֶׁר חָלְפוּ וְעָבְרוּ / אִישֵׁי רַהַב לְבוּשֵׁי הוֹד וְשָׁנִים

וְאָבַד כָּל זֵכֶר לָמוֹ וְנִשְׁכַּח / וְהִנָּם זֶה בְּדֵי שְׁאוֹל טְמוּנִים

וְלֹא הוֹעִיל הוֹן רַב וְזָהָב / בְּיוֹם עֶבְרָה וְחִצֵּי צַר שְׁנוּנִים

לָזֹאת בְּחַר מִן קָצֶה הַמְּמֻצָּע / לִהְיוֹת שָׂמֵחַ בְּחֶלְקָךְ כָּל הַשָּׁנִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44204