


	
	אָשִׁירָה נָא
	



שיר לעשר הדברות. סימן: אני ששון.






אָשִׁירָה נָא לִידִיד נָעִים, חַי

צַח וְאָדֹם תְּמִים דֵּעִים

בְּתוֹךְ קְהַל אַחִים רֵעִים, חַי

אָבֹא לְפָנָיו בִּרְנָנָה.





כִּי בָחַר בִּי מִכָּל עַם

לִמְדַנִי טוּב טַעַם

נָתַן לִי אִמְרֵי נֹעַם

עֵדוּת ה׳ נֶאֱמָנָה.





עֵת קֵרַב לְהַר סִינַי

אֶת כָּל קְהַל אֱמוּנַי

וְשָׁמָּה שָׁמְעוּ אָזְנַי

כָּל מִצְווֹתָיו אֱמוּנָה.





נִפְלָאוֹת הֶרְאָה לִי עַל הַר, חַי

סִינַי הִזְהִיר כְּאוֹר זֹהַר

וְהִטָּה שָׁלוֹם כְּנָהָר, חַי

לְעַמּוֹ עֲדַת מִי מָנָה.





אָז רָאוּ אֶת זִיו הוֹדוֹ

וַהְדַר יְקַר כְּבוֹדוֹ

וְעֹז תַּעֲצֹם יָדוֹ

בְּכָל עֵבֶר וּפִנָּה.





שָׁם נִגְלָה הֲדַר כִּסֵּא

מֶלֶךְ רָם וּמִתְנַשֵּׂא

אַשְׁרֵי חוֹכֵי וְחוֹסֵי

בּוֹ, יַעְטְרֵם כַּצִּנָּה.





יָפוּ לִי דִבְּרוֹתֶיךָ, חַי

מִנֹּפֶת צוּף אִמְרָתֶךָ

מַה אָהַבְתִּי תוֹרָתֶךָ, חַי

כִּי בָהֶם אָפִיק תְּבוּנָה.





חֲנַנְתַּנִי סוֹד תּוֹרָה

הִיא כֶתֶר וַעֲטָרָה

טוֹב מִפְּנִינִים סַחֲרָהּ

זָהָב לֹא יַעַרְכֶנָּה.





כֵּן אֵל רַב לְהוֹשִׁיעַ

נָא תַקְשִׁיב וְתוֹשִׁיעַ

וְלִי אֹמֶר תַּבִּיעַ

כְּקֶדֶם וְכָרִאשׁוֹנָה.





שָׁם שָׁמַעְנוּ מֵהוֹד פִּיךָ, חַי

אָנֹכִי ה׳ אֱלֹהֶיךָ

אֵל אַחֵר לֹא יִהְיֶה לְךָ, חַי

לֹא תַעֲשֶׂה פֶסֶל וּתְמוּנָה.





הֶבֶל מַעֲשֵׂה תַעְתּוּעִים

לֹא מֵטִיבִים וּמֵרֵעִים

זֶה חֵלֶק עַם מֵרֵעִים

וְאֵין בָּה תְּבוּנָה.





לָזֹאת עֹז חִישׁ חִגְּרוּ

קוּמוּ וְהִתְאַזְּרוּ

לַבֹּשֶׁת אַל תִּנָּזְרוּ

כִּי אָנֹכִי אֵל קַנָּא.





שְׁמֹר אֶת יוֹם שַׁבַּת קָדְשׁוֹ, חַי

וְהָכֵן הַכֹּל בְּיוֹם שִׁשִּׁי

כִּי כֵן צִוָּה צוּר קְדוֹשִׁי, חַי

אֵל שׁוֹכֵן בִּשְׁמֵי מְעוֹנָה.





לֹא תַעֲשֶׂה כָל מְלָאכָה

גַּם בִּנְךָ וּבִתְּךָ

וְעַבְדְּךָ וַאֲמָתְךָ

בּוֹ יָנוּחוּ בִרְנָנָה.





כִּי בוֹ תָדוּץ דְּאָבָה

מֵעֵין עוֹלָם הַבָּא

בּוֹ יְנוּבוּן בְּשֵׂיבָה

נַפְשָׁם תְּהִי רַעֲנָנָה.





וְאֵת שֵׁם אַדִּיר אַדִּירִים, חַי

לֹא תִשָּׂא לַשָּׁוְא וּשְׁקָרִים

כַּבֵּד אוֹמְנִים וְהוֹרִים, חַי

כִּי אֹרֶךְ יָמִים בִּימִינָהּ.





לֹא תִרְצַח וְלֹא תִנְאַף

שְׁמֹר פֶּן יֶחֱרֶה אַף

וְלִבְּךָ אַל יִשְׁאַף

לִגְנֹב נֶפֶשׁ נַעֲנָה.





לֹא תַעֲנֶה בְרֵעֲךָ

עֵד שֶׁקֶר פֶּן אֲכַלְּךָ

לֹא תַחְמֹד בֵּית עֲמִיתְךָ

וְכָל אֲשֶׁר הוּא קָנָה.





נוֹרָאוֹת הַרְאֵה בִגְדֻלָּה, חַי

מֶלֶךְ יוֹשֵׁב קֶדֶם סֶלָה

לְעֵדָה הִיא לוֹ סְגֻלָּה, חַי

מְקֻטֶּרֶת מֹר וּלְבוֹנָה.





כִּי זֶה כַמָּה הִיא מָרָה

נַפְשָׁהּ מְאֹד מְצֵרָה

מֵרֹב צוּקָה וְצָרָה

בְּיַד אוֹיְבָהּ מְעֻנָּה.





בְּרֹגֶז תִּזְכֹּר רַחֵם

מַהֵר שְׁלַח מְנַחֵם

אוֹתָהּ תָּקוּם תְּרַחֵם

כִּי בָא עֵת לְחֶנְנָהּ.





יָהּ הָשֵׁב נָא כִימֵי עֶדְנָה, חַי

אֶת עִיר צִיּוֹן עַל מְכוֹנָה

הָשֵׁב עֲטָרָה לְיָשְׁנָה, חַי

וּפְקֹד גֶּפֶן זֹאת וְכַנָּה.





אֵלִי דָר בְּרוּם חֶבְיוֹן

בְּנֵה נְוֵה אַפִּרְיוֹן

בְּתוֹךְ מְכוֹן הַר צִיּוֹן

עִיר דָּוִד קִרְיַת חָנָה.





וְשָׁם אֶשָּׂא גִיל וָרֹן

אַקְרִיב לָךְ שַׁי וְדוֹרוֹן

בְּנִיב שָׂפָה וְגָרוֹן

כָּל עַצְמוֹתַי תֹּאמַרְנָה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44199