


	
	בְּרֶטֶט כַּפַּיִם...
	




בְּרֶטֶט כַּפַּיִם וּבְמוֹרָא יוֹם מָחָר

יִבָּנֶה הַבִּנְיָן;

כְּבֵדָה הָאֶבֶן וּפְרִיכָה וּנְתוּנָה

בְּמִנְיָן.





שִׁמְרוּ, הַבּוֹנִים, הַחֹמֶר הַיָּקָר,

פֶּן אַחַת תִּתְפּוֹרֵר,

וְעָלָה אֲבָקָהּ בְּאַף הַמַּחֲזִיקָהּ —

וְזוֹרֵר.





וְזוֹרְרוּ אַחֲרָיו כָּל רֵעָיו הַבּוֹנִים,

וּמֵעֹצֶם הַתְּנוּדָה

תַּפֵּלְנָה יְדֵיהֶם בְּאַחַת לָאָרֶץ

הַכְּבֻדָּה.





אָז יִרְאוּ נִדְהָמִים הֶחָלָל הַמְפַהֵק

בֵּין חֲצָאֵי הַכְּתָלִים,

וְסָמְרוֹ שַׂעֲרוֹתָם: בַּפִּנּוֹת יְחַיְּכוּן

שׁוּעָלִים.




תרפ"ג










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34895