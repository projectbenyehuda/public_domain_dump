


	
	בַּמַּעֲלֶה
	



א


עַד לִמְלָכִים לֹא הִגַּעַתְּ –

צַחֲקִי, נַפְשִׁי, צְחוֹק הַיֶּלֶד!





נְיָר־הַכֶּתֶר כִּי יָדַעַתְּ –

צַחֲקִי, נַפְשִׁי, צְחוֹק הַיֶּלֶד!





וְעֵת לָךְ בָּזוּ אַתְּ הִרְקַעַתְּ –

צִַחֲקִי, נַפְשִׁי, צְחוֹק הַיֶּלֶד!





עַתָּה יִדְּמוּ, כִּי הוֹפַעַתְּ –

צַחֲקִי, נַפְשִׁי, צְחוֹק הַיֶּלֶד!




ב


שֶׁבַע שָׁנִים בִּי צָפִיתִי,

עַל מַבּוּעִי הֶחֱרַשְׁתִּי.

הִתְקַדַּשְׁתִּי.

לְדוּכָן עַתָּה אִם עָלִיתִי,

קְרוֹבָה בְּפִי הַבְּרָכָה.

אַשְׁרַי כָּכָה.




ג


נְזִיר־תְּהִלָּה נֶאֱבַקְתִּי עִם אֵלִי –

אִי לְךָ, אֵלִי, כִּי יְכָלְתִּיךָ.





עַתָּה מְתוּחָה הַקֶּשֶׁת בְּדָמִי

וְלִבִּי כַּסַּפִּיר לָטֹהַר.





אֵלִי, אֵלִי,

מָלֵאתִי צְחוֹק צַדִּיק תָּמִים.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/35085