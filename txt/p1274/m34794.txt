


	
	רְאוּ, צָרַר הַחֹרֶף...
	




רְאוּ, צָרַר הַחֹרֶף אֶת נִשְׁמַת הָעוֹלָם

וְטוֹב לָהּ בִּכְנָפָיו הַלְּבָנוֹת:

הִיא תַצְהִיר בְּשָׁהֳמֵי הַשֶּׁלֶג הַפְּזוּרִים,

הִיא תַבְהִיק בִּכְפוֹר הָאִילָנוֹת.





הַשֶּׁלֶג — הַסַּפִּיר — הוּא יָרַד בַּעֲתֶרֶת

עַל זִכְרוֹן הַפְּרָחִים — גִּבְעוֹלִים,

בְּעוֹד מְפַרְכֵּס בַּגַּנִּים הוֹד נֶפֶשׁ־הַקַּיִץ,

וַיַּלְבֵּן הַחֲלוֹמוֹת הַגְּדוֹלִים.





אָז לֹבֶן לַחֲלוֹמוֹת וְזֹהַר לִמְעוּפָם,

הַנּוֹשֵׁק אֶת שׁוּלֵי הַמְּרוֹמִים —

הַנּוֹי וְהַנֵּצַח שַׁלִּיטִים וְעוֹלִים

בְּגֶזַע הַחַיִּים כִּתְאוֹמִים.





כְּבַר שַׁרְתִּי לִירַקְרַק הָאָרֶץ עִם לִבְלוּב,

לַחַמָּה עִם זְרִיחָה וּשְׁקִיעָה —

אַעֲרֶה הַפַּעַם אֶת נַפְשִׁי לַלֹּבֶן,

לַטֹּהַר שִׁיר־לִבִּי אוֹצִיאָה!




תר"ע










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34794