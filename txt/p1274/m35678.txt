


	
	שִׁיר וְהֵדוֹ
	




הָיוּ יָמִים בָּם מָוֶת הָיָה תוּגָה

[אָז בִּמְרוֹמֵי שָׂדֶה שָׁרָה הַחוּגָה]





וּבְנֵי אָדָם שִׁלְּחוּ מִלֵּב רֹב אֲנָחוֹת

[רֹאשָׁם שַׁח, אַךְ לִבָּם מֵאֵן לִשְׁחוֹת]





וּמֹתֶק צַעַר תִּבֵּל אֶת חַיֵּיהֶם

[מִזִּכְרוֹנִי לֹא פַסּוּ הַיָּמִים הָהֵם]





וְאִישׁ אֶל אִישׁ הִבִּיט וְאֶל אֲחוֹתוֹ

[בִּקְצֵה דַרְכּוֹ רָאָה דִּמְדּוּם מוֹתוֹ]





וְעַז הָיָה חִבּוּק נְשָׁמוֹת בְּאַהֲבָה

[שָׁרְשָׁן טָבַל בָּעֵדֶן וְלֹא רָוָה]





וּלְעֵת שִׁכְחָה זָכְרוּ אֶת קֵץ הַזְּמָן

[לֹא בָּא הַצַּעַר כִי אִם לְנַחֲמָן] —





וְעַתָּה, אֲהָהּ הַמָּוֶת הוּא אֵימָה

[נֶאֱלַף חָכְמַת מוֹת מֵחַיָּה וּבְהֵמָה!]





הוּכַן מַטְבֵּחַ עַל כָּל בָּמוֹת תֵּבֵל

[בְּיַעַר כֻּלּוֹ אֵבֶל אֵין אִילָן אָבֵל]





וּבְנֵי עַמִּי אֲשֶׁר מֵעוֹלָם בְּנֵי סְגֻלָּה

[קוֹל טְבוּחֵי דוֹרוֹת עוֹלֶה מִן הַמְּצוּלָה]





שׁוּב נִבְחֲרוּ הֱיוֹת עוֹלָה תְמִימָה

[וְאֵל מִסְתַּתֵּר שׂוֹחֵק אַחַר הַבִּימָה].




תש"ד










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35678