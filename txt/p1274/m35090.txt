


	
	הַפִילוֹסוֹפִים אוֹמְרִים
	




הפִילוֹסוֹפִים אוֹמְרִים: אַךְ טוֹב,

הפִילוֹסוֹפִים אוֹמְרִים: רַק רַע.

וַאֲנִי אוֹמֵר לְךָ אָחִי:

לָזֶה וְלָזֶה אַל תִּכְרָע.

אִם תֹּאמַר רָע וְלִבְּךָ מָלֵא רַחֲמִים –

לִבְּךָ יִתְפַּלֵּץ.

אִם תָּרֹן טוֹב וּבוֹכִים בְּךָ הַנְּגָעִים –

לָמָּה נַפְשְׁךָ תְּאַלֵּץ?





טוֹב כִּי תִסְתַּכֵּל בְּעַיִן גְּדוֹלָה

וְרִגְשְׁךָ כִּלְשׁוֹן הַמֹּאזְנָיִם,

אֲשֶׁר אִם תֶּחֱרַד, לֹא תָנוּעַ

בֵּין הַשְׁנָיִם.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35090