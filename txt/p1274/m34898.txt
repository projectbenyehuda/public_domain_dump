


	
	שִׂיחָה עִם הָאֲדָמָה
	




— "בְּאֶצְבְּעוֹת עָפָר לָבָן

פּוֹרֵר רְגָבַי שְׁחוֹרִים:

גַּם קֹר גַּם חֹם תָּחוּשׁ

וְאוֹר בַּפֵּרוּרִים!





דּוֹרוֹת צְחִיחָה אוֹחִיל,

מְעֻלָּפָה דַרְדַּר,

צָבַרְתִּי שֹׁד לַפְּרִי,

לַבְשִׁיל אֶת הַסְּמָדַר".





— בְּבַרְזֶל לֻטַּשׁ פְּלַחְתִּיךְ

בְּמוֹ יָדַי לְהָרַךְ;

מַה טּוֹב כִּי עַל חֵיקֵךְ

הַפָּרוּם אָנֹכִי שַׁח.





יַבְּלִית־קְדוּמִים שׂרְגָה

עָלַיִךְ כְּעֵין מִכְבָּר,

הֶעֱמִיקָה אַף נִטְּשָׁה,

מָנְעָה מִקְּרֹב הַזָּר.





— "בְּעָלוּנִי, הוֹי, זָרִים,

עִשּׂוּ נָכְרִים שָׂדַי,

בְּמִסְכֵּנוּת לַחְמָם,

שַׁמְנָם לֹא תַתִּי דָי.





עַל גִּבְעִי חָשַׂפְתִּי צוּר,

בְּעִמְקִי הִקְוֵיתִי בֹּץ —

עֲדֵי יֵעוֹר בְּנִי

לָשׁוּב, עַד שֶׁיַּחְפֹּץ".





— יְעָרִים, קָמוֹת־זָהָב

בְּעֵינַי הִרְבֵּיתִי רְאוֹת,

אַךְ בִּרְכַּת טַל, מָטָר

לִי לֹא נִתַּן לִרְווֹת.





שִׁוַּעְתִּי בְּקוֹל יַעֲקֹב

לְאַדְמַת־יָהּ רְחוֹקָה —

בֵּין אֲלֻמּוֹת עֵשָׂו

נִבְלַע קוֹל הַזְּעָקָה.





— "בְּאַלְפֵי שְׁנוֹת דְּאָגָה

וְחַרְבוֹנֵי שְׁכֹל

נִסְפּוּ צִמְחֵי הוֹדִי,

כְּרָמַי הִצְהִיב הַחוֹל.





גֻּמְּדוּ יַעֲרוֹתַי,

מַעְיָנַי מְרֻשָּׁשִׁים,

בַּאֲשֶׁר תָּזוּב דְּווֹתִי

שָׁרְצוּ הַיַּתּוּשִׁים".





— אֶגְזֹם וַאֲרַפֵּא

חָרְשֵׁי הָעֲרָבָה,

לִמְצוֹת אֶת זִיבָתֵךְ

אֶשְׁלַח נִטְעֵי רְבָבָה.





לַחוֹל אָשִׁית חוֹמַת

עֵצִים וְלֹא שִׁעַרְתְּ,

מַעֲרֵךְ אַטְבַּע בְּצֵל

וְצָהַלְתְּ עוֹד וְנָהָרְתְּ.





– "מַה טּוֹב אֲשֶׁר תַּפְרֵנִי,

כִּי ִעוֹד ֹבְּךָ לְשַׁד,

בְּחֵיקִי יִפְרֶה אֶוֹנְךָ

וְכֹרְתָה הַבְּרִית לָעַד.





לִבְנַת הָעֲצָמוֹת

תַצַּע בִּי בְּבוֹא עֵת,

וּלְזַרְעֲךָ תְּנוּבָה

לְעוֹלָם לֹא אֶחְדַּל תֵּת".




תרפ"ג










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34898