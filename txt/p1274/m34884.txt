


	
	קִנְאַת גֶּבֶר
	




כְּיוֹנַת־אֵלֶם בְּסֵתֶר הַמַּדְרֵגָה

בְּסַעַר וָזֶרֶם,

וְעֵין עַיִט יוֹקְדָה

צוֹפָה בְּלִי־חָשָׂךְ —

תֶּחֶרְדִי בְּפִנַּת בֵּיתִי,

וַאֲנִי כֻּלִּי אֵיבָה.





כֻּלִּי אֵיבָה, כֻּלִּי אַהֲבָה:

שׁוֹט קִנְאָתִי יִשְׁרֹק

עַל גֵּוֵךְ הַשָּׂטוּם,

וְשֶׁן־אַהֲבָתִי

בְּמֹתֶק צַוָּארֵךְ אֶתְקָע.





דִּבְקִי כְּיוֹנָה דְּמוּמַת חֲרָדָה

בְּסֵתֶר הַמַּדְרֵגָה,

דִּבְקִי, דֹּמִי בְּפִנַּת בֵּיתִי.

אִם תָּנוּעִי — וּרְטַשְׁתִּיךְ,

אוֹ דָמֵךְ אֶמְצֶה

אֲשֶׁר יָצַק

בִּי שִׁגְעוֹן שְׁאוֹל

וְעֶדְנַת עֵדֶן —

אוֹ כִּי אֶשְׁאַג בִּבְכִי,

אֲשֶׁר יַחֲרִיד

אֶת מִינֵךְ הָאָרוּר

מִסּוֹף עוֹלָם וְעַד סוֹפוֹ.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34884