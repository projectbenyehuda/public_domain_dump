


	
	שׁוֹכֵן הַצְּרִיף
	




צְרִיפִי בָּנוּי עַל תְּלוּלִית חֲמוּדָה,

לֹא הַרְחֵק מֵעִם הַכְּבִישׁ הֶחָדָשׁ,

בֵּין הַשָּׁרוֹן וּבֵין יְהוּדָה.

רַעֲפֵי גַגּוֹ כְּהוּיִים,

וּתְרִיסָיו – קָנִים יְרֻקִּים.

כָּל הַבֹּקֶר גַּבּוֹ בַּשֶּׁמֶשׁ יוּחַם,

וְלָעֶרֶב יִסְתַּכְּלוּ פָּנָיו הַגְּלוּיִים

בְּצָנְחָהּ עֲיֵפָה לַיָּם.





בְּגַנִּי לִי תָּאֳמֵי עֲרוּגוֹת

חֲשׂוּפוֹת מִצֵּל:

הַבְּכִירָה יְרָקוֹת תַּעֲטֹף בְּחֵן,

הַצְּעִירָה – מַרְבַד־פְּרָחִים צוֹהֵל.

עַל גְּבוּלָן צַפְצָפוֹת עֲנֻגּוֹת,

אֶצְבְּעוֹת רַגְלָן חֲבוּשׁוֹת

בְּחֹמֶר לַח וְצוֹנֵן.





בְּיַרְכְּתֵי גַנִּי, בְּתוֹךְ הֶחָצָב,

כַּוֶּרֶת־מַכְפֵּלָה לִי עִם גָּג.

דְּבוֹרַי יַעְטְרוּהָ כִּשְׁבִיבֵי־זָהָב,

נוֹשְׂאוֹת דְּבַשׁ וְדוֹנַג

מִנֹּגַהּ שַׁחַר עַד יוֹם יָפוּחַ.

מִמֹּתֶק הָאשֶׁר בֶּעָמָל

עֻקְצָן בְּפִיהֶן שָׁכוּחַ.





גֶּדֶר־אֲבָנִים עַתִּיקָה

בִּפְאַת חֲצֵרִי הַנָּמָה –

לֹא אֵדַע מִי בָּנָהּ וּלְמָה,

אַךְ נָפְלָה לִי עִם הַחֶלְקָה!

כְּחֹם הַצָּהֳרַיִם הַגְּבוֹהִים

עַל גָּדֵר זוֹ אֵשֵׁב לָנוּחַ

וְעַל מַחְשׂוֹף חָזִי יְשַעֲשַׁע הָרוּחַ.

אֶתְבּוֹנֵן אֶל גִּבְעוֹל־אֲפוּנָה,

עָלֶיהָ יִתְרַפֵּק, יָזוּעַ,

מְלַבְלֵב בְּטֹהַר צָנוּעַ –

זְרָעַתּוּ יַד אֱלֹהִים.





כְּגִבְעוֹל־אֲפוּנָה זֶה הַמְעֻנָּג

לְעֵת צָהֳרַיִם אֶשְׂתָּרָג

עַל גֶּדֶר־עוֹלָם,

לֹא אֵדַע מִי בָּנָהּ וּלְמָה,

אַךְ צוֹנְנָה הַגָּדֵר בַּחַמָּה

וּמִגִּבְעוֹלִי הַדַּק לֹא תִפָּגָם.

לוּ אַךְ יִרְאֵנִי אֱלֹהִים

בְּעַיִן טוֹבָה, חַנּוּנָה,

בִּרְאוֹתִי אֶת גִּבְעוֹל־הָאֲפוּנָה

וְאֶת חַיָּיו הַזָּעִים!




תרפ"ד










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35098