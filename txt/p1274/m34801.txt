


	
	נְגִינוֹת
	



א


הִבְהִיקָה גַחֲלִילִית בַּשִּׂיחַ הֶעָבֹת

וַתִּקְרֹץ לִי עֵינָהּ בְּחִיּוּךְ מְאַשֵּׁר;

דֹּם קֶרֶן־הַשְּׁקִיעָה עַל סוּתָהּ פִּזֵּזָה,

וַיִּשֹּׁב מִמָּרוֹם הָרוּחַ הַמְקַשֵּׁר.





כְּבָר רִשְׁרֵשׁ הָאשֶׁר בְּחֶבְיוֹן־הַשִּׂיחַ,

וַתְּסוֹכֵךְ הַשִּׁטָּה עָלֵינוּ בְּרֹאשָׁהּ;

דֹּם נָבַע מִקֶּרֶב הַפֶּלֶא הָרָחוֹק —

וַתְּצַלְצֵל נְשִׁיקָה רִאשׁוֹנָה וּקְדוֹשָׁה.




ב


הִיא פִּזְּרָה צַמָּתָהּ בַּנָּתִיב לַיַּעַר,

וַתַּחֲשׂף לִי זְרוֹעַ מַבְהִיקָה;

וָאַעַר

עָלֶיהָ אֶשׁ־לִבִּי הַכְּבוּשָׁה בִּנְשִׁיקָה.





הִיא כָּרְכָה צַמָּתָהּ עַל צְדָעַי כְּנָחָשׁ,

וַתְּשִׁיתָהּ לְרֹאשִׁי עֲטָרָה;

וָאָחוּשׁ,

כִּי כָּפוּת אָנֹכִי עוֹלָמִית בִּשְׂעָרָהּ.





וּצְחוֹקָהּ — צְלִיל פַּעֲמוֹן, צְלִיל טָהוֹר כִּבְדֹלַח —

וַתִּשַּׁק אֶת עֵינַי הַדּוֹמְעוֹת;

וַתּוֹלַךְ

הַמַּלְכָּה אֶת עַבְדָּהּ אֶל אוּלַם־הַחֲלוֹמוֹת.




ג


שְׁלַל־זַהֲרוּרִים

נָפַל עַל שְׁבִילֵנוּ,

צְלִיל־דִּינָרִים

נִשְׁמַע בְּאָהֳלֵינוּ,

בְּרַק עֲנָבִים

הֶאֱדִים בְּכַרְמֵנוּ,

זְהַב־הַחִטָּה

צִפָּה שְׁדֵמָתֵנוּ,

כְּנַף־הַבְּרָכָה

רִחֲפָה עַל רָאשֵׁינוּ,

אוֹר־הָאשֶׁר

הִצִּית בַּבוֹתֵינוּ.




תרע"ב










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34801