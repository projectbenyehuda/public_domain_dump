


	
	צְעָדִים בַּחוֹלוֹת
	




צְעָדִים בַּחוֹלוֹת, צַעֲדֵי עָמָל,

בִּמְתִינוּת עֲנָוָה, כְּפֶשַׂע הַגָּמָל.





רֶגֶל שׁוֹקַעַת בַּנּוֹזֵל הֶחָמִים –

כֹּה שׁוֹקְעִים בַּנֵּצַח עִקְּבֵי הַיָּמִים.





נְטוּיוֹת עֵינַיִם בִּמְגַמַּת רְחוֹקִים,

וְצַעֲדֵי־הַשֶּׁקֶט חוֹרְזִים וְשׁוֹקְעִים.





בַּמִּישׁוֹר הַזָּהוּב מַחֲרֹזֶת הַצְּעָדִים

הִיא כְּתָב־הַקָּדָשִׁים בְּסֵפֶר הַנָּדִים.





תִּשֹּׁב הָרוּחַ וּמָחֲתָה הָעִקְּבוֹת –

כֹּה נִמְחוּ מֵעוֹלָם כָּל מַעֲשִׂים וְתִקְווֹת.





אַךְ רַכָּה הַפְּשִׂיעָה לָרֶגֶל הַלֵּאָה,

וּמְתוּקָה עַל חָזֶה נִגֶּרֶת הַזֵּעָה.






תרפ"ד










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35095