


	
	בַּת־קוֹל
	




סַהַר מָלֵא יוֹצֵק כֶּסֶף חַי וְרוֹעֵד.

עַל עֲשָׂבִים פָּרוּשׂ צָעִיף אוֹ אֵד.





עַל שְׂפַת יְאוֹר מִתְנַמְנֵם, בֵּין אִילָנֵי־בֶּשֶׂם,

אֵשְׁבָה דֻמָּם וְאֶשְׁתֶּה מִן הַקֶּסֶם.





פִּתְאֹם אַסְכִּית עַל הַמַּיִם קוֹל הֲמֻלָּה,

בַּת־קוֹל כְּבוּשָׁה בּוֹקְעָה מִן הַמְּצוּלָה:





"עַל קַרְקָעִי בּוֹעֵר סְבַךְ־אַלְמֻגִּים,

תַּחְתָּיו קְבוּעִים שִׁלְטֵי־פְנִינִים שְׁלוּגִים.





בְּדֹלַח־גַּלִּים זוֹרֵם, צוֹהֵל סְבִיבָם,

וּכְמוֹ שִׁבְטֵי־חַשְׁמַל קוֹרֵן זִיוָם.





בְּתוּלָה יְרֻקַּת־שֵׂעָר, לִבְנַת־שַׁדִּים,

בְּעֶרֶשׂ־שֵׁן שׁוֹכֶבֶת, וּמַרְבַדִּים





טְווּיֵי כֶּסֶף־סַהַר סְבִיבָהּ פְּרוּשִׂים,

וּדְגֵי־זָהָב זְעִירִים בָּהֶם תְּפוּשִׂים.





צֶחָה הִיא מֵחָלָב, בָּרָה, זַכָּה,

וּמִשְּׂעָרָהּ עֶדְנַת־וְרָדִים מְפַכָּה.





כְּקֶרֶן־אוֹרָה בַּת־צְחוֹק עוֹטְרָה פִּיהָ,

יֵשׁ בָּהּ: עַזּוּת, טֹהַר, תֹּם וּתְבִיעָה.





אַשְׁרֵי מִי שְׁלְּנַשֵּׁק אוֹתָהּ זָכָה" —

פִּרְכֵּס עוֹף וּבַת־הַקּוֹל שָׁכָכָה.




תרע"ג










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34813