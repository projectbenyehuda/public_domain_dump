


	
	בְּיוֹם הַדִּין
	








קוֹל בַּבָּמָה נִשְׁמַע, יְבָב הַשּׁוֹפָר:

"כֻּלְּכֶם, כֻּלְּכֶם תָּשׁוּבוּ אֶל עָפָר,

שָׁוְא מַשָּׂא אֱנוֹשׁ וַעֲצָתוֹ תּוּפָר…"





כְּעֵדֶר צֹאן נִבְעַת, נִכְנַף הַקָּהָל,

הֶגֶה יָהּ עַל רֹאשָׁם יֵילִיל, יִצְהָל.

גַּם עוֹלָל אוֹחֵז בְּיַד אָבִיו נִבְהָל.





נוֹרָא הָאוֹר עַתָּה זוֹרֵחַ בַּחַלּוֹן,

דָּמַם בִּתְכֵלֶת הָרָקִיעַ יֶרֶק הָאַלּוֹן.

כָּל לֵב הוֹגֶה: אֵימָה, אַפְסוּת, קָלוֹן.





הַכֹּל יַעֲטֹף תּוּגָה שׁוֹבֶרֶת אֶת הָרוּחַ,

כָּל קוֹמָה זְקוּפָה עֲלֵי לִבָּהּ תָּשׁוּחַ

וְתֶחֱרַד: מַה יֵּחָרֵת הַיּוֹם עַל לוּחַ?…




תרפ"ה














את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/39900