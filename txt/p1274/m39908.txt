


	
	לָעִבְרִית
	








בְּאַהֲבַת אֵיתָן אַתְּ נִקְנֵית,

בְּקִנְאַת אֵלִיָּהוּ,

וְהַפּוֹסְחִים עַל שְׁתֵּי סְעִפִּים

אוֹתָךְ הֵם לֹא יָדָעוּ.





נֶאֱמַנְתְּ מְאֹד עִם הָאִישׁ

יַקְרִיב לָךְ כָּל הָרֶגֶשׁ;





הֵיטַבְתְּ הֱיוֹת אֵשֶׁת-בְּרִית,

אַךְ לֹא תִהְיִי פִּילֶגֶשׁ.





מִדָּה שְׁלֵמָה תִּמְדְדִי

לַשּׂוֹנֵא וְלָאוֹהֵב,

וּכְמוֹ יָדַעַתְּ לֶאֱהֹב

תֵּדְעִי גַם לְתַעֵב.





אֲשֶׁר אֵרַשְׂתְּ לְעוֹלָמִים

לָנֶצַח לֹא יֻתָּר;

וַאֲשֶׁר הָיָה עָכוּר בַּלֵּב

בְּזֹךְ דְּבָרֵךְ יִטְהָר.





בָּךְ נִפְגְּשׁוּ תְבוּנַת אֵם

עִם צַהֲלַת תִּינֹקֶת,

עֱזוּז תְּהוֹם בְּגַל פּוֹרֵץ

וּמֵי-מְנוּחוֹת בַּשֹּׁקֶת.





עַתָּה תִּסַּבִּי בְּמָחוֹל,

שׁוֹלְחָה יָדֵךְ חוֹבֶקֶת

לִפְזוּרֵי-עַם בִּמְלֹא תֵּבֵל

כְּטַבַּעַת מְהַדֶּקֶת.





הָהּ, טַבַּעַת-זְהָבִי,

בָּךְ גָּלוּם הַנַּחַשׁ:

מִי לְאֶצְבָּעוֹ יַעַנְדֵךְ

לֹא יֵדַע עוֹד כַּחַשׁ.





הָהּ, טַבַּעַת-קָדָשַׁי,

עַל אֶצְבָּעִי זִרְחִי,

עַד כִּי אָשִׁיב לֵאלֹהַי,

בְּיוֹם אַחֲרוֹן רוּחִי!




תרפ"ז










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39908