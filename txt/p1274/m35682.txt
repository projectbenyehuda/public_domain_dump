


	
	הַצּוֹרֵף
	



לנשמת יעקב שטיינברג


שָׁנִים עַל שָׁנִים צָרַף הַצּוֹרֵף:

הָגוֹ הַסִּיגִים מִיקַר הַמַּתֶּכֶת.

לִבָּה בְּכָל עֹז הָאֵשׁ הַדּוֹעֶכֶת,

גְּבִינָיו נֶחְרְכוּ בַּחֹם הַשּׂוֹרֵף.





פְּעָמִים הַסַּדְנָה שָׁמְעָה אִישׁ חֵרֵף:

"אָרוּר יוֹם רֻתַּקְתִּי אֶל זֹה הַמְּלֶאכֶת!

הִנֵּה שְׁתֵּי רַגְלַי שֻׁתְּקוּ כְּבָר מִלֶּכֶת,

וּפְרִיץ-הָרָעָב קְרָבַי הוּא טוֹרֵף".





וַעֲדֶנָּה יָדוֹ יְגֵעָה בַּמַּפּוּחַ

לַהֲפֹךְ הַזָּהָב זָקוּק וְטָהוֹר,

כַּזֹּךְ הַמֵּאִיר בְּרוּם הֲגִיגָיו —





נִשְׁמַע בַּסַּדְנָה כִּפְלֵיטָת הָרוּחַ,

וְלֵב הַצּוֹרֵף עָמַד דֹּם מִדְּהֹר —

וַיָּקֵא הַזָּהָב אֶת שְׁאֵרִית סִיגָיו.




תש"ז










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35682