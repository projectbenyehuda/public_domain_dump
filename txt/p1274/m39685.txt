


	
	גְּבוּלוֹת לָאֱנוֹשׁ
	








כִּי יִזְרַע אָב הַקָּדוֹשׁ

עַתִּיק הַיּוֹמִין

בְּיָד מְתוּנָה

מֵעָבִים רוֹעֲמִים

חֲזִיזִים לִבְרָכָה

עַל פְּנֵי הָאֲדָמָה,

אֶשַּׁק שׁוּלֵי לְבוּשׁוֹ

הָאַחֲרוֹנִים

וְחֶרְדַּת יְלָדִים

נֶאֱמָנָה בַּלֵּב.





כִּי עִם הָאֵלִים

אַל יָעֹז הִתְחָרוֹת

כָּל אֱנוֹשׁ.

אִם יֵרוֹם לְמַעְלָה,

גַּם יִגַּע

בַּקָּדְּקֹד אֶל הַכּוֹכָבִים,

לֹא תִּמְצָא מַרְגּוֹעַ

כַּף רַגְלוֹ רוֹפֵפָה,

וְשַׂחֵק יְשַׂחֲקוּ

בּוֹ עָבִים וְרוּחוֹת.





וּבְעָמְדוֹ מוּצַק

עֲצָמוֹת מֵחוֹת

עַל אֶרֶץ מוּסָדָה

עוֹמֶדֶת לָעַד,

לֹא יִגְבַּהּ עַד

דְּמוֹת – לָאַלּוֹן

אוֹ גַם לַגֶּפֶן.





מַה יַּפּלֶה בֵּין

אֵלִים לָאָדָם?

אֲשֶׁר הֲמוֹן גַּלִּים

לִפְנֵיהֶם יָנוּדוּ

בְּשֶׁטֶף נְצָחִים:

אוֹתָנוּ גַל יָנִיף

אַף יִבְלַע הַגָּל

וְנֵרֵד מְצוּלוֹת.





חוּג מִצְעָר

יָחוּג חַיֵּינוּ,

וְדוֹרוֹת עַל דּוֹרוֹת

תָּמִיד יִצְטָרְפוּ

לְשַׁלְשֶׁלֶת הֱיוֹתָם

אֵין תִּכְלָה וְקֵץ לָהּ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39685