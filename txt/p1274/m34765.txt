


	
	בְּזֹהַר בֹּקֶר
	




בְּזֹהַר בֹּקֶר נֶעֱלָס קוֹפְאִים דְּקָלִים גּבוֹהִים.

עַַל הַיָּם הַנּוֹצֵץ שְׁנֵי מִּפְרָשִׁים שׁוֹהִים.





כִּתְמֵי אֹדֶם־לֹבֶן שְׁפוּכִים – דְּמוּת הַבָּתִּים.

בְּגָבְהֵי תְכֵלֶת שְׁקּופִים עוּלֵי־עָבִים שָׁטִים.





צְלָלִים חִוְּרִים־חַמִּים חוֹלְפִים עַל הַתְּבוּאָה,

בַּעֲרוּגָה חוֹלְמָה חֲבַצֶּלֶת צְנוּעָה.





אֲצִיל־בְּרוֹשִׁים רַעֲנָן, רַךְ וְגֵא־הַקּוֹמָה,

עוֹמֵד וּמְהַרְהֵר: מִי הוּא נְסִיךְ חֲלוֹמָה?





הוּא? לֹא הוּא? וְלָמָה מַרְאָה כָּכָה עָצוּב? – –

וְאֶת שׁוֹק הַצְּנוּעָה נוֹשֵׁק סִרְפָּד חָצוּף.




תרע"ו










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34765