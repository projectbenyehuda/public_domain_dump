


	
	יוֹם חֹרֶף
	




עַל הַגְּבָעוֹת וּבַשְּׁפֵלָה

פְּרוּשִׂים שְׁטִיחֵי־שֶׁלֶג בָּרִים,

וּמְפֻזָּרִים פְּנִינֵי־קֶרַח

עַל הַשְּׁדֵמוֹת, עַל הַכָּרִים.





חַמָּה קָרָה וּמְזֻקֶּקֶת

יוֹצְקָה בְּדֹלַח, יוֹצְקָה אוֹרָה;

עַל סַנְסִנֵּי הָאִילָנוֹת

מִתְנוֹצֶצֶת שֵׂיבָה צְחוֹרָה.





עֶגְלוֹת־שֶׁלֶג טָסוֹת, פּוֹרְחוֹת

עַל הַכְּבִישִׁים, עַל הַשְּׁבִילִים,

צְלִיל פַּעֲמוֹנִים, שְׁרִיקַת שְׁלָגִים,

סוּסִים מְזוֹרְרִים וּמַהְבִּילִים.





עוֹפוֹת־בָּר בַּמָּרוֹם חָגִים,

מְנִידִים כָּנָף, צוֹרְחִים שִׁירָה,

תְּשׁוּקַת חַיִּים אַחַת זַכָּה

בְּכָל הַלְּבָבוֹת אֵשׁ הִבְעִירָה.





לַכֹּל צָמְחוּ כַּנְפֵי־רוּחַ,

הַכֹּל עָפִים, אָצִים, דּוֹחֲקִים;

אֵי הַיָּגוֹן? אֵי הַדְּאָגָה?

עֵינֵי־אוֹר וּפָנִים שׂוֹחֲקִים!





עַל הַבְּרֵכָה, עַל הַזְּכוּכִית

טָסִים נְעָרִים וּמִתְחָרִים,

רוּחַ פְּזִיזָה נוֹשְׁקָה לֶחְיָם

וְנִמְלֶטֶת אֶת הַיְּעָרִים.





שָׁם עַל עֶגְלוֹת־שֶׁלֶג זְעִירוֹת

כְּנוּפְיַת־פּוֹחֲזִים לָהּ מַחֲלִיקָה,

גֵּו לְגֵו אֲחוּזִים צְפוּפִים,

מִן הַגִּבְעָה טוּס לַבִּקְעָה.





שְׂחוֹק וְחַיִּים, יַלְדוּת יָפָה,

קָפְאָה, נֻפְּצָה כּוֹס־הַיְגוֹנִים —

אַשְׁרֵי מִי שֶׁנָּפַל חֶלְקוֹ

עִם הַנְּעָרִים הָאַדְמוֹנִים!




תר"ע










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34793