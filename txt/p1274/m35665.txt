


	
	מַסָּע בָּאָרֶץ
	




מִתֵּל-אָבִיב צָפוֹנָה בְּנִקְעֵי שֹׁמְרוֹן

וְעֵמֶק הַבְּרָכָה וּמִלּוּאַת כִּנֶּרֶת

וּצְפַת חֲלוֹם-עָרִים וְרָז הָרֵי מֵרוֹן,

לְמַעְלָה עַד תֵּל-חָי, תֵּל גִּבּוֹרֵי מִשְׁמֶרֶת,

וּמַעְלָה מַעְלָה עוֹד, עַד סוֹף גְּבוּל מְטוּלָה,

נִשְׁקֶפֶת נִדָּחָה וּנְצוּרַת תּוֹחֶלֶת,

צוֹפָה אֲחוֹרַנִּית, אֶל מֶרְחֲבֵי הַחוּלָה,

יוֹם יוֹם אֶת הַחֶרְמוֹן בְּדוּמִיָּה שׁוֹאֶלֶת,

מָתַי מִנִּי הָמוֹן חָרוּץ תְּהִי צוֹהֶלֶת —

כְּמוֹ בִּיעָף נִשֵׂאתִי יְמֵי-אוֹרָה שִׁבְעָה,

נִכְסָף לִפְקֹד כָּל עֵמֶק, מִישׁוֹר וְכָל גִּבְעָה.





אֶת צִבְעֵי הָאָרֶץ, גּוֹנֵי רֹךְ וָטֹהַר,

בְּכָל דַּקֵּי נִימֶיהָ נִשְׁמָתִי סָפָגָה,

וְשׁוּב פָּרַח כְּקֶדֶם בִּי חֲלוֹם הַנֹּעַר

וְשׁוּב מַשְׂאַת-הַנֶּפֶשׁ בִּמְרוֹמֶיהָ חָגָה.

אֶת הַיָּשָׁן רָאִיתִי כִּרְאוֹת מַרְאֶה חָדָשׁ,

וְהֶחָדָשׁ, הֶאָח, לְיַד יָשָׁן פּוֹרֵחַ,

כְּמוֹ בְּצֵל אַלּוֹן עָלָה יוֹנֵק רַב-לֵחַ,

כְּעָמִיר אֱלֵי עָמִיר, עַד אִם גָּדִישׁ נִגְדָּשׁ.

וּבֶחָזוֹן בִּי קָם גַּן כֻּלּוֹ נָטוּעַ

צְמָחִים רַבֵּי-שָׁנִים וַעֲמוּסֵי-תְּנוּבָה;

בְּעוֹנוֹתֶיהָ מְלֶאכֶת הָאָדָם שְׁלוּבָה

מַסְלוּלָם בִּנְתִיב הוֹלְכֵי-עוֹלָם קָבוּעַ.





וְכֹה לִבִּי נֶאֱהַב בְּכָל פִּנַּת נָוֶה,

בְּכָל קַן-אָדָם בָּהָר וּצְרִיף בְּגַן רָוֶה,

בְּכָל סְבַךְ חֹרֶשׁ רַךְ וּבְכָל שָׂדֶה זָהוּב,

בְּכָל טְרַקְטוֹר נָח יָגֵעַ, עָטוּף מִכְסֵה צָרָד,

בְּכָל כְּבִישׁ מַלְבִּין-מַשְׁחִיר בְּמַעַל וּבְמוֹרָד,

בְּכָל אֶשְׁכּוֹלִית בַּטּוּר וְכָל חֻפַּת חֲרוּב,

בְּכָל אֵקַלִּפְּטוּס רָם שֶׁצַּמַּרְתּוֹ רוֹעֶדֶת,

בְּכָל בְּרֵכָה שֶׁל מַיִם עַל אַרְבַּע עוֹמֶדֶת,

בְּכָל קוֹמָה כְּפוּפָה מֶלֶט רַךְ יוֹצֶקֶת,

בְּכָל אִשָּׁה מְתוּחָה לִתְלוֹת כְּבָסִים בְּשֶׁקֶט,

בְּכָל עֵדֶר צֹאן, בָּקָר, מִשְּׂדֵה-מִרְעֵהוּ שָׁב —

עֲדֵי כִּי כָּל מָקוֹם לִי אִוִּיתִי לְמוֹשָׁב;

וְלוּ הֵחָלֵק יָכֹלְתִּי לְאֶלֶף חֲלָקִים,

לְשִׁכְנִי בְּכָל מָקוֹם אֹהֶל לִי אָקִים!




תרצ"ג










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35665