


	
	הָרַב דְּמָתָא
	




זְקַן־יְשִׁישִׁים טָהוֹר, לֶחְיֵי עַנְבָּר עֲנֻגּוֹת,

וְתַחַת הַמֵּצַח הָרָם

עֵינַיִם יוֹשְׁבוֹת עַל מִלֵּאת —

הֲטֶרֶם תִּלְאֶה נְשׂא, רַ' אֶלְחָנָן שַׁפִּירָא,

מַשָּׂא עֲדָתְךָ הָרָב?





לֹא, לֹא רַב הַמַּשָּׂא עַל שֶׁכֶם הָרַב:

מָעֲטוּ שׁוֹאֲלֵי הַשְּׁאֵלוֹת בְּדִינֵי בָּשָׂר וְחָלָב;

הַשּׁוֹ“בִים שָׂמוּ בִּכְלֵיהֶם מְעַט מִ”תְּבוּאַת שׁוֹר"

וְיִרְהֲבוּ הַכְשִׁיר וְהַטְרִיף בְּבֵית־הַמַּקּוּלִין

לְעֵינֵי הַטַּבָּח הַדּוֹרְסוֹת

בְּסִירְכָא קַלָּה וַחֲמוּרָה — עַל דַּעְתָּם הַקַּלָּה.

נָשִׁים בַּשִׂמְלָה צְרוּרָה נִשְׁמָתָן,

וְאֵין בָּא “לִפְרֹשֹ הַשִּׂמְלָה”,

וּמִי יוֹדֵעַ אִם שְׁמוּרָה הַכְּתֻבָּה בָּאַרְגָּז?

וְ“חשֶׁן מִשְׁפָּט” מַכְרִיעַ יוֹם יוֹם

בֵין טוֹעֵן וְנִטְעָן הַכְּרוּכִים כְּאֶחָד

בַּשּׁוֹנֶה הַבּוֹדֵד — בְּאֶלְחָנָן הָרַב.

הוֹלְכָה וּקְצָרָה רְשִׁימַת הֶחָמֵץ הַנִּמְכָּר לִפְסָחִים,

וּדְרָשַׁת הַתְּשׁוּבָה בָּטְלָה זֶה כְּבָר

אֲפִלּוּ בֵּין כֶּסֶה לֶעָשׂוֹר —

לֹא, לֹא רַב הַמַּשָּׂא עַל שֶׁכֶם הָרַב.

אַךְ מַה כָּבֵד וּמֵעִיק הַסֵּבֶל

עַל נִשְׁמַת הָרוֹעֶה הַנֶּאֱמָן:

חֻלֵּי־חֻלִּין מִסָּבִיב וּבְדִידוּת מְכַלָּה,

זָרִים דַּרְכֵי הָעָם בְּעָשְׁרוֹ וְרִישׁוֹ:

סָעוֹר לְפָנִים בְּעֵינַיִם גְּלוּיוֹת לְהַבְהִיל

בְּלִי זְכֹר הַהַשְׁגָּחָה,

אוֹ גַשֵּׁשׁ בְּאֶפֶס אֱמוּנָה וְיַלֵּל:

“אֵין עֵצָה כְּנֶגֶד הַמַּזָּל!”

עֲלוּבוֹת תּוֹרָה וַעֲבוֹדָה וּגְמִילוּת חֲסָדִים

וְרוֹפְפוֹת שְׁלשׁ רַגְלֵי הָעוֹלָם —





אֵיךְ יַעֲמֹד וְלֹא יִתְפּוֹרָר?

אַף גַּם הַמְעַשִּׂים בְּפִיהֶם לִגְאֻלָּה קְרוֹבָה

לֹא יִשְׁעוּ לַשְּׁכִינָה הַגּוֹלָה־נִשְׁכָּחָה,

וְצִלְצוּל קֻפָּתָם כְּאִלּוּ לִקְבוּרוֹת

הִיא תוּבַל, כְּבַיָּכוֹל.

רַק שְׁנַיִם אוֹ שְׁלשָׁה בַּטְלָנִים,

עוֹלְלוֹת צוֹמְקוֹת,

יֵשְׁבוּ יוֹם יוֹם לִפְנֵי רַבָּם,

תָּפֵל נֶאֱנָחִים וְלוֹעֲסִים תָּפֵל —

דִּבְרֵי תוֹרָה נוֹשָׁנִים וִיגֵעִים

בְּלִי עֹמֶק וְגַדְלוּת,

אֵשׁ־קֹדֶשׁ וַעֲלִיַּת־נְשָׁמָה.

זָרִים מֵימֵי הַמִּקְוָה בַּבֹּקֶר וַחֲשׁוּדִים,

וִיתוֹמָה תְּפִלַּת הַחֹל גִּימֶל פְּעָמִים בַּיּוֹם,

וְכֵהָה תְפִלַּת הַשַּׁבָּת,

אַף כִּי חֲדָשׁוֹת וְנוֹצְצוֹת

עַטְרוֹת־הַכֶּסֶף עַל רָאשֵׁי הָעָם…




תרפ"א










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34882