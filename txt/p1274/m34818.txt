


	
	הַסְּתָו
	




פִּי־תַנּוּרִי שְׁטוּף־שַׁלְהֶבֶת,

גִּצִּים פּוֹרְחִים, אוּדִים פּוֹקְעִים;

נוּגֶה אֵשֵׁב אֶל אֶשְׁנַבִּי,

אָחוּשׁ: חַיַּי פּוֹחֲתִים, לוֹקִים.





אָהֳלִי מָסוּר בִּידֵי צְלָלִים

אִלְּמִים, רַק הַתַּנּוּר דּוֹבֵר:

שִׂיג יָמֶיךָ — רִיק, בַּטָּלָה,

מָשׁוּל אַתָּה כְּצֵל עוֹבֵר.





רִקּוּד־שְׂטָנִים עַל הַכֹּתֶל,

רִמְזֵי־בּוּז וּלְשׁוֹנוֹת שְׁלוּחוֹת:

אַוַּת־לִבְּךָ, חֲלוֹמוֹתֶיךָ

יִשָּׂא מָחָר שַׂר־הָרוּחוֹת.





וּבַחֲלּוֹן פַּרְצוּף־סַגְרִיר

נוֹטֵף רִירוֹ, נוֹטֵף רִפְשׁוֹ;

מַה טָּעַמְתָּ מִן הָעוֹלָם?

הֵיכָן עֻקְצוֹ? הֵיכָן דִּבְשׁוֹ?




תרע"ג










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34818