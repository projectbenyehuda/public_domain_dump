


	
	תַּפּוּחַ בְּאֶרֶץ הַקֶּדֶם
	



א


"יַרְחֵי־מֶרִי פֹּה לִי,

מַרְאִי הָפַךְ קוֹדֵר;

תַּחַת מִיץ אֶל גִּזְעִי

הַחֵרָבוֹן חוֹדֵר.





אֲפָפוּנִי רוּחוֹת

וְלֹא גָדַלְתִּי עִמָּן;

תַּחַת פְּרִי־הַיֶּרֶק

יִלְהַט סְבִיבִי רִמּוֹן.





רֵיחוֹת לֹא שְׁעַרְתִּים

סַבִּים עַל קְלִפָּתִי;

שֶׁטַח יָם רוֹדְפֵנִי,

יְשִׁימוֹן־חוֹל לְקְרָאתִי.





תַּנִּים יוֹקְדֵי־עַיִן

וְרַכְרַכֵּי שְׁפַנִּים

בָּאִים לְבַקֵּשׁ בְּצִלִּי

מַחֲסֵה־שַׁאֲנַנִּים.





אֵיכָה תֶּחֱסוּ בִּי

וַאֲנִי אֵין בַּד וְצֵל לִי?

אַךְ תּוֹבִישׁוּ תַּחְתַּי

עַד אִם נָטָה לֵילִי.





רַק אִם נָטָה לֵילִי

תִּמְצְאוּ אֶת צִלְּכֶם,

אַךְ יָרֵאתִי, גִּזְעִי

פֶּן אֲזַי יַבְהִילְכֶם.





גֶּזַע אַדִּיר, מַשְׁרִישׁ,

אַךְ כְּרוּת־עֳפָאִים,

דּוֹמֵם מוּל יָרֵחַ

וְהוּא כֻּלּוֹ בְּקָעִים."






ב


"כְּעַרְעָר כְּרוּת־עֳפָאִים

שֵׁנִית פֹּה נִטַּעְתִּי;

פֶּלֶא, אֵיךְ בַּחֹרֶב

עַד הַיּוֹם לֹא מַתִּי.





אֵין זֶה כִּי שָׁרְשַׁי

עָבוּ, חָסְנוֹ שָׁמָּה,

וְלֹא חָלַף לְשַׁדָּם

בַּחֲלִיפוֹת הָאֲדָמָה.







שְׁתִילֵי־נֵכָר רַבִּים

עָשׂוּ פֹּה כֹּתֶרֶת,

אַךְ בְּרֹב מַצַּבְתָּם

בָּאָה הַמִּגְעֶרֶת.





בּחֶפְזוֹן פְּרִיחָתָם

דִּמּוּ כִּי נִקְלָטוּ,

אַךְ הִשִּׁירוּ בֹּסֶר,

צָהֲבוּ וָמָטוּ.







וְאָנֹכִי נִצָּב

עָרֹם אַךְ נָטוּעַ,



וּמִטִּלְטוּל רוּחוֹת -



עוֹלָם לֹא אָנוּעַ."






ג


בַּחֲבָלִים כְּבֵדִים

בָּקְעוּ מֵעֲבָרִים

לִי מִטַּבּוּר גִּזְעִי

לַיְלָה שְׁנֵי נְצָרִים.





יְרֻקֵּי־רֹךְ, יְשָׁרִים,

שׁוֹאֲפִים לְמָעְלָה,

שְׁתֵּי שִׁבֳּלֵי־חֵן

בְּצַד מַצֶּבֶת בָּלָה.



אַשְׁרַי כִּי יָלָדְתִּי!

רֹן יָרֹנּוּ בְּשָׂרָי!

אִם אֲנִי לֹא אֶפְרַח –

יִפְרְחוּ נְצָרָי!



הֵמָּה פֹּה רִאשׁוֹנָה

רָאוּ אֶת עוֹלָמָם,

וְעָלְזוּ בְּנוֹף הַטְּרָשִׁים

אֲשֶׁר לִי כֹּה שָׁמָם.





מִשֶּׁמֶשׁ וּמִטְּלָלִים

הֵמָּה פֹּה יֶחֱסָנוּ,

עַד אִם בֵּין עֲלֵיהֶם

פֵּרוֹת־הָדָר לָנוּ.





אַשְׁרֵי כִּי יָלָדְתִּי!

שַׁבְתִּי שׁוֹב לִמְנוּחָי:

בְּיוֹם הִכַּרְתִּי נְצָרַי

ישְׂאוּ אֶת תַּפּוּחָי!"




ד


"הֶאָח, חִדַּשְׁתִּי נְעוּרָי!

אוֹרִיק כְּמוֹ נְצָרָי!

נָגְעוּ בִּי הָרוּחוֹת,

נוֹשְׁבוֹת מִבֵּין הָרָי.





רְבִיד עֲנָפִים רַכִּים

עוֹטֵר אֶת צַוָּארִי,

וְזֶרֶם אוֹנִים קָרִיר

חוֹזֵר תּוֹךְ בְּשָׂרִי.





אֲנִי וּנְצָרַי נִשַּׁק,

שְׁלוּחוֹת אֱלֵי שְׁלוּחוֹת,

בֵּינוֹת יָם וִישִׁימוֹן

נִרְעֲדָה בַּטּוּחוֹת.





שׁוֹגְרִים לִי רֵיחוֹתָם

אַחַי הַלִּימוֹנִים,

אַלְפֵי עֵינַי יַרְנִין

לַהַט הָרִמּוֹנִים.





גִּילִי פָּרַח, עָצְבִּי

קָמַל, נָמוֹג מִרְיִי:

בֹּאוּ, חֲסוּ בְּצִלִּי,

מָחָר יִרְעַשׁ פִּרְיִי!"




תרפ"ד










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35096