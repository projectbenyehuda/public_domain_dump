


	
	סֵעַרְתְּ אֶת כָּל מְצוּלוֹתַי
	




סֵעַרְתְּ אֶת כָּל מְצוּלוֹתַי,

תְּהוֹם נַפְשִׁי הַדְּלוּחָה;

עַתָּה אֶחֱרַד בִּתְפִלָּה:

מְנוּחָה… מְנוּחָה…





זְרוֹעַ־טֶרֶף חִבְּקַתְנִי,

סָחֲטָה כָּל לְבָבִי,

וְאֶת רַקּוֹתַי לָפְתוּ

כַּפּוֹת לָבִיא.





לֹא יָדַעְתִּי בְּסָעֳרִי

רֵאשִׁיתִי, אַחֲרִיתִי –

כָּל חֲרוֹנַי וִיגוֹנַי

הֶחֱרִישָׁה הֲמִיתִי.





בְּרוּכָה לִי תִהְיִי,

אַתְּ הַנְּסִבָּה לְנוּעִי!

עַל חֶלְקָתִי יָנַח עַתָּה

מַבָּטֵךְ הַנְּבוּאִי.





כָּל פְּנִינֵי קַרְקָעִי

עַתָּה עוֹלוֹת לְאִטָּן.

אוֹדֵךְ, אוֹדֵךְ, אֱלָהוּתִי:

כָּל רוּחִי לָךְ נִתָּן.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35087