


	
	לְטָאוֹת בְּגַנִּי
	




אַבְנֵי-יָם, כְּחַלּוֹת-קִבָּר

גָּדַרְתִּי עֲרוּגַת גַּנִּי.

בְּצָהֳרֵי יוֹם תֹּאפֵן חַמָּה

וְהֶעֱלוּ קְרוּם כְּמִשְׁחַת שִׂיד;

וּכְרֶדֶת רְבִיבֵי הַמַּמְטֵרָה

וְהָיוּ אַבְנֵי-יָם לַחוֹת —

מִקְשַׁת גְּרִיסֵי חוֹל

וּרְסִיסֵי צֶדֶף דַּק,

רֵיחָהּ גָּפְרִית וָמֶלַח.





מַה תִּיף שְׂפַת הַפְּרָחִים

תַּעֲטֹר הָאֲבָנִים

בְּאֶלֶף עֵינֵי-צְבָעִים תַּמּוֹת!

מַה תִּשְׁכַּר הָעַיִן מֵחֶלְקַת

מַרְבַד-הַדֶּשֶׁא הַמְגֻזָּז,

עֲנֻגּוֹת שֻׁבַּץ בְּמִסְגַּרְתָּן!

וּשְׁבִיל הַחוֹל יָרוּץ יָשָׁר

כִּלְשׁוֹן זָהָב חִוֵּר,

יֶחֱצֶה אֶת הַיָּרֹק.







אַךְ מִכָּל תִּקְסֹמְנָה

לִי הַלְּטָאוֹת אֲפֹרוֹת-הַגֵּו,

שׁוֹכְנוֹת חַגְוֵי קִיר אֲבָנָי.

כְּחִצֵּי-אֲבָר חַיִּים

טָסוֹת הֵן בְּשִׁפּוּלֵי הַסְּיָג

וַחֲלֹף כְּרַעַשׁ עָלֶה יָבֵשׁ

עַל שְׁבִיל הַחוֹל שְׁקוּי-הָאוֹר.

נָטוּי גְּחוֹנָן אֱלֵי קַרְקַע,

אַךְ קוֹרְטוֹב מִלִּבְנָתוֹ יָצִיץ

לְאֹרֶךְ צַלְעוֹתָן.





רֶגַע יַעֲמֹד קָרוּשׁ הַחֵץ

עֲלֵי כְּרָעַיִם עֲדִינוֹת,

רֹאשׁוֹ יֵרוֹם כִּמְעָט,

זְנָבוֹ דָּבֵק תַּחְתָּיו,

הַפֶּה פָּעוּר כְּפִי דָגִיג,

וּשְׁנֵי דִגְשֵׁי עֵינֵי-גָבִישׁ

צוֹמְדִים אֵלַי מַבָּט עָמֹק.

יִרְטַט סְגוֹר הַלֵּב הֶחָם,

עָלֹה וָרֶדֶת וַהֲלוֹם

אֶל קְרוּם גְּוִיָּה רוֹפְסָה,

כֹּה יַךְ יִרְגַּשׁ אֶל הַצַּוָּאר,

יִגַּל יָקֵר הַלֵּב הַקָּט,

עַד כִּי תַעֲטֹף עֵינִי

דֹּק דֶּמַע עָלָה כְּאֵד

מִתּוֹךְ לֵב נִכְמָר פִּתְאֹם.





יְצוּר כְּלִיל-שָׁלוֹם,

נִבְרָא מִיסוֹד-עָפָר,

בִּמְקוֹם יָלִין וַדַּאי

הַחֹמֶר הַקַּדְמוֹן אֲשֶׁר

לַצּוּר וּלְכָל אַבְנֵי-יְקָר!

חֵן אָפֹר-צַהֲבוֹנִי זֶה,

עוֹרֵק-חִיּוּת עָרֹם פּוֹעֵם,

נוֹשֵׁם רַכּוֹת-רַכּוֹת,

עַד כְּדֵי הָפוֹךְ נוֹזֵל

אוֹ הִתְפּוֹרֵר וִהְיוֹת

אֲבַק-עָפָר יָבֵשׁ…





רַגְלִי נִשֵּׂאת בְּלִי מֵשִׂים,

הַחֵץ מוּעָף מִפֹּה,

זְנָבוֹ אַחֲרָיו יַחְפֹּז,

בַּחֲגַו הַקִּיר מָצָא מַחֲסֶה.

אַךְ טֶרֶם יִסָּתֵר,

נִפְתַּל, הָפַךְ פָּנָיו,

שָׁהָה עַל סַף הַחֲגָו,

רֹאשׁוֹ מוּרָם, נָטוּי בְּחֵן,

עֵינָיו דּוֹבְרוֹת בְּתֹם:

"לֹא יְדַעְתַּנִי, אִישׁ?

אֲנִי נִשְׁמַת הָאֶבֶן,

רְאֵה, שָׁבָה אֲנִי

אֶל יְסוֹדִי!"




תרצ"ה










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35668