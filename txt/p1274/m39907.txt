


	
	נוֹף שׁוֹמֵם
	








שֶׁמֶשׁ שׁוֹקְעָה עַל גַּלִּים.

טִלְאֵי שִׂיחִים כְּחַלְחַלִּים

עַל גְּדוֹת נַחַל נִרְדָּם,

נִלְפָּת כְּסֶרֶט שֶׁל כֶּסֶף וָדָם

אֶל חוֹפוֹ שֶׁל יָם.





זִרְמָתוֹ מַקְרֶשֶׁת.

בִּפְנִים הָאָרֶץ פָּסַק

הַמַּבּוּעַ מֵהָקִיר.

מוּל חַמָּה גוֹלֶשֶׁת

יַבְטִין רְאִי-יָם עֲנָק

וְהוּא נוֹצֵץ חָלָק —

אֵין עָשָׁן, אֵין מִפְרָשׂ.





זְהַב חוֹלוֹת מַאֲפִיר קָרוֹת

מִבֵּין מַחְגְּרוֹת-צֵל.

חֶבֶל פָּרוֹת —

שׁוּרָה אֲרֻכָּה —

קָפָא בְּמַעֲבַר בִּצָּה.

דּוּמִיָּה עֲמֻקָּה

כְּלִפְנֵי חֶרְדַּת יְקִיצָה.





בּוֹדֵד עַל תֵּל

אֹרֶן שַׁח סוֹאֵן,

כִּלְנַפְשׁוֹ יְקוֹנֵן.

רְאִי-הַיָּם מִתְחַתֵּל,

נְמוֹגָה דְמוּת הַבְּהֵמָה.

עַל-פְּנֵי הַבִּצָּה

נִקְמָר חֲלַל-אֵימָה.

בְּשׁוּלֵי הַיּוֹם

כָּל הַצְּבָעִים כָּבִים;

בְּעַרְבוֹת רוֹם

סוֹמְרִים הַכּוֹכָבִים.





מַה יִצְפֹּן עַתָּה הַלֵּיל

בַּנּוֹף הַשּׁוֹמֵם?

מַה פֹּה יִתְחוֹלֵל?

מַה פֹּה יִתְקוֹמֵם?

סֶרֶט-הַכֶּסֶף הוּעַם,

קַו-הַדָּם כָּבָה.

אַל תַּאֲמִינוּ בָּעֲרָבָה!

אַל תַּאֲמִינוּ בַּיָּם!

הַנּוֹף יִדְגֹּר פְּחָדִים,

הַלֵּיל יַהַר קָדִים,

הַכּוֹכָבִים סוֹמְרִים —

פִּקְחוּ עַיִן, הַשּׁוֹמְרִים!




תרפ"ו














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39907