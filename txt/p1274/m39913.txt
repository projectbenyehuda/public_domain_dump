


	
	בְּצֵל הַר-הַשְּׂרֵפָה
	








שָׁקָטְתָּ. יֶרֶק וּפְרָחִים צְהֻבִּים

כִּסּוּךָ. כָּל חַי וְרוֹמֵשׂ בָּא

לָדוּר לְרַגְלֶיךָ. אַף נֶעֱרַמְתָּ

עֲלֵי חוֹסֶיךָ קְטַנֵּי-אֶרֶץ

כְּמָגֵן כָּבֵד, וּשְׁחוֹר לוֹעֲךָ

שָׁלַחְתָּ לַשְּׁחָקִים, לְמַעַן שַׁכַּח

מָגוֹר מִלֵּב הַחַי הָרָךְ.





שְׁכֵחוּךָ. כִּי זֶה חֵפֶץ

כָּל חַי וְרוֹמֵשׂ מִקַּדְמֵי אֶרֶץ

שְׁכֹחַ אֶת הָאוֹן הַשּׁוֹתֵק.

וְהִנֵּה — גַּם אַתָּה שְׁכַחְתָּם

וְלֹא זָכַרְתָּ כִּי קְרוֹבִים הֵמָּה.

רָגְשׁוּ מוֹרָשֶׁיךָ וַתִּתְגָּעֵשׁ,

וַתַּרְעֵד אֶרֶץ כִּמְגִלַּת-נְיָר

מִתְרָעֶשֶׁת בִּנְשׁב בָּהּ רוּחַ;

וּלְמַעַן לֹא תִּתְעַרְעַר

מֵעֹצֶר רֹגֶז בֶּטֶן

וַתִּשְׁקַע תַּחְתֶּיךָ — יָרַקְתָּ

נֵטֶף אֶחָד מִמְּרֵרָתְךָ

וּמֵעֲשַׁן זַעְמֶךָ. וּרְאֵה,

מַה הֵבִינוּ פִּתְאֹם כָּל חוֹסֶיךָ

כִּי לְרַגְלֵי הַר-שְׂרֵפָה שָׁכֵנוּ,

וַיָּפוּצוּ לְכָל עֵבֶר בַּמּוֹרָד

בִּילֵל צְרוּבִים

וְלֹא הִבִּיטוּ מֵאַחֲרֵיהֶם.





אַךְ הִנֵּה תִּשְׁקֹט שֵׁנִית,

כַּאֲשֶׁר שָׁקַטְתָּ אֶלֶף מוֹנִים,

וַתְּכֻסֶּה יֶרֶק וּפְרָחִים צְהֻבִּים,

וְכָל חוֹסֶיךָ שָׁבוּ לִשְׁכֹּן

בְּצִלְּךָ, וְלוֹעֲךָ שָׁלוּחַ לַשָּׁמַיִם,

לְמַעַן לֹא יֵרָאֶה,





וְהָיִיתָ לָמוֹ מָגֵן כָּבֵד,

וּפַס מְגוֹרָם מִלִּבָּם הָרַךְ

וּשְׁכֵחוּךָ — עַד כִּי

תִּתְגָּעֵשׁ שֵׁנִית וִידָעוּךָ.




תרפ"ט














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39913