


	
	הטבּעת המלכּדת
	



ארץ ישֹראל חדלה להיוֹת חזוֹן ואמוּנה בּלבד. היא נעשֹתה
ממשוּת חדשה, שממשוּיוֹת אחרוֹת אינן רוֹצוֹת לפנוֹת לה מקוֹם, ממשוּת
לוֹחמת תּוֹך כדי גידוּל. דבר זה יוֹדעת היום כמעט כל הגוֹלה, לא רק
השֹרידים, האוּדים המוצלים, שעשׂוּ את ארץ ישׂראל מטרה להליכתם ולהעפּלתם,
אלא גם קיבּוּצים שלא נפגעוּ בגוּפם, אך נפגעוּ בהרגשתם וּבהכּרתם. להם,
להמוֹניהם, ארץ ישֹראל היא כבר היום הכרח. לאחיהם העקוּרים – בגוּף,
וּלעצמם – ברוּח. לא היוּ ימים כאלה, בּהם גם יהוּדים שמתכּחשים בּפיהם
לציוֹן נלחמים בּשבילה בּכל מאוֹדם, מכאן לא רחוֹקה הדרך אל תחת כּנפי
השכינה העברית.

הגיעה השעה להרחיב את הטבּעת המלכּדת את האוּמה, את הלשוֹן
העברית, גם על אלה שעדיין לא הגיעוּ לציוֹן. רק לאחר שטבּעת זוֹ תהדק את
רוּבּם – יהיוּ לחטיבה אחת. אין עוֹד לדחוֹת את הדבר לשעוֹת אחרוֹת. זוֹ
השעה. לא קל ולא פשוּט הדבר. רבּים הכּשלוֹנוֹת בּדרך זוֹ, ורבּים רפוּ
ידיהם. אבל רב גם הנסיוֹן שנרכּש ויש לנצלוֹ עד קצה היכוֹלת.

לשם כּך הכרח הוּא לכנוֹס את אלה שהכּרתם כּהכּרתנוּ
בנידוֹן זה, שיטכּסוּ עצה איך לעשֹוֹת שוּב את הלשוֹן העברית, שעתה היא לא
רק זכר יקר של עבר נערץ, אלא נוֹשֹא של ערכים חיים, לנחלת הרבּים בּתוֹך
אוֹכלוֹסי אחינוּ הנפוֹצים בּעוֹלם. כּמדוּמה שהדוֹר הוּכשר לכך מכּמה
בּחינוֹת. על כּל פּנים לא תהיה עוֹד התנגדוּת אידיאוֹלוֹגית לפעוּלה
רחבה לשם הקניית הלשוֹן העברית לכל השדרוֹת. המעצוֹרים הם מעשֹיים בּעיקר,
ויש למצוֹא את הדרכים והאמצעים לעוֹרר את התנוּעה, שסוֹפה להימשך בּכוֹח
עצמה.

כּינוּס גדוֹל וּבעל משקל של אבוֹת העברית ונאמניה מכל
תפוּצוֹת הגוֹלה בּארץ ישֹראל הוא דבר בּעתוֹ ואין לדחוֹתוֹ. הוּא עלוּל
להיוֹת גם סיוּע רב־ערך לעניננוּ הכּללי. כּל הגוֹרמים הלאוּמיים חייבים
לסייע בּידי העוֹסקים בּהכנתוֹ, כּדי שהצלחתוֹ תביא פירוֹת שיהיוּ לברכה גם
להם בּמאמציהם הגדוֹלים והממוּשכים.





אייר, תש"ז










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37778