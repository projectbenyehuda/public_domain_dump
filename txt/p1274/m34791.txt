


	
	נִתְלָה הָעוֹלָם בְּדִמְמַת הַשְּׁקִיעָה...
	








נִתְלָה הָעוֹלָם בְּדִמְמַת הַשְּׁקִיעָה,

אוֹרוֹת יוֹם חִוֵּר אַט כָּבִים;

פּוֹרְשָׂה יַד־פֶּלֶא אֶת שִׂמְלַת הַלַּיְלָה

וְזוֹרְעָה עָלֶיהָ כּוֹכָבִים.





גַּלִּים שֶׁל תְּכֵלֶת מִשְׁתַּפְּכִים בִּרְעָדָה,

עוֹמֵד הָעוֹלָם בִּתְפִלָּה;

שׁוֹפְכוֹת נְשָׁמוֹת עֲמֻקּוֹת וְנוּגוֹת

צַעֲרָן בְּשִׁירָה אֲצִילָה.





דּוּמָם פּוֹסַעַת הַשְּׁכִינָה הַצְּחוֹרָה,

נוֹגְעָה וּמְלַטְּפָה בִּכְנָפָהּ —

רָעַד בַּמֶּרְחָק הֵד אֶנְקַת הָאָדָם

וְנָמוֹג בַּדְּמָמָה הַיָּפָה…




תרס"ט










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34791