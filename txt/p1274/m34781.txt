


	
	הַמּוֹשָׁבָה
	




יֵש מוֹשָׁבָה, חֶמְדָּה קְטַנָּה:

סְבִיב כָּל בַּיִת פּוֹרְחָה גַנָּה.

בְּכָל חָצֵר עֲדַת יוֹנִים

וְאִשָּׁה זוֹרָה לָהּ זֵרְעוֹנִים –

יֵש מוֹשָׁבָה, חֶמְדָּה קְטַנָּה.





בַּמּוֹשָׁבָה חֲצוֹצֶרֶת

זַכַּת־תְּרוּעָה וּמְעוֹרֶרֶת,

קוֹרְאָה בֹֹּקֶר לָעֲַבוֹדָה,

עֶרֶב אֱלֵי מִנְחַת־תּוֹדָה –

בַּמּוֹשָׁבָה חֲצוֹצֶרֶת.





הָאִכָּרִים עַל הַשָּׂדוֹת

חוֹרְשִׁים יוֹמָם עֶשֶׂר יָדוֹת,

וּבְאוֹר הַשֶּׁמֶשׁ וּבַזֵּעָה

פּוֹסְעִים הֵמָּה פְּסִיעָה גֵאָה –

הָאִכָּרִים עַל הַשָּׂדוֹת.





עֶרֶב, אַחֲרֵי תֹם הַסְּעֻדָּה,

הֵם נוֹעָצִים בַּאֲגֻדָּה

עַל הַחִטָּה וְהַשַּׁחַת

בְּלֵב אֶחָד וּבְשָׂפָה אַחַת –

עֶרֶב, אַחֲרֵי תֹם הַסְּעֻדָּה.





הַס, נִרְדָּמָה הַמּוֹשָׁבָה,

אַחֲרוֹן נֵר בַּבָּתִּים כָּבָה,

בְּאוֹר יָרֵחַ, בֵּין אִילָנוֹת,

כְּמַחֲזֵה נִיד כְּנָפַיִם לְבָנוֹת –

הַס, נִרְדָּמָה הַמּוֹשָׁבָה.




תר"פ










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34781