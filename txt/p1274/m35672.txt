


	
	תְּהִלָּה
	




שְׁנוֹת דּוֹר עִם לֹבֶן חוֹלוֹתַיִךְ גַּרְתִּי,

תְּכֹל שַׁחֲקֵךְ וְהוֹד יַמֵּךְ בַּלֵּב צָרַרְתִּי.





אֶת שְׁרַב קֵיצֵךְ נָשָׂאתִי בְּאַהֲבָה,

וּכְמוֹ עוֹלָל עָלַזְתִּי לְגֶשֶׁם נְדָבָה.





מִיָּם הַמֶּלַח וְעַד נָפַת גָּלִיל

טַלֵּךְ בַּלֵּיל שְׂעַר רֹאשִׁי הִטְלִיל.





יִפְעַת צִיּוֹן קְדוּמָה וּפְאֵר חֶבְרוֹן

אַף הֵם נָסְכוּ בִּי נֵטֶף שִׁכָּרוֹן.





חָרֵד תָּמִיד לִרְאוֹת בִּצְמֹחַ יִשּׁוּבֵךְ,

פָּקַדְתִּי שְׁלָחַיִךְ עִם תְּנוּבַת זְהָבֵךְ.





כּוֹאֵב אֶת כָּל כְּאֵבֵךְ וְגָל גִּילֵךְ,

מֵאָז בּוֹאִי לֹא מַשְׁתִּי מִגְּבוּלֵךְ.





כַּמָּה נִסּוּ יָאֲשֵׁנִי פֹּה שְׁנוֹת רָעָה,

וְהִתְעַשַּׁתִּי: יֵשׁ שָׂכָר לְכָל תְּלָאָה.





כַּמָּה דָמַעְתִּי עַל כָּל קְצִיר דָּמִים —

בָּא גַל חַיִּים, הֵבִיא לִי שִׁלּוּמִים.





בְּתוֹכֵךְ לָשֶׁבֶת לִי בָּנִיתִי בַּיִת,

וּבְמוֹ יָדַי שָׁתַלְתִּי שְׁתִילֵי זַיִת,





וְגֶפֶן פּוֹרִיָּה וְכָל זְנֵי נַעֲמָנִים

טִפַּחְתִּי וְרִבִּיתִי כָּל אֵל הַשָּׁנִים.





אוֹדְךָ, אֵלִי, כִּי הֲבֵאתַנִי עַד הֲלוֹם,

אוֹדְךָ אֲשֶׁר לָרֹב שָׁפַתָּ לִי שָׁלוֹם.





כִּי סְמַכְתַּנִי בְּיוֹם רַגְלִי כָּשָׁלָה

וּבְרַחֲמִים רַבִּים הִצְעַדְתַּנִי הָלְאָה.





כִּי הָיִיתָ בֹּקֶר עִם יָדִי וָעֶרֶב,

עֵת זַרְעֲךָ זָרַעְתִּי פֹּה בְּלִי הֶרֶף.





כִּי צְחוֹק נָתַתָּ לִי וְגַם דִּמְעָה,

וְאֶת נַפְשִׁי שָׁמַרְתָּ מֵרַהַב וּכְלִמָּה.





כִּי בְּלִבִּי קָרָא קוֹלְךָ וְלֹא נָדָם,

וְלֹא צִוִּיתָ לִי מַתְּנַת בָּשָׂר וָדָם.





כִּי לִי מָצָאתִי פֹּה מִסְפַּר רֵעִים,

אַנְשֵׁי לֵבָב עִמִּי תְּמִימֵי דֵעִים.





כִּי נְתַתַּנִי גְמֹל עִתִּים לְאִישׁ טוֹבָה

וְלֹא אֶזְכֹּר אוֹתָהּ כִּזְכֹר מַתַּת חוֹבָה.





הֱיֵה עִמִּי, אֵלִי, כְּמִיָּמִים יָמִימָה,

עַד אִם מַעְגַּל חַיַּי כָּלִיל אַשְׁלִימָה.





וּבְלֵב כֻּלָּנוּ צַק אֱמוּנַת תֹּם

וְכֹחַ שְׂאֵת וּגְדֹל לָרֹחַב וְלָרוֹם!




תרצ"ט










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35672