


	
	עִוְּדוּנִי יָמִים
	



בנוסח הסליחה


עִוְּדוּנִי יָמִים שְׁחוֹרִים כָּעוֹרֵב:

בֶּן-הָגָר שָׁלַף מַאֲכֶלֶת עֲקֻמָּה,

וּבַת-יַעֲקֹב בְּמַחֲבֵא יְגוֹנָהּ נִדְהָמָה,

וְאֵין קוֹל עוֹנֶה מֵהַר חוֹרֵב.







עִוְּדוּנִי יָמִים מָרִים כַּלַּעֲנָה:

בֶּן-הָגָר נְאוֹתַי פָּקַד בָּאֵשׁ,

וּבַת-יַעֲקֹב עוֹטְיָה לִבָּהּ תְּיָאֵשׁ,

וְאֵל זוֹעֵם יֶחֱשֶׁה מֵעֲשׂה לְמַעֲנָהּ.





עִוְּדוּנִי יָמִים עֲקֻבִּים מִקְּלָלָה:

בֶּן-הָגָר יַצְרִיחַ שִׁכּוֹר-רְצִיחָה,

וּבַת-יַעֲקֹב מֵעָפָר יִשַּׁח שִׂיחָהּ —

אֵלִי, אַל תַּעַשׂ אֶת עַמְּךָ כָּלָה!




י“ז בתמוז, תרצ”ו










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35669