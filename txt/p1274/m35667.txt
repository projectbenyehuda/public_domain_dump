


	
	שְׁקֹט, הַלֵּב!
	




נִתְפָּרְדוּ הָרֵעִים

הַיְקָרִים,

וְיָמִים יְגֵעִים

נִגְרָרִים

עֲכוּרִים מֵרֹגֶז וּכְאֵב —

שְׁקֹט, הַלֵּב!





נָבְלָה הַנַּעֲרָה

נֶאֱמָנָה,

וּבְרֹאשָׁהּ שַׂעֲרָה

לְבָנָה;

יִדַּל, יֶעְגַּם הַגֵּו —

שְׁקֹט, הַלֵּב!





זָר לַהַג הַיְלָדִים

בַּחֲצֵרְךָ;

עוֹד פְּגָעִים אֲחָדִים

וּשְׁאֵרְךָ

יִדֹּם מֵרֹגֶז וּכְאֵב —

שְׁקֹט, הַלֵּב!




תרצ"ד










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/35667