


	
	מַחֲזֶה
	




אוֹר הַסַּהַר, אוֹר הַכְּשָׁפִים

שָׁפוּךְ עַל כָּל עֵץ וּסְבָךְ,

עַל הַגַּגּוֹת, עַל הַכְּתָלִים

כְּעֵין תַּכְרִיךְ כֶּסֶף נָח.





בְּאֶשְׁנַב־בַּיִת עוֹמְדָה נַעֲרָה,

שְׂעָרָהּ פָּזוּר – צַמַּת שְׁחוֹר,

וְכֻתָּנְתָּהּ עַל זֹךְ בְּשָׂרָה

כְּאוֹר שָׁפוּךְ עַל־פְּנֵי אוֹר.





וּפָנֶיהָ כִּפְנֵי מֵתָה

קוֹפְאִים, שְׁלֵוִים, רֵיקֵי־דָם,

עַל שְׂפָתֶיהָ יָגוֹן חִוֵּר

חוֹתַם נְשִׁיקָתוֹ שָׁם.

וּמִבַּעַד רִיסֵי־מֶשְׁיָּה

צוֹפָה הִיא בַּמֶּרְחָק נוֹף:

שֶׁטַח יָם כְּמַרְאַת כֶּסֶף

וּבְקָצֵהוּ, עַל הַחוֹף,





תַּחַת דֶּקֶל רָם וְעָנֵף

נָח בְּחִיר לִבָּהּ עַל הַתֵּל,

רֹאשׁוֹ שָׁכֵן בְּחֵיק צָחוֹר

כְּעַל פְּנֵי שֶׁלֶג שָׁכֵן צֵל.





רַעַד גַּלִּים, זִיעַ דֶּקֶל,

עָב מְכַסֶּה וְחוֹשֵׂף זִיו,

וְהַלֵּזוּ מַטָּה רֹאשָׁהּ,

נוֹשְׁקָה חֶרֶשׁ אֹדֶם פִּיו. –





פְּנֵי הַנַּעֲרָה נַעֲוִים, נַעֲוִים,

פִּתְאֹם צוֹנְחָה כָּל הַדְּמוּת:

"הוֹי, אֲרוּרִים לֵילֵי־סַהַר,

לֵילֵי קִנְאָה וֶעֱנוּת!"




תרע"ד










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34762