


	
	יִסּוּרִים אוֹמְרִים:
	




"שְׁחֵה, בֶּן־אָדָם, וְנַחֲרשׁ עַל גַּבְּךָ:

אֵין כָּמוֹךָ מַאֲרִיךְ אָף,

וְאִם גַּם תִּתְלוֹנֵן

וְתִקְפֹּץ אֶגְרוֹף צוֹנֵן

וּבַחֲרֹק שִׁנַּיִם תָּאֹר אֵל וָאָב —

הֵן תִּשְׁחֶה וְנַחֲרשׁ עַל גַּבְּךָ".





"שְׁחֵה, בֶּן־אָדָם, וְנַחֲרשׁ עַל גַּבְּךָ:

בְּאֶלֶף לָשׁוֹן תְּלַמֵּד זְכוּת

עָלֶיךָ וְעָלֵינוּ,

וּבְהַעֲמִיק בַּרְזִלֵּנוּ,

בַּחֲסִידוּת תַּחֲרֹז “עֱנוּת” עִם “פְּדוּת” —

הֵן תִּשְׁחֶה וְנַחֲרשׁ עַל גַּבְּךָ".





"שְׁחֵה, בֶּן־אָדָם, וְנַחֲרשׁ עַל גַּבְּךָ:

מִכָּל יְצוּרֵי עוֹלָם זֶה

לָנוּ כָּלִיל נִמְכַּרְתָּ,

כָּל אֵימוֹת קֵץ צַרְתָּ

בִּלְבָבְךָ, אַךְ רוֹמְמוֹת עַד בַּפֶּה.

הֵן תִּשְׁחֶה וְנַחֲרשׁ עַל גַּבְּךָ".




תרפ"א










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34888