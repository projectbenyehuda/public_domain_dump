


	
	רְאֵה, עוֹלָם כְּתֹהוּ שֶׁל מַכְאוֹב
	




רְאֵה, עוֹלָם כְּתֹהוּ שֶׁל מַכְאוֹב,

דְּרָכָיו פְּצָעִים, פֶּצַע כָּל רְחוֹב;

קַלְנִי מִשְּׂמֹאל, קַלְנִי מִיָּמִין,

וְהַלֵּב — עוֹדוֹ רוֹצֶה לְהַאֲמִין.





חָפַשְׂתִּי רְחָבָיו עַל מַעֲמַקָּיו,

עַל מַעֲשֵׂי אָדָם נָטִיתִי קָו;

אֶלְחַשׁ נוֹאָשׁ: שִׁחֵת כָּל מִין,

וְהַלֵּב — עוֹדוֹ רוֹצֶה לְהַאֲמִין.





הַלֵּב רוֹצֶה לְהַאֲמִין בְּיוֹם אוֹרוֹת,

בּוֹ קַרְנֵי-הוֹד עַל כָּל יְצוּר שׁוֹרוֹת,

בּוֹ הָאָדָם כֻּלּוֹ זַכַּאי בַּדִּין —

הַלֵּב יִדְמַע, רוֹצֶה לְהַאֲמִין.




תרצ"ז










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35670