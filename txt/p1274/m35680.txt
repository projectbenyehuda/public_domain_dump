


	
	צִיץ-הַחֶמְלָה
	



בנוסח ישן


פֶּרַח עָנֹג, צִיץ-הַחֶמְלָה

שׁוּבָה וּפְרַח בְּגַן הָאָדָם!

קֶרַח עוֹלָם עָלֶיךָ עָבַר,

נָס לֵחֲךָ, הָיִיתָ נִרְדָּם.





צֶמַח טָהוֹר! בְּעוֹד נִזְרְךָ

בְּגַן-הַפְּלָאוֹת צָץ מִסָּבִיב —

שִׂיחַ וָעֵץ נָשְׂאוּ אֶת רֹאשָׁם,

פֶּרַח מִפֶּרַח מַרְאֵהוּ יִיף.





וּבְהִסָּתֵר פֶּרַח הַזִּיו

שַׁחוּ רָאשֵׁי כָּל צִמְחֵי-יָהּ;

רוּחַ קָדִים אוֹ סוּפַת קֹר

תַךְ אֶת הַגַּן עֵירֹם וְעֶרְיָה.





בּוֹשׁוּ בְךָ בּוֹנֵי מִגְדָּלִים,

כָּל מַעְיָנָם עֲשׂוֹת לָהֶם שֵׁם:

קֹטֶן כּוֹסְךָ, זֹךְ צִבְעֲךָ,

כָּל מַרְאֲךָ לֹא יַרְעִישֵׁם.





בִּנְפֹל מִגְדָּלִים בְּיוֹם סַעַר רָב

וְרוּחַ בָּעֵר בְּגַן הָאָדָם,

צֶמַח וָצִיץ הָיוּ לְמִרְמָס,

סֶרַח בְּלוֹאִים כָּל מַרְבַדָּם —





קוֹלִי אֶקְרָא לִמְלוֹא תֵבֵל:

שׁוּבוּ טַפְּחוּ צִיץ-הַחֶמְלָה!

בּוֹ הַתִּקְוָה לְגַן הָָאָדָם,

שָׁוְא בִּלְעָדָיו נֶפֶשׁ עָמְלָה.





קוֹלִי אֶקְרָא לִמְלוֹא עוֹלָם:

צִיץ-הַחֶמְלָה אַל תִּשְׁכְּחוּ!

בְּהִסָּתְרוֹ כָּל צֶמַח יֵשַׁם,

וּבְשׂוֹא נִזְרוֹ שׁוּב יִפְרְחוּ.




מרחשון, תש"ו










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35680