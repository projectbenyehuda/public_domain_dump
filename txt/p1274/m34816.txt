


	
	הִיא אָמְרָה כִּי תָבוֹא...
	








הִיא אָמְרָה כִּי תָבוֹא, בַּגַּן בִּקַּשְׁתִּיהָ,

בַּשְּׂדֵרוֹת הַמְּצִלּוֹת בְּקֶרֶב הַגָּן;

יֵשׁ עִקְּבוֹת רַגְלַיִם בֶּחָצָץ הַמַּכְסִיף:

הִיא פֹּה חָלָפָה! הִיא הָלְכָה כָּאן!



בַּשִּׂיחַ יֵשׁ זַלְזַל כְּרוּת־רֹאשׁ וְדוֹמֵעַ:

מִי גִלָּה, מִי קָטַף זֶה עַתָּה הַוְּרָד?

זֶה מַעֲשֵׂה יָדָהּ, גַּנֶּבֶת הַפְּרָחִים,

הִיא פָנְתָה כֹּה־וָכֹה וַתִּשְׁלַח יָד.





שָׁם שִׂמְלָה מְרַשְׁרֶשֶׁת שָׁם מְנַפְנֵף רְדִיד לָבָן!

אֵלְכָה לִי לְאִטִּי כִּמְהַלֵּךְ לְפִי תֹם;

הִיא טָסָה, הִיא עָפָה! — רַק סַבְתָּא נִגְרֶרֶת,

תּוּף, תּוּף וְלַעֲזָאזֵל! מֶה הָיָה הַיּוֹם?





יָשַׁבְתִּי עַל סַפְסָל וּבְמַטִּי חַקֹּתִי

בֶּחָצָץ הַמַּכְסִיף גַּם שְׁמָהּ וְגַם שְׁמִי.

אֵינֶנָּה! וּבְמֹחִי כְּעֵין צִרְעָה תְּזַמְזֵם:

הִיא שִׁטְּתָה בְּךָ, שׁוֹטֶה! הִיא רַמָּאִית, הִיא!





וָאָקוּם וָאֶפְרשׁ אֶל שְׂדֵרָה עֲגוּמָה,

מְאֹד רָגַז בִּי לִבִּי, מְאֹד סָעַר הַדָּם,

וָאֹבֶה לְקַלְלָהּ — אַךְ פִּי לָחַשׁ בְּרָכָה:

בְּרוּכָה לִי תִּהְיִי בַּאֲשֶׁר אַתְּ שָׁם!




תרע"ג










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34816