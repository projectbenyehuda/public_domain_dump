


	
	יִתְגַּדַּל!
	




נִשְׁאַרְתָּ מְעַט מֵהַרְבֵּה,

הָעָם חֲתַן הַדָּמִים,

אַךְ עוֹד תִּפְרֶה וְתִרְבֶּה,

עוֹד תֵּדַע גַּם שִׂמְחָה —

יִתְגַּדַּל וְיִתְקַדַּשׁ שִׁמְךָ

לְעוֹלְמֵי עוֹלָמִים!





אַחֲרֵי כָּל עֻנּוֹתְךָ

וּשְׁתוֹתְךָ כָּל הַזְּעָמִים,

רֶגֶשׁ בָּא מַלְּאוֹתְךָ:

גְּאוֹן מוֹגֶיךָ נִמְחָה —

יִתְגַּדַּל וְיִתְקַדַּשׁ שִׁמְךָ

לְעוֹלְמֵי עוֹלָמִים!





כְּתֹם שְׁנוֹת אֶבְלְךָ

תִּרְאֶה חֶמְדַּת הַיָּמִים,

עוֹד תִּשְׁמַע: "שֶׁב-לְךָ

שַׁאֲנָן, כִּי אֲנִי עִמְּךָ…" —

יִתְגַּדַּל וְיִתְקַדַּשׁ שִׁמְךָ

לְעוֹלְמֵי עוֹלָמִים!




מנחם אב תש"ה










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35679