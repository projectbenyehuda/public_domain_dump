


	
	מִי מַדְרִיכִי?
	




מִי מַדְרִיכִי, מִי מְנַהֲלִי?

בַּחֲשֹׁךְ הַיָּמִים נִתְעָה שַׁעֲלִי,

בַּחֲשֹׁךְ הַיָּמִים לְעֵת נִטְרָפָה

אֲנִי נִדְהַם־לֵב וְאִלֵּם־שָׂפָה;

רַק זֵכֶר־חַיִּים דַּל וְעָנָו

לְרֶגַע קַל לִי יָאִיר פָּנָיו

וּמִלְמוּל־יַלְדוּת רַךְ וְרוֹפֵף

כְּפַרְפַּר־סְתָו מִפִּי יִתְעוֹפֵף,

אֵד־תִּמָּהוֹן יַעֲטֹף חַיָּי,

וְעָיֵף נָדַם בְּכִי מַאֲוַיָּי.





מִי מְדוֹבְבִי, מִי מַדְרִיכִי?

בְּהָמִיר יָמִים נִטְרַף שִׂיחִי,

בְּהָמִיר יָמִים לְעֵת נִסְעָרָה

לִי רֵיק הַצְּחוֹק וְתוּגָה זָרָה;

רַק צְבָא הַמַּרְאוֹת הַנִּבְלָעִים

בְּקֶצֶב זְמַנִּים הוֹלְכִים־בָּאִים

בִּי נוֹסֵךְ כִּלְיוֹן־נֶפֶשׁ תָּפֵל,

אַךְ חַיַּי תּוֹהִים בָּעֲרָפֶל,

וְאִם יְגַשְׁשׁוּ עַל מִשְׁעוֹלָם —

תְּהוֹם מִימִינָם וּמִשְּׂמֹאלָם.




תרפ"א










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34887