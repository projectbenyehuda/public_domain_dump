


	
	בַּלֶּט בְּחֶדְרִי
	




הָאוֹר שָׁת לִי בִּקְסָמִים:

רוֹעֵד כָּל רָהִיט בְּחֶדְרִי,

נוֹצְצִים בִּזְכוּכִית אֲרוֹנִי

כָּל סְפָרַי בִּכְרִיכוֹת מָזְהָבוֹת.

חּוּשַׁי נֵעוֹרִים, נִפְקָחִים.





זָעוֹת עַל כְּתָלַי הַתְּמוּנוֹת,

חֶרֶשׁ מְחַיְּכוֹת לִקְרָאתִי:

גֶּתֶה חוֹכֵךְ אֶת עִינָיו,

גֶּבֶר יָהִיר וְעָנֹג,

מִשְׁתָּאֶה לַ"בַּלֶּט הָרוּסִי״

הַקָּם לִתְחִיָּה מִמּוּלוֹ;

אַף פְּנֵי טֶנִיסוֹן קוֹרְנִים

בְּשַׂחֲקָה גְלוּיָה וְאוֹרָה

יֶתֶר עַל מִדַּת הָרָאוּי

לְבַעַל הַשֵּׁם “לָאוּרֵאָטוּס”;

וְאַבִּיר נוֹף “יוֹם הָאָבִיב”

– צַהֲלַת בֶּקְלִין הַנִּצְחִי –

מַרְעִיד תַּחַת הַלִּבְנִים

אֶת מֵיתְרֵי הַגִּיטָרָה

בְִּּנִּגּן רַךְ מְאֹד נַעֲלֶה.





אַךְ מַה זֶּה בֶּטְהוֹבֶן זוֹעֵף?

הַפְּסוּל מָצָא בַּנְּגִינָה?

וְאוּלַי הֵיטֵב לוֹ יֶחֱרֶה

עַל הַפּוֹרְטְפֵיל שֶׁל גֶּתֶה?

וּפִתְאֹם נוֹתֵן אֶת קוֹלוֹ

שִׁילֶר בְּדִקְלוּם פַּתֵּיטִי

רוֹעֵד וְיָדוֹ עַל לִּבּוֹ:

"עַל כֵּן יִבְחַן וְיִבְדֹּק

כָּל הַנִּקְשָׁר עוֹלָמִית"…





הָיִיתָ בְּעוֹכְרַי הוֹי, שִׁילֶר,

לָמָּה הִבְהַלְתָּ אֶת אוֹרְחָי?

רֶגַע שָׁבוּ כְּשֶׁהָיוּ:

נֶעֶצְרוּ רַגְלֵי הַמְחוֹלְלוֹת,

נְגִינַת הָ"אַבִּיר " נֶעֱלָמָה,

גֶתֶה שָׁב בֶּן הַשְּמוֹנִים,

טֶנִיסוֹן פַּיְטָן מאֹד נִכְבָּד;

רַק הָאֶחָד לֹא נִבְעַת:

בֶּטְהוֹבֶן חֶמְדַּת־עוֹלָמִי,

וְלֹא שָׁב עוֹד מִזַּעְפּוֹ – –




תרע"ט










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34776