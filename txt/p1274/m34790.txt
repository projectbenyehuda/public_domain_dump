


	
	אָנֹכִי לִי אֵצֵא בִּשְׁעַת בֵּין־עַרְבָּיִם...
	




אָנֹכִי לִי אֵצֵא בִּשְׁעַת בֵּין־עַרְבָּיִם,

רַק לִרְאוֹת בִּשְׁקִיעַת הַחַמָּה;

אַתְּ תִּקְּחִי אֶת כַּדֵּךְ, הַתַּמָּה,

וְתֵצְאִי לָעֵמֶק רַק לִשְׁאֹב לָךְ מָיִם.





עִם מוֹרַד הַפֶּלֶג יֵשׁ סֶלַע לֹא־נִרְאֶה,

שָׁם אֵשֶׁב וּלְבוֹאֵךְ אַמְתִּינָה,

עִם גִּילֵךְ תָּבוֹאִי, עֲדִינָה,

וּתְסַפְּרִי: הָעֵדֶר כְּבָר שָׁב מִן הַמִּרְעֶה…





אֶל זְרוֹעַי תִּתְכַּנְּסִי: כִּתְאוֹמִים בּוֹדֵדִים

דֹּם נַקְשִׁיב בָּעֵמֶק הַשּׁוֹקֵט

אֶל קוֹלוֹת הַפַּעֲמוֹן הַבּוֹקְעִים, הַכְּבֵדִים.





דֹּם נַעֲמֹד מִסְתַּכְּלִים בַּמַּעֲרָב הַיּוֹקֵד

וּנְצַפֶּה חֲבוּקֵי־הַנְּשָׁמָה

עַד קֶרֶן אַחֲרוֹנָה תִּסְתַּלֵּק בִּדְמָמָה.




תרס"ט










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34790