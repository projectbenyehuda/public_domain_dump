


	
	[חָפִיז הַשִּׁירָזִי]
	








אָכֵן מַרְבֶּה לַהַג חָפִיז,

כִּי יַשְׁמִיעַ רֹב הֲבָלִים;

אָכֵן פַּיטָן טוֹרֵד חָפִיז,

פִּיו וּלְשׁוֹנוֹ כְּצִלְצָלִים.





אוּלָם מִי אִישׁ יָעֵז לֵאמֹר:

“חָפִיז, עִתְּךָ לַחְשׂךְ גָּרוֹן!”

צֵא לַשָּׂדוֹת וְשָׁמַעְתָּ:

מִכָּל שִׂיחַ זֶמֶר יָרֹן…





מִי זֶה יָנִיא אֶת הַצִּפּוֹר

מִסִּלְסוּלֵי־רֹן בִּקְסָמִים –

וְהֵם בּוֹקְעִים מִגַּרְגַּרְתָּהּ

כָּל עוֹד יֶהֱמוּ בָהּ הַדָּמִים?!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39676