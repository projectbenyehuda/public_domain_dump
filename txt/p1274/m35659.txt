


	
	גְּרוֹטֶסְקִית
	



א. אֶל חֲמוֹרִי


נְעַר, חֲמוֹרִי הַזָּהִיר,

בִּילֵל וּבִצְחוֹק;

יִשְׁמַע נֶשֶׁר אֶל הָרִנָּה

וְלִמֵּד פִּיו הַמַּנְגִּינָה,

בָּהּ יָעִיר

קַן גּוֹזָלָיו עַל צוֹק.





נְעַר, חֲמוֹרִי הֶחָכָם,

בִּצְחוֹק וּבִילֵל;

יֵרֵד יֶאֱסֹף כְּרוּב זוֹרֵחַ

פְּנִינֵי קוֹלְךָ הַצּוֹרֵחַ

וּשְׁטָחָן

לְרַגְלֵי אֵל.








ב. סַפָּתִי הָאֲדֻמָּה


הַכֹּל צָפוּי וְנִפְלָא וְהָפוּךְ

מֵעַל סַפָּתִי הָאֲדֻמָּה:

וּמִי יוֹדֵעַ אִם לֹא יָשְׁרָה כֵן

רְאִיָּתִי הָעֲקֻמָּה —

כֹּה לֶחָי, סַפָּתִי הָאַדֻמָּה!





דּוֹגְרָה שֶׁמֶשׁ צְהֻבָּה עַל גַּגִּי,

וַאֲנִי עַל סַפָּתִי הָאֲדֻמָּה;

עַל גִּשְׁרֵי קוּרִים אֶדְרֹךְ כֵּן

בֵּין צְלָלִים וּתְנוּמָה —

כֹּה לֶחָי, סַפָּתִי הָאֲדֻמָּה!






תרפ"ט






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35659