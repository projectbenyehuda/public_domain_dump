


	
	סְתָו בָּאָרֶץ
	




נֵעוֹר יָם מִמִּשְׂחַק קֵיצוֹ,

הִרְעִים פָּנָיו, הִזָּה קֶצֶף,

וְעַל פְּנֵי אַרְצֵנוּ שָׁלַח

רוּחַ סְתָו זוֹרֵעַ עֶצֶב.





אַךְ לְחִנָּם שִׁחֵת זַרְעוֹ:

לְאַרְצֵנוּ אַדְמַת פְּלָאִים —

יוֹרֶה רִאשׁוֹן יִתַּךְ עַלִּיז

וְעָלוּ פְּרָחִים מִן הַזְּרָעִים.





בַּעֲדִי יֶרֶק הַפַּרְדֵּסִים

יַעֲלֹס רָוֶה זְהַב תַּפּוּחִים,

וּמַחֲרֵשָׁה מִתְנוֹצֵצָה

תָּשִׂישׂ פַּלַּח שָׂדוֹת תְּחוּחִים.





רְעַשׁ וּקְצֹף וְהַשֵּׁב רוּחַ:

לְאַרְצֵנוּ עֶדְנַת עוֹלָם,

וִילָדֶיהָ פּוֹרְחִים עִמָּהּ

לְמִקְּטַנָּם וְעַד גְּדוֹלָם!




תר"פ










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34880