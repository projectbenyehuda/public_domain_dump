


	
	מִתְגַּלְגֶּלֶת דִּמְעָה
	




מִתְגַּלְגֶּלֶת דִּמְעָה בָּעוֹלָם,

מִי שְׁפָכָהּ, מִי יַאַסְפֶנָּה?

נָפְחוּ בָהּ הָרוּחוֹת כֻּלָּם

וְלַהֲטָהּ לֹא פָּג עֲדֶנָּה.





מוֹסְדֵי תֵבֵל יִקְפְּאוּ בַקָּרָה,

נִשְׁמַת כָּל חַי תְּהִי לְשֵׂיבָה,

וְהִיא לֹא תַעֲמֹד מִסְּעָרָה,

לֹא תִשְׁתֹּק מִזַּעַף כְּאֵבָהּ.





הִתְגַּלְגְּלִי, הַדִּמְעָה, בָּעוֹלָם,

עַד אַפְסֵי אֶרֶץ הִתְגַּלְגְּלִי!

מַלְּאִי עַד פִּיהָ שְׁאוֹלָם,

וּבָךְ גַּם רְסִיס-עֵינִי שֶׁלִּי!




תש"ז










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35681