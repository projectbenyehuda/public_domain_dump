


	
	הָרוֹחֵץ בַּיָּם
	



א


הַגַּל לָפַת גֵּוִי

בְּחִבּוּק לַח.

הִרְפָּה מִנִּי הַגָּל,

נִגַּר, נֶהֱלַךְ.



גֵּוִי נִצָּּב בַּשֶּׁמֶשׁ

מַבְרִיק, לַח.

לוּ חֵץ הַזֹּהַר

אוֹתִי פִּלַּח!




ב


אֶחֱצֶה בַּזֶּרֶם הָאַדִּיר,

בַּנּוֹזֵל הַפּוֹשֵׁר;

רֵיחַ גָּפְרִית דַּק,

נְחִירַי קוֹשֵׁר.





אַךְ בְּיָד וּבְרֶגֶל

וּבְכָל הַשְּׁאֵר,

הֶאָח, עִם אָחִי הַדָּג

בַּגַּל אֲנִי נוֹהֵר.




ג


עָלִיתִי מִן הָרַחֲצָה

כֻּלִּי רוֹסֵס.

בְּמַרְבַד הַחוֹל הֶחָם

גּוּפִי אֲבוֹסֵס.





אֶתְגַּלְגֵּל, אֶתְהַפֵּךְ,

אֱהִי גּוּשׁ חוֹל;

כִּשְׂעִיר-יַעַר אֲקַפֵּץ,

אֶסְחֹר בְּמָחוֹל.




ד


וְשֵׁנִית אֶחְתֹּר בַּגָּל,

אֶתֵּן גֵּוִי

לִזְרוֹעֵי-מַיִם רַכּוֹת

שְׁלוּחוֹת סְבִיבִי.





כְּבָר הוֹגִיעַנִי הַזֶּרֶם,

מִצִּנָּה אֶרְעָד.

אַגַּן גַּחֲלֵי-שֶׁמֶשׁ

בָּאֹפֶק יָרָד.






תר"ץ










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35660