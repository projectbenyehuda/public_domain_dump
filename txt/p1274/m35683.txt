


	
	אִכָּר עֲלֵי שָׂדֶה
	




אֵין כְּמַרְאֵה אִכָּר צוֹעֵד

עֲלֵי שָׂדֶה חָרוּשׁ,

הוּא בְּעָלָיו, נַחֲלַת אָבוֹת

לוֹ, נֶפֶשׁ וּרְכוּשׁ.





אַט יַעֲבֹר בַּאֲלַכְסוֹן

עַל לוּחַ-רֶגֶב חוּם,

וְהוּא נוֹשֵׁם בָּשְׂמוֹ הֶחָם

שֶׁל חֵיק עָפָר פָּרוּם.





הוּא בְּעָלָיו, לוֹ מְאֹרָשׂ

לָעַד וּמִשֶׁכְּבָר.

בְּמוֹ יָדָיו לָאוֹר פְּתָחוֹ,

לַטַּל וְלַמָּטָר.





לִקְלֹט הַזֶּרַע בּוֹ יִטְמֹן

הַחֵיק אֵלָיו נִפְתָּח;

גְּבִישֵׁי-חַיִּים גְּלוּמִים יָנִיב,

יַקְרִין גַּל-יֶרֶק צַח.





הוּא בְּעָלָיו, מֵישַׁר תְּלָמִים

עָשָׂהוּ וּגְדוּדוֹת.

רַגְלָיו עָלָיו פּוֹסְעוֹת קַלּוֹת

וּמִתְחַקּוֹת כְּבֵדוֹת.





בְּעַנְוַת-גָּאוֹן יִפְסַע בָּדָד

עַל לוּחַ הַשָּׂדֶה.

בֵּין שַׁחַק וְעָפָר מַחְשִׁים

כִּבְחַג הוּא מִדַּדֶּה.





לִבּוֹ שָׁלֵם, לִבּוֹ שָׁלוֹם.

כִּקְלֹט מַפַּל-יָדוֹ,

יִקְלֹט בְּבוֹא יוֹמוֹ אַחֲרוֹן

גַּם אֶת גּוּפוֹ שָׂדוֹ.





כִּי הוּא מַפַּל-יַד אֱלֹהִים,

זוֹרַע-עוֹלָם שַׂגִּיב.

אֶל בֵּין רִגְבֵי-נִצְחוֹ יִפֹּל

וְהוּא עִמָּם יַרְגִּיב.





הֵן זֶרַע-אֱמֶת יַעֲשֶׂה תָמִיד

לְאֵין מִסְפָּר שְׁעָרִים —

חַיִּים עוֹלִים כְּלַהַב זַךְ

מֵאֲפֵלַת קְבָרִים…





עַל אֲדָמוֹת הֵם שֻׁתָּפִים:

אֱלֹהַּ וְאָדָם,

וְאֵת אֲשֶׁר זָרְעוּ תַּעֲנֶה

הָאָרֶץ לְעוֹלָם.




תש"ח










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35683