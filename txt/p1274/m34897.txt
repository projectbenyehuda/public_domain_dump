


	
	אַדְמַת חוֹל וְחֹמֶר...
	




אַדְמַת חוֹל וְחֹמֶר וּטְרָשִׁים

וְאַדְמַת שְׁחוֹר:

כֻּלָּהּ, כֻּלָּהּ קֹדֶשׁ הַקֳּדָשִׁים,

מְקֻטֶּרֶת מֹר.





לוּ יָכֹלְתִּי וְרִוִּיתִיךְ

זֵעַת בְּשָׂרִי,

וְהָלַכְתִּי עַל מַעֲנִיתֵךְ

אַחַר בְּקָרִי;





לוּ יָכֹלְתִּי וְחָרַתִּי

כְּאַחַד הַמְּתִים

עֲלֵי מְגִלַּת יִזְרְעֶאל

כְּתָב הָאֱלֹהִים!





וְזָרַעְתִּי עִם הַזּוֹרְעִים

אֶל מֶגְרָפוֹת חוּמוֹת,

וְעָמַסְתִּי בְּלַהַט שֶׁמֶשׁ

הָאֲלֻמּוֹת:





וְאָכַלְתִּי פִּתִּי צְרוּרָה

וְשָׁתִיתִי מֵי הַכַּד,

וְעָמַלְתִּי לְמִן הַשַּׁחַר

עַד הָעֶרֶב רַד.





אַחִים אָנוּ וְאִם שַׁחוֹתִי

יוֹמָם עַל שֻׁלְחָנִי:

מִצְּעֹד כְּמוֹכֶם בְּאוֹר הַשְּׁדֵמָה

אֵלִי מְנָעָנִי;





אַךְ הִפְקִידַנִּי רְקֹם לָכֶם

סַעַר וּמְנוּחָה

מִשְּׂפַת־עֵבֶר, אֲשֶׁר תֶּחֱסַן

עִם יֶדְכֶם הַדְּרוּכָה.




תרפ"ג










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34897