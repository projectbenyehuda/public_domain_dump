


	
	עוֹד מְעַט וְאַתְּ תָּבוֹאִי...
	




עוֹד מְעַט וְאַתְּ תָּבוֹאִי —

כְּבָר צָדָה אָזְנִי קוֹל פְּעָמַיִךְ:

כִּפְסֹעַ רַגְלֵי יוֹנָה רַכּוֹת־צַעַד עַל שְׁטִיחַ־פְּלוּסִין,

וְרִשְׁרוּשׁ פֶּלִאי מַכֶּה גַלִּים בַּאֲוִיר אִיִּי רְוֵה־הַבְּשָׂמִים —

אִי רָצוּף בְּדֹלַח מֻקַּף־תְּמָרִים בְּלֶב יָם־שִׁכְחָה

תַּרְתִּי לִי לְמוֹשָׁב — וַדַּאי כַּנְפֵי־יוֹנָה צְחוֹרוֹת לָךְ.

וְשֵׁיט־אֳנִיּוֹת חֲרִישִׁי, אַסְכִּית, נִכְנָס אַט לִנְמֵלִי:

וַדַּאי נוֹשְׂאוֹת הֵנָּה מִטּוּב אַדְמַת שְׁבָא וְאוֹפִיר —

כַּאן תִּבָּנֶה לָנוּ טִירַת־אשֶׁר…

עוֹד מְעַט וְאַתְּ תָּבוֹאִי —





לִבִּי חָדָשׁ וְצוֹלֵל בִּי כְּפַעֲמוֹן:

צִיל! — קְרָעָיו

אִחָה חוּט־זָהָב;

צִיל־צְלִיל! וַיָּפָג

צַעֲרוֹ עִם חֲטָאָיו…





זֹךְ לִבִּי כְּכוֹס־הַלּוֹט הַצָּף עַל מֵימֵי־תְּכֵלֶת

וְשַׁעֲרוֹ, מֻכְתָּר זֵרֵי־חָג, פָּתוּחַ לְבוֹא־הָאַהֲבָה;

וּכְאֵגֶל־טַל אֶת נַפְשִׁי אֶשָּׂא, וְגֵוִי, כְּקִיתוֹן־גָּבִישׁ,

מִכָּל אַבְקַת דְּאָגָה יִנְצְרֶנָּה…

עוֹד מְעַט וְאַתְּ תָּבוֹאִי —



כְּנַפְנֵף וִילוֹן־מֶשִׁי עַל שְׁדֵי־שַׁיִשׁ צוֹנְנִים, אֶשְׁמַע,

וּכְהִתְפַּתֵּל גְּוִיַּת־תַּרְשִׁישׁ, בִּדְמִי הָאֲוִיר אָחוּשׁ,

כָּל כְּפִיפַת־גַּב וּנְטִיַּת־צַוָּאר, אַף כָּל זִיז־מָתְנָיִם.

שִׁפּוּלֵי־רְקִיעִי כְּבָר נִצָּתִים אֲבוּקוֹת שֶׁל אַרְגָּמָן נוֹזֵל

וְכִפָּתוֹ סְפוּנָה כְּבָר עוֹגָבִים מְיַחֲלִים לְיַד מְנַצֵּחַ.

עוֹד מְעַט וְאַתְּ תָּבוֹאִי —



לִבִּי חָדָשׁ וְצוֹלֵל בִּי כְּפַעֲמוֹן:

צִיל! — בְּרָכָה

בַּחֲדָרָיו נָחָה;

צִיל־צְלִיל! וּכְתָמָיו

סְפוֹג־חֶדְוָה מָחָה…



אַתְּ תִּצְחֲקִי וּצְחוֹקֵךְ יִרְדֶּה בִי וְיִכְפְּתֵנִי בְּחַבְלֵי־קִסְמוֹ,

עֵינֵךְ תִּרְמֹז לִי, וְרִמְזָהּ יַלְהִיבֵנִי לְדַדּוֹת אֶל פִּי פַחַת,

גֵּוֵךְ תַּחַשְׂפִי, וְנָגְהוֹ יִמְשְׁכֵנִי כִּמְשֹׁךְ זְבוּב הַשַּׁלְהֶבֶת,

וְאָנֹכִי אֶגַּע בָּךְ וְלֹא אֶגַּע…וַעֲדַיִן לֹא אֵדָעָה:

אִם עֶבֶד עוֹלָם אֶהְיֶה וְאִם אֶצְנַח אֶל הַפַּחַת,

אוֹ אִם אֶמְצָא בַּשַּׁלְהֶבֶת מִיתָה יָפָה לִי —

אַךְ בּוֹעֵר הָאַרְגָּמָן, הָעוּגָבִים נוֹגְנִים, וְשִׁיר אֶחָד לְלִבִּי:

עוֹד מְעַט וְאַתְּ תָּבוֹאִי —




תרע"ב










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34808