


	
	גְּלִילִיָּה
	




צְנִיף הַחֶרְמוֹן הָפַךְ כָּחֹל,

הַכִּנֶּרֶת עוֹמְמָה,

אֹבֶה לַחֲשׁוֹת וְאֵינִי יָכֹל, –

גְּלִילִיָּה.





עַל הַכֵּפִים, בַּכִּנֶּרֶת,

רְְאִי הַלְּבָנָה נוֹצְצָה,

עַל דַּם לִבִּי הִיא מַזְהֶרֶת –

גְּלִילִיָּה.





מִמֶּרְחַקִּים, לָךְ הֵם זָרִים,

בָּאתִי נֶפֶשׁ דּוֹאֲבָה

וַתְּרַפְּאִינִי, בַּת הֶהָרִים –

גְּלִילִיָּה.





בֵּין הֶהָרִים, שֶׁהַתּוּגָה

עַל שֵׂיבָתָם חוֹפְפָה,

מָחֲתָה כְּאֵבִי יַד עֲנֻגָּה –

גְּלִילִיָּה.





לַטְּפִי שְׂעָרִי אַט וָדֹמִּי;

עַל לִבָּתֵךְ פּוֹעֲמָה

תְּנִינִי לַחֲלוֹם סוֹף חֲלוֹמִי –

גְּלִילִיָּה.




תרע"ד










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34763