


	
	בּוֹאִי!
	




בְּלֵיל זֶה יִגַּע לַחַשׁ רָזִי בְּאָזְנֵךְ לֵאמֹר:

"נִשְׁמוֹת שְׁנֵינוּ יָפוֹת, חֲטוּבוֹת שֵׁישׁ־הַיּוֹצֵר,

נִשְׁמוֹתֵינוּ כִּשְׁתֵּי שְׁכִינוֹת עוֹטוֹת־זֹהַר,

מִקְּצוֹת תֵּבֵל עָרְגוּ זוֹ אֶל זוֹ כְּאַחַת

בְּשֶׁוַע־לְבָבוֹת אִלֵּם, יוֹבְלוֹת שָׁנִים תָּעוּ,

רַק בִּשְׁעַת־דִּמְדּוּמִים אַחַת יָצָא כְּרוּז —

וּגְאָלָן.





חֻפַּת־שָׁנִי לָנוּ פְּרוּשָׂה בִּדְמִי־יָעַר,

בֵּין אִילָנוֹת מְצִלִּים, קֵן לִצְחוֹרֵי־כְרוּבִים,

וַאֲבוּקַת־סַהַר תַּז קַשְׂקַשֵּׂי־כֶּסֶף

זְעִירוֹת עַל גְּלִילֶיהָ, תִּזְרַע אִזְמָרַגְדִּים

עַל רִצְפַּת עֲשָׂבֶיהָ, גַּם עַל שְׁלַל רִקְמָתָהּ —

חֻפַּת־קֹדֶשׁ.





רְאִי: הַלַּיִל הֵן הִתְקַדֵּשׁ וַיִּתְעַטֵּף

תְּכֵלֶת־אַטְלַס — בִּגְלִימָתוֹ הַמְרַשְׁרֶשֶׁת;





הַכּוֹכָבִים — קְהַל שֻׁשְׁבִּינִים — רוֹמְזִים לָנוּ

מִן הַמְּרוֹמִים תּוֹרַת־רָזִים שֶׁל הָאַהֲבָה,

מִשְׁעוֹלֵנוּ רָצוּף לֹבֶן־חֲבַצָּלוֹת,

רֵיחַ מֹר וּנְרָדִים זוֹלֵף מִסְּבִיבֵנוּ

וְזוֹרֵק גִּצֵּי־חֵשֶׁק בְּעֶדְנַת עֲלוּמֵינוּ

הַנּוֹהֲרִים.





כְּבָר אָרִיתִי מוֹרִי אַף גַּם הִתְפַּלָּלְתִּי,

לִבִּי עֵר וּמְיַחֵל לִסְפֹּר דָּכְיֵי־לִבֵּךְ,

וְיָדַיִם טְמִירוֹת קוֹלְעוֹת זֵר לִשְׁנֵינוּ.

הִנֵּה שִׁירַת כְּרוּבִים עוֹלָה מִן הַיַּעַר

בְּאַדִּיר וּבֶהָדָר — בּוֹאִי!"




תרע"ב










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34809