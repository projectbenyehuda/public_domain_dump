


	
	פְּרִידָה
	




אַתְּ רְחוֹקָה מִמֶּנִּי, וְאִם כַּפֵּךְ תּוֹךְ כַּפִּי —

לֹא נִרְאֶה הַשָּׂטָן הַמְרַקֵּד בֵּינֵינוּ,

הַמְנַתֵּק וּמְזָרֶה בִּשְׂחוֹק מַבָּטֵינוּ,

אַךְ נַפְשֵׁךְ בַּל עִמִּי וַאֲנִי שׁוֹהֶה בְּגַפִּי.





בַּמִּלִּים הַנּוֹפְלוֹת אֵין נְשָׁמָה — הֵן מִלִּים,

אֵין רַעַד בַּנִּימִים הַצְּפוּנוֹת, אֵין רִנָּה,

אֵין אֵשׁ עוֹד בַּלְּחִיצָה, כָּל מַגָּע — גַּל־צִנָּה,

עוֹד מְעַט וְנִפְרַדְנוּ — לְפָנֵינוּ שְׁנֵי שְׁבִילִים;





אַתְּ תֵּלְכִי מַחֲרִישָׁה וְגֵאָה וּזְקוּפָה

וְנִמְשָׁךְ אַחֲרַיִךְ בְּעַל־כָּרְחוֹ גַּם צִלֵּךְ,

לֹא תִירְאִי סַכָּנָה וּתְלָאָה עַל שְׁבִילֵךְ,

עוֹד רַב כֹּחַ־יָפְיֵךְ וְחַרְבּוֹ עוֹד שְׁלוּפָה.





וְאָנֹכִי — גַּם נַפְשִׁי לָהּ תִּמְצָא מִלּוּאִים

בְּרַעַשׁ־הַיָּמִים וּבְלַחַשׁ־הַלֵּילוֹת,

נֹאד־יַיִן יְלַוֵּנִי בִּדְרָכִים אֲבֵלוֹת

וּכְתֹם כָּל הַקֶּסֶם — אֲנִי אֲמַן־הַתַּעְתֻּעִים.




תרע"ג










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34817