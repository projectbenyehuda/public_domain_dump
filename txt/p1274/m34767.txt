


	
	רַעְיוֹנוֹת לוֹהֲטִים
	




רַעְיוֹנוֹת לוֹהֲטִים

כְּאַלְמֻגִּים גְּדוֹלִִים,

כִּפְרָחִים חוֹלִים,

טַרְפֵיהֶם מַטִּים

וּבְלַהֲטָם מַבְעִירִים

עֲזוּבַת הַנִּירִים

בְּעַרְבַת הַמִּזְרָח!

לָכֶם קָרָא רוּחִי

יוֹמָם וְהָגָה,

לָכֶם נָדַד מְנוּחִי

בְּלֵילוֹת־הַדְּאָגָה –

עַתָּה אָשִׂישׂ עַל קְהַלְכֶם

וְאֹדֶם רַעַלְכֶם

מִקָּרוֹב לִי יִזְרָח.

פְּרוּ וּרְבוּ וְכַסּוּ

אַגְמֵי־נַפְשִׁי הַקָּרִים,

בִּיקֹד אֶשְׁכֶם יִמַּסּוּ

הַנְּכָאִים הַצְּרוּרִים

וְעָלוּ כִּשְׁאָגָה לָרוּם.

בּוֹאוּ עִם רוּחַ הַקָּדִים

וִהְיִיתֶם לַאֲחָדִים

עִמִּי וְעִם הַיְקוּם!




תרע"ו










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34767