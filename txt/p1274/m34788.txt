


	
	עַל טִפַּת טָל
	




עַל טִפַּת טַל, עַל נִצַּת שׁוֹשָׁן

נָח לוֹ חֲלוֹם נְעוּרָי,

הִכָּה שֶׁמֶשׁ אֶת הַטִּפָּה,

חָמַס רוּחַ אֶת הַנִּצָּה —

נִתַּק אֶרֶג קוּרָי.





עַל מִשְׁבַּר יָם, עַל זֹהַר קֶשֶׁת

רָכַב שַׂר גּוֹרָלִי,

נִפֵּץ סַעַר אֶת הַמִּשְׁבָּר,

גָּרַף עָנָן אֶת הַקֶּשֶׁת —

נֶחֱרַב פְּאֵר אָהֳלִי.





עַל גִּבְעַת חוֹל, עַל דֶּקֶל בּוֹדֵד

יָשְׁבָה לָהּ יוֹנָתִי,

בִּקַּע בָּרָק אֶת הַדֶּקֶל,

טָרַף פֶּרֶס אֶת הַיּוֹנָה —

יֶשׁ־לִי רַק דִּמְעָתִי.




תרס"ח










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34788