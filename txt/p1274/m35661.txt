


	
	כַּסֵּנִי, עֶצֶב מָר
	




אָחוֹר וָקֶדֶם רִיק,

וְרוּחַ עֶרֶב קָר,

וּלְמִי לִבִּי אָרִיק? —

כַּסֵּנִי, עֶצֶב מָר.





חָסַרְתִּי גִיל וָטוֹב

לַכֹּל הָיִיתִי זָר,

וְזֶה בְּדָם אֶכְתֹּב —

כַּסֵּנִי, עֶצֶב מָר.





מִי אַחֲרַי יָבֹא,

מִי אַחֲרַי נִשְׁאָר,

כֻּלָּם יִכְבּוּ כָּבֹה —

כַּסֵּנִי, עֶצֶב מָר.





כְּזִיק הוֹפַעְתִּי פֹּה,

נִצַּת, הֵאִיר, חָוַר

וְשָׁב אֶל חֵיק נִשְׁפּוֹ —

כַּסֵּנִי, עֶצֶב מָר.




תרצ"א












את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35661