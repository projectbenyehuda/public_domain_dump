


	
	בְּלֵיל־חַשֵׁכָה עַל אֲפָרִים
	




קטע לזכר תיאודור הרצל





לֵיל־חֲשֵׁכָה עַל אֲפָרִים. הַבִּצָּה הַקָּרָה רוֹסֶסֶת.

הָעֵדֶר נָפוֹץ. כִּרְסוּם עָגוּם בְּפַאֲתֵי הַיָּעַר.

נִתּוּר כְּרָעַיִם כְּבוּלוֹת. פְּעִיַּת טָלֶה נוֹלָד.

יְלֵל הַזְּאֵבִים פּוֹלֵחַ אֶת אִישׁוֹן הַדְּמִי.

בָּאֲפָרִים הַקָּרִים פַּסּוּ הָרוֹעִים.





וַתַּעַל לַהֶבֶת לְבָנָה כְּאֵד מִן הָאֲדָמָה,

כְּנֹגַהּ מַטְמוֹנִים, כִּקְטֹרֶת מֵעַל לַמִּזְבֵּחַ.

פַּעַם בְּפַאֲתֵי הַיַּעַר, פַּעַם בֵּינוֹת לַזְּאֵבִים.

פַּעַם תָּאִיר פַּסִּים עַל רַחֲבֵי הַבִּצָּה.

פַּעַם תִּשַּׁח לָאָרֶץ, פַּעַם תֵּרוֹם עַד לַכּוֹכָבִים.





וַיָּגִיחוּ צִלְלֵי רוֹעִים נִבְעָתִים מֵעֲבָרִים:

מִי שַׂקּוֹ עַל רֹאשׁוֹ, מִי חוֹבֵק שְׂרִיד מַקְלוֹ,

מִי יַלְקוּט קָרוּעַ, מִי חֲלִילוֹ הַשָּׁבוּר —

כֻּלָּם עוֹטִים עַל שָׂפָם, כֻּלָּם כְּמִתְגַּנְּבִים.

אַךְ הַלַּהֶבֶת תֵּרוֹם, תִּסְתַּלְסֵל בְּגָאוֹן,

כְּנֹגַהּ מַטְמוֹנִים, כִּקְטֹרֶת מֵעַל לַמִּזְבֵּחַ,

תִּדּדֹ, תִּקְרָא, תְּפַתֶּה לְקַבֵּץ נְפוּצוֹת הָעֵדֶר.





וַיֵּצְאוּ רוֹעִים אֻמְלָלִים בְּעִקְּבֵי הַפֶּלֶא.




תמוז, תרפ"א










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34883