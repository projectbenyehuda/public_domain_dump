


	
	אֵל זַעֲזוּעֵי הַכְּאֵב
	








אֵל זַעֲזוּעֵי הַכְּאֵב;

זֶה חִיל הַכִּסּוּפִים,

שֶׁיִּתְקֹף אֶת הַלֵּב

בְּרִגְעֵי-לֵיל טְרוּפִים;





זֶה שֶׁוַע-דָּם אִלֵּם,

אֵל מוֹקְדֵי-חָזוֹן,

אֲשֶׁר כְּנָקָם וּכְשִׁלֵּם

יְשַׁלְּחוּ בְךָ רָזוֹן;





זֶה רוּחַ הַקָּדִים,

יוֹבִישׁ בְּךָ הַלֵּחַ,

נוֹשֵׁב מִצִּיַת פְּחָדִים

בְּאֵין אוֹר זוֹרֵחַ —





אֲהָהּ, יְדַעְתִּיכֶם,

עֲדַת מְעַנָּי,

אַךְ דֹּמּוּ, כִּי פִּיכֶם

נִסְכַּר בְּיַד אֲדֹנָי!




תרפ"ה














את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/39901