


	
	שַׁלְוַת דִּמְדּוּמִים מְבֹרֶכֶת...
	








שַׁלְוַת דִּמְדּוּמִים מְבֹרֶכֶת,

טְווּיַת קַרְנַיִם מִכֶּתֶם

עִם צְלִילִים עֲמֻקִּים־רַכְרַכִּים,

מְרַחֲפָה בִּתְכֵלֶת־וִילָאוֹת

עַל שָׂדוֹת עֲדוּיֵי שִׁבֳּלִים.





שַׁפְרִיר הַשַּׁחַק מִתְעַמֵּק

לַמְּאוֹרוֹת שֶׁעָלָיו נִזְרָעִים.

הִכְנִיסָה הַסְּנוּנִית הַצְּנוּעָה

אֶת רֹאשָׁהּ מִתַּחַת לִכְנָפָהּ

וּתְנַמְנֵם מִצַּעַר וּשְׂמָחוֹת.





כִּנְשִׁימָה מֵעוֹלָם שֶׁנִּגְנַז

נוֹגַעַת נִשְׁמָתְךָ הַמְעֻנָּה;

רִנּוּן הָאשֶׁר הַנֶּעְלָם

מִשְׁתַּפֵּךְ בִּטְמִירוּת סְבִיבֶיךָ

וְשׁוֹזֵר לְךָ חַבְלֵי־חֲלוֹמוֹת.




תרס"ט










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34792