


	
	הֲיֵשׁ עוֹד אֳרָנִים?
	




הֲיֵשׁ עוֹד אֳרָנִים מְזַמְזְמִים בָּרוּחַ?

הַעוֹד צֵל-עָב עַל אוֹר שְׁדֵמָה יָנוּחַ?





יֵשׁ דְּבוֹרָה כּוֹפָה רֹאשָׁהּ אֶל צִיץ נָאֶה,

וְאִישׁ עָיֵף בְּאוֹר עֶרֶב מוּל אָהֳלוֹ יִצְעֶה?





יֵשׁ גַּנָּן גּוֹהֵר עֲלֵי גוּמָה אֲשֶׁר חָפָר?

יֵשׁ סוּס רוֹעֶה יִצְנֹף בַּאֲפֵלַת אֲפָר?





קְרִיאַת הַגֶּבֶר בְּשָׁעָה דְמוּמָה כֻּלָּהּ?

חָתוּל גָּח פֶּתַע מֵאַחֲרֵי גָדֵר טְלוּלָה?





יֵשׁ עֵגֶל בִּקְשִׁי מִצְחוֹ יָרֵךְ כְּחָל אִמּוֹ?

אִישׁ אָץ לִפְרֹק מַשָּׂא בְּעִיר לַהֲקִימוֹ?





יֵשׁ חַלּוֹן בָּעֶרֶב בְּאוֹר יְשָׁרִים יֵאוֹר,

וְאֵין קוֹל זוֹעֵק מֵרְחוֹב: “כַּבֵּה הָאוֹר!”?





יֵשׁ אָדָם נוֹפֵל אַפַּיִם אַרְצָה בִּתְפִלָּה?

זוּג מַמְתִּיקֵי-שִׂיחַ בִּדְמִי שְׂדֵרָה מְצִלָּה?





יֵשׁ אֹזֶן יֵט לְהֶסְבֵּר חָכְמַת אָדָם

מוּל שַׁחַק מְכֻכָּב, שׁוֹאֵל לַהֲלִיכוֹת עוֹלָם? —





כָּל אֵל נַפְשִׁי שָׁאַלְתִּי פֹּה בִּנְוֵה גַנִּים,

אֵלָיו יָצָאתִי מְצֹא מַרְגּוֹעַ מֵעֲמַל שָׁנִים.





וְאוּלָם עַל זֶה מַחֲרֹזֶת הַשְּׁאֵלוֹת

אַחַת נִצְּחָה בִי בְּאֵלֶם הַלֵּילוֹת:





הִנֵּה אָשׁוּב מָחָר אֶל חֶלֶד הַזְּוָעוֹת,

זֶה אֶת יְרָחַי יַרְעִיל, יָמַי וְהַשָּׁעוֹת,





וְאֵל תְּמוּנוֹת נָפַת הַנֹּגַהּ וְהַנַּחַת

נוֹפְלוֹת אֶל אֵשׁ הַתֹּפֶת הַקּוֹדַחַת,





וְהֵן נִשְׂרָפוֹת כֻּלָּן בִּן רֶגַע וְנִמְחוֹת:

הָיוּ, עִנְּגוּ. חָלְפוּ וְ — נִשְׁכָּחוֹת;





אַךְ הָאֲחֵרוֹת, כְּחוֹתַם אֵשׁ טְבוּעוֹת בַּמֹּחַ,

אֶת אֵלּוּ, הַאוּכַל, אֵלִי, הַאוּכַל לִשְׁכֹּחַ?









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/35675