


	
	בֵּין עַרְפִלֵּי אֵפֶר...
	




בֵּין עַרְפִלֵּי אֵפֶר לוֹהֵט שֶׁמֶשׁ־דָּם

וַעֲלֶטֶת תְּכֵלֶת, כִּפְנֵי מֶרְחַב יָם,





שְׁטוּחָה עַל הַשְּׁדֵמוֹת עַד גְּבוּל חֻרְשַׁת־שְׁחוֹר;

נַחְנוּ רַק בַּמִּשְׁעוֹל עוֹטִים שַׂלְמַת־אוֹר





רְבִיד הַשָּׁנִי עוֹטֵר אֶת צַוָּארָהּ־שֵׁן,

קְוֻצּוֹת זְהָבָהּ יוֹרְדוֹת — גַּלִּים שְׁטוּפֵי־חֵן.





מֵזַח־פְּנִינִים יָקָר אוֹזֵר לָהּ הַגֵּו,

עָלָיו נָחָה יָדִי; הוֹלֵם בִּי הַלֵּב.





עֲלֵי חַכְלִיל חָזָהּ יָנֵץ אֹדֶם וְרָד.

לַחַשׁ דְּכִי חֲרִישִׁי: סִירָה קְרֵבָה אָט,





מְשׁוֹטָהּ — כָּנָף צְחוֹרָה תַּךְ בַּגַּלִּים, תַּךְ,

וּמִסָּבִיב לָנוּ כָּל הַכִּכָּר שַׁךְ.





שָׁטִים נַחְנוּ חֶרֶשׁ קִדְמַת נוֹף הַחֲלוֹם:

דְּבִיר וּפַרְגּוֹד מֻצְנָע…דְּמִי וִיצוּעַ־תֹּם…




תרע"א










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34796