


	
	בְּרָן יַחַד בְּרֹן
	



מקור: שירמן – השירה העברית בספרד ובפרובאנס





פתיחה לשיר ארוך לכבוד אברהם הנשיא (והוא כנראה אברהם אבן חסדאי)










בְּרָן יַחַד בְּרֹן כּוֹכְבֵי שְׁחָרַי / כְּתָם־לַיִל וְאוֹר מִכָּל עֲבָרַי

כְּתָם־לַיִל וְהָאֹפֶל מְנֻדָּח / וְעָלוּ מִפְּאַת מִזְרָח מְאוֹרַי

בְּהִנָּעֵר שְׂעִפַּי מִתְּנוּמָה / בְּהָקִיץ מִשְּׁנַת לַיִל יְצוּרַי –

אֲשַׁחֵר הַשְּׁחָרִים בַּנְּגִינָה / וְהַבֹּקֶר אֲבַקֵּר עִם זְמִירַי.

וְיָדִי תָמְכָה כִנּוֹר וְעוּגָב / וְתִרְגַּלְתִּי שְׂמֹאלִי עַל יְתָרַי,

אֲקַשֵּׁר מַעֲדָנוֹת תֹּף וְחָלִיל – / וְעֵת אֶמְשֹׁךְ, וְעֵת אַתִּיר קְשָׁרַי,

וְאֶפְצַח רֹן וּמָשַׁכְתִּי בְשֵׁבֶט / לְדֵעָה אִם יְשִׁיבוּן לִי אֲמָרַי,

לְדֵעָה אִם יְנַחְמוּנִי בְנוּדִי / בְּאֶרֶץ הַנְּדוֹד אֶרֶץ מְגוּרַי.

אֲזַמֵּר – לֹא יְשִׁיבֵנִי חֲלִילִי / וְעוֹד לֹא צָהֲלוּ קוֹלָם זְמִירַי!

יְדוּעֵי סוֹד, יְדַעְתֶּם עַל כְּלֵי שִׁיר / אֲשֶׁר לֹא יִפְצְחוּ רִנָּה לְשִׁירַי,

וְאֵין קוֹל צִפֳּרִים מִבֵּין עֳפָאִים / וְלֹא שִׁיר הַדְּרוֹר מִבֵּין דְּבִירַי?

אֲלֵיהֶם רַב שְׁלוֹמִי, כִּי בְאֵין פֶּה / יְשִׂיחוּנִי לְהַצְנִיעַ סְפָרַי,

לְהַצְנִיעַ מְשָׁלַי מִבְּנֵי אִישׁ / וְיוֹתֵר מֵאֱנוֹשׁ הַסְתֵּר סְתָרַי…



















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33293