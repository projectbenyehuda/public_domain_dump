


	
	יֶתֶר שְׂאֵת
	



מאורה. חתימת השם: שלמה






יֶתֶר שְׂאֵת יֶתֶר עֹז וַהֲדַר / דִּבְרַת בְּרִית בַּצַּר לֹא נֶעֱדַר!





שָׁתוּ מְשַׂנְאַי עָלַי בַּשְּׁבִי,

שַׁתּוּ בְשָׁמַיִם פִּיהֶם וּבִי,

לָעְגוּ לְתִקְוָתִי שׁוּב לַצְּבִי,

וַַאְנִי – בְּכָל זֹאת לֹא נֶאְסַף וְסָר / כֹּחִי, ואִם אֶשְׁכֹּן זָעַף וְסַר:





לֹא מָעֲדוּ רַגְלַי, אִם אֶחֱרוּ

עִתּוֹת פְּדוּת, וּמְשַׂנְאַי גָּבְרוּ,

אִם יֵשְׁבוּ צָרִים בִּי נִדְבְּרוּ

לִטְמֹן לְנַפְשִׁי פַּח בַּמַּאֲסָר – / שֵׁם אֵל אֱמֶת אָשִׂים מַחְסֶה בְצַר!





מִקּוֹל שְׁאוֹן עִתִּים לֹא אֶחֱרַד,

כִּי עוֹד בְּאַדִּירִים שָׂרִיד יְרַד,

יַצְמִית וְיָסִיר אַבִּיר, לֹא בְיָד,

אָכֵן בְּרוּחַ אֵל הוּא נֶעֱזָר, / בִּשְׁמוֹ לְבַד יִבְטַח כִּי לֹא בְזָר.





הִפְלָה אֲדֹנָי לִי לִהְיוֹת לְאוֹת

לָשֵׂאת חֳלִי שִׁבְיִי מֵאֵין לְאוֹת,

כִּי עוֹד בְּטוּב צָפוּן אֶזְכֶּה רְאוֹת

וִיכַבְּדוּנִי אָז עַם עַז וְצַר / בִּהְיוֹת כְּבוֹד נָאוֹר לִי אוֹר בְּצַר.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34174