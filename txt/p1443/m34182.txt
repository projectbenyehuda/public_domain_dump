


	
	שׁוֹכֵן בְּגָבְהֵי רוּם
	



אופן. חתימת השם: שלמה






שׁוֹכֵן בְּגָבְהֵי רוּם זְבוּל, / נִשְׂגָּב בְּסוֹד שַׂרְפֵי מְעוֹנוֹ,

נִמְצָא בְאַפְסֵי כָל גְּבוּל / מָקוֹם, וְאֵין מָקוֹם לְשִׁכְנוֹ,

דּוֹמֵם וְחַי עִם עֵץ יְבוּל – / כֻּלָּם יְצוּרִים מֵרְצוֹנוֹ.

אָיֹם וְנוֹרָא הוּא / וּשְׁמוֹ לְבַד נִקְרָא

פּוֹעֵל וְהוּא תַכְלִית וְצוּרָה.





לִכְבוֹד שְׁמוֹ אָז הֶאֱצִיל / מִזָּהֳרֵי הוֹדוֹ שְׂכָלִים,

כֻּלָּם כְּלוּלִים מִכְּלִיל / רוּחוֹ וּמִמֶּנּוּ עֲלוּלִים.

הֵמָּה נְצִיבִים עַל גְּלִיל / שַׁחַק לְיַשֵּׁר מַעֲגָלִים,

אֶחָד לְאֶחָד הוֹד / חוֹלְקִים וְתִפְאָרָה,

עוֹרְכֵי זְמִירוֹת שַׁי לְמוֹרָא.





מֵאוֹר לְבוּשׁוֹ נִבְרְאוּ / מֵאָז רְקִיעֵי הַשְּׁחָקִים.

מַה נִּפְלְאוּ, כִּי יָצְאוּ / לִשְׁאֹב וְהֵמָּה הַמְּרִיקִים!

שָׁרְשֵׁי שְׁפָלִים נִמְצְאוּ / כֻּלָּם בְּמוּצַקְתָּם יְצוּקִים,

רָצוֹא וְשׁוֹב לָתֵת / שִׁירָה לְאֵל נוֹרָא,

לָהֶם זְרוֹעַ עִם גְּבוּרָה.





הוֹדוֹת לְאֵל חַי יִתְּנוּ / כָל חַי כְּפִי שִׂכְלוֹ וְיָכְלוֹ,

אוּלָם אֱמוּנָיו כּוֹנֲנוּ / שִׁירוֹת כְּרֹב גֻּדְלוֹ וּפָעְלוֹ.

אֵלָיו קְדֻשּׁוֹת יַעֲנוּ / שָׁלֹשׁ כְּאֶרְאֶלֵּי זְבוּלוֹ,

כֻּלָּם כְּאֶחָד לוֹ / תוֹדָה בְּקוֹל זִמְרָה

עוֹנִים בְּנִיב שָׂפָה בְרוּרָה.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34182