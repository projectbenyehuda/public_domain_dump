


	
	מִצַּר וְצוֹק אֶשְׁכַּר
	



כתובת השיר: בחדש שבט אני שלמה זה השיר עשיתי במנתשון [Monzon] על היינות שהיו רעים בשנת קע״ז [1417] וכה אמרתי.






מִצַּר וְצוֹק אֶשְׁכַּר וְלֹא מִיַּיִן, / כִּי אֵשְׁתְּ חֲמַת תַּנִּין חֲמַת מִיַּיִן,

יַיִן יְשַׂמַּח לֵב, אֲבָל זֶה יַעֲצִיב / לִבִּי, וְכִלְיוֹתַי הֲלוּמֵי יַיִן!

לוּ נִהְיָה כָזֶה בְּעֵת דָּת נִתְּנָה – / לֹא נֶאֱסַר אֶל הַנְּזִירִים יַיִן,



גַּם לֹא לְחֶבֶר כֹּהֲנִים אָז צִוְּתָה / תוֹרָה בְּכָל קָרְבָּן: ״וְנִסְכּוֹ יַיִן״.



גַּם לֹא עֲדַת הַזּוֹלֲלִים הַסּוֹבְאִים / יַלְדָּה לְפָנִים מָכְרוּ בַיַּיִן,

גַּם לֹא יְהִי מַזְהִיר חֲכַם לֵב אֶל בְּנֵי / בָנָיו לְבַל יִהְיוּ בְסוֹבְאֵי יַיִן,

לֹא תוֹכְחוֹת מוּסָר אֲמָרָיו יָעֲדוּ: / אוֹי וַאֲבוֹי לַמְאַחֲרִים עַל יַיִן!

לֹא עַל כְּיוֹצֵא בוֹ לְפָנִים אָמְרוּ: / כֹּהֵן וְנָבִיא נִבְלְעוּ מִיַּיִן,

לֹא נִבְּאֵי כָזָב לְפוֹתֵי הַזְּמָן / אָז יֹאמְרוּ: אַטִּיף לְךָ לַיַּיִן.

הִנֵּה אֲנִי חַכְלִיל וְעֵינִי כָהֲתָה / מִתִּימֲרוֹת עָשָׁן וְלֹא מִיַּיִן!













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34177