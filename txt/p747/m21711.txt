


	
	בַּקָיִץ
	








יַגְשִׁים גֶּשֶׁם מִטְרוֹת כֶּסֶף



עַל-אַבְקַת זְהַב חוֹל-אֵין-סוֹף;



יַךְ הַבָּרָד חִטָה, קָמָה,



יָשִׁית קָצִיר לִיְפִי הַנוֹף!



רוּחַ הוֹמֶה עַל חֲלִילוֹ



יְצַלְצֵל קוֹל מְצִלְתָּיִם;



יִקְרָא בָרָק אֶל הָרַעַם,



יַחֲדָו יִמְחֲאוּ כַפָּיִם!



נָעוּ, שָׁחוּ הָאֲלוֹנִים,



יְצַפְצְפוּ כָל עוֹף הַכָּנָף;



בְּמָחוֹל יְרַקְדוּן הַר וָגֶבַע,



וְעַב-שֶׁמֶשׁ יָאֵר פָּנָיו!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21711