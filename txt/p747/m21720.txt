


	
	בְּדִידוּת
	



(בעקבות עללא ווהיללער ווילקאָקס)




בְּשִׂמְחָתְךָ, אֱנוֹשׁ, יִתְעָרֵב



גַם זָר, וּלְבַדְךָ תִּשָׂא הַפֶּגַע;



הָעוֹלָם הָעַתִּיק מִמְקוֹמוֹ לֹא יַעֲתִּיק



הַיָגוֹן, הַשִׂמְחָה עֲדֵי רָגַע!



כִּי תָּשִׁיר יִפְצְחוּ הָרִים



רִנָה, אֶנְחַתְךָ כַּמוֹץ עָבָרָה,



לְקוֹל מְצִלְתַּיִם, הַהֵד יַךְ כַּפַּיִם,



בָּדָד יָשְׁבָה הַצָרָה!



לִצְחוֹק חֲבֵרִים מַקְשִׁיבִים,



הַדְאָגָה, מִי יְשִׂיחֶנָהּ?



בִּמְלוֹא הַקַב, יֵשׁ לָךְ רַב,



הַמְאֵרָה, מִי יְשׁוּרֶנָהּ?



בַּטוֹבָה תִתְרוֹעֵעַ אֵת רֵעִים,



בָּרָעָה, יָנוּסוּ מִפָּנֶיךָ!



מִמַעֲיְנֵי הַצְלָחָה, יִשְׁתּוּ בְרָכָה



כּוֹס רַעַל תִּשְׁתֶּה לְבַדֶךָ



אֶת אַחִים תֵּשֵׁב לִלְחוֹם



צַמְתָּ, אַךְ נַפְשְׁךָ עִנִיתָ;



כִּי עָשַׁרְתָּ, לֹא חָסַרְתָּ,



עָנִי לַמֵת שִׁוִיתָ!



בְּחַדְרֵי מַשְׂכִּיוֹת יִתְהַלְכוּ



שָׂרִים וְשָׂרוֹת לִרְוָחָה,



אַךְ אִישׁ וָאִישׁ, לְבַדוֹ חִישׁ



יַעֲזָב אֶת עֵמֶק הַבָּכָא!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21720