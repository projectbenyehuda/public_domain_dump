


	
	יְרוּשָׁלַיִם
	



(בנגון של “התקוה”)




יְרוּשָׁלֵים, יְרוּשָׁלַיִם



תִּשַּׁק יד לְמוֹ שְֹפָתיִם



הַמְדוֹבְבוֹת שְׁמֵךְ הַנָּעִים!



הִתְבּשְֹרִי אֵלַיִךְ בָּאִים



יָמִים טוֹבִים! בָּנִים שָׁבִים



אֶל גְּבוּלָם; נָסִים עָבִים!



כִּימֵי קֶדֶם הַשָּׁמַיִם



שֹוֹחֲקִים לָךְ, יְרוּשָׁלַיִם!





* * *



יְרוּשָׁלַיִם, יְרוּשָׁלַיִם,



בְּגִיל יוֹשִׁיטוּ לָךְ כַּפַּיִם



חֲלוּצַיִךְ, בְּנֵי הַגּוֹלָה!



יַקְרִיבוּ אֶת קָרְבָּנָם, עוֹלָה,



כָּל אֲשֶׁר לָהֶם: מָמוֹן, דָּמִים,



בּרוּחַ נָכוֹן וּבְלֵב תָּמִים!



נֶסֶךְ דִּמְעוֹתֵיהֶם מַיִם



עַל מִזְבַּחֲךָ, יְרוּשָׁלַיִם!





* * *



יְרוּשָׁלַיִם, יְרוּשָׁלַיִם,



יָפְיָפִית אַתְּ לָעֵינַיִם



וַחֲמוּדָה גַם בְּחָרְבוֹתַיִךְ



מִכָּל הֶעָרִים, אַחְיוֹתַיִךְ!



פֶּסֶל אִלֵּם עַל כָּל חוֹמָה,



בְּעִיר אַתּוּנָא וּבְרוֹמָא,



וְעַל הוֹד רֹאשֵׁךְ, עֲדִי עֲדָיִם,



שְׁכִינַת אֵל, יְרוּשָׁלָיִם!





* * *



יְרוּשָׁלַיִם יְרוּשָׁלַיִם,



אֲוִירֵךְ מַחְכִּים, בְּאַפֵּךְ חַיִים!



יְרַקְדוּן הָרִים לָךְ מִסָבִיב,



מֵחָדָשׁ יִפְרַח אָבִיב!



נָמַס קֶרַח, חֹרֶף בָּרַח



בֹּקֶר לֹא עָבוֹת עָלַיִךְ זָרַח!



יִשְׁפּוֹךְ שֶׁמֶשׁ אוֹר-קַרְנָיִם



עַל כָּל קֶרֶן בִּירוּשָׁלָיִם!





* * *



יְרוּשָׁלַיִם, יְרוּשָׁלַיִם!



הִנָּחְמִי! אֵלַיִךְ חַיִים



חֲדָשִׁים בָּאוּ; כֹּחַ עָז



לָךְ, עִיר עַתִּיקָה, כְּמֵאָז!



אֶל גְּבוּלָם שָׁבִים בָּנִים,



וּמִמְרוֹמִים יָאִירוּ פָנִים



לָךְ בְּרַחֲמִים הַשָּׁמַיִם,



יְרוּשָׁלַיִם, יְרוּשָׁלָיִם!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21791