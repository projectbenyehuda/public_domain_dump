


	
	בַּבּוֹר
	






נַפְשִׁי, נַפְשִׁי לָמָה קוֹדֵר תִּתְהַלָכִי?



מַה זֶה תִּשְׁתּוֹחֲחִי, לָמָה רוּחֵךְ נֶעֱכָּרָה?



לָמָה כַּנַחַל בִּדְמָעוֹת תִּשְׁתַּפָּכִי,



מַה לָךְ פֹּה, בַּחֲצַר הַמַטָרָה?



נַפְשִׁי, נַפְשִׁי לָמָה בָּרִיחַ וּדְלָתַיִם



יַעַטְרוּךְ מִסָבִיב כְּחוֹמָה נְצוּרָה?



תֶּהֱמִי, תְצַפְצְפִי כְּצִפּוֹר כְּנָפַיִם,



כְּיוֹנָה בִּכְלוּב תְּפוּשָׁה, צְרוּרָה?



בַּכֶּלֶא הוּשַׁמְתָּ אֶת שׁוֹדְדֵי לַיִל



לִשְׁאוֹף רוּחַ קֶטֶב, צַחֲנָה וּבָאֳשָׁה?



וּלְרֹאשֵׁךְ שׁוֹמְרִים, אַנְשֵׁי הַחַיִל,



יַפִּילוּ אֵימִים עָלַיִךְ בְּרוּחָם הַקָשָׁה?



וּמַה עָוֶל עָשִׂית לָדַעַת אָבִיתִי,



נַפְשִׁי, הִתְוַדִי הַחֵטְא, הָעֲבֵירָה?



"יָשָׁר פָּעֳלִי, רַע לֹא עָשִׂיתִי,



שְׁמַע נָא קוֹרוֹתַי, הַאֲזִינָה וַאֲדַבֵּרָה"!



בַּהֲרוֹת אִמִי וַתֵּלֵד לְאָבִי בֶּן זָכָר,



וַיִמָלֵא אוֹר שָׂשׂוֹן כָּל הַבָּיִת!



“כִּי כֵן יְבוֹרַךְ גֶבֶר, בָּנִים שָׂכָר”



יֶלֶד נֶחְמָד וְנָעִים כִּשְׁתִיל זָיִת!



הָעִיר בָּהּ נוֹלַדְתִּי קְטַנָה הִנֶהָ



קוֹפְאָה עַל שְׁמָרֶיָה עַל “אֶרֶץ פִּיחַ” (רוּס)



שָׁם קִנְנָה הַחֲסִידָה, דָגְרָה בֵּצֵיָה



וַתַּפְלִיט חֲסִידִים כְּעֵשֶׂב וָשִׁיחַ!



וּבְטֶרֶם יֵדַע הַנַעַר הֵטִיב אוֹ הָרֵעַ,



הַחֲסִידָה בִּכְשָׁפֶיָה בְּרִשְׁתָּהּ תִּמְשְׁכֵהוּ;



לְגַרְגַרְתּוֹ עֲנָק מֵהָרַבִּי “קָמֵיעַ”,



וּבְהַבְלֵי הֲבָלִים חַתֵּל תְּחַתְּלֵהוּ!



גַּם עָלַי שָׂמָה עֵינָהּ הַקוֹסֶמֶת



וַתְּהִי לִי לְמֵנֵיקֶת וּלְאוֹמֶנֶת;



בְּחֵיקָהּ אוּמַנְתִי, מִיָדָהּ לִי הַחוֹתֶמֶת



בְּרִיתִי אִתָּהּ לִהְיוֹת נֶאֱמֶנֶת!



וָאֶתְחַסָד עִם חֲסִידִים וָאֶלְמַד דַרְכֵּמוֹ



וָאֵשְׁתְּ לְשֵׁם שָׁמַיִם וָאֶקְרָא “לְחַיִים”!



גַם נַפְשִׁי חֵרַפְתִּי בְהִתְבּוֹלְלִי בֵינֵימוֹ



לַחֲתּוֹף כְּחֶתֶף מִן הַקְעָרָה “שִׁירַיִם”



בַּגוֹלָה הָלַכְתִּי לְשֵׁמַע שֵׁם אִישׁ הַמוֹפֵת,



לֵרָאוֹת פָּנָיו בְּשַׁבָּת, מוֹעֵד וָחוֹדֶשׁ;



לִשְׁמוֹעַ דְבָרָיו, אִמְרֵי צוּף וָנוֹפֶת,



נִכְסוֹף נִכְסַפְתִּי, וְלִרְאוֹת דַּרְכּוֹ בַּקֹדֶשׁ!



וָאֲסַפֵּר מוֹפְתָיו לִרְאוֹתָם לֹא זָכִיתִי,



רַק לְלַמֵד לְשׁוֹנִי דַבֵּר “מַעֲשִׂיוֹת”,



לְאַט לְאַט וָאֲאַמִין, בְּעֵינַי חָזִיתִי



הַצַדִיק מְתַקֵן לַנְשָׁמוֹת “עֲלִיוֹת”



וָאֵשְׁמוֹר בְּרִיתִי כָּל עוֹד עִוֵר הָיִיתִי



ולְהָפְרוֹ לֹא חָשַׁבְתִּי, לֹא פִּלָלְתִּי!



אַךְ נִפְקְחוּ עֵינַי וְאוֹר דַעַת רָאִיתִי,



נִתַּקְתִּי מוֹסְרוֹתַי, וְאֵת בְּרִיתִי חִלָלְתִּי!



שֵׁית הַחֲסִידָה הֲסִירוֹתִי מֵעֲטוֹף גֵוִי,



שְׂעַר רֹאשִׁי לֹא גִלָחְתִּי, פֵּאוֹתַי קִצָרְתִּי;



כִּחַשְׁתִּי בְּאוֹתוֹת “אַבְרָהָם” וּבְמוֹפְתֵי “ר' לֵוִי”



וְלַנִשְׁאָר מִפִּיהֶם לֹא עוֹד שָׁמָרְתִּי!



עוֹד חֲטָאָה גְדוֹלָה חָטָאתִי,



לְסַפְּרֶנָהּ תְּסַמֵר שְׂעָרִי מִפָּחַד!



לָשׁוֹן וְסֵפֶר בִּשְׂפַת “גוֹיִם” קָרָאתִי,



וָאֲטַמֵא נִיבִי הַמוּרָם מִכֻּלָם יָחַד!



שָׁמְעָה הַחֲסִידָה וַתִּרְגַז בְּסֵתֶר אָהֳלָהּ



וַתָּשֶׁת עֵצוֹת לַעֲשׂוֹת בַּכּוֹפֶר נְקָמָה;



לֹא אָרְכוּ הַיָמִים וְנִרְאָה פָּעֳלָהּ



וַעֲלִילַת שָׁוְא עָלַי הַמְכַשֵׁפָה שָׂמָה!



לֵאמֹר: עָשִׂיתִי חוֹזֶה עִם גַנָבִים



וָאֶגְנוֹב מִבֵּית הַתְּפִלָה סִפְרֵי הַתּוֹרָה;



וַתִּשְׁרוֹק בְּפִיָהּ לִמְתֵי רְהָבִים,



וַיִּסְחֲבוּנִי סָחוֹב, וְהַשְׁלֵךְ אוֹתִי הַבּוֹרָה!



וּפֹה אֵשֵׁב וְאֶשָׂא גוֹרָלִי בִדְמָמָה



עֲדֵי תִפָּתַחְנָה הַדְלָתַיִם;



וְצִדְקָתִי תֵּצֵא כְּנוֹגַה בָּרָמָה,



וְאָשׁוּב לִרְאוֹת בְּאוֹר הַחַיִים!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21717