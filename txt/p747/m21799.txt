


	
	גִּלְגוּלִים
	




(אוֹתּוֹ-בִּיאָגְרַאפִיָה)



רֵייזִילִי, זִכְרוֹנָהּ לִבְרָכָה, בְּגַן עֵדֶן מְנוּחָתָה,



רֵייזִילִי הַשְׁחוֹרָה וְהַנָּאֳוָה אִמִּי הָיָתָה!



וְאִשָּׁה לְיִצְחָק הַסּוֹפֵר, שֶׁכָּל אוֹת שֶׁכָּתַב בַּתּוֹרָה,



סָפַר וּמָנָה (מְנוּחָתוֹ גַם הוּא בִּמְרוֹמֵי אוֹרָה!)



וַאֲבוֹתַי אֵלֶה, כִּי בָטְחוּ בְהַשְׁגָחַת הַבּוֹרֵא,



בַּאֲבִיב חֲיֵיהֶם הִקְשִׁיבוּ לְקוֹל הַקּוֹרֵא:



“לֹא לְתהוּ בְרָאָהּ, לָשֶׁבֶת יְצָרָה!”



וַיִּפְרוּ וַיִּרְבּוּ עַד כְּדֵי מִסְפָּר עֲשָֹרָה!



מֵהֶם אַךְ אַרְבָּעָה נִשְׁאֲרוּ, כִּי בְּעוֹדָם בְּאִבָּם,



טֶרֶם מָלְאוּ שְׁנוֹתָם, נָשַׁב רוּחַ קַר בָּם,



וַיְטַלְטֵל אֲחָדִים, כְּעָלִים נִדָּפִים,



לִמְרוֹמֵי שָׁמַיִם, מְעוֹנִי הַשְֹרָפִים!



וַאֲנִי בִּהְיוֹתִי יֶלֶד, מָלֵאתִי חֵן וָחִין,



עַל רֹאשִׁי כַעֲטָרָה כַּפְתּוֹרֵי הַשְׁחִין;



כִּי אִמִּי, עָלֶיהָ הַשָּׁלוֹם, אֵשֶׁת-חַיִל



וְאֵם הַפַּרְנָסָה הָיְתָה, וְלֹא אֲבִיגַיִל



לִסְרוֹק הַיְלָדִים וּלְנַקּוֹתָם מִזוּהֲמָא,



מִמַּכָּה טְרִיָּה, מֵחֶלְאָה, מֵטוּמְאָה!



וִידֵי אִישָּׁהּ רָפוֹת, לֹא תַעֲשֶֹינָה עֲבוֹדָה,



רַק שִֹפְתוֹתָיו נָעוֹת, מַרְבּוֹת תֵּת תּוֹדָה



לְמֶלֶךְ הָעוֹלָם שֶׁלֹא עָשָֹהוּ אִשָּׁה,



כִּי אִם אָדָם מְהוּדָר, גַבְרָא קַדִּישָׁא!



וּמֵהָעֲטָרָה עֵל רֹאשִׁי לִי עוֹד סִמָּנִים,



בֶּהָרוֹת, בֶּהָרוֹת, כְּתָמִים לְבָנִים!



בְּטַל יַלְדוּתִי לִי אֵימָה בַּ“חֲדָרִים”,



בַּנֵּץ, יְמֵי חַיַּי, קָפְאוּ כִּשְׁמָרִים,



עָמְדוּ עַל מְקוֹמָם בְּחוּגָם הַצַּר,



כַּקֶּרֶח הַנּוֹרָא בַּחֹרֶף הַקַּר!



כְּעֶשֶֹר שָׁנִים לָמַדְתִּי בִּסְבָרָא,



חוּמָשׁ וְרַשִׁ“י, סִפְרֵי נַ”ךְ וּגְמָרָא,



דִינֵי שֻׁלְחָן עָרוּךְ, בְּצִיעַת הַחַלָּה,



וְכֵיצַד מְרַקְדִין לִפְנֵי הַכַּלָּה!



וּבשָּׁנִים הָאֵלָּה הַשֶּׁמֶשׁ זָרָחָה,



השּׁוֹשׁנָה בּהֲדָרָה בַּגִּנָּה פָּרָחָה,



הַצִּפֳּרִים בְּרִנָּה נָשְֹאוּ אֶת קוֹלָם,



וַאֲנִי לֹא רָאִיתִי אֶת פְּנֵי הָעוֹלָם!



וּלְפֶתַע, וְנִגְלָה לְפָנַי הֶעָתִיד:



בֵּין אַנְשֵׁי הַ“חֲסִידִים” גַם אֲנִי חָסִיד!



וַתִּפָּקַחְנָה עֵינַי וָאֶרְאֶה אֹרוֹת,



וָאֶרְקוֹד, וָאָשִׁיר “טוֹבִים מְאֹרוֹת”!



וָאֶסְתּוֹפֵף בְּחַדְרִי צַדִּיקֵי הַדּוֹר,



וָאֶהִי שָֹמֵחַ, וַיִזְרַח לִי אוֹר!



לֹא אָרְכוּ הַיָמִים, וּפָגַע בִּי דּוֹב



בִּתְמוּנַת אִישׁ “מַשְֹכִּיל”, וַיֹאמֶר כִּי אוֹב



וְיִדְעוֹנִי הַצַּדִּיק, לֹא אִישׁ אֵל יוֹדֵעַ,



וַיֵלֵךְ לִבִּי אַחַר “אַחֵר”, וָאֶהִי שׁוֹמֵעַ



בְּקוֹלוֹ, קוֹל מֵסִית, כּוֹפֶר בְּעִיקָר, בִּמְסוֹרוֹת,



וָאֶתְהַפָּך מִחָסִיד לְאִישׁ אֲפִּיקוֹרוֹס!



בְּ“אַהֲבַת צִיוֹן” שָׁגִיתִי, יָדַעְתִּי אַהֲבָה,



“הַתּוֹעֶה בְדַרְכֵי הַחַיִים” לִי מַאֲכָל תַּאֲוָה,



כְּרַעַבְתָן לָעַסְתִּי אֶת עָלֵי “הַמַּגִיד”,



וְכִי “אֵין אֱלהִים” לֹא בֹשְׁתִּי לְהַגִּיד!



מִדֶּחִי אֶל דֶּחִי הָלַכְתִּי, רָזִי לִי רָזִי,



מִמַּשְֹכִּיל נִהְיֵיתִי לְאִישׁ-אַשְׁכְּנָזִי,



הַמַּעֲרִיץ הַטְיוּטָן וּבִשְׁמוֹ יִשָׁבֵעַ,



וְגֵּיתוֹ וְשִׁילְלֶר “בַּעַל פֶּה” יוֹדֵעַ!



מְעַט רוֹמִית וִיוָנִית וּלְשׁוֹן אַנְגְלִיָה,



רָכַשְׁתִּי לִי, וְאֶל הָעִבְרִיָּה



הָפַכְתִּי שֶׁכֶם, לֹא יָדַעְתִּי אוֹתָהּ,



כִּמְעַט שָׁכַחְתִּי יְמֵי הֱיוֹתָהּ!



וּבָעֵת שֶׁיָשַׁנְתִּי בְחֵיק הַזָּרָה,



הִתְעוֹרְרוּ נִרְדָמִים בְּאֶרֶץ הַקָּרָה;



עַל אוֹפָק הַצָּפוֹן נָבִיא אָז קָם,



הַסּוֹפֵר הַנִּפְלָא “אַחַד הָעָם”!



וְאַחְרָיו הַמְשׁוֹרְרִים בִּיאַלִיק וּשְׁנֵאוֹר,



טְשֶערְנִיחוֹבְסְקִי וְשִׁמְעוֹנוֹבִיץ, אֲשֶׁר בּפֵאוּר



מְפוֹאָר הֶעֱשִׁירוּ הָעִבְרִיָּה הָרָפָה,



וַיַעֲשֹוּהָ לְשָֹפָה-קְלַסִּית-יָפָה,



לְשָֹפָה חַיָּה, כְּלִילַת חֵן נְעוּרִים,



מְלֵאַת בָּשָֹר וְעֶצֶם, מַחְשָׁבוֹת, הִרְהוּרִים



חֲדָשִׁים לְרוּחַ הָעֵת הַחֲדָשָׁה,



וּלְדוֹרוֹת הַבָּאִים לְנַחְלַת מוֹרָשָׁה!



עוֹד לֹא חָלַף הַדּוֹר, מְחוֹלֵל עֲנָקִים,



הָרַעַם יִתְגַלְגַּל, יִתְלַהֲטוּ הַבְּרָקִים,



וַאֲנִי, יָדַי עַל עֵינַי, עוֹמֵד מִשְׁתָּאֶה



עַל הַמַּרְאֶה הַנִּפְלָא, לְפָנַי יֵרָאֶה!



לַבִּי עָלַי דַּוָי, הַכְּאֵב בּוֹ יִתְפָּרֶץ,



לְזֵכֶר הַשָׁנִים שֶׁעֲלֵיהֶם עָבַר קָרֶץ,



וַאֲנִי בָהֶם מְאוּם לֹא עָשִֹיתִי!



מוֹדֶה אֲנִי, כִי הַרְבֵּה שָׁגִיתִי!



אֵינֶנִּי מִן הַקְרוּאִים אֶל הַחֲתוּנָה,



לַטּוֹב מִמֶּנִּי הַכַּלָּה נְתוּנָה!



מְקוֹמִי אַחַר הַתַּנוּר וְהַכִּירַיִם,



וּמְלַקֵט אֲנִי אַךְ אֶת הַשִׁירַייִם!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21799