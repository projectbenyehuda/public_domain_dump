


	
	שִׁיר הַשֶּׁמֶשׁ
	




מֵעַפְעַפֵּי שַׁחַר שִׁירָה



מְבַצְבֶּצֶת, יָצִיץ זָמִיר;



יָרוֹן מָרוֹם, עֵת הַצְפִירָה



תַּפְלִיט קַוֵּי אוֹר הַטָּמִיר!



יְנַשֵּׁק בֹּקֶר שִֹפְתֵי קָדִים,



יִשְׁטְפוּ שֶׁטֶף מַעֲיְנֵי אוֹרָה;



יֵאָדְמוּ פָּנָיו מִדַּם וְרָדִים,



חַכְלִילוּת חַמָּה עָלָיו שׁוֹרָה:



וְיִתְגַלֵּה לָעַיִן שְׁלַל



זְהַב הַמִּזְרָח בַּהֲדָרוֹ;



וְיִתְעַלֵּה לְמַעֲלָה חֲלַל



מְלֹא הַשֶּׁמֶשׁ בִּיקָרוֹ!



וְיָפוֹז פָּז רָאשֵׁי הָרִים;



מָזְהָבִים עֵצִים וְעָלֵיהֶם;



כָּל הַחַי רֹאשׁוֹ יָרִים



כְּנוֹחַ שֶׁמֶשׁ מַרְפֵּא עֲלֵיהֶם!



וּמִשְׁנָתָם יָקִיצוּ עָלִים



עֵינָם פָּתְחוּ הַנִּצָּנִים;



הַצִּפָּרִים עַל כּוֹס טְלָלִים



יִשְׁאוּ בְרָכָה שִׁיר וּרְנָנִים!



יְמַלְאוּ פִּיהֶם הַנְעָרִים



שְֹחוֹק, כִּמְלֹא הַבַּיִת אוֹר;



יִקְרָא גֶבֶר אֶל הַגְבָרִים:



“לָעֲבוֹדָה הִגִּיעַ תּוֹר!”



אִישׁ אִישׁ יָקוּם מִמִּשְׁכָּבוֹ,



בִּפְנֵי הַחַמָּה יַחֲלִיף כֹּחַ:



יִשְׁאַף אֲוֵיר צַח, וּלְבָבוֹ



יַחֲזִיק רוּחַ רֵיחַ נִיחוֹחַ!



וְכָל הַבְּהֵמָה וְחַיְתוֹ אֶרֶץ,



כָּל הָרֶמֶשׁ בַּיְצִירָה;



כָּל הַזּוֹחֵל וְכָל הַשֶּׁרֶץ



לְיוֹצֵר אוֹרָה יִתְּנוּ שִׁירָה!



וְכֹל הַנְשָׁמָה יָהּ תְּהַלֵּל



עַל הַשֶּׁמֶשׁ כִּי בְרָאוֹ;



כָּל פֶּה רַבְרְבִין יְמַלֵּל



עַל הָאוֹר וְעַל מִקְרָאוֹ!



עַל מִרְכַּבְתּוֹ יִרְכַּב שֶׁמֶשׁ,



יֶאֱסוֹר סוּסֵי אֵשׁ נֻפָּחָה;



מֵהַבֹּקֶר עַד הָאֶמֶשׁ



יַד מֶמְשַלְתּוֹ עַל כֹּל נָחָה!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21792