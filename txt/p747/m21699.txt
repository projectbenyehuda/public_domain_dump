


	
	עַד הַגְבוּל שִׁלְחוּנִי
	








עַד הַגְבוּל מֵיטִיבַי שִׁלְחוּנִי,



וּבְהִפָּרְדָם בָּרֹךְ בֵּרְכוּנִי:



"לֵךְ לְךָ, קָרְאוּ, לְדַרְכֶּךָ,



מֵעַל לִגְבוּל, לְשָׁלוֹם, לְבַדֶךָ!"



פַּלְגֵי מַיִם עֵינַי נִגָרוּ,



וּשְׂמָחוֹת נַפְשִׁי מִנִי סָרוּ;



לְעִיר מוֹלַדְתִּי הָפַכְתִּי שֶׁכֶם,



וּקְרָבַי הָמוּ: “קְרוֹבַי אַיֵכֶם?”



"אַיֶךָ אָבִי, אוֹרִי, יִשְׁעִי,



כִּי עֲזַבְתַּנִי, מַה זֶה פִּשְׁעִי?



בְּאֶרֶץ נוֹדִי, עַד אֶפֶס כֹּחַ,



בָּדָד אֵתַע בְּלִי מָנוֹחַ!"



קִבְרֵךְ אִמִי, אֵם רַחֲמָנִיָה,



נֶעֱזָב, נוּטָשׁ מֵעֵין בּוֹכִיָה,



סְבִיבֵךְ מָוֶת יְטוֹר אֵיבָה,



תַּחְרִישׁ, תִּדוֹם הַמַצֵבָה!



שָׁם בַּכָּתֵף עַל יַד הַנָהָר,



מִי זֹאת נִשְׁקֶפֶת מֵרֹאשׁ הָהָר?
עִיר מוֹלַדְתִּי, זֹאת הַנֶחְמָדָה,



בָּהּ עַרְשִׂי, מִטַת יַלְדוּתִי עָמָדָה!



הָבָה, עוֹד פַּעַם רְאוֹת אִוִיתִי



פְּנֵי הָעִיר בָּהּ חַיִּים חָזִיתִי!



וְיַד מִי הִיא בְּעָרְפִּי אוֹחֶזֶת,



תִּתְקְפֵנִי וְאֶת שְׂשׂוֹנִי מַרְגֶזֶת?



יַד אִישׁ מִלְחָמָה עָלַי נָחָה,



וּכְהִתָּפְשִׂי הֲרִימוֹתִי קוֹל צְוָחָה,



לְהַבִּיט בְּפָנָיו שָׂעַרְתִּי שָׂעַר,



וָאֵבְךְּ הַרְבֵּה בֶּכִי כַּנָעַר!



“יְהוּדִי! מַה לָךְ פֹּה יְחִידִי?”



עָלֵי קוֹל נָתַן אִישׁ מַפְחִידִי;



וּבְחֶזְקַת יָדוֹ מִגַן עֲדָנִי



שׁוֹמֵר הַגְבוּל גָרֹשׁ גֵרְשָׁנִי!



בְּמֶרְחֲקֵי תֵבֵל, בֶּעָרִים, בַּכְּפָרִים,



נָדַדְתִּי, עָלִיתִי לִמְרוֹמֵי הֶהָרִים;



בְּלֶכְתִּי, בְּשִׁבְתִּי, יְגוֹנִי בִּי עֵר:



הַרְחֵק מִקִנִי, אֵינֶנִי אַךְ גֵר!….







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21699