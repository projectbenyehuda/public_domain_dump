


	
	תּוֹר הָאָבִיב
	




יָשְׁנָה הָאָרֶץ שְׁנָת-חֹרֵף אָרוּךְ



וַתַּחֲלוֹם חֲלוֹם צִלְלֵי אָמֶשׁ;



וַיְעוֹרְרָהּ מִשְׁנָתָה קַוֹ-אוֹר בָּרוּךְ,



הֱקִיצָהּ בִנְשִׁיקוֹתָיו הַשָׁמֶשׁ!



וַתְּחַדֵּשׁ הָאֲדָמָה פָּנֶיהָ וַתְּנַעֵר



מֵעַל שִׁכְמָהּ אֶת רִגְבֵי הַקֶרַח;



אַף חָלְצָה אֵת נַעֲלֵי הַשֶׁלֶג וַתְּמַהֵר



לִלְבּוֹשׁ מַחֲלָצוֹת, לַעֲנוֹד זֵר פֶּרַח!



וַתִּקְרָא לַחַיָה, לַבְּהֵמָה, לַכָּנָף,



לָאָדָם, לַתּוֹלָע, לָרָמֶשׁ;



לַנַחַל, לַבְּרֵכָה, לָעֵץ וּלְעָנָף,



כִּי תֵצֶאינָה לִרְאוֹת בַּהֲדָרוֹ הַשָׁמֶשׁ!



וַיְנַשֵׁב בַּחֲלִילוֹ עַל עֲצֵי הַיָעַר,



רוּחַ צַח, רוּחַ מְחַיֶּה נְשָׁמָה;



וַיֵצְאוּ בְמָחוֹל נַעֲרָה וָנָעַר,



שָֹשָֹה הִתְאוֹשְׁשָֹה הָאֲדָמָה!



כִּי שָׁפְכָה כָל הוֹדָהּ וְחִנָּהּ הַחַמָּה



עַל חֶמְדַת הַטֶּבַע מִסָּבִיב;



נָסָה הַקְרִירָה, נָמְסָה, תַמָּה,



בָּרַח הַחֹרֶף מִפְּנֵי הָאָבִיב!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21778