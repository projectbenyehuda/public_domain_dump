


	
	הַרְרֵי צִיוֹן
	






אֶל הֶהָרִים, אֶל הֶהָרִים



הַכְּחוּלִים, הַנֶּאֱדָרִים;



אֶל גָבְהֵיהֶם הַנִּשָּׁאִים,



הַמוּפָזִים, הַמְתוֹלָעִים



מִזְהַב קַרְנֵי אוֹר הַשֶּׁמֶשׁ,



בְּבוֹא בֹקֶר, כִּי בָא אָמֶשׁ;



אֶל מְרוֹמָם נַפְשִׁי כָלְתָה,



מִי יִתֵּן אֵבֶר לָהּ וְעָלְתָה



עֲלֵי בָמְתֵי הוֹד רָאשֵׁיהֶם,



חוֹפְפָה שְׁכִינַת אֵל עֲלֵיהֶם!



אֶשָׂא עֵינַי אֶל הֶהָרִים,



לְהַרְרֵי צִיוֹן וַעֲבָרִים:



שָׁם הַלְבָנוֹן בְּשֶׁלֶג עוֹלָמִים



יָרִים רֹאשׁוֹ לִשְׁמֵי רָמִים;



וּמִבֵּין רוֹחַב כְּתֵפָיו,



מִנִּי נִקְרַת צוּרָיו, כֵּפָיו



מַיִם חַיִים וּטְהוֹרִים



נוֹזְלִים, נוֹזְלִים כְּחוּטֵי אוֹרִים,



לְהַפְרִיחַ כִּכָּר, תֵּל –



אַדְמַת אֶרֶץ יִשְׂרָאֵל!



אֶשָּׂא עֵינֵי מֵהֲלוֹם



אֶל הֶהָרִים אַךְ בַּחֲלוֹם–



חֶזְיוֹן לַיְלָה רָאִיתִי אוֹתָם,



בָּרוּחַ עַפְתִּי עַל גִבְעוֹתָם!



הַרְרֵי צִיוֹן וִירוּשָׁלַיִם!



לוּא כַיוֹנָה לִי כְנָפַיִם,



אָעוּפָה, אֶשְׁכּוֹן עַל גַבּוֹתָם,



אֲנַשֵׁק וַאֲחַבֵּק אוֹתָם!



גוּשָׁם עָפָר לִי אַבְנֵי חֵן,



גִבְעוֹת צִיוֹן הִנָּן הֵן!!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21707