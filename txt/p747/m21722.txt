


	
	שַׁבָּת מַלְכְּתָא
	



(בעקבות היינריךְ היינע)




יְסוּפָּר בְּסִפּוּרֵי קַדְמוֹנִים



מִבַּעֲלֵי אוֹב וְיִדְעוֹנִים,



מֵחַרְטוּמִים, בִּקְסָמִים בְּיָדָם,



הָפְכוּ לְחַיָה תִּפְאֶרֶת הָאָדָם!



וְלִפְּעָמִים הִנֵה גַם קָרָה,



רוּחַ הַכִּשׁוּף כִּי סָרָה,



כִּי יֶחְלָשׁ כֹּחַ הַלְחִישָׁה,



וַתְּהִי הַחַיָה לִיְלוּד אִשָׁה!



וַיְהִי הַיוֹם, וַיִקֶר מִקְרֵהוּ,



כְּדַבֵּר אִישׁ אֶל רֵעֵהוּ,



בֶּן הַמֶלֶךְ, בְּעָרְגוֹ עֲגָבִים



נִתְקַסֵם לִיְצוּר הַכְּלָבִים!



לְבֶּן הַמֶלֶךְ כִּנוֹרִי אָעִירָה,



אֵלֶיךָ, יִשְׂרָאֵל אָשִׁירָה!



גוֹרָלוֹ גוֹרָלְךָ, לַכֶּלֶב נֶהְפַכְתָּ,



כָּמוֹהוּ הַחוּצָה הָשְׁלַכְתָּ!



הֵנָה וָהֵנָה, בִּימֵי הַחוֹל,



יָרוּץ יִשְׂרָאֵל, יִשָׂא בְעוֹל,



יִסְבּוֹל מֵעָקַת הַכְּלָבִים,



מִלַעַג בָּנִים שׁוֹבָבִים!



אַךְ כְּבוֹא יוֹם שִׁשִׁי, בָּעֶרֶב,



לַכִּשּׁוּף יֵאָמֵר: הֶרֶף!



בֶּן הַמֶלֶךְ יָשׁוּב לִדְמוּתוֹ,



יִלְבַּשׁ בִּגְדֵי הוֹד כְּסוּתוֹ!



יִתְהַלֵךְ כְּאִישׁ בְּקוֹמָה זְקוּפָה,



מִבָּבוֹת עֵינָיו הַצַחוֹת שְׁקוּפָה



חֶדְוַת נֶפֶשׁ, שִׂמְחַת בֵּן חָבִיב,



הַשָׁב מִמֶרְחָק אֶל בֵּית אָבִיו!



"שָׁלוֹם עֲלֵיכֶם, שַׁעֲרֵי זוֹהַר!



אָהֳלֵי יַעֲקֹב, מִשְׁכְּנוֹת טוֹהַר!"



יִקְרָא לִקְרַאת הֵיכָל הַזִיו,



וְלַמְזוּזָה יַאֲצִיל מִנְשִׁיקוֹת פִּיו!



וְהַבַּיִת מָלֵא רַחַשׁ,



סוֹד תְּפִלָה, רִנַת לַחַשׁ;



וְיַד יְיָ מִמִסְתָּרִים



חוּפַּת כָּבוֹד עָלָיו תָּרִים!



הַס כָּל בָּשָׂר! שַׁבְּתָא טָבָא!



בָּא הַשַׁמָשׁ, יִשְׂרָאֵל סָבָא!



נֵר הַשַׁבָּת בִּקְנֵה לַהֶבֶת



יַדְלִיק, יְיֵטִיב הַשַׁלְהָבֶת!



מְנוֹרוֹת זָהָב בְּאוֹר יְקָרוֹת



כַּכֹּכָבִים נוֹצְצִים, כַּעֲטָרוֹת;



וְאוֹר אִשׁוֹ, נֵר הַתָּמִיד



יָהֵל מֵעַל רֹאשׁ הֶעָמוּד!



לִפְנֵי כְבוֹד הוֹד הַתּוֹרָה



תַּצְהִיל פָּנִים הַמְנוֹרָה;



הַפָּרוֹכֶת כְּאֵשׁ דוֹלֶקֶת,



בְּאַבְנֵי שׁוֹהַם מְבוֹרָקֶת!



וְהַחַזָן בְּהַדְרַת שֵׂיבָה



נִשְׁעַן עוֹמֵד לִפְנֵי הַתֵּבָה,



וּבְשַׁאַג קוֹל גְאוֹנוֹ



יְכַבֵּד אֶת יְיָ מִגְרוֹנוֹ!



וּבְעָמְדוֹ לִפְנֵי הָאָרוֹן



בְּאֶצְבָּעוֹ יִתְמוֹך גָרוֹן,



וְעַל הַמִתְהַלְלִים בָּאֱלִילִים



מֵיתָרָיו יֶהֱמוּ כַּחֲלִילִים!



“לְכָה דוֹדִי לִקְרַאת כַּלָה!”



יָשִׁיר, וּמַלְאֲכֵי מַעֲלָה



בְּזִמְרָתוֹ יִקְחוּ חֶבֶל,



רַנֵן יְרַנֵן מְלוֹא הַתֵּבֵל!



“לְכָה דוֹדִי לִקְרַאת כַּלָה!”



נַפְשָׁהּ כָּלְתָה אֶל בַּעֲלָהּ



אַל תִּכָּלֵם, בּוֹא אֵלֶיהָ,



הָסִיר צְעִיפָהּ מֵעַל פָּנֶיהָ!



שִׁיר הַחִבָּה, זֶה הַנַעֲלָה,



“לְכָה דוֹדִי לִקְרַאת כַּלָה”



כְּשִׁיר הַשִׁירִים הָאַהֲבָה יְעוֹרֵר,



וְיוֹצְרוֹ אִישׁ לֵוִי, שְׁלֹמֹה הַמְשׁוֹרֵר.



הַשִׁיר מְזַמֵר בִּנְעִימָה



מִבַּת מֶלֶךְ כְּבוּדָהּ פְּנִימָה,



מֵחֲתוּנָתָהּ אֶל מְאַהֲבָהּ



אֶל יִשְׂרָאֵל בְּאַהֲבָה!



רָחוֹק מִכְרָהּ מִפְּנִינִים,



מֵהוֹן שְׁבָא וּמִזְהַב סִינִים;



מִכָּל הַבָּנוֹת בְּיִפְעָתָהּ



עוֹלָה הִיא, וּבְחֵן הַדְרָתָהּ!



לֹא בְדִבְרֵי הֶבֶל, שִׂיחַ,



קַל שֶׁל נָשִׁים, פִּטְפּוּט, טִיחַ



שָׁוְא וְתָפֵל הִיא תִתְפָּאֵר,



חֵן צְנִיעוּת עָלֶיהָ יָאֵר!



שַׁבָּת קֹדֶשׁ לָהּ הַמְלוּכָה



יִמְצָא בָּהּ יִשְׂרָאֵל מְנוּחָה;



אִישׁ עַל דִגְלוֹ וְעַל תִּלוֹ,



עַל שֻׁלְחָנוֹ, תַּחַת צִלוֹ!



מַלְכַּת שַׁבָּת מַטְרָנוּתָא,



דָא שְׁכִינְתָּא בְגָלוּתָא!



עַל יִשְׂרָאֵל בְּאֶבְרָתָהּ



תָּסֶךְ, תָּחִישׁ יְשׁוּעָתָהּ!



מִקְלְעוֹת רֹאשָׁה בָּעֲנָוָה



תַעֲטוֹף, יָפָה הִיא וְנָאוָה



כַּהֲדַסָה, כָּאֲיָלָה שְׁלוּחָה,



קִשׁוּטֶיהָ צֶאֱצָאֵי מְנוּחָה!



חוּפְשָׁה תִתֵּן לִמְאַהֲבָהּ



בְּשַׁבָּת לֶאֱכוֹל מַאֲכָל תַּאֲוָה,



אַף לְהָרִיחַ אֵפֶר אָבָק



אִם אַךְ לֹא יֶעֱשַׁן מִקְטַר טַבָּק!



“לְבַעֵר אֵשׁ בְּשַׁבָּת אָסוּר”



מִן הַתּוֹרָה הוּא חוֹק מָסוּר,



וּמִיוֹם הַשִׁשִׁי “שַׁלִיט”1



לוֹ בְּיוֹם הַשַׁבָּת תַּלְעִיט!



לוּא הַמְשׁוֹרֵר שִׁילְלֶער טָעַם



“שַׁלִיט” הָיָה שָׁר הַפָּעַם:



“שַׁלִיט” מַאֲכָל הַמַלְאָכִים,



מָזוֹן לְמֶלֶךְ מַלְכֵי הַמְלָכִים!



“שַׁלִיט” הוּא מַן הַשָׁמַיִם:



אוֹכְלוֹ יִמְצָא, יִטְעַם חַיִים,



עַל הַר סִינַי לַעֲשׁוֹתוֹ



לָמַד מֹשֶׁה, לְבַשֵׁל אוֹתוֹ!



“שַׁלִיט” מִכָּל מַאֲכָל נַעֲלָה,



בְּצֵקוֹ מִבְּצִיעַת “חַלָה”,



מֵשִׁיב נֶפֶשׁ, מַחְזִיק לֵב



כִּצֳרִי מַרְפֵּא, מַבְרִיחַ כְּאֵב!



“שַׁלִיט” יָקָר הוּא מִפְּנִינִים,



מַאֲכָל כָּשֵׁר לַמַאֲמִינִים;



בְּגַן עֵדֶן, אַחֲרֵי מוֹתוֹ,



צַדִיק עוֹלָם יֹאכַל אוֹתוֹ!



לְחֵךְ מִתְהַלְלֵי בָּאֱלִילִים,



לְגוֹי יִסְגוֹד לְעֵץ פְּסִילִים,



יִטְעַם חֲזִיר וּבְשַׂר רוֹאָה,



גִלְלֵי בָּקָר, סְחִי קִיא צוֹאָה!


* * *


אַחַר אָכְלוֹ הַמַטְעַמִים,



יָחוּשׁ כִּי מִכָּל הָעַמִים



נִבְחַר הוּא, יִשְׂרָאֵל סָבָא,



שָׁמַן פָּנָיו, בִּטְנוֹ רְחָבָה!



יַחֲלוֹם שֶׁהוּא בֵינֵי הַחַיִים,



בְּאֶרֶץ יִשְׂרָאֵל, בִּירוּשָׁלַיִם!



מֵרָחוֹק יִשְׁמַע מַשַׁק גַלִים



יֶחְזֶה יַרְדֵן יַשְׁק הַגְמַלִים!



מֵהָרֵי גִלְעָד, בָּעֲבָרִים,



פָּרוֹת בָּשָׁן לָעֲדָרִים



תְּרַקֵדְנָה אַחֲרֵי רוֹעִים,



תְּשַׂמֵחְנָה עֵינֵי רוֹאִים!



כְּצֵל כִּנְטוֹתוֹ, כְּרַד הַיוֹם,



בֵּן הַמֶלֶךְ יֵאָנֵק דוֹם!



אֲסִיר שֶׁבִי, הַבֵּן יִשְׂרָאֵל,



וּמִתְיָאֵשׁ מֵהִגָאֵל!



חָשְׁכוּ עֵינָיו, נָס הָאוֹר,



סָר הַשֶּׁמֶשׁ, בָּא הַקוֹר,



וְהַמְכַשֵׁף בַּעֲרוֹב עֲרָבִים,



יְשִׁיבֶנוֹ אֶל הַכְּלָבִים!



מַלְכַּת שַׁבָּת מֵעָלֶיהָ



תָּסִיר עֶדְיָה וּבְשָׂמֶיהָ;



וּמְעַט בּוֹשֶׂם, אַךְ לְהָרִיחַ,



עַל הַשֻׁלְחָן בְּחֵן תָּנוּחַ!



יִקַח יִשְׂרָאֵל, בְּרוּחַ חוּבָּלָה,



בְּיָדוֹ הַכּוֹס וְאֶת הָ“הַבְדָלָה”,



יְבָרֵךְ, יִשְׁתֶּה, וְאַחֲרוֹן הַטִפָּה



הַזֵה, יַזֵה עַל הַקְלִפָּה!



יָשׁוֹר אַךְ רוּחַ שֶׁל זַעֲוָה,



נִשְׁאַר אַךְ נֵר דַל שֶׁל שַׁעֲוָה;



אוֹרוֹ יִצְעַר, שַׁלְהַבְתּוֹ שָׁבָתָה,



נִשְׁמַת יוֹם הַשַׁבָּת כָּבָתָה!..







טשאָלנט.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21722