


	
	מְעוֹן בְּרָכָה
	




כִּנְצִיב שַׁיִשׁ, עֶשֶׁת שֵׁן,



תְּמוּנָה יָפָה, אֵשֶׁת חֵן,



בַּחֲלוֹנָהּ עוֹמְדָה הִיא,



בְּגַעֲגוּעִים מְחַכָּה לִי!



יַבִּיט יַחֲדוֹר אֱלֵי תֹךְ



לְבָבִי מֵעֵינֶיהָ רֹךְ,



וִיְפִי צַלְמָהּ, מְעֻלָּף תֹּם,



יַרְהִיבֵנִי בַעֲרֹב הַיוֹם!



בְּשׁוּבִי מֵעֲבוֹדַת פֶּרֶךְ,



עָיֵף, יָגֵעַ, וּרְפֵה בֶרֶךְ



לְאָהֳלָהּ, אִשְׁתּי הִיא



תְעוֹדְדֵנִי וָרָוַח לִי!



בְּיָדֶיהָּ אֶת הַמֵיחָם



תָּכִין לִי, הַמָרָק תֵּחָם;



תַּאֲכִילֵנִי מַאֲכָל תַּאֲוָה,



וְתַשְׁקֵנִי כּוֹס אַהֲבָה!



אֶשְׁכָּר לִי חֶלְקַת צַוָּארָהּ,



סִתְרָה לִי בִמְּשִׁי שְֹעָרָה,



תְּסוֹכְכֵנִי בִסְבַךְ צַמָּתָהּ,



תְּלַבְבֵנִי בְּאַהֲבָתָהּ!



בְּעַנְוַת חֵן אֵלַי צוֹפִיהָ,



תַּאֲצִיל לִי נְשִׁיקוֹת פִּיָה;



יָלִין רֹאשִׂי בֵין שָׁדֶיהָ,



יָנוּחַ לִי בִזְרוֹעוֹתֶיהָ!



נַפְשׁוֹתֵנוּ צְמוּדוֹת הֵנָה,



שְׁלוּבֵי זְרוֹעַ נַמְתִּיק שֵׁנָה;



חֶזְיוֹנֵי נוֹעַם עַל עַרְשֵֹנוּ,



מַלְאֲכֵי שָׁרֵת לְרֹאשֵׁנוּ!



בְּצֵאת הַשַׁחַר וּבִזְרֹחַ



שֶׁמֶשׁ בֹּקֶר, נַחֲלִיף כֹּחַ;



הִיא לַפֶּלֶךְ, וַאֲנִי לַמְלָאכָה,



בְּאָהֳלֵינוּ מְעוֹן הַבְּרָכָה!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21789