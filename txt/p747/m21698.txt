


	
	לְךָ תְּהִלָה דוּמִיָה!
	




(תהלים ס"ה, ד')



נַפְשִׁי אֶת ד' בָּרְכִי,



לָךְ נוֹתֵן כָּל צָרְכָיְכִי,



חִין עֶרְכּוֹ לְפָנָיו עָרְכִי



כְּעַל כָּל תַּגְמוּלָיו עָלָיְכִי!


* * *


בְּרֶדֶת הַטַל עַל הֶהָרִים,



מַרְאֵהוּ כְּצֶמֶר צַחַר,



כַּחֲדוֹר אוֹר לַחֲדָרִים



עֵת יִבָּקַע הַשַׁחַר.



עֵת בַּבֹּקֶר הַשֶׁמֶשׁ



אֶחְזֶה בַּהֲדָרוֹ זוֹרֵחַ;



אוֹ כַּחֲלוֹף צִלְלֵי אֶמֶשׁ



וְחוֹשֶׁךְ מִפְּנֵי אוֹר בּוֹרֵחַ.



לָךְ, אֵל הַכָּבוֹד, תּוֹדָה



לִבִּי יִרְחַשׁ בִּדְמָמָה;



אָז לָךְ תַּבַּעֲנָה הוֹדָה



נֶפֶשׁ, רוּחַ וּנְשָׁמָה!



כִּי כֹל לְבַדְךָ בָּרָאתָ,



אֵל נוֹרָא עֲלִילוֹת;



מֵאַיִן – יֵשׁ קָרָאתָ,



מִזְבוּב כָּמוֹנִי, תְּהִלוֹת!



שֶׁמֶשׁ, יָרֵחַ וְכֹכָבִים;



אֶרֶץ, שָׁמַיִם וּמַזָרוֹת;



עֲנָנִים, נְשִׂיאִים וְעָבִים,



זְוָעוֹת, סוּפוֹת וּסְעָרוֹת.



אֶת כֹּל מִסַפֵּר גָדָלוּ,



לוּ חֲשׁוֹבָן חָפַצְתִּי לְאַחַת,



יָדֶיךָ אוֹתָן פָּעָלוּ,



בִּשְׁמֵי מַעַל, בָּאָרֶץ מִתָּחַת!



אֲבָל אֶחְדַל אֶחְדוֹלָה



מְעוֹרֵר דִבְרֵי נְשִׁיָה;



תְּהִלָתְךָ עַל כֻּלָן עוֹלָה,



וּלְךָ תְּהִלָה דוּמִיָה!…..







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21698