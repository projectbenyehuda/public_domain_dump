


	
	שָֹח לִי אִילָן
	




וְעוֹמֵד הָאִילָן לְבַדּוֹ;



שֹׁרָשׁ בָּאָרֶץ עוֹמֵד



עַל מְקוֹמוֹ בַגָּן,



וְאִילָנָה יָפָה חוֹמֵד!



וְנָשַׁב בַּעֲנָפָיו הָרוּחַ,



וְנָשַׁק אֶת עָלָיו הַיְרוּקִים;



וְשָׁאַל הָעֵץ גַּם הוּא לִשְׁלוֹם



הָעֵצִים הַקְרוֹבִים, הָרְחוֹקִים!



וְהוֹמֶה: "נַפְשִׁי לַבְּכָאִים



הַמְשׁוּבָּצִים בְּאֶגְלֵי טַל אֹרוֹת!



הָאַרְזָה, הַתִּרְזָה, מָה עוֹשָֹה?



הַחֹרְשָׁה, מַה אִתָּהּ? סַפֵּר הַקֹּרוֹת!



הֲעוֹד לְדַם נָקִי יֶאֱרֹב



אֲרִי-מַשְׁחִית וְנָמֵר-דוֹרֵס?



וְעַל הַשָֹּב בַּיְעָרִים,



הֶעָלָה עָלָיו הַכֹּרֵת?



וּמַה שְׁלוֹם הָאַלּוֹנִים



הָעֹטְרִים אֶל רַגְלֵי הֶהָרִים?



הֲיִשְֹאוּ לָעָב רָאשֵׁיהֶם,



הַיְקַנְנוּ עֲלֵיהֶם צִפֳּרִים?



בַּשָֹדֶה נִצֶבֶת דְקָלָה,



מְּקֻשָׁטָה בְּהַדְרַת הָאָבִיב!



וְרֵיחָהּ הַטּוֹב נוֹדֵף, יְמַלֵּא



בִּבְשָֹמִים הָאַוִיר מִסָּבִיב!



אֵלֶיהָ זְרוֹעוֹתַי אוֹשִׁיטָה,



מִי יִתֵּן וְיָכֹלְתִּי חַבְּקֵנָהּ!



אַךְ רַגְלַי בָאָרֶץ שֹׁרָשׁוּ,



וּמֵרָחוֹק בְּרוּחִי אֲנַשְׁקֶנָהּ!



בָּרוּךְ אַתָּה שׁוֹשְׁבִינִי הָרוּחַ,



הַמְחַיֶה בִנְשִׁיקָה הֶעָלִים!



לֹא לְבַדִּי אֲנִי, בְרוּחֲךָ מָצָאתִי



עֵזֶר כְּנֶגְדִי, הַיָפָה בַדְקָלִים!"







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21781