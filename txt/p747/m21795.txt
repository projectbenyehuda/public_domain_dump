


	
	בּבֹקֶר הַקַּיִץ
	




בְּבֹקֶר הַקַּיִּץ בְּמַקְהֵלָה צִפֳּרִים



שִׁירִים צַפְרִירִים, נְגִינוֹת שַׁחַר שָׁרִים:



כָּנָף אֶל כָּנָף הַיּוֹנָה מַשִּׁיקָה,



תְּקַדֵּם הַמָּאוֹר הַגָּדוֹל בִּנְשִׁיקָה,



בְּבֹקֶר הַקַּיִּץ וַתַּעֲבוֹר הָרִנָּה,



צִּפֳּרִים, אֶפְרֹחִים עַל גַנִּי בַפִּנָּה,



צִיף, צִיף, צִיף יֶהֱגוּ בִגְרוֹנָם,



וָאָשִׁיר גַם אֲנִי כָמוֹהֶם בִּלְשׁוֹנָם!



בְּבֹקֶר הַקַּיִּץ מְנַשֵּׁב רוּחַ קַל



בֵּין הָעֵצִים, וּבְדָלְיוֹתֵיהֶם וְעַל



כָּל סְבַךְ וּסְבַךְ, עַל עָנָף וָעָנָף,



יָשִׁיר שִׁיר-צַפְרָא לוֹ בַּעַל הַכָּנָף!



בְּבֹקֶר הַקַּיִץ רְאִי – חָלָק הַיָּם;



הַגַּלִּים מִתְלַחְשִׁים: "הֶחְשׁוּ! עוֹד נָם



נֶפְּטוֹן אָבִינוּ עַל עַרְשֹוֹ הַתְּהוֹם,



עוֹד מוֹשֵׁל הַשֶּׁקֶט עַל מֵימֵי מֵרוֹם!



בְּבֹקֶר הַקַּיִץ הַשָּׁמַיִם מֵעָל



עַל אֶרֶץ רַבָּה יַרְעִיפוּ הַטָּל,



אֵגֶל עַל אֵגֶל כְּגֹלֶת כֹּתֶרֶת



עַל רֹאשׁ כָּל פֶּרַח לְצִיץ וּלְתִפְאָרֶת!



בְּבֹקֶר הַקַּיִץ בַּפַּרְדֵּס, בַּגַּנָּה,



תִפְרַח בּיָפְיָהּ, בִמְלוֹאָה שׁוֹשַׁנָּה!



מִכּוֹסָהּ, הַבְּרוּכָה רְסִיס וּרְסִיסָה



יַשְׁקוּ חֲבַצָלָה, יְמַלְאוּ נַרְקִיסָה!



בְּבֹקֶר הַקַּיִץ יְרוֹקִים הַצְמָחִים,



בְּאַף עוֹבֵר אֶת רֵיחָם יִתְּנוּ הַפְּרָחִים;



מִפִּיהֶם אֶת דִבְשָׁהּ תָּמוֹץ הַדְבוֹרָה,



בְּבֹקֶר הַקַּיִץ, בְּהִלָּהּ נֵרָהּ אוֹרָה!



בְּבֹקֶר הַקַּיִץ כּכַלָּה עֲדִינָה



מְלֻבָּשָׁה הָאָרֶץ, זָהֲרָהּ כִּפְנִינָה!



קִשׁוּטֶיהָ תֵיטִב, תַּגִּישׁ הַנֶאֱדָרָה



לבְחִירָהּ הָאָדָם, לוֹ תוֹפַע נְהָרָה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21795