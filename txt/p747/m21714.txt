


	
	אֶסְתֵּר
	






בַּיָמִים רִאשׁוֹנִים, בְּשׁוּשַׁן הַבִּירָה,



שׁוֹשַׁנַת יַעֲקֹב פְּרָחֶיָה הִפְרִיחָה;



וּלְכָל עָרֵי מַלְכוּת פָּרַס הַגְבִירָה,



מֵהוֹדוּ וְעַד כּוּשׁ, שָׁרָשֶׁיהָ הִשְׁלִיחָה!



פְּרָחֶיָה פִּרְחֵי הוֹד, נִטְעֵי נַעֲמָנִים,



עָלֶיהָ עַלֵי חֶמֶד, עַלַי אֲרוּכָה;



וְרֵיחָהּ הַטוֹב כְּרֵיחַ הַנִצָנִים,



כְּרֵיחַ הַשָׁדֶה בְּאֶרֶץ הַבְּרוּכָה!



הֲלֹא הִיא אֶסְתֵּר הַיָפָה בַּנָּשִׁים,



הֲלֹא הִיא הֲדַסָה הַנָאֳוָה בַּמְלָכוֹת;



הֲכִי קוֹרָא שְׁמֵךְ אֶסְתֵּר: סִתְרָה לַנִגָשִׁים



הָיִית, וְלַחֲשׁוּכִים סַהַר בִּשְׁמֵי בְּרָכוֹת!



אוֹר מִקַרְנֵי עוֹר פְּנֵי מָרְדְּכַי בֶּן יָאִיר,



מִמֶנוּ לָךְ קַרְנַיִם, יְהִי זִכְרוֹ בָּרוּךְ!



הוּא הַשֶׁמֶשׁ, וְאַתְּ אוֹרוֹ לְהָאִיר



חֶשְׁכַּת עַמֵךְ יִשְׂרָאֵל בְּלֵיל אָרוּךְ!



אֶת שְׁמֵי עַם יִשְׂרָאֵל עֲנָנִים הֶחְשִׁיכוּ



לֹא אַחַת וְלֹא שְׁתַּיִם, פְּעָמִים אֵין סְפוֹרוֹת,



שׂוֹנְאֵי בְּנִי שֵׁם לְמוּלוֹ לָשׁוֹן הֶאֱרִיכוּ



מִנִי אָז וְעַד עַתָּה וּמִדוֹר דוֹרוֹת!



גַם יַד בּוֹ שָׁלְחוּ, יַד קָשָׁה וַחֲזָקָה,



וּלְחָיָיו בְּחֶרְפָּה מָרְטוּ בְאֶגְרוֹף רֶשַׁע;



רַגְלָיו בַּסַד שָׂמוּ, בְמָתְנָיו מוּעָקָה,



וּמַה זֶה וְעַל מַה זֹאת, עַל לֹא חֵטְא וָפֶשַׁע!



“יֶשְׁנוֹ עַם אֶחָד”, יֹאמַר בֶּן הַמְדָתָא,



מְפוּזָר וּמְפוֹרָד, אַךְ אֶחָד הִנֵהוּ;



לֹא לָנוּ הוּא, אוֹיֵב מִמֶרְחָק אָתָא,



וּבְקִרְבֵּנוּ הוּא עוֹשֶׂה זָר מַעֲשֵׂהוּ!



כְהָמָן הָרָשָׁע כָּל חֲבֵרָיו הָרְשָׁעִים,



רוּחַ אֶחָד לָהֶם, יִשְׁתַּווּ בְּאַחַת,



אַךְ אוֹתָהּ הֵם מְבַקְּשִׁים, וְאֶל זֶה בָּאִים,



לָבוֹז הָרְכוּשׁ וְאֶת הַנֶפֶשׁ לָקַחַת!



כָּל צָרָה וְהֹוֶה מִיָדָם בָּאַתְנוּ



וְאֵימַת הַמָוֶת הִפִּילוּ עָלֵינוּ,



בְּכָל זֹאת חָיֹה נִחְיֶה, עוֹד לֹא מַתְנוּ



עוֹד בָּנוּ קִיְמָנוּ, לֹא נִכְחַד שְׁמֵנוּ!



כִּמְעַט אָמַרְנוּ נוֹאָשׁ, בָּא קִצֵנוּ,



וְהִנֵּה יְשׁוּעָה קְרוֹבָה, נָסָה הַצָרָה!



רֶגַע חָשַׁבְנוּ רָמָה יַד שׂוֹנְאֵנוּ,



שַׁקַמְתְּ לָנוּ אֶסְתֵּר לִמְלִיצָה יְשָׁרָה!



בְּרוּכָה אַתְּ אֶסְתֵּר, וּבָרוּךְ טַעֲמֵךְ,



מִנָשִׁים בָּאוֹהֶל חֵן חֵן לָךְ לְמָנָה!



וּשְׁמֵךְ הַטוֹב לַטוֹב יִזָכֵר בְּעַמֵךְ,



בִּימֵי הַפּוּרִים, מִדֵי שָׁנָה בְּשָׁנָה!..







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21714