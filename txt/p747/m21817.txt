


	
	לְרַעֲיָתִי
	




לְרֹאשׁ רַעֲיָתִי עֲטָרָה



בִּזְהַב שַֹעֲרוֹתֶיהָ;



מִצְחָהּ יְרִיעַת רָקִיעַ



עַל רִקְמַת בָּבוֹתֶיהָ!



נִשְׁקָף יַם תְּכֵלֶת



מִנִּי תוֹךְ עֵינֶיהָ;



בּאוֹר רִבְבוֹת שְׁמָשׁוֹת!



צוֹהֲלִים פָּנֶיהָ!



בִּלְחָיֶיהָ חַכְלִילוּת,



אוֹדֶם דַּם וֻרָדִים.



עַל דַּלְתֵי שִֹפְתוֹתֶיהָ,



תֻּמַּת צְחוֹק יְלָדִים!



מִפִּיהָ נוֹפֶת צוּפִים



נוֹזְלָה כִּפְלָגִים



בְּהִפָּתְחוֹ יֵרָאוּ



טוּרֵי שֵׁן שְׁלָגִים!



וַחֲרוּזֵי פְנִינִים



תִּקְשׁוֹר לְצַוָּארָהּ;



אַךְ הֵם לֹא יָשִׁיתוּ



נוֹסָפוֹת לַהֲדָרָהּ!



לִצְדָדֵי לְבָבָהּ



שָׁדַיִם כְּכָרִים;



עוֹלִים וּמִתְנַשְֹאִים,



מִתְפָּרְצִים כָּעֲפָרִים!



יִפְעָתָהּ כֻּלָּה



לָעַיִן לֹא חֲשֹוּפָה;



בְּמִפְלְשֵׁי רֹךְ מֶשִׁי



תִּתְכָּס, תַּסְתִּיר גּוּפָהּ!



אַךָ קוֹלָהּ לֹא יֵחָבֵא;



גְרוֹנָהּ כִזְהַב צִנּוֹר



מִקְשָׁה דַּק חֲלִילִים,



צְלִילָם, נוֹעַם הַכִּנוֹר!



וּנְשִׁיקוֹתֶיהָ…..



מִמְקוֹר עוֹז אַהֲבָתָהּ



הֵם לִי נֶאֱצָלִים;



בָּהֶם עַל כֹּל עָלָתָה!….







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21817