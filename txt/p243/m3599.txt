


	
	ה' הקשיבה רינת
	



ה' הקשיבה רינת / רבי שמעון בן צמח דוראן (הרשב"ץ) 1


ה', הַקְשִׁיבָה רִנַּת אֱמוּנִים / הַאֲזִינָה תְּפִלַּת בְּחוּנִים / הָעֲנִיִּים וְהָאֶבְיוֹנִים



מְבַקְשִׁים מַיִם.

שׁוֹקֶקֶת הָאָרֶץ גְּשָׁמֶיהָ / וּבְהֵעָצֵר שָׁמֶיהָ / מַר יִבְכָּיוּן תְּלָמֶיהָ



חֲרֵדִים וְנוֹהִים / צְמֵאִים כְּמֵהִים / פֶּלֶג אֱלֹהִים



מָלֵא מַיִם.

מִטְרוֹת עֹז הַמְטֵר / נוֹתֵן עֹז לְמוֹשֵׁל וְשׁוֹטֵר / וּשְׁנַת טוֹבָתְךָ עַטֵּר



וְאִם לֵב אֶבֶן לְבָנִים / רְאֵה כִּי בְּדִמְעוֹת פָּנִים / אֲבָנִים



שָׁחֲקוּ מַיִם.

עָבִים שְׁחָקִים יַקְדִּירוּ / בְּרָקִים תֵּבֵל יָאִירוּ / צִמְחָהּ לְבָרֵךְ יַמְטִירוּ



גִּשְׁמֵי בְּרָכָה עוֹדֶפֶת / מִשָּׁמַיִם נִשְׁקֶפֶת / וְרוּחַ הֲנָחָה מְרַחֶפֶת



עַל פְּנֵי הַמַּיִם.

וְאוֹצַר גְּשָׁמִים / פְּתַח לַעֲגוּמִים / פְּנֵיהֶם נִזְעָמִים



לְטַהֵר לֵב טָמֵא / בַּשֵּׁר עָם הוֹמֶה / כָּל צָמֵא



לְכוּ לַמַּיִם.

נַחַל עֲדָנֶיךָ / הַשְׁקֵה בָּנֶיךָ / מְבַקְשֵׁי פָנֶיךָ



וְעַל הָרָעָה הִנָּחֵם / וּבַשְּׂרֵם כִּי תִזְכֹּר רַחֵם / לֹא רָעָב לַלֶּחֶם



וְלֹא צָמָא לַמַּיִם.

בֵּן יַקִּיר לִבְּךָ יִשְׂמַח / צֶמַח הָאֲדָמָה חִישׁ יִצְמַח / חֲזַק וַעֲשֵׂה קֶמַח



שׂוֹנְאִים יִרְעֲבוּ וְאַתֶּם תֹּאכְלוּ / אָכוֹל וְשָׁבוֹעַ וְשֵׁם ה' תְּהַלְּלוּ / וּגְבוּרוֹתָיו בְּקוֹל רִנָּה תְּמַלְּלוּ



קוֹל ה' עַל הַמָּיִם.







(מאיורקה, 1361 – אלג'יר, 1444)  ↩










את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3599