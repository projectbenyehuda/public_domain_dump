


	
	בָּלָק וּבִלְעָם
	




וּבְפַאֲתֵי מִזְרָח הַשֶּׁמֶשׁ עָלָתָה

מִדִּמְדּוּמֵי־בֹקֶר בֵּין לַהֲבוֹת־אֵשׁ,

וַיָּשֶׂם בִּלְעָם אֶת פָּנָיו הַבָּמָתָה:

אֶת מֶלֶךְ מוֹאָב יְבַקֵּשׁ.





עֵינָיו תְּשׁוֹטֵטְנָה אֵי־שָׁם בַּמֶּרְחָק

וְהוּא הַבָּמָתָה דַּרְכּוֹ יְשָׂרֵךְ,

וְרָתַח לְבָבוֹ בְּקִרְבּוֹ וַיִּצְעַק:

“עַם־מִדְבָּר זֶה אֲנִי לֹא אֲבָרֵךְ!”





הַשֶּׁמֶשׁ בְּלֶב־הַשָּׁמַיִם עוֹמֶדֶת,

בְּזִיו מְצִיפָה הַמִּישׁוֹר הַכַּבִּיר,

שָׁם עַם עֲלוּמִים – רוּחַ יוֹקֶדֶת,

לָבֶטַח יִשְׁכֹּן שָׁם הַכְּפִיר!





וְעַל הַגִּבְעָה מוּל פְּנֵי הָרָקִיעַ

מִזְבְּחוֹת עֲרוּכִים לְעוֹלָה,

וּמִשָּׁם קוֹל חָזָק יַעֲלֶה וְיַבְקִיעַ

נְסוּךְ מִקְסָמִים – קוֹל בִּלְעָם:





"הַאֲזִינָה עָדַי, בְּנוֹ צִפּוֹר!

מָה תֹּאמַר: זֹעֲמָה יִשְׂרָאֵל?"

וּבְעֹז אֶת קוֹלוֹ יָרִים בֶּן בְּעוֹר:

“מָה אֶקֹּב לֹא קַבֹּה אֵל?!”





וּבָלָק שָׁצַף וַיַּחֲרֹק שֵׁן,

וַחֲמַת־אַפּוֹ עָלְתָה לְהַשְׁחִית.

אֲבָל אֶת פָּנָיו חִישׁ שָׂם כִּמְחַנֵּן:

“עַם פֶּרֶא נוֹדֵד, הַאוֹתִי הוּא יַשְׁמִיד?!”





וְקוֹלוֹ הִתְפָּרֵץ מִגְּרוֹנוֹ, קוֹל נִפְעָם,

חָנוּק מִדְּמָעוֹת, יִקְרַע לֵב:

"הָהּ, מֶה עָשִׂיתָ, בִּלְעָם?

הֵן אִכְזַבְתַנִי אַכְזֵב!





"עַם־עֲלוּמִים זֶה אוֹתִי מַחֲרִיד,

כִּי רַב הוּא – יַכֵּנוּ בַּחֶרֶב!

לֹא יַשְׁאִיר מֶנּוּ פְּלֵטָה וְשָׂרִיד,

עַד בּוֹא הַשֶּׁמֶשׁ עִם עָרֶב!"





וְעָלוּ זִכְרוֹנוֹת עַל לִבּוֹ גַּם חָפָפוּ,

גָּרֵשׁ זִכְרוֹנוֹת הַהֹוֶה הַנִּזְעָם;

זָכַר נְעוּרִים שֶׁעָבְרוּ גַּם חָלָפוּ,

הָיָה אָז רֵעוֹ גַּם בִּלְעָם.





הַאֻמְנָם לֹא הָיוּ הַיָּמִים הַהֵם

טוֹבִים מֵאֵלֶּה עֵת הוּא בַצָּרָה?

זָכַר אָז לְפֶתַע קַרְנֵי הָרְאֵם,

נָתְנָה לוֹ אִמּוֹ וְאָמָרָה:





"קַרְנַיִם, בְּנִי, אֵלּוּ לְךָ יַעֲמֹדוּ

בְּמִלְחֲמוֹתֶיךָ כְּמֶלֶךְ.

כָּל עַם וְכָל גּוֹי לְפָנֶיךָ יִקֹּדֹּו,

יָרִיעוּ גַּם יִכְרְעוּ בֶרֶךְ".





הַאֻמְנָם יִשְׂרָאֵל יִכְרַע לְפָנָי?

הַאִם אֲנַצַּח הַגִּבּוֹר הָאוֹמֵר:

"הִשָּׁמֶר־לְךָ, בֶּן־צִפּוֹר, מִפָּנַי,

אֱלֹהַי וּזְרוֹעִי עִמָּדִי, הִשָׁמֵר!"







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54558