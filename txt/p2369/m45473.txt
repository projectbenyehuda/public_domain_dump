


	
	לפורים. סימן: עזרא ב׳ן ששון ח׳זק
	








עֵזֶר מִצָּרַי הָיִיתָ

סִתְרִי וּמָגִנִּי אַתָּה

הֱיֵה לִי גּוֹאֵל גַּם עַתָּה

אָשִׁיר שִׁיר חָדָשׁ.

תִּמְחֶה אֶת זֵכֶר עֲמָלֵק

שִׁמְךָ יִתְקַדָּשׁ.





זָכַרְתִּי יָמִים מִקֶּדֶם

עֵת אָמְרוּ בּוֹאוּ נַכְחִידֵם

פְּלָאֶיךָ מִי יַגִּידֵם

אָשִׁיר שִׁיר חָדָשׁ.

תִּמְחֶה אֶת זֵכֶר





רָצָה הָמָן הוּא הָרָשָׁע

לַעֲקֹר בֵּיצַת עַם נוֹשַׁע

אָזְנָיו הַכְבֵּד עֵינָיו הָשַׁע

אָשִׁיר שִׁיר חָדָשׁ.

תִּמְחֶה אֶת זֵכֶר





אָז שָׁב עֲמָלוֹ בְרֹאשׁוֹ

תָּלוּ אוֹתוֹ עִם כָּל יוֹרְשׁוֹ

בָּא לַעְקֹר וְנֶעְקַר שָׁרְשׁוֹ

אָשִׁיר שִׁיר חָדָשׁ.

תִּמְחֶה אֶת זֵכֶר





בֶּן יָאִיר הָפְקַד עַל בֵּיתוֹ

וְיָרַשׁ אֶת נַחֲלָתוֹ

כִּי נִשְׁמְעָה תְפִלָּתוֹ

אָשִׁיר שִׁיר חָדָשׁ.

תִּמְחֶה אֶת זֵכֶר









שָׂשׂוֹן שִׂמְחָה לַיְּהוּדִים

אֵבֶל מִסְפֵּד מַר לַמּוֹרְדִים

וְרַבִּים הֵם מִתְיַהֲדִים

אָשִׁיר שִׁיר חָדָשׁ.

תִּמְחֶה אֶת זֵכֶר





שְׁתוּ וְשִׁכְרוּ בַּפּוּרִים

וּשְׁתוּ עַד תִּהְיוּ שִׁכּוֹרִים

שִׁלְחוּ מָנוֹת לַחֲבֵרִים

אָשִׁיר שִׁיר חָדָשׁ.

תִּמְחֶה אֶת זֵכֶר





וּמַתָּנוֹת לָאֶבְיוֹנִים

בְּלֵב טוֹב וּבְסֵבֶר פָּנִים

רַחְמָנִים בְּנֵי רַחְמָנִים

אָשִׁיר שִׁיר חָדָשׁ.

תִּמְחֶה אֶת זֵכֶר





נָא קַבֵּץ אֶת קְהָלֶיךָ

וְהָכֵן לְבָבָם אֵלֶיךָ

אָז תִּכְרַע כָּל בֶּרֶךְ לְךָ

אָשִׁיר שִׁיר חָדָשׁ.

תִּמְחֶה אֶת זֵכֶר





חַזְּקֵנוּ אַמְּצֵנוּ

מִן הָעַמִּים קַבְּצֵנוּ

וְאֵלֶיךָ הֲשִׁיבֵנוּ

אָשִׁיר שִׁיר חָדָשׁ.

תִּמְחֶה אֶת זֵכֶר.




רב, תוכן ופייטן במחצית הראשונה של המאה הי״ט. נפטר לפני
שנת תרל״ח. חידושי תורה ממנו פירסם ר׳ שלמה תווינא בספרו נופת צופים.
משיריו ידוע למו פזמון לפורים עֵזֶר מִצָּרַי הָיִיתָ, שנדפס בהרבה ספרים
ושגור בפי יהודי בבל.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45473