


	
	אהבה
	




"לְחוּצָה בְּאֹרֶךְ / גָּלוּת מְשֻׂכֶּלֶת,

מְעֻנָּה בְפֶרֶךְ / מֹרְאָה וְנִגְאֶלֶת,

לְהֵיכַל דְּבִירֵךְ / אֲשִׁיבֵךְ לְמֶמְשֶׁלֶת

וְאֶגְדֹּר פִּרְצֵךְ / וְאָשִׂים לְמַחֲצֵךְ

אֲרוּכָה, וְאֶרְצֵךְ / וְאֹהֲבֵךְ נְדָבָה".

"וְעַד אָן יְשׁוּעָה / אֶהְיֶה מְחַכָּה –

וְאֲנִי פְּרוּעָה / מִצֵּל וְסֻכָּה?

כַּשֶּׂה תוֹעָה, / כְּרָחֵל מְבַכָּה,

עָבַר קְצִירִי / וְכָלָה בְצִירִי

וְנוֹסַף צִירִי – / וְצִירִי לֹא בָא!"





"יְחִידָה, לִבְשִׁי / בִגְדֵי תִפְאֶרֶת

וְנֵזֶר חִבְשִׁי / לְכָבוֹד וַעֲטֶרֶת

כִּי עוֹד תִּנְשִׁי / בשֶׁת, וּמַשְׂכֹּרֶת

תִּקְחִי, וְיֵחַת / זֶרַח וְנַחַת,

תִּשְׂמְחִי תַּחַת / הֱיוֹתֵךְ עֲזוּבָה".



"חָלְפוּ זְמַנַּי / בְּיָגוֹן וּמְהוּמָה

וּפָנַי – עֲוֹנַי / כִּסּוּ בִכְלִמָּה,

וּמִכָּל בָּנַי / נוֹתַרְתִּי עֲרֻמָּה.

לְרִיק אֶעֱמֹל, / אִם לֹא תִגְמֹל

בְּחַסְדְּךָ, וְתַחְמֹל – / וְאָנָה אֲנִי בָא?"







"קוֹמֵם אֲקוֹמֵם / דְּבִירֵךְ הַנֶּחֱרַָב

וְקַרְנֵךְ אֲרוֹמֵם / בְּקִרְיַת מֶלֶךְ רַב

וּלְדַל מְשׁוֹמֵם / יְשׁוּעָתִי תִקְרַב

וְאַשְׁמִיד רְשָׁעִים / זֶרַע מְרֵעִים –

וְעַל כָּל פְּשָׁעִים / תְּכַסֶּה אַהֲבָה".











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40584