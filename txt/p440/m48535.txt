


	
	לֵב לְמוֹפֵת
	








…אֶת לִבְּךָ, לֵב רוֹעֵד, הַנַּעַר, תְּנָה לָנוּ!

כּוֹכָבִים אֵלַי הִתְחַנָּנוּ.





תְּנָה לָנוּ אֶת לִבְּךָ הַחַם וְהָרַךְ,

אֶת לִבְּךָ הַהוֹלֵם כָּל־כַּךְ…





וְהָיָה בְדַבֵּר הָאֶחָד אֲהָבִים —

וּלְבָבוֹ לֹא יִהְיֶה לְהָבִים;





הָאַחַת אִם נִשְׁבְּעָה אַהֲבָתָהּ לְדוֹד —

וּלְבָבָהּ לֹא יִהְיֶה יְקוֹד;





כִּי יַחֲבֹק הָעֶלֶם יַלְדָּתוֹ, בַּת־תֹּם —

וּלְבָבוֹ לֹא יִגְוַע בַּחֲלוֹם;





כִּי תִשַּׁק הַיָּפָה לִידִידָהּ הָרַךְ

וּלְבָבָהּ בְּקִרְבָּהּ לֹא יַךְ;





אָז נוֹשִׁיט לְאֵלֶּה, בַּאֲשֶׁר הֵם שָׁם,

אֶת לִבְּךָ הָרַגָּשׁ, הֶחָם, —





וְאוֹתוֹ, אִם יִרְאוּ בֵין כּוֹכְבֵי הַפָּז,

כָּמוֹהוּ כֵן יֹאהֲבוּ אָז,





כְּלִבְּךָ הַחַי בֵּין כּוֹכָבִים שֶׁגָּבְהוּ,

כֵּן יִכְאֲבוּ כִי יֶאֱהָבוּ.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48535