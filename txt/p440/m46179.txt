


	
	פַּעֲמוֹנִים
	







א.


סוֹבַבְתִּי כָל הַיּוֹם בְּחוּצוֹת יְרוּשָׁלַיִם, מִכֵּיוָן

שֶׁנִּכְנַסְתִּי בָהּ עִם הַתַּנַּ"ךְ מִתַּחַת לְבֵית הַשֶּׁחִי,

כְּאָדָם הַסּוֹבֵב עִם קַטַּלּוֹג בְּבֵית הַנְּכֹאת —

שֶׁלַּאו כָּל אָדָם מֵבִין,

וְלַאו כָּל אָדָם מֵיטִיב רְאוֹת

בִּירוּשָׁלַיִם זֹאת…

אִם אֶתְקַשֶּׁה־בָּהּ, בְּעִיר הַסְּגֻלּוֹת שֶׁבָּה אֶחֱסֶה —

אֶפְתַּח סֵפֶר וְאֶחֱזֶה,

אֶפְתַּח אֶת הַתַּנַּ"ךְ הַנָּעוּץ אֶצְלִי לְבֵין בֵּית הַשֶּׁחִי,

וְאֶרְאֶה וְאִוָּכַח וְאָבִינָה:

הִנֵּה הִיא יְרוּשָׁלַיִם, הִנָּהּ!

כַּכָּתוּב בְּתַּנַּ"ךְ:

אֶקְרָא וְאַבִּיט חֲלִיפוֹת וְאֶצְהַל וְאֶגְעֶה בַבֶּכִי…

אַךְ לַשָּׁוְא! לַשָּׁוְא, כִּתַּתִּי רַגְלַי, הָלַכְתִּי

שַׁח





מִדְּחִי אֱלֵי דֶחִי,

מִטֻּמְאָה אֶל טֻמְאָה;

לַשָּׁוְא פָּתַחְתִּי

הַסֵּפֶר —

שֶׁכֹּה עָלָיו נִסְתַּמַּכְתִּי —

לֹא הָיְתָה בָהּ בִּירוּשָׁלַיִם מִירוּשָׁלַיִם מְאוּמָה,

לֹא כְלוּם מִבִּירַת הַיְּהוּדִים.

נִשְׂרְפָה עַד תֹּם! דָּעֲכוּ, כָּבוּ הָאוּדִים,

סֹעַר הָאֵפֶר,

נִמְחֲקוּ חוּרְבוֹת שׁוֹמֵמוֹת וּבָתֵּי הָעִיר הַהֲרוּסִים,

רִמַּנִי תַנַּ"כִי, רִמָּנִי!

לֹא אָמַר לִי כְלוּם לְכַתְּחִלָּה עַל מִגְרַשׁ הָרוּסִים

וּכְנֵסִיּוֹתֵיהֶם תְּרֵיסָר,

וּתְרֵיסָר הֵיכְלֵי הַקֵּיסָר

הַגֶּרְמַנִי —

מִנְזָרִים זָרִים מוּזָרִים, מַרְהִיבֵי עֵינָיִם,

בְּנוּיִם לְתִפְאֶרֶת,

נוֹסְסִים בִּמְרוֹמֵי קֶרֶת

בְּלֵב יְרוּשָׁלָיִם…





לֹא רָאִיתָ בְּעִירְךָ, דָּוִד,

אֲשֶׁר פֹּה רָאִיתִי אָנִי —

קָרָאתִי מַר לְדַף תְּהִלִּים…

כֹּה אֶעֱמֹד בְּפִתְחָהּ כְּעָנִי,

וְלִבִּי בִי תוֹעֶה בַקֶּרֶב

וְהוֹמֶה כַּחֲלִילִים,

מִכָּל אֲשֶׁר אַבִּיט וְאֶרְאֶה…





חָפַצְתִּי הֵחָבֵא —

מִהַרְתִּי, נִמְלַטְתִּי אֶל אָהֳלִי,

נִבְלַעְתִּי כְצֵל בּוֹ, כְּצֵל בְּחֵיק צְלָלִים

עִם עָרֶב…





כְּבַד יְגוֹנִים שָׁכַבְתִּי, נִרְדַּמְתִּי

וְחָלַמְתִּי, חֲלוֹם רַע חָלַמְתִּי!…




ב.


חָלַמְתִּי חֲלוֹם רַע בִּירוּשָׁלַיִם וֶהֱקִיצוֹתִי

לַחֲלוֹם עוֹד רַע מִמֶּנּוּ:

שָׁאֲגוּ עָלַי,

פָּעֲרוּ עָלַי אֶת פִּיהֶם אַלְפֵי פַעֲמוֹנִים

לִבְלֹעַ אוֹתִי חַי,

הֵם הָמְמוּ וְהָלְמוּ עַל מִשְׁכָּבִי אוֹתִי —





לוּ בְרַד אֲבָנִים כָּבֵד עָלַי נִתָּךְ — וְאֶשָּׂאֶנוּ!

חֶרְמוֹנִים מִשָּׁרְשָׁם נֶעֶקְרוּ, לוּ עָלַי נָפָלוּ,

וְאֶשָּׂא אֶת סֻבֳּלָם,

אַךְ אֵיכָה אֶשָּׂא שְׁאָגוֹת אֵלֶּה עַל גִּבְעוֹתָי?

חָלַמְתִּי חֲלוֹם רַע וֶהֱקִיצוֹתִי —

לַחֲלוֹם עוֹד רַע מִמֶּנּוּ.





הוֹי, קוֹלוֹת פַּעֲמוֹנִים עַל גִּבְעוֹת יְרוּשָׁלֵם!

נְבוּבֵי קוֹלוֹת, לֹא קוֹלוֹת, אֶלָא הֵד. —

עֲמוּמִים אַתֶּם, סְתוּמִים וַאֲיֻמִּים,

דְּחוּפִים אַתֶּם בּוֹקְעִים וּמְבֹהָלִים

לְבַשֵּׂר רָע, לְהַכְרִיז אֵיד — — —





הוֹי, פַּעֲמוֹנִים,

כְּאֶבֶן נוֹפֵל בְּדִילְכֶם עַל לְבָבִי,

וּמֵעִיק, מֵעִיק,מֵעִיק… עַל מִשְׁכָּבִי

נִדְהָם, עוֹדִי מוּטָל וְאֵין אוֹנִים,

וּמוֹצָא אָיִן וְאֵין הַצָּלָה,

וְקוֹלוֹת הַפַּעֲמוֹנִים טֶרֶם עוֹד יֶחְדָּלוּ.




ג.


הוֹי, פַּעֲמוֹנִים,

קוֹל עֲנוֹת שָׁמַעְתִּי כְבָר בַּזִּירָה —

יָדַיִם נִחֲתוּ בִי,

יְדֵי הֲמוֹנִים,

בִּתְרוּעַת צְחוֹק מַמְאִירָה

נֶהְדַּפְתִּי אֱלֵי קִרְקָס,

וָאֶשְׁמַע שַׁאֲגַת אֲרִי

וְאָחִי תַחְתָּיו פִּרְכֵּס.

שִׁסּוּ כְלָבִים בִּי,

הֶחֱרוּ עַזֵּי נֶפֶשׁ בִּי לֹא אַחַת,

וְאָנֹכִי כָפוּת,

וּשְׁכֵנִי אָחִי, עַל יָדִי עוֹמֵד וְשָׁר בְּנַחַת

וּבְנֹעַם קוֹל “מַה־יָּפִית”…

הָיִיתִי בֵין אֲנָשִׁים שֶׁהָעָמְדוּ אֶל קִיר שֶׁל חוֹמָה,

וָאֶשְׁמַע קוֹל הַיְּרִיּוֹת מִן הָרוֹבִים.

בִּתְרוּעוֹת צְחוֹק הוֹלֵלוּת הִקִּיפוּ בֵיתִי אוֹיְבִים,

וְשִׁלְּחוּ אֵשׁ בּוֹ, וַאֲנִי מֵעָל, בַּקּוֹמָה.

שָׁמַעְתִּי מְחִי גַרְזֶן עַל מַפְרֶקֶת אִישׁ יְהוּדִי

וַאֲנִי בֵין הַנִּדּוֹנִים —





כָּל זֹאת שָׁמַעְתִּי וְנָשָׂאתִי בְחַיֵי נוּדִי,

וְאֶשָּׂא זֹאת גַּם הָלְאָה, —

אַךְ אֵיכָה, אֵיכָה אֶשָּׂא קוֹל הַפַּעֲמוֹנִים

עַל גִּבְעוֹת יְרוּשָׁלֵם?











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46179