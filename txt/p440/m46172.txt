


	
	מַעֲשֶׂה שֶׁהָיָה
	








עַל הַנָּהָר שָׁטָה סִירָה,

דּוּמָם חוֹזְרָה הִיא הָעִירָה;

וּבַסִּירָה וּבַמַּיִם

נוֹפֵל צֵל וּזְהַב עַרְבַּיִם.





אַט הַסִּירָה מִתְנוֹעַעַת.

כּוֹבַע שָׁחוֹר וּמִגְבַּעַת

נָחִים דּוּמָם עַל הַקֶּרֶשׁ,

וְהַסִּירָה עוֹבְרָה חֶרֶשׁ.





מִן הַסִּירָה שְׁנֵי מְשׁוֹטִים

עַל פְּנֵי מֵי הַנָּהָר נוֹטִים,

רַק כַּפּוֹתָם בָּם נָגָעוּ —

מֵאֲלֵיהֶם יִתְנוֹעָעוּ.





כָּל הַמַּעֲרָב עֻמַּם, עֻמָּם,

זַהֲרוּר אַחֲרוֹן צָלַל דּוּמָם

אֶל הַנָּהָר וְשׁוּב לֹא עָלָה —

אַךְ הַסִּירָה עוֹבְרָה הָלְאָה.





אֵין עוֹד אוֹר לָהּ וְאֵין זִיו לָהּ —

דִּמְדּוּם אַחֲרוֹן בַּמַּיִם נִבְלָע;

מִן הַצְּלָלִים אוֹתָהּ עוֹטִים

עוֹלֶה שִׁקְשׁוּק הַמְּשׁוֹטִים.





עוֹד הַסִּירָה שָׁטָה, שָׁטָה,

דַרְכָּהּ תִּמְצָא בָעֲלָטָה,

קְרוֹבָה, קְצָרָה כְבָר הַדֶּרֶךְ,

עוֹד לֹא תֶאֱרַךְ, עוֹד לֹא תֶאֱרַךְ.





שִׁקְשׁוּק נִסְתָּר וְלֹא יוֹתֵר —

מִי שָׁם שָׁט? וּמִי שָׁם חוֹתֵר?

דְּבַר־מַה רוֹחֵשׁ שָׁם בְּצִנְעָה —

הַמִּגְבַּעַת רַק מַלְבִּינָה.





בַּחֲצוֹת הַלַּיְלָה — וְהַסִּירָה

שָׁטָה בָאָה אַט הָעִירָה,

אֶל שְׂפַת הַנָּהָר אַט חָתָרָה,

שָׁמָּה עָמְדָה וְנִשְׁאָרָה.





הַמְּשׁוֹטִים אָז נִתָּקוּ

מִן הַסִּירָה וְדוּמָם שָׁקְעוּ,

דּוּמָם צָלְלוּ הַתְּהוֹמָה,

אַחֲרֵי שׁוּבָהּ כְּבָר לִמְקוֹמָהּ.





עַל שְׂפַת הַנָּהָר עוֹמֵד אֹהֶל —

בַּחַלּוֹן רוֹעֵד נֵר, וּמְבֹהָל

לֵב אַלְמָנָה שָׁם וּמַכֶּה:

לְבִתָּהּ מַכֶּה הוּא וּמְחַכֶּה.





כְּבָר הִגִּיעַ חֲצוֹת־לַיִל —

הוֹי אֶת מִי, אֶת מִי תְטַיֵּל?

בֶּן־הַנָּגִיד? בֶּן־הַשָּׁכֵן?

הֲיִתָּכֵן? הֲיִתָּכֵן?





הֵן הוּא נִשְׁבַּע תְּמוֹל בָּעֶרֶב

לְאָבִיהוּ, כִּי לֹא יֶרֶב

וְלֹא יוֹסִיף רְאוֹת אֶת בִּתָּהּ,

גַּם לֹא רְאוֹת וְלֹא דַּבֵּר אִתָּהּ. —





מוּל הָאֹהֶל בְּחוֹמַת־אָבֶן

עֵר הַגְּבִיר: גַּם הוּא לֹא יָבִין,

גַּם לְבָבוֹ חוֹשֵׁשׁ, חוֹשֵׁשׁ:

בְּנוֹ יְחִידוֹ לָמָּה בוֹשֵׁשׁ?





לִפְנוֹת עֶרֶב עָזַב בֵּיתוֹ,

כְּלוּם לֹא אָמַר לִפְנֵי צֵאתוֹ;

לֵב הַנָּגִיד חוֹשֵׁשׁ, חוֹשֵׁשׁ:

בְּנוֹ יְחִידוֹ לָמָּה בוֹשֵׁשׁ?





וְהַסִּירָה בַנָּהָר רוֹגְעָה,

נוֹגְעָה שְׂפָתוֹ וְאֵינָהּ נוֹגְעָה —

מִי מִתּוֹךְ הַסִּירָה יַעֲלֶה

וְלַשְּׁכֵנִים זֹאת יְגַלֶּה?











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46172