


	
	פְּתִיחָה ל'אִינְטֶרְמֶצּוֹ לִירִית'
	








הָיֹה הָיָה אַבִּיר נוּגֶה כֹה וּלְבָד,

צְנוּם־לֶחִי וּלְבֶן־פָּנִים,

דּוּמָם הִתְלַבֵּט, נָע דּוּמָם וָנָד,

מְעֻלַּף חֲלוֹמוֹת־עֲנָנִים.

וַיְהִי כֹה מְרֻשָּׁל, מְדֻלְדָּל בְּלִי־חֹק,

בְּעָבְרוֹ וּמִלְּאוּ אֶת פִּיהֶם צְחוֹק

הַנְּעָרוֹת וְהַנִּצָּנִים.





בְּאָהֳלוֹ חָבוּי, בַּצֵּל, עַל־פִּי־רֹב;

הִתְרַחֵק מִבְּנֵי הָאֲדָמָה.

שָׁם יוֹשִׁיט זְרוֹעוֹתָיו בְּגַעְגּוּעֵי אֵין־סוֹף,

רַק קוֹלוֹ – הַקּוֹל לֹא יִשָּׁמַע.

אַךְ בְּבוֹא חֲצוֹת־לַיְלָה וְאִם נָדַם הַכֹּל,

צְלִיל־פְּלָאִים אָז יַעֲלֶה וְזֶמֶר וָקוֹל –

יָד דּוֹפְקָה עַל דַּלְתּוֹ בִדְמָמָה.





אָז תָּבוֹא, תִּתְגַּנֵּב חֶמְדָּתוֹ בַלָּט,

רִשְׁרְשָׁה סוּתָהּ הַקַּלָּה,

פּוֹרַחַת, זוֹרַחַת כְּפֶרַח־גַּן קָט

וּמְכֻסָּה בִצְעִיפָהּ כְּכַלָּה.

זְהַב קְוֻצּוֹתֶיהָ עַל עָרְפָּהּ שֵׁן,

עֵינֶיהָ בוֹ צוֹפוֹת בְּמֶתֶק וּבְחֵן,

מִתְרַפְּקָה כְרַעֲיָה עַל בַּעֲלָהּ.





הָאַבִּיר יְחַבְּקָהּ, כְּאֵשׁ בִּפְתִיל־נֵר

כֵּן תֹּאחַז בּוֹ אָז הַלֶּהָבָה,

הַחֲוַרְוָר מִתְאַדֵּם, הַחוֹלֵם הוּא עֵר,

הַמַּשְׁמִים – רוּחוֹ בוֹ שָׁבָה.

אַךְ הִיא בוֹ תִתְגָּרֶה בְעָרְמָה וּבְיָד

קַלָּה וּמְהִירָה תְּעַלֵּף אַט־אָט

אֶת רֹאשׁוֹ בִצְעִיפָהּ הַנָּאוֶה.





תּוֹךְ פַּלְטִין שֶׁל בְּדֹלַח בַּמַּיִם דֹּם שָׁט –

הָאַבִּיר לְפֶתַע נִתְכַּשֵּׁף.

מַה־נִּפְלָא! נִתְעַוְּרוּ שְׁתֵּי עֵינָיו כִּמְעָט

מֵרִבֲבוֹת אוֹר וּבְנֵי־רָשֶׁף.

בְּחֵיק בַּת־הַגַּלִּים הוּא חָבוּק, הֶחָם,

כֶּחָתָן וְכַלָּה, – בְּנוֹת גַּלֵּי־הַיָּם

הֵן פּוֹרְטוֹת עַל קַתְרוֹס בַּנָּשֶׁף.





הֵן פּוֹרְטוֹת וּמְזַמְּרוֹת, וּמְזַמְּרוֹת בְּלִי־תֹם,

בִּמְחוֹלַת־מַחֲנַיִם תֵּצֶאנָה;

הָאַבִּיר – כָּל חוּשָׁיו בּוֹ תוֹעִים, וְדֹם

לָהּ יִשַּׁק וְדֹם יְחַבְּקֶנָּה –

הָאוֹרוֹת הַמַּתְעִים אָז כָּבִים מִיַּד,

שׁוּב יוֹשֵׁב הָאַבִּיר עֲרִירִי וּלְבַד

בְּאֹהֶל־מְשׁוֹרְרִים קוֹדֵר.




א






בְּנִיסָן, בַּיָּפֶה לְחָדְשֵׁי־הַזִּיו,

אַךְ נִרְאוּ הַנִּצָּנִים,

וַתַּעַל גַּם בִּלְבָבִי

הָאַהֲבָה בַעֲדָנִים.





בְּנִיסָן, בַּיָּפֶה לְחָדְשֵׁי־הַזִּיו,

עִם שִׁיר כָּל כְּנַף־רְנָנִים,

גִּלִּיתִי לָהּ גַּעְגּוּעַי

וּמַדְוַי הַנֶּאֱמָנִים.




ב






מִדְּמָעַי צָצִים פְּרָחִים,

רֵיחָם כְּגַן אֵל,

וְאַנְחוֹתַי כֻּלָּן –

מַקְהֵלַת זְמִירֵי־לֵיל.





וְאִם תֶּאֱהָבִינִי, יַלְדָּה,

אֶעֶנְדֵךְ פְּרָחַי זֵר,

וּמוּל חַלּוֹנֵךְ יְפַכֶּה

שִׁיר זְמִירֵי־לֵיל כַּבְּאֵר.




ג






שׁוֹשַׁנָּה וְיוֹנָה וְשֶׁמֶשׁ בַּמָּרוֹם –

אוֹתָן אָהַבְתִּי מֵאָז בְּלִי־מְצָרִים.

כָּעֵת לֹא אֶאֱהָבֵן, אֶת לִבִּי לוֹקַחַת

רַק הִיא הַפּוֹרַחַת, זוֹרַחַת וְאַחַת;

רַק הִיא, כָּל חֲמוּדַי בָּהּ אֶמְצָא הַיְקָרִים –

שׁוֹשַׁנְתִּי, יוֹנָתִי וְשִׁמְשִׁי בַמָּרוֹם.




ד






כִּי אָצִיץ תּוֹךְ עֵינַיִךְ אֵל,

כְּאֵבִי אָנוּשׁ גָּז כַּצֵּל;

אַךְ אִם בְּפִיךְ כִּי נָגַע פִּי –

וְגָבַרְתִּי כָּאֲרִי.





אֶל חָזֵךְ כִּי אֶלָּחֵץ חָם,

אֵשׁ־יָהּ לוֹהֶטֶת בִּי, בַּדָּם.

אַךְ אִם “אֹהַבְךָ!” תֹּאמְרִי לִי

וְלֹא אֶתְאַפֵּק עוֹד מִבְּכִי.




ה






פָּנַיִךְ חֵן, פָּנַיִךְ תֹּם –

רְאִיתִים זֶה לֹא־כְבָר בַּחֲלוֹם.

וּמַרְאֵךְ מַרְאֵה־כְרוּבִים לוֹ, –

אַךְ חִוֵּר כֹּה וְכוֹאֵב כֹּה.





עוֹד שָׁנִי חֵן לְפִיךְ הַקָּט,

הַמָּוֶת נוֹשְׁקוֹ עוֹד מְעָט.

בְּעוֹד רֶגַע יִדְעַךְ אוֹר שְׁמֵי־רֹם,

הַפּוֹרֵץ מֵעֵינַיִךְ תֹּם.




ו






לְחִי לִלְחִי נַדְבִּיקָה דֹם,

וְשֶׁטֶף הַדְּמָעוֹת יִתְאַחֵד!

וְלֵב נְאַמֵּץ אֱלֵי לֵב –

הַלְּהָבִים יִתְלַכְּדוּ אָז יַחַד!





גַּל־דֶּמַע כִּי יִשְׁטֹף בִּלְשׁוֹן אֵשׁ זֹאת,

כִּי זִרְמוֹ יִשָּׁפֵךְ בְּלַהֲבָהּ,

וּזְרוֹעִי, זֹה זְרוֹעִי כִּי־תְחַבְּקֵךְ בָּעֹז,

אֲנִי כָלֶה וּמֵת מִנִּי־אַהֲבָה.




ז


תּוֹךְ כּוֹס הַחֲבַצֶּלֶת

חָפַצְתִּי נַפְשִׁי טְבֹל;

בָּהּ שִׁירִי לָאַיֶּלֶת

תָּרִיעַ, תְּצַלְצֵל בְּקוֹל.





וְחַי הַשִּׁיר וִיפַעֵם

כִּנְשִׁיקַת־פִּיהָ אָז,

בְּנָשְׁקָהּ אוֹתִי פַעַם

בְּשָׁעָה כֹה נִפְלָאת.




ח






הַכּוֹכָבִים עוֹמְדִים

שְׁנוֹת נֵצַח בִּשְׁמֵי־רֹם,

וְזֶה אֶל זֶה, בְּלִי־נוֹעַ,

יַבִּיטוּ בְאַהֲבָה דֹם.





מְדַבְּרִים הֵם בְּשָׂפָה

עֲשִׁירָה וְנָאָה כֹה;

אַף אַחַד הַבִּלְשָׁנִים

לֹא יָבִין שָׂפָה זֹה.





אֲנִי רַק לְמַדְתִּיהָ

וְלֹא תָסוּף עוֹד מִפִּי;

פְּנֵי חֶמְדָּתִי שִׁמְּשׁוּ

לְסֵפֶר־דִּקְדּוּק לִי.




ט






עַל כַּנְפֵי־מַנְגִּינָה מְעַנְּגוֹת

אֲנַטְּלֵךְ, חֶמְדָּתִי, כָּעוֹף,

אֶשָּׂאֵךְ אֶל שַׁדְמוֹת הַגַּנְגַּס,

שָׁם תַּרְתִּי לִי מָקוֹם טוֹב.





עַל־פְּנֵי גַן פּוֹרֵחַ מְפַכִּים

אוֹרוֹת הַסַּהַר שָׁם דֹּם;

פִּרְחֵי־הַלּוֹטוֹס מְחַכִּים

לַאֲחוֹתָם הַצְּנוּעָה יוֹם־יוֹם.





צוֹחֲקִים בְּחֵן הַסִּגָּלִים,

כָּל־אֶחָד לְכוֹכָבוֹ הַקָּט;

שׁוֹשַׁנִּים מְסַפְּרוֹת בַּצְּלָלִים

אַגָּדָה רֵיחָנִית בַּלָּט.





מְדַלְּגִים הַצְּבָאִים הַקַּלִּים,

מוֹפִיעִים וְחוֹלְפִים מִיַּד;

הוֹמִים מֵרָחוֹק הַגַּלִּים,

גַּלֵּי קְדוֹשׁ נַהֲרוֹת־עַד.





בְּפִנָּה נִסְתָּרָה וּבְרוּכָה

שָׁם נִכְרַע בְּצֵל תֹּמֶר־עֵץ,

וְנֵשְׁתְּ מִמְּקוֹר אַהֲבָה וּמְנוּחָה

וַחֲלוֹם־אֹשֶׁר נַחֲלֹם, אֵין־קֵץ.




י






נִצַּת הַלּוֹטוֹס יְרֵאָה

אֶת הוֹד פְּנֵי הַשֶּׁמֶשׁ בָּרֹם,

הִיא רֹאשָׁהּ מוֹרִידָה וּמְחַכָּה

לַלַּיְלָה חוֹלֶמֶת וָדֹם.





הַסַּהַר הַחִוֵּר הוּא מְאַהֲבָהּ,

הַמְעוֹרְרָהּ בְּנָגְהוֹ מִשְּׁנָת,

אֶת צְעִיפָהּ אָז תָּסִיר וּתְגַלֶּה

פָּנֶיהָ, פְּנֵי־פֶרַח, לוֹ אָז.





הִיא פוֹרְחָה וְזוֹרְחָה וּמְאִירָה,

וְקוֹפֵאת מַבִּיטָה אֶל־עָל;

תֶּהֱמֶה, תֵּבְךְּ מִנִּי־אַהֲבָה,

וְנַפְשָׁהּ לוֹ תֵצֵא וּתְכַל.




יא






בְּגַלֵּי הָרֵינוּס הַבְּהִירִים

מִשְׁתַּקֵּף מִגְדָּלוֹ הָרָם

שֶׁל הֵיכַל קוֹלוֹנִיָּה וְנִרְאִים

פְּנֵי קִרְיָה זֹה קְדוֹשָׁה מִשָּׁם.





בַּהֵיכָל הַהוּא עוֹמְדָה תַבְנִית,

בְּפָז מְצֻיָּרָה עַל עוֹר;

בְּשִׁמְמַת־חַיַּי חַד־גַּוְנִית

לֹא־אַחַת לִי שָׁלְחָה קַו־אוֹר.





מְרַחֲפִים מִסָּבִיב לַחֲבִיבָה

מַלְאָכִים וּפְרָחִים בְּלִי־קוֹל;

אֵשׁ לֶחְיָהּ, שְׁנִי שְׂפָתָהּ, עֵין זִיוָהּ –

חֶמְדָּתִי לָהּ דּוֹמָה בַכֹּל.




יב






לֹא תֶאֱהָבִינִי, אָמְנָם כֵּן,

לִי אַחַת הִיא, לִי אַחַת;

אֶתְבּוֹנֵן רַק בְּפָנַיִךְ חֵן,

כָּאֵל כֵּן אֶשְׂבַּע נַחַת.





אַתְּ שׂוֹנֵאת לִי, אַתְּ שׂוֹנֵאת לִי,

לִי מַגִּיד פִּיךְ אַדְמוֹנִי!

הַגִּישִׁי אוֹתוֹ לְמוֹ־פִי,

וְאֶתְנַחֵם אָז, אִישׁוֹנִי.




יג






חַבְּקִינִי, גַּפְּפִינִי, הַנָּאוָה,

בְּאַהֲבָה וּבְחֹם־לֵב,

בִּזְרוֹעוֹת וּבְרַגְלֵי לֶהָבָה,

וּבְכָל יְצוּרֵי הַגֵּו.




* * * * *


בְּעָצְמָה וּשְׁאֵרִית־אוֹנִים

חִבְּקָה, וּבְמוֹקְדֵי־שְׁאוֹל –

הַיָּפָה בִּבְנוֹת הַצִּפְעוֹנִים

אֶת לֵאוֹקוֹן הַמְאֻשָּׁר מִכֹּל.




יד






אַל לִי תִשָּׁבְעִי, שְׁקִי נָא לִי,

שְׁבוּעָתֵךְ שָׁוְא וְשֶׁקֶר הִיא!

מְתוּקָה מְאֹד מִלָּתֵךְ, אַךְ

יוֹתֵר טוֹב כִּי אֶשַּׁק לָךְ!

אַאֲמִין רַק בְּמַמָּשׁ זֶה –

וְנִיבֵךְ אֵד וַהֲבֵל פֶּה.




* * * * *


הִשָּׁבְעִי נָא לִי כַךְ וָכָךְ,

עַל דִּבְרָתֵךְ אַאֲמִין לָךְ!

אֶצְנַח דֹּם עַל חָזֵךְ צְבִי,

וְאַאֲמִין, שֶׁאֵין דּוֹמֶה לִי;

אַאֲמִין, בַּת, לְעוֹלְמֵי־עַד

וְעוֹד יוֹתֵר, שֶׁאוֹהֶבֶת אַתְּ.




טו






לִכְבוֹד עֵינֵי חֶמְדָּתִי, אֵין דּוֹמֶה לָהֵן,

כֹּה יָפִים כָּתַבְתִּי פִתְגָּמִים.

לִכְבוֹד פִּי אֲהוּבָתִי וְטוּרֵי הַשֵּׁן

כהֹּ טוֹבִים כָּתַבְתִּי מִכְתָּמִים.

לִכְבוֹד לְחָיֶיהָ, לְחָיֵי הַחֵן,

בָּתֵּי־שִׁיר הֲקִימוֹתִי כֹה רָמִים.

וְלוּ הָיָה גַם לֵב לָהּ וָאֶכְתֹּב אָז

לִכְבוֹדָהּ שִׁיר־זָהָב, שִׁיר־פָּז.




טז






הָעוֹלָם עִוֵּר וְנִבְעָר כָּךְ,

יוֹם־יוֹם פָּג טַעְמוֹ וִישֻׁנֶּה;

יַלְדָּתִי הַנָּאָה, הוּא דוֹבֵר בָּךְ,

שֶׁמֶּזֶג לָךְ מְגֻנֶּה.





הָעוֹלָם עִוֵּר וְנִבְעָר כַּךְ,

וִיכַחֵשׁ בָּךְ, חֲבִיבָה;

לֹא יֵדַע מֶתֶק זֶה פִּיךְ הָרַךְ

וְאִשּׁוֹ הַמַּלְהִיבָה.




יז






הַגִּידִי לִי כַיּוֹם, הַתַּמָּה:

הַאֵינֵךְ דִּמְיוֹן־רוּחַ סְתָּם,

חֶזְיוֹן־רוּחַ בְּיוֹם חַמָּה

הִפְלִיט מֹחַ פַּיְטָן חָם?





וְאוּלָם לֹא, אֶת פִּיך זֶה שָׁנִי,

אֶת עֵינֵךְ וְקֶסֶם אוֹרָה זֹה,

אֶת כֻּלֵּךְ, יְצוּר כֹּה רַךְ, צַחֲקָנִי –

זֹאת לֹא יוּכַל פַּיְטָן בְּרֹא.





רַק צִפְעוֹנִים וְעַקְרַבִּים,

בְּנֵי דְרַקּוֹנִים וְיִלְדֵי רְאֵם,

פְּרִיצֵי־חַיּוֹת רַבִּים, רַבִּים –

אֵלֶּה פְּרִי אֵשׁ פַּיְטָן הֵם.





וְאוּלָם אוֹתָךְ וּנְכָלַיִךְ,

תָּאֱרֵךְ, כֻּלּוֹ מָלֵא נוֹי,

עָרְמָה זוּ תוֹךְ תּם־עֵינַיִךְ –

זֹאת לֹא יוּכַל פַּיְטָן בְּרֹא.




יח






כְּבַת מִקֶּצֶף־גַּלִּים עָלְתָה לָהּ

כֵּן תַּזְהִיר, תִּיף בַּעֲדִי־יְקָר;

חֲמוּדָה זֹה, כֹּה נַפְשִׁי כָלְתָה לָהּ,

נִתְאָרְסָה, הָהּ, לְאָדָם זָר.





הָהּ לִבִּי, לִבִּי, אַל תִּשְׁתּוֹלְלָה,

שְׁתֵה עַד־תֻּמָּהּ אֶת הַכּוֹס;

סְבֹל וּסְלַח אֲשֶׁר לְךָ עוֹלְלָה

פְּתַיָּה יָפָה וְנָאָה זֹאת.




יט






אֵין חֵמָה לִי, וְאִם לִבִּי נִשְׁבַּר בִּי,

הוֹי אָבְדַן כָּל־יְקָר! אֵין חֵמָה לִי.





וְלוּ גַם תַּזְהִיר בַּאֲבָנֶיהָ־חֵן וְתִיף –

לְלֵיל־לְבָבָהּ לֹא תַחְדֹּר קֶרֶן־זִיו.





יָדַעְתִּי כֹל… רְאִיתִיךְ הַיּוֹם בַּחֲלוֹם –

וָאֶרְאֶה גַם לִלְבָבֵךְ וּלְלֵילוֹ תְהוֹם,





וְאֶת הַנָּחָשׁ כָּרוּךְ, מוֹצֵץ לְשַׁדֵּךְ אַט,

וָאֶרְאֶה, הַחֲמוּדָה, מָה אֲמוּלָה אַתְּ.




כ






עֲלוּבָה אַתְּ, אֲנִי לֹא אֶשְׁמֹר אֵיבָה לָךְ; –

שְׁנֵינוּ, רַעֲיָה, שְׁנֵינוּ כֹה עֲלוּבִים נְהִי.

עַד יָבוֹא מָוֶת וְיַהַס אֶת לִבֵּנוּ דָךְ,

שְׁנֵינוּ, רַעֲיָה, שְׁנֵינוּ כֹה עֲלוּבִים נְהִי.





וְאִם גַּם עַל שִׂפְתוֹתַיִךְ מְרַחֵף לַעַג מָר,

וּמַבַּט־עֵינֵךְ קָשֶׁה, מַבְרִיק, חַד,

אֶת חָזֵךְ דֹּם יָנִיעַ גָּאוֹן זָר, –

אַךְ כָּמוֹנִי, רַעֲיָה, הָהּ, עֲלוּבָה אַתְּ.





בְּזָוִיּוֹת־פִּיךְ לֹא־נִרְאֶה יִרְעַד כְּאֵב,

וְעֵינֵךְ כֵּהָה מִדִּמְעָה טִפְטְפָה בִדְמִי,

בְּחָזֵךְ גֵּא נֶאֱמָנִים פִּצְעֵי לֵב, –

שְׁנֵינוּ, רַעֲיָה, שְׁנֵינוּ כֹה עֲלוּבִים נְהִי.




כא






כִּנּוֹר, תֹּף וַחֲצוֹצְרָה

יֶהֱמוּ, יָרִיעוּ בְקוֹל;

בִּמְחוֹל לֵיל־כְּלוּלוֹת יוֹצְאָה

הַיְקָרָה לִי מִכֹּל.





בִּתְרוּעוֹת וּתְשׁוּאוֹת מִשְׁתַּפְּכִים

הַתֹּף וְהֶחָלִיל בְּלִי־תֹם;

דֹּם בּוֹכִים וּמִתְיַפְּחִים

בֵּינֵיהֶם כְּרוּבֵי־רֹם.




כב






וְאַתְּ שָׁכַחַתְּ, שָׁכַחַתְּ הַפָּעַם,

שֶׁלִּבֵּךְ זֶה הוּא לִי רַק פָּעַם,

זֶה לִבֵּךְ נֶחְמָד וְעָרוּם וְקָט,

אֵין נֶחְמָד, אֵין עָרוּם מִמֶּנּוּ כִמְעָט.





שָׁכַחַתְּ אֶת הָאַהֲבָה וְהַכְּאֵב הָאִלֵּם,

שֶׁלָּחֲצוּ אֶת לִבִּי הַצַּר מֵהֲכִילָם.

לֹא אֵדַע אִם אַהֲבָה בוֹ גָדְלָה עַל כְּאֵב –

רַק אֵדַע, הֵם שְׁנֵיהֶם מְאֹד גָּדְלוּ בַּלֵּב!




כג






וְלוּ יָדְעוּ הַפְּרָחִים הַתְּמִימִים

מָה עָמֹק הַפֶּצַע בַּלֵּב,

וְהָיוּ מְקוֹנְנִים עִמִּי

לְהָקֵל מִמֶּנִּי הַכְּאֵב.





אֶת עָנְיִי לוּ יָדְעוּ הַזְּמִירִים

וְצַעֲרִי הַגָּדוֹל כַּיָּם,

וְשָׁרוּ לִי צוֹהֲלִים שִׁירִים,

רִפְאוּת לִי צְפוּנָה בָם.





לוּ יָדְעוּ מַכְאוֹבִי, כִּי רָב הוּא,

לוּ יָדְעוּ אֵל כּוֹכְבֵי־הַפָּז,

וְיָרְדוּ מִשְּׁמֵיהֶם שֶׁגָּבְהוּ,

נִחוּמִים הֵבִיאוּ לִי אָז.





כְּאֵבִי לֹא יֵדְעוּ כָל־אֵלֶּה,

רַק אַחַת יוֹדַעַת הַכְּאֵב:

הִיא עַצְמָה כֹּה לִי עוֹלֵלָה,

לִגְזָרִים בִּי קָרְעָה הַלֵּב.




כד






מַדּוּעַ שׁוֹשַׁנִּים הֵן חִוְרוֹת כָּל־כַּךְ,

הַגִּידִי, מַדּוּעַ, בַּת־תֹּם?

מַדּוּעַ יַעַמְדוּ בָעֵשֶׂב הָרךְ

סִגְּלֵי־הַתְּכֵלֶת כֹּה דֹם?





מַדּוּעַ כֹּה יֶאֱבַל, יֶהֱמֶה שִׁיר

הָעֶפְרוֹנִי בָּאַוִּיר רְתֵת?

מַדּוּעַ מִבָּשְׂמֵי יְרַקְרַק־הַנִּיר

יַעֲלֶה רֵיחַ שֶׁל מֵת?





מַדּוּעַ הַשֶּׁמֶשׁ עַל־אֶרֶץ כֹּה קָר

וּמַעֲצִיב נוֹפֵל הָאוֹר?

מַדּוּעַ כֹּה קוֹדְרִים פְּנֵי שְׁדֵמָה וָהָר,

פְּנֵי קֶבֶר לָאָרֶץ וּבוֹר?





אֲנִי עַצְמִי, מַדּוּעַ כֹּה חוֹלֶה אֲנִי,

כֹּה סָר וְכֹה זָעֵף הַיּוֹם?

מַדּוּעַ עָזַבְתְּ אוֹתִי, אִמְרִי נָא ל4י,

מַדּוּעַ, מַדּוּעַ, בַּת־תֹּם?




כה






שָׁמַעַתְּ עָלַי דִּבְרֵי־טִינָה

וְטַעֲנוֹת כַּךְ וָכָךְ!

אַךְ אֵת אֲשֶׁר נַפְשִׁי עִנָּה,

אֶת־זֶה לֹא גִלּוּ לָךְ.





הֵם טָפְלוּ בִלְשׁוֹנָם הַקָּשָׁה,

הָנֵעַ בְּרֹאשׁ לִי וּטְפֹל;

הֵם כִּנּוּ אוֹתִי “הָרָשָׁע!” –

וְאַתְּ הֶאֱמַנְתְּ בַּכֹּל.





הֵן אֶת־הָרַע בִּי בֶאֱמֶת

לֹא יֵדְעוּ עוֹד כַּיּוֹם;

הָרַע וּשְׁטוּת בִּי שֶׁמֶץ

נָשָׂאתִי בְחָזִי דֹם.




כו






הַתִּרְזָה פָרְחָה, הַזָּמִיר רָן,

הַשֶּׁמֶשׁ צָחַק מֵעָל בְּחֵן;

אָז נָשַׁקְתְּ לִי, חִבַּקְתְּ לִי בַגָּן,

וּבְתֹם לְחַצְתִּנִי אֶל חָזֵךְ שֵׁן.





הֶעָלִים נָשְׁרוּ, עוֹף צָרַח מָר,

הַשֶּׁמֶשׁ נִפְרַד נִזְעָם וְרַד;

אָז דֹּם קָרָאנוּ: “הֱיֵה שָׁלוֹם!” קָר,

וְהֶחֱוֵית לִי קִדָּה בְחֵן וְאַט־אַט.




כז






קְרוֹבִים הָיִינוּ בִמְאֹד מְאֹד,

שָׁלַט בֵּינֵינוּ שְׁלוֹם עֲדָנִים.

שִׂחַקְנוּ “הַבַּעַל וְאִשְׁתּוֹ” וְעוֹד,

לֹא נָפְלוּ בֵינֵינוּ לֹא רִיבוֹת וּמְדָנִים.

שְׂמֵחִים הָיִינוּ זֶה בָזֶה,

צָחַקְנוּ, נָשַׁקְנוּ פֶה לָפֶה.

אָז יַעַל מִשְׂחָק עַל־לֵב לָךְ וָלִי:

בַּ“מַּחֲבוֹאִים” נְשַׂחֵק בְּשָׂדוֹת וּכְרָמִים,

וְכֹה לְהִסְתַּתֵּר יָדַעְנוּ, עַד כִּי

מְצֹא לֹא יָכֹלְנוּ זֶה אֶת־זֶה כָּל־הַיָּמִים.




כח






לֹא אַאֲמִין בִּשְׁמֵי־מָרוֹם,

בָּהֶם הַכֹּמֶר סָח;

בְּעֵינֵךְ אַאֲמִינָה,

אוֹר־שָׁמַי בָּהּ הַזָּךְ.





לֹא אַאֲמִין בְּאֵל־עֶלְיוֹן,

בּוֹ הַכֹּמֶר סָח;

זֶה לִבֵּךְ – אֵין אֵל אַחֵר

מִזֶּה הַפּוֹעֵם בָּךְ.





אֲנִי בָרַע לֹא אַאֲמִין,

לֹא בְחֶבְלֵי־שְׁאוֹל לְיוֹם בָּא;

בְּעֵינֵךְ אַאֲמִינָה

וּבְלִבֵּךְ זֶה הָרָע.




כט






רַק אַתְּ נֶאֱמָנָה נִשְׁאַרְתְּ לִי,

אֶת־כֹּל אֲשֶׁר־לָךְ לִי תַקְדִּישִׁי,

עָזַרְתְּ לִי בְעָנְיִי וּבְרִישִׁי,

נִחוּמִים בַּמֵּצַר דִּבַּרְתְּ לִי.





עַל מֵימַיִךְ וְלַחְמֵךְ אֲבָרֵךְ,

גַּם כֶּסֶף מְעַט הֶעֱנַקְתְּ לִי,

אַתְּ גַּם לִכְבָסִים דָּאַגְתְּ לִי,

לִתְעוּדָה וּלְצֵידָה לַדֶּרֶךְ.





הֲיִי בְרוּכָה בְּעַד־כֹּל שֶׁנָּתַתְּ לִי,

וּשְׁמָרֵךְ בְּחֹם וּבַקָּרָה

אֱלֹהַי, וְלָךְ יַעֲמֹד בַּצָּרָה

כְּכָל שֶׁעָמַדְתְּ גַּם־אַתְּ לִי.




ל






הָאָרֶץ הָיְתָה עֵת רַבָּה צְמֵאָה,

אָז בָּא הָאָבִיב וְלָבְשָׁה צָהֳלָה,

וְגִיל וּתְרוּעַת־צְחוֹק מָלֵאָה,

אֲנִי רַק שְׂמֹחַ לֹא אוּכָלָה.





הַפְּרָחִים יָצִיצוּ, הַמְּצִלּוֹת יָרִיעוּ,

בְּנֵי־כָנָף יֶהְגּוּ וּלְשׁוֹנָם לֹא תֵלֶא;

אַךְ אוֹתִי הַתְּרוּעוֹת וְהַשִּׂיחוֹת הוֹגִיעוּ,

בְּעֵינַי לֹא יָשְׁרוּ כָּל־אֵלֶּה.





מַה־מְּשַׁעֲמֵם הֶהָמוֹן, מַה־זָּר וּמְשֻׁנֶּה,

גַּם זֶה יְדִידִי, סְבַלְתִּיו תָּמִיד; –

וְהַכֹּל מִשּׁוּם שֶׁגְּבֶרֶת תְּכֻנֶּה

יַלְדָּתִי הַמְּתוּקָה, זוּ בַת הֶחָמֶד.




לא






וַיְהִי בְּהִתְמַהְמְהִי עֵת רַבָּה מְאֹד,

הוֹזֶה וְחוֹלֵם בְּאַרְצוֹת נְדוֹד:

וַיֶּאֱרַךְ מְאֹד לְחֶמְדָּתִי הַזְּמָן,

וַתִּתְפָּר־לָהּ שִׂמְלַת־כְּלוּלוֹת כָּאן.

וְחָבְקָה עֲנֻגָּה בִצְחוֹק־חֵן נָעִים

חֲתָנָהּ הַפֶּתִי הַגָּדוֹל בַּפְּתָאִים.





חֶמְדָּתִי רַכָּה וְקַלָּה כַּחֲלוֹם,

עוֹד עַתָּה מְרַחֲפָה לְעֵינַי דֹּם;

עֵין סִגָּל לָהּ וּלְחִי פֶרַח גָּן,

הֵן לוֹהֲטוֹת, פּוֹרְחוֹת מִזְּמַן לִזְמָן.

אִם שְׁכֹחַ יָכֹלְתִּי וַעֲזֹב זֹאת הַיְקָרָה,

זֹאת הָיְתָה אִוֶּלֶת שֶׁאֵין לָהּ כַּפָּרָה.




לב






כְּחֹל סִגָּלִים לְעֵינָהּ חֵן,

וְרֹד שׁוֹשַׁנִּים – גַּם לֶחְיָהּ כֵּן

לֹבֶן חֲבַצֶּלֶת לְיָדָהּ שֵׁן,

הֵן פּוֹרְחוֹת וּפוֹרְחוֹת בְּלִי־סוֹף, בְּלִי קֵץ,

רַק הַלֵּבָב הַקָּטָן הוּא יָבֵשׁ כָּעֵץ.




לג






הָעוֹלָם כֹּה יִיף, כֹּה כְּחֻלִּים שְׁמֵי־עָל,

רוּחוֹת נוֹשְׁבוֹת וּמְלַטְּפוֹת וְעוֹבְרוֹת חִישׁ־קַל,

פְּרָחִים רוֹמְזִים בְּחֵן, מֵעֲפַר כָּל־גַּל,

וְנוֹצְצִים וּמְנִצִּים בִּפְנִינֵי הַטַּל.

וּבְכָל אֲשֶׁר אַבִּיט – צְחַק, אָדָם, וּצְהַל!

וַאֲנִי מֶה חָפַצְתִּי בַבּוֹר כִּי־אֶשְׁכָּבָה

עִם אֲהוּבָה מֵתָה, וְהִלָּחֵץ לִלְבָבָהּ.




לד






חֶמְדָּתִי, אִם בַּקֶּבֶר אַתְּ,

בְּקֶבֶר תִּשְׁכְּבִי אָפֵל,

וְאֵרֵד אָז אֵלַיִךְ אַט

וְדוּמָם לָךְ אֶטָּפֵל.





אֶשָׁקֵךְ, אֲחַבְּקֵךְ, אֶלְחָצֵךְ בְּחם,

קָרָה, דּוֹמֵמָה, מַלְבִּינָה!

אֶהֱמֶה, אֶבְכֶּה, אֲרַתֵּת דֹּם,

עַד אֶהְיֶה אַף־אָנִי בַּר־מִנָּן.





הַמֵּתִים יָקוּמוּ עִם חֲצוֹת־לֵיל,

בְּמַעְגָּל יְסוֹבְבוּ עַלִּיז,

אֲנַחְנוּ בַקֶּבֶר נִשָּׁאֵר, בַּצֵּל,

אִתָּךְ בָּאֱהָבִים אֶתְעַלֵּס.





הַמֵּתִים יָקוּמוּ. יוֹם־דִּין, זֶה הַיּוֹם

הוּא קוֹרְאָם לְעֹנֶג וּדְאָבָה;

אֲנַחְנוּ לֹא נַחְשֹׁשׁ כְּלוּם, וְדֹם

שְׁלֵוִים בַּקֶּבֶר נִשְׁכָּבָה.




לה






עֵץ־אֹרֶן עוֹמֵד גַּלְמוּד

בַּצָּפוֹן עַל עֵירֹם הָר.

הוּא יָנוּם; בְּמִכְסֶה לָבָן

יַעֲטֵהוּ שֶׁלֶג קָר.





עַל־דְּבַר תְּמָרָה יַחֲלֹם,

בְּאֶרֶץ־מִזְרָח שָׁם

גַּלְמוּדָה מִתְאַבֶּלֶת

עַל קִיר־סֶלַע חָם.




לו






שַׁאֲלוּ, כּוֹכְבֵי־זָהָב זַכִּים,

שְׁלוֹם חֶמְדָּתִי בַמֶּרְחַקִּים,

אִמְרוּ לָהּ: עוֹד לִבִּי דְוָי,

וְדַךְ וְשַׁח וּלְמַעֲנָהּ חָי.




לז


(הָרֹאשׁ אוֹמֵר:)





הוֹי, לוּ הָיִיתִי הַהֲדֹם

לַחֲמוּדָה, רַגְלָהּ תֵּט עָלַי!

וְלוּ רָמְסָה אוֹתִי כָל־הַיּוֹם –

לֹא הִתְאוֹנַנְתִּי גַם אֲזַי.





(הַלֵּב אוֹמֵר:)





הוֹי, לוּ הַכָּר הָיִיתִי רַךְ,

וְנָעֲצָה מַחֲטָהּ עָמֹק בּוֹ!

וְלוּ דְקָרַתְנִי בְּחֻדָּהּ דַּק –

עַל כָּל־דְּקִירָה שָׂמַחְתִּי כֹה.





(הַשִּׁיר אוֹמֵר:)





הוֹי, לוּ הָיִיתִי רַק הַנְּיָר,

בּוֹ בוֹחֲרָה לְצִדְעָהּ הִיא!

הָיִיתִי חֶרֶשׁ חֶרֶשׁ שָׁר

אֶל אָזְנָהּ מַה־שֶּׁפּוֹעֵם בִּי.




לח






מִיּוֹם חֶמְדָּתִי הָלְכָה לָהּ –

שְׂחוֹקִי נֶחְבָּא וְאֵינוֹ בָא.

הִתּוּל מַר עוֹד יִפְגַּע בְּמִי,

וְאוּלָם שְׂחוֹק לֹא יֵדַע פִּי.





מִן הַיּוֹם שֶׁאָבְדָה לִי –

מָנַעְתִּי עֵינַי מִנִּי בְכִי,

בִּי כָלָה לֵב מִכְּאֵב וָשֹׁד –

אָכֵן בְּכוֹת לֹא אוּכַל עוֹד.




לט






אֶת מַדְוַי הַגְּדוֹלִים וְהַקָּשִׁים –

לְשִׁירִים הֲפַכְתִּים קְטַנִּים;

הֵם פּוֹרְשִׂים גַּף רַעֲנַנִּים

וְאֶל לְבָבָהּ הֵם חָשִׁים.





הַדֶּרֶךְ לַחֲמוּדָה מָצָאוּ –

אַךְ חָזְרוּ חִישׁ נֶאֱנָחִים,

נֶאֱנָחִים וְאֵינָם סָחִים,

מַה־שֶּׁבְּלִבָּהּ רָאוּ.




מ






לֹא אוּכַל שְׁכֹחַ סֶלָה,

כִּי פַעַם, חֶמְדַּת־לֵב,

הָיִית לִי, יְצוּר פֶּלֶא,

בַּנְּשָׁמָה וּבַגֵּו.





הַגֵּו – עוֹד לִבִּי כָלֶה

לְגֵו זֶה כֹּה רַךְ וְכֹה חַי;

הַנְּשָׁמָה לְקַבֵּר תּוּכָלוּ,

נְשָׁמָה יֵשׁ לִי דַי.





נִשְׁמָתִי אֶגְזֹר, וְאֶפַּח

מַחֲצִיתָהּ בְּגֵוֵךְ צוּף,

אֲחַבְּקֵךְ וּנְהִי נְשָׁמָה

אַחַת וְאֶחָד גּוּף.




מא






עִירוֹנִים בְּבִגְדֵי־שַׁבַּתָּם

מְטַיְּלִים בְּיַעַר וְכָר;

מְקַפְּצִים כִּתְיָשִׁים, מִתְחַטְּאִים

לִפְנֵי הוֹד הַטֶּבַע בִּיקָר.





עֵינַיִם יָעִיפוּ מְתוּקוֹת

אֶל כָּל־צִיץ פּוֹרֵחַ, שְׁקוּי־טָל;

וְסוֹפְגִים בְּאָזְנַיִם אֲרֻכּוֹת

אֶת שִׁיר הָאַנְקוֹרִים מֵעָל.





אֲנִי אֶת חַלּוֹנִי אֲכַסֶּה

בַּמָּסָךְ הַשָּׁחוֹר דֹּם;

בּנֵי־צְלָלִים וְרוּחוֹת־בְּעָתָה

דּוֹרְשִׁים לְשִׁכְנִי בְּעוֹד־יוֹם.





הָאַהֲבָה הַיְשָׁנָה מוֹפִיעָה,

עוֹלָה מִנְּשִׁיָּה בַלָּט;

יוֹשְׁבָה עַל־יָדִי, בּוֹכִיָּה,

וְתָרֵךְ אֶת לִבִּי בִי מְעָט.




מב






תְּמוּנָה מִיָּמִים עָבָרוּ

מִקִּבְרָהּ תַּעַל אֵלָי,

לִי מַרְאָה אֵיךְ בְּקִרְבָתֵךְ

הָיִיתִי לְפָנִים חָי.





יוֹמָם בָּרְחוֹבוֹת אָנוּעַ,

אֶתְהַלֵּךְ כְּמוֹ בַחֲלוֹם,

בִּי תְמֵהִים יִתְבּוֹנְנוּ עוֹבְרִים,

וַאֲנִי כֹּה עָצֵב דֹּם.





עִם־לַיְלָה וְטוֹב לִי יוֹתֵר,

הָרְחוֹבוֹת רֵיקִים אָז,

אֲנִי וְצִלִּי נָעִים –

מִסָּבִיב הָשְׁלַךְ הָס.





הֵד צְעָדַי נִשְׁמָע

בְּעָבְרִי הַגֶּשֶׁר הַצָּר;

בְּעַד־עָב אֶת־שְׁלוֹמִי יִדְרשׁ

סַהַר בְּמַבָּט קָר.





לִפְנֵי בֵיתֵךְ אֶעֱמֹד

וְקוֹפֵא אַבִּיט עָל,

קוֹפֵא מוּל חַלּוֹנֵךְ, –

לִבִּי בִי כָלֶה וְחָל.





יָדֹע אֵדַע, לַבְּקָרִים

נִשְׁקַפְתְּ אֵלַי מֵרֹם,

וַתִּרְאִינִי כְעַמּוּד־שַׁיִשׁ

בְּאוֹר־סַהַר נִצָּב דֹּם.




מג






נַעַר אָהַב נַעֲרָה,

הִיא בָחֲרָה בְאַחֵר; הַלָּז

הוּא בָחַר בְּאַחֶרֶת,

וְנֶאֱרַס לָהּ אָז.





הַנַּעֲרָה נִשֵּׂאת בְּכַעֲסָהּ

לְאָדָם זָר לָהּ זָר,

שֶׁנִּפְגַּשׁ לָהּ עַל דַּרְכָּהּ;

הַנַּעַר – מַר לוֹ מָר.





הַמַּעֲשֶׂה יָשָׁן־נוֹשָׁן,

אַךְ תָּמִיד חָדָשׁ כֹּה;

וְאִישׁ שֶׁזֶּה קָרָהוּ –

לְבָבוֹ נִשְׁבַּר בּוֹ.




מד






אַחֲוָה, אַהֲבָה, אֶבֶן־הַחֲכָמִים –

אֶת־שְׁלָשְׁתָּם מְהַלְלִים כָּל הַיָּמִים,

אַף־אָנֹכִי מְהַלְלָם וּמְחַפְּשָׂם מְאֹד,

וְאוּלָם, אֲבוֹי! לֹא מְצָאתִים עוֹד.




מה






צְלִיל־שִׁיר כִּי אֶשְׁמַע מְפַכֶּה,

חֶמְדָּתִי שָׁרָה אָז,

בִּי לִבִּי יַחְשֹׁב הִתְפַּקַּע

מֵעֹצֶר כְּאֵבִי עָז.





כִּלְיוֹן לֵב־מוּזָר מוֹשְׁכֵנִי

הַיַּעֲרָה לִמְרוֹם הָר,

עִם שֶׁטֶף דִּמְעוֹת־עֵינִי

שָׁם יָפוּג שִׁבְרִי מָר.




מו






מַבִּיטִים הַפְּרָחִים כֻּלָּם

לַשֶּׁמֶשׁ הַמַּזְהִיר בָּרֹם;

שׁוֹטְפִים אֶל יַמָּם הַמַּזְהִיר

הַזְּרָמִים שָׁטֹף וּזְרֹם.





מְרַחֲפִים שִׁירַי כֻּלָּם

אֶל בַּת־הָאוֹר – הוֹ שְׂאוּ

אֶת־דְּמָעַי וּנְכָאַי, שִׁירִים,

וְאֶת־עָצְבָּם אִתְּכֶם קְחוּ!




מז






רָאִיתִי בַת־מְלָכִים בַּחֲלוֹם,

וּרְטֻבּוֹת לְחָיֶיהָ, לְחָיֵי־שַׁעֲוָה;

תַּחַת תִּרְזָה יְרֻקָּה יָשַׁבְנוּ דֹם

אַחוּזִים בְּחַבְלֵי־אַהֲבָה.





"לֹא אֶחְפֹּץ כֵּס אָבִיךְ, וְלֹא

שַׁרְבִיטוֹ, שַׁרְבִיט־זְהָבוֹ,

לֹא כִתְרוֹ וְאַבְנֵי־חִנּוֹ בוֹ,

חָפַצְתִּי רַק בָּךְ, הַנָּאוָה!"





“זֹאת לֹא אוּכַל”, תַּעַן לִי,

"אֲנִי בַקֶּבֶר נָחָה,

רַק אַעַל אֵלֶיךָ בְּלֵילוֹת־דְּמִי,

כִּי אֲהַבְתִּיךָ כָּכָה".




מח






יַחְדָּו יָשַׁבְנוּ, יַקִּירָה,

בָּאֳנִי־הַשַּׁיִט הַקַּל.

בִּדְמִי־לַיְלָה עָבְרָה הַסִּירָה

בַּנָּתִיב לָהּ הִתְוָה הַגַּל.





נָח אִי־הָרוּחוֹת הַיָפֶה

בְּאוֹר עַרְפְּלֵי־סַהַר, וְהֵד

נִגּוּן פֶּלִאי הִגִּיעַ כֹּה רָפֶה

וַהֲמוֹן מְחוֹלוֹת בָּאֵד.





הַשִּׁיר הָלַךְ הָלֹךְ וְגָבֹר

וּמַעְגַּל הַמְּחוֹלוֹת לֹא תָם;

אַךְ אָנוּ דֹם נָשׁוּט וְנַעֲבֹר

לְלֹא גִיל וְנִחוּמִים בַּיָּם.




מט






כְּצִלְצוּל קוֹל אַגָּדָה

יְשָׁנָה נִשְׁמָע לִי,

מוֹשִׁיטָה לִבְנַת יָדָהּ

וְרוֹמְזָה מֵאֶרֶץ־צְבִי,





שָׁם עֻלְּפוּ גְדוֹלֵי צִיצִים

בְּזָהֳרֵי כְּלוֹת־יוֹם,

אֵלֶּה לְאֵלֶּה מְצִיצִים

בְּעֵינֵי־כַלָּה דֹם; –





נִיב רָמֵי־הָאִילָנוֹת

כְּשִׁיר מַקְהֵלָה יְפַךְ,

וּבוֹקְעִים מַעֲיָנוֹת

בִּמְחוֹלוֹת נֹגַהּ זַךְ; –





מַנְגִּינַת אַהֲבָה עוֹלָה,

לֹא אֶעֱרֹךְ לָהּ כָּל־דְּמוּת,

כְּלוֹת־נֶפֶשׁ פְּלִיאָה, גְּדוֹלָה

מְהַלְּכָה פְלִיאָה שְׁטוּת!





הוֹ לוּ יָכֹלְתִּי וְאָבוֹא

לְאֶרֶץ־פְּלָאִים זֹאת,

רִפְאוּת מְצֹא שָׁם לִלְבָבִי

וְחָפְשִׁי שָׁם הֱיוֹת!





אֲהָהּ! זֶה פֶלֶא נוֹפִי

אֶרְאֶנּוּ רַק בַּחֲלוֹם;

אַךְ שֶׁמֶשׁ־בֹּקֶר תּוֹפַע –

כְּקֶצֶף יִמַּס דֹּם.




נ






אֲנִי אֲהַבְתִּיךְ וְאֵהָבֵךְ עוֹד –

וְלוּ גַם יִתְמוֹטֵט הָעוֹלָם,

מִתּוֹךְ הָחֳרָבוֹת יִתְפָּרֵץ יְקוֹד

וְלַהֲבֵי אַהֲבָתִי הַגְּדוֹלִים.




נא






כֹּה בוֹדֵד אֶתְהַלֵּךְ בַּגִּנָּה

בָּהִיר כִּי יָאִיר הַיּוֹם.

מִתְלַחֲשִׁים הַפְּרָחִים וְדוֹבְרִים,

אֲנִי רַק אָנוּעָה שָׁם דֹּם.





מִתְלַחֲשִׁים הַפְּרָחִים וְדוֹבְרִים,

בְּחֶמְלָה יַבִּיטוּ עָלָי:

"אַל־נָא בַּאֲחוֹתֵנוּ כֹה תֶחֱרֶה,

אִישׁ חִוֵּר וְעָצֵב כֹּה".




נב






אַהֲבָה בִי עֲנֻגָּה

מְאִירָה בְקַדְרוּת־הוֹד,

כְּאַגָּדָה, תְּסֻפָּר, נוּגָה,

בַּקַּיִץ, בְּלֵילוֹת־סוֹד.





"בְּגַן־הַקְּסָמִים מְטַיְּלִים

מְאַהֲבִים שְׁנַיִם אָט;

שִׁירֵי זְמִירִים כֹּה נַעֲלִים

נִשָּׂאִים, יָרֵחַ שָׁט.





"כַּפֶּסֶל דֹּם תַּעֲמֹד הַנָּאוָה,

הָאַבִּיר לָהּ יִכְרַע בַּלָּט.

אָז יָבוֹא עֲנַק־הָעֲרָבָה,

הָעַלְמָה חוֹלֶפֶת מִיָּד.





"הָאַבִּיר מִתְבּוֹסֵס בְּדָמָיו,

שָׁב לְבֵיתוֹ הַנָּפִיל הָרָם" –

כַּאֲשֶׁר יִנָּתֵק פְּתִיל יָמָי,

סִפּוּר־הַמַּעֲשֶׂה זֶה תָם.




נג






הֵן כֻּלָּן צִעֲרוּנִי,

הִכְאִיבוּ לִבִּי בִי;

אֵלֶּה בְּאַהֲבָתָן,

וְאֵלֶּה בְּשִׂנְאָתָן לִי.





בְּלַחְמִי שָׂמוּ רַעַל,

וּבְכוֹס־מַשְׁקִי – מְרִי;

אֵלֶּה בְּאַהֲבָתָן,

וְאֵלֶּה בְּשִׂנְאָתָן לִי.





אַךְ זוּ, שֶׁבְּיוֹתֵר תֵּמַר

וּבְיוֹתֵר תַּכְאִיב לִי,

מֵעוֹלָם לֹא שְׂנֵאַתְנִי,

וְגַם לֹא דָבְקָה בִי.




נד






חַם הַקַּיִץ יִשְׁכֹּן

עַל לְחָיַיִךְ וְרָד;

הַחֹרֶף, קַר הַחֹרֶף,

יִשְׁכֹּן בְּלִבֵּךְ קָט.





בְּקָרוֹב, הָהּ, יִשְׁתַּנֶּה

סֵדֶר זֶה, כְּרוּב תָּם!

הַחֹרֶף – הוּא עַל לֶחְיֵךְ,

וּבְלִבֵּךְ קַיִץ חָם.




נה






שְׁנַיִם כִּי יִפָּרְדוּ,

יוֹשִׁיטוּ יָדָם דֹּם,

וּבָכוּ בִדְמָעוֹת שָׁלִישׁ,

וְנֶאֶנְחוּ בְלִי תֹם.





אֲנַחְנוּ לֹא בָכִינוּ,

לֹא נֶאֱנַחְנוּ “אוֹי!” וְ“אָח!”

הַדְּמָעוֹת וְהָאֲנָחוֹת –

הֵן בָּאוּ אַחַר־כָּךְ.




נו






יָשַׁבְתִּי לְכוֹס־טֵה עִם שׁוֹנִים,

כָּל־אֶחָד עַל אַהֲבָה סָח.

הָיוּ יְפֵיפִים הָאֲדוֹנִים,

חוּשׁ הַמַּטְרוֹנוֹת כֹּה רָךְ.





“אֵין אַהֲבָה אֶלָּא פְּלַטּוֹנִית”

סָח יוֹעֵץ־הֶחָצֵר בְּחֹם;

וְהִיא, הַיּוֹעֶצֶת, אִירו־נִית

חִיְּכָה וְנֶאֶנְחָה דֹם.





הַכֹּהֵן פִּיו פָּתַח בִּצְנִיעוּת:

"הָאַהֲבָה – כִּדְבָשׁ הִיא לְחֵךְ,

אִם גַּסָּה – אָז תַּזִּיק לַבְּרִיאוּת".

הָעַלְמָה – הִיא דוֹבְבָה: “אֵיךְ?”





הַשּׁוֹעָה הִבִּיעָה מַעֲצִיבָה:

“אַךְ תַּאֲוָה הִיא אַהֲבָה זֹאת!”

וּבְנֹעַם וּבְחִבָּה הִקְרִיבָה

לָאָדוֹן הָרוֹזֵן הַכּוֹס.





לַשֻּׁלְחָן שָׁם הָיָה עוֹד מָקוֹם,

זֶה מְקוֹמֵךְ, הוּא נִפְקַד לְבָד;

עַל־דְּבַר אַהֲבָתֵךְ, בַּת־שְׁחָקִים,

הָיִית מְסַפֶּרֶת גַּם־אָתְּ.




נז






מָרְעָלִים הֵם כָּל שִׁירָי –

אַחֶרֶת לֹא תוּכַל הֱיוֹת!

אַתְּ עַצְמֵךְ שַׂמְתְּ בְּכוֹס־חַיַּי,

שַׂמְתְּ רַעַל לִי בַכּוֹס.





מָרְעָלִים הֵם כָּל שִׁירָי –

וְעַל זֶה לִתְמֹהַּ אֵין!

הֵן אֶשָּׂא בִי הַרְבֵּה צִפְעוֹנִים

וְאוֹתָךְ, יַלְדַּת־חֵן.




נח






חָלַמְתִּי שׁוּב חֲלוֹם יָשָׁן: לֵיל

אָבִיב הָיָה, תּוֹךְ פְּרָחִים,

תַּחַת הַתִּרְזָה יָשַׁבְנוּ דֹם

וְנִשְׁבַּעְנוּ לְאַהֲבַת נְצָחִים.





מָה רַבּוּ הַשְּׁבוּעוֹת! בְּלִי סוֹף, בְּלִי קֵץ

בֵּין נְשִׁיקָה וַחֲבִיקָה וּלְטִיפָה;

וּבְהַמְשֵׁךְ הַשְּׁבוּעוֹת מִתַּחַת לָעֵץ

זְכוּרַנִי: נָשַׁכְתְּ לִי בַחֲטִיפָה.





הָהּ, חֲמוּדָה, וְעֵינַיִךְ אֵשׁ,

הַיָּפָה וְהַנַּשְׁכָנִית בַּנְּעָרוֹת!

הַשְּׁבוּעוֹת אָמְנָם לְהַצְדִּיק יֵשׁ,

הַנְּשִׁיכוֹת הָיוּ נַעְתָּרוֹת.




נט






עַל רֹאשׁ הָהָר אֶעֱמֹדָה

וּלְבָבִי כְּמוֹ בַחֲלוֹם.

“לוּ עוֹף הָיִיתִי קָטָן!”

אֲנִי נֶאֱנָח בְּלִי־תֹם.





לוּ סִיס הָיִיתִי וְעַפְתִּי

אֵלַיִךְ, יַלְדַּת־חֵן,

וְעַל מַשְׁקוֹף חַלּוֹן־בֵּיתֵךְ

לִי בָנִיתִי קֵן.





לוּ זָמִיר קָט הָיִיתִי –

אֵלַיִךְ עַפְתִּי אָז,

מֵעַל הַתִּרְזָה הִנְעַמְתִּי

לָךְ זְמִירוֹת בַּחֲלוֹם־שְׁנָת.





לוּ יוֹנָה פוֹתָה הָיִיתִי

וְעַפְתִּי לָךְ אֶל לֵב;

הֵן תֵּאהֲבִי יוֹנִים פּוֹתוֹת,

וּפוֹתֶה תְרַפְּאִי כְאֵב.




ס






עֶגְלָתִי עוֹבְרָה לְאִטָּהּ

בְּעִמְקֵי הַיַּעַר הָעָב,

מְלֵאֵי קְסָמִים וּפוֹרְחִים

בְּאוֹר הַשֶּׁמֶשׁ הָרָב.





אֲנִי יוֹשֵׁב וְהוֹזֶה וְהוֹגֶה

בַּאֲהוּבַת־נַפְשִׁי תֹם;

וְשָׁלשׁ דְּמֻיּוֹת שֶׁל צְלָלִים

תָּנַעְנָה רָאשֵׁיהֶן לִי דֹם.





הֵן מְדַלְּגוֹת, מִתְעַלְּמוֹת וְשׁוּב נִרְאוֹת

בְּהִתּוּל וּבְמוֹרָא מְעָט,

מִתְנַדְּפוֹת כְּמוֹ־אֵד בָּרוּחַ,

מִצְטַחֲקוֹת וְחוֹלְפוֹת מִיָּד.




סא






אֲנִי בַחֲלוֹם בָּכִיתִי,

חָלַמְתִּי: אַתְּ שׁוֹכְבָה בַבּוֹר.

הֱקִיצוֹתִי, וְהַדִּמְעָה

עוֹד שָׁטְפָה שְׁטֹף וַעֲבֹר.





אֲנִי בַחֲלוֹם בָּכִיתִי,

חָלַמְתִּי: עָזַבְתְּ אוֹתִי עַד.

הֱקִיצוֹתִי – וְזֶרֶם

דְּמָעַי עוֹד רַד, עוֹד רַד.





אֲנִי בַחֲלוֹם בָּכִיתִי,

חָלַמְתִּי: תֶּאֱהָבִינִי עוֹד.

הֱקִיצוֹתִי – וָאֶבְכֶּה

הַרְבֵּה, הַרְבֵּה מְאֹד.




סב






בַּחֲלוֹם כָּל־לֵיל תּוֹפִיעִי לִי

וּתְבָרְכִי לִי נְעִימוֹת,

לְרַגְלַיִךְ אֶפֹּל אָז בִּבְכִי

לְרַגְלַיִךְ הַחֲמִימוֹת.





בְּתוּגַת־לֵב תִּתְבּוֹנְנִי בִי,

תָּנִיעִי לִי רֹאשׁ, עֲדִינָה;

וּבְעֵינֵךְ יַעַל וִיפַךְ בִּדְמִי

רְסִיס דִּמְעָתֵךְ־פְּנִינָה.





אַתְּ לוֹחֲשָׁה לִי מִלָּתֵךְ אָז,

צְרוֹר בְּרוֹשִׁים הוֹשַׁטְתְּ וְלָקָחְתִּי.

אָז אִיקַץ – צְרוֹר הַבְּרוֹשִׁים גָּז,

וְהַמִּלָּה, הַמִּלָּה שָׁכָחְתִּי.




סג






כֹּה תִסְעַר וְתֵילִיל הַסְּעָרָה,

הָרוּחַ כֹּה יֶהֱמֶה רְתֵת,

הַלַּיְלָה לֵיל־סְתָו; אֵי נִשְׁאָרָה

יַלְדָּתִי עֲנִיָּה כָעֵת?





אֶרְאֶנָּה נִשְׁעֶנֶת לְחַלּוֹנָהּ

בְּחַדְרָהּ הַבּוֹדֵד, בַּצֵּל;

וּבְעֵינָהּ דִּמְעָתָה וִיגוֹנָהּ,

נִבֶּטֶת לְתוֹךְ תְּהוֹם־הַלֵּיל.




סד






רוּחַ־סְתָו מַלְקָה הָעֵצִים,

הַלַּיְלָה כֹה רָטֹב וָקָר;

מְעֻטָּף בִּמְעִילִי דֹם אֶרְכַּב

בַּיַּעַר לְבַדִּי וָזָר.





וּבְרָכְבִי – וְרָכְבוּ לְפָנַי

הִרְהוּרֵי לְבָבִי בַחֲלַל

הַיַּעַר, וְכֹה יִשָּׂאוּנִי

לְבֵית אֲהוּבָתִי חִישׁ־קַל.





שָׁם יִנְבְּחוּ כְלָבִים, הַמְשָׁרְתִים –

רוֹעֵד בְּיָדָם הַנֵּר;

עַל גֶּרֶם הַמַּעֲלוֹת אַעְפִּילָה

בְּצַעֲדִי נָכוֹן וְעֵר.





בְּתָא כְלִיל־מַרְבַדִּים וּמַזְהִיר,

הַמָּלֵא עֲדָנִים וְחֹם,

מַמְתִּינָה לִי שָׁם הַחֲמוּדָה,

רֹךְ זְרוֹעוֹת מַלְאֲכֵי־הַתֹּם.





הָרוּחַ יֶהֱמֶה בֶעָלִים,

וִידוֹבֵב הָאַלּוֹן הַשָּׂב:

"הוֹ מָה, רוֹכֵב סָכָל, תּוֹאִילָה,

מַה־תּוֹאִיל בַּחֲלוֹמְךָ זֶה שָׁוְא?"




סה






שׁוּר, שָׁם כּוֹכָב נוֹפֵל

מִשָּׁמָיו הַזּוֹרְחִים רוֹם!

כּוֹכַב הָאַהֲבָה הִנֵּהוּ,

פְּלָאִים יוֹרֵד תְּהוֹם!





צִיצִים וְעָלִים נוֹשְׁרִים

מִן הַתַּפּוּחַ הָרָם.

הָרוּחוֹת הֵם בָּאִים וּמְכַלִּים

אֶת חִצֵּי לַעֲגָם בָּם.





הַבַּרְבּוּר שָׁר בַּבְּרֵכָה,

חוֹתֵר בַּמַּיִם וְשָׁט,

וּבְשִׁירוֹ יִצְלֹל, יִצְלֹל

לְבוֹר־מְצוּלָה אָט.





כֹּה נָדַם כֹּל! נָדַמּוּ

כָּל־צִיץ וְעָלֶה עַל עֵץ;

הַכּוֹכָב – כְּלֹא הָיָה,

לְשִׁיר־הַבַּרְבּוּר בָּא קֵץ.




סו






בַּחֲצוֹת הַלַּיִל, לֵיל אִלֵּם, קָר,

בַּיַּעַר אֵתַע עִם בִּכְיִי מָר.

נִעַרְתִּי אֶת הָאִילָנוֹת בְּנוּמָם,

בְּחֶמְלָה הֵנִיעוּ רֹאשׁ לִי דוּמָם.




סז






עַל אֵם־הַדֶּרֶךְ יִקָּבֵר

מִי בְנַפְשׁוֹ שָׁלַח יָד;

וּפֶרַח־הַכְּחֹל הָעֲבַרְיָן

שָׁם יַעַל וְיִפְרַח בַּלָּט.





עַל אֵם־הַדֶּרֶךְ עָמַדְתִּי

עִם־לַיְלָה נֶאְנָח בַּלָּט.

וּלְאוֹר הַסַּהַר יִנּוֹעַ

צִיץ הָעֲבַרְיָן אָט.




סח






בְּכָל אֲשֶׁר אֶפְנֶה – שְׁחוֹר־צַלְמָוֶת

יְסוֹבְבֵנִי וְחֶשְׁכַת תְּהוֹם,

מִיּוֹם לֹא תָאִיר לִי שַׁלְהֶבֶת

זוּג־עֵינַיִךְ, יַלְדַּת־תֹּם.





אֲהָהּ, שְׁנֵי כוֹכְבֵי אַהֲבָה פְלִיאָה!

אוֹרְכֶם מָתוֹק בָּא בַצֵּל;

לְרַגְלַי פָּעֲרָה תְהוֹם אֶת פִּיהָ –

נָא בְלָעֵנִי, קַדְמוֹן לֵיל!




סט






שִׁירַי יְשָׁנִים וְרָעִים

וַחֲלוֹמוֹתַי־מְרִי,

אוֹבִילֵם אֱלֵי־קָבֶר;

הָבִיאוּ אָרוֹן לִי.





דְּבַר־מָה בָזֶה הָאָרוֹן

אַנִּיחַ עִם כָּל־שִׁיר –

אַךְ יִגְדַּל מִן הֶחָבִית

שֶׁבְּהַידֶלְבֶּרְגְּ הָעִיר.





הָבִיאוּ לִי גַם נַרְוָד

מִקְּרָשִׁים עַז וְעָב;

מִן הַגֶּשֶׁר שֶׁבְּמַגֶּנְצָה

יִהְיֶה אָרְכּוֹ רָב.





וּבְנֵי־עֲנָק שְׁנֵים־עָשָׂר

לִי הָבוּ, כָּל בֵּן וּבֵן

יִגְבַּר מִכְּרִיסְטוֹף הַקָּדוֹשׁ

בְּקוֹלוֹנְיָה עַל הָרְהֵין.





הֵם יִשְּׂאוּ אֶת הָאָרוֹן,

וְיוֹרִידוּהוּ לַיָּם;

אָרוֹן גָּדוֹל כָּמוֹהוּ –

לוֹ קֶבֶר יִשְׁוֶה שָׁם.





הֲתֵדְעוּ, לָמָּה יִגְדַּל

הָאָרוֹן וְיִכְבַּד כֹּה?

כִּי שַׂמְתִּי בוֹ גַם אַהֲבָתִי

וְאֶת מַכְאוֹבַי בּוֹ.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32024