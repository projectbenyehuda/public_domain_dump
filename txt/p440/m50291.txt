


	
	א שִירַת הַקּוֹצְרִים
	




אספוּ ברכת אדוני,



מן ההר, ומן הגיא.



מלאו האסמים



ברכה לרוב ימים





נָפֹל נָפְלָהּ תוֹךְ הַשָּׂדֶה

שִׁירַת קוֹצְרִים מְאֹד אַדִּירָה;

הַשִּׁבֳּלִים הַמֻּזְהָבוֹת

כּוֹרְעוֹת, קוֹרְסוֹת עִם הַשִּׁירָה.





הַדִּמְעָה, אֲשֶׁר בָּהּ זָרַעְנוּ,

הָיְתָה צְלוּלָה אָז וּטְהוֹרָה;

צְלוּלָה, טְהוֹרָה שִׁבְעָתַיִם

רִנָּתֵנוּ בָּהּ נִקְצֹרָה.





כּוֹרְעוֹת, קוֹרְסוֹת הַשִּׁבֳּלִים,

חַד וּמְמֹרָט הוּא הַמַּגָּל –

אֵיךְ לֹא יֶהֱמֶה שִׁיר־הַקּוֹצֶר?

לֵב הַקּוֹצֵר אֵיךְ לֹא יָגֵל?





עוֹד מְעַט שִׁבֳּלִי זָהָב,

תְּאֻלַּמְנָה לַאֲלוּמוֹת;

עוֹד מְעַט תַּעֲמֹדְנָה הָכֵן,

זְקוּפוֹת, גֵּאוֹת וַעֲצוּמוֹת.





עָלָה הֵידָד שִׁירָתֵנוּ,

נָפֹל נָפַל תּוֹךְ הַקָּמָה,

בְּרוּכַת טַלְלֵי שָׁמַיִם,

רְוַת מִשְׁמַנֵי הָאֲדָמָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50291