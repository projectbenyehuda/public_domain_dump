


	
	תַּפּוּחַ
	




תַּפּוּחִי, תַּפּוּחִי,

מַחְמַדִּי וּקְטַנִּי,

עֲגַלְגַּל, אֲדַמְדַּם

עָלִיתָ בְגַנִּי.





בֵּיתִי בְגַנִּי,

בַּגַּן לִי חַלּוֹנִי:

בַּחַלּוֹן רָאִיתִי

וְכֻלְּךָ אַדְמוֹנִי.





מֵעֲבִי עֵצְךָ תָּצִיץ,

מִבֵּינוֹת עֳפָאָיו;

בִּלְחִי אַחַת וָרֶד,

וּשְׁנִיָּה כַזָּהָב.





תָּצִיץ בִּי, תָּשׁוּב

וְתֵעָלֵם חָרֵד –

הַזָּהָב נִתְאַדֵּם

וְחָוַר הַוָּרֶד.





אַל תַּהֲפֹךְ עוֹרְךָ!

הֵן תְּשַׁוֵּעַ

אֵלַי… שֶׁגּוֹרָלְךָ

אֲנִי אוֹ תוֹלֵעָה…





אִם דָּם בְּךָ שׁוֹקֵק?

אִם קֶרֶן לְךָ נָשְׁקָה?

הָהּ, זָע קְצָת הֶעָנָף –

כִּי נַפְשִׁי בְךָ חָשְׁקָה.





לִי לֶחְיְךָ רָמְזָה,

אוֹ עֵינְךָ לִי קָרְצָה –

כְּבָר אֶעֱלֶה בַחַלּוֹן,

קָפַצְתִּי כְבָר אָרְצָה.





תָּפַסְתִּי הַאִילָן –

וְהָאִילָן הִתְחַלְחַל,

וַיַּמְטֵר לִי צִיצִים,

צֵיץ לָבָן וּכְחַלְחָל.





אָנֹכִי, לֹא צִיצִים,

לֹא צִיצִים רְצוֹנִי,

אֲנִי לְתַפּוּחִי,

וְתַפּוּחִי אַדְמוֹנִי.





תָּפַסְתִּי הָאִילָן –

וַיָּנַע וַיָּנַע,

וַיַּשֵּׁר לִי עָלִים,

וּזְמוֹרוֹת לֹא מָנָע.





אָנֹכִי לֹא עָלִים,

וּזְמוֹרוֹת – לֹא רוּחִי,

אֲנִי לָאֲדַמְדָּם,

וַאֲדַמְדַּם תַּפּוּחִי.





תָּפַסְתִּי הָאִילָן –

אֵין מַעְצוֹר וּסְיָג לִי!

הַס, צָעַק תַּפּוּחִי –

וַיִּפֹּל לְרַגְלָי.





וּבְנָפְלוֹ, גַם אָנִי

נָפַלְתִּי עַל אַפִּי.

וָאֶתְקַע בּוֹ שִׁנָּי

בְּעוֹדוֹ בְכַפִּי.





וַיִּצְעַק תַּפּוּחִי,

וְרוּחַ לֹא קָם בּוֹ –

נָתַתִּי בוֹ עֵינַי

וָאַכִּיר גַּם דָּם בּוֹ.





חֵי נַפְשִׁי, חָיִיתָ!

חָיִיתָ, אַדְמוֹנִי!

וַאֲנִי חַי אָכַלְתִּי

לְגִילִי וּשְׂשׂוֹנִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52003