


	
	תַּעֲלוּלֵי לָיְלָה
	








בַּלֵּיל חִבְּקַתְנִי שִׁדָּה. עוֹד לֹא יָשַׁנְתִּי,

שָׁכַבְתִּי בַאֲשֶׁר שָׁכַבְתִּי עַל מִשְׁכָּבִי,

שָׁכַבְתִּי וְהִרְהָרְתִּי.

רַגְלַי לִמְרַאֲשׁוֹתַי וְרֹאשִׁי לְמַרְגְּלוֹתָי,

יָדַי תַּחַת רֹאשִׁי וּפָנַי אֶל הַתִּקְרָה –

בְּלִי כָל צֹרֶךְ תָּעוּ עֵינַי עַל הַתִּקְרָה –

גַּם הִרְהוּרַי תָּעוּ שָׁמָּה בְלִי כָל צֹרֶךְ.





בִּקַּשְׁתִּי אֵת שֶׁאָהֲבָה נַפְשִׁי וְלֹא מְצָאתִיהָ,

עַד חֲצוֹת לַיְלָה בִקַּשְׁתִּי בְרֹאשׁ כָּל חוּצוֹת,

בְּכָל הַשְׁבִילִים וְהַמִּשְׁעוֹלִים עָבַרְתִּי בָדָד,

דָּפַקְתִּי בְכָל הַתְּרִיסִים וְהַחַלּוֹנוֹת!

אִם כַּאן הִיא הַנַּעֲרָה, אִוִּיתִיהָ?

הַנַּעֲרָה עִם קְוֻצוֹתֶיהָ שְׁחוֹרוֹת וְעֵינֶיהָ חוֹלְמוֹת –

תֵּצֵא נָא עִמָּדִי לְקַדֵּם פְּנֵי-הַשַׁחַר…–

הַלַּיְלָה הָיָה עָמֹק, עָמֹק מְאֹד וְשָׁחוֹר –

הוּא בָלַע אֶת קְרִיאוֹתַי וְהֵקִיא לִי אֶת הֵדָן…

כּוֹכָבִי יָצָא עִמִּי, אַךְ עָמַד רָחוֹק בְּשָׁמָיו,

חִוֵּר וְנִפְחָד כָּמוֹנִי, יְחִידִי בֵין רִבּוֹא עֲנָנִים.

אִם כַּאן הִיא הַנַּעֲרָה? וְאֵין מֵשִׁיב לִי וְאֵין עוֹנֶה.

וָאָשׁוּב בְּאֶמְצַע לַיְלָה אֶל חֶדְרִי – וְנֵרוֹ דוֹעֵךְ,

וָאֶשְׁכַּב בַּאֲשֶׁר שָׁכַבְתִּי, עָיֵף הָיִיתִי וְלֹא הִשְׁגַּחְתִּי,

בְּלִי צֹרֶךְ תָּעוּ עֵינַי וְהִרְהוּרַי עַל הַתִּקְרָה…





בַּלֵּיל חִבְּקַתְנִי שִׁדָּה, בְּאֶמְצַע הַלַּיְלָה בָאָה,

בִּלְבוּשׁ הַנַּעֲרָה שֶׁאִוִּיתִיהָ,

עִם קְוֻצוֹת שְׁחוֹרוֹת, עִם עֵינַיִם חוֹלְמוֹת,

לֹא בָאָה בִצְעָדִים, רִשְׁרוּשׁ שִׂמְלָתָה רַק עָלָה,

כְּהֶמְיַת הָרוּחַ הַקַלִיל וּכְרַחַשׁ הַכְּרוּבִים הַתְּמִימִים.

בָּאָה וְיָשְׁבָה עַל יָדִי, וְלִטְּפָה וְסִלְסְלָה שְׂעָרִי:

"קרַ לְךָ, נַעֲרִי – לִי דוֹבְבָה – אֲנִי אֶשְׁכַּב לְצַלְעֲךָ, נַעֲרִי,

נוּמָה, נוּמָה עַל שָׁדַי הַלְּבָנִים וְעָלָה רֹאשְׁךָ וְלִבְּךָ בְּאֵשׁ,

אֲנִי חַמָּה כַשֶׁמֶשׁ, אֲנִי אֶהְיֶה לְךָ שֶׁמֶש בַּלָּיְלָה!"





הִיא צָחֲקָה לְתוֹךְ לִבִּי וְנֶּעֶלְמָה, הַשִּׁדָֹה!

הֱקִיצוֹתִי בִפְחָדִים, הַצְּלָלִים כְּבָר הָלְכוּ וְנִטַּשְׁטְּשׁוּ,

גּוּשֵׁי הַלַיְלָה הָלְכוּ וְנָמוֹגוּ בְחִוְרוֹן הַבֹּקֶר,

בַּמִּזְרָח הַחֲוַרְוָר כְּבָר הִזְהִיר הַשַּׁחַר הַנָּאוָה –

אָנֹכִי רָאִיתִי אֶת זָהֳרוֹ וְזָהֳרוֹ עָלַי לֹא נָפָל…

וָאֵדַע, כִּי טָמֵא אָנֹכִי, וָאֵדַע, כִּי שִׁדָּה חִבְּקַתְנִי –

וָאֶצְפֹּן אֶת רֹאשִׁי בְכָרִי וָאֶבְכֶּה.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50336