


	
	אָדָם וּבְהֵמָה
	




אֲנִי יָשַׁנְתִּי — לֹא אֵדַע כַּמָּה,

כִּי הֱקִיצוֹתִי כְבָר עָלְתָה חַמָּה,





וְקוֹלוֹת וּדְבָרִים אֵלַי הִגִּיעוּ:

הֶאָח! הוֹי! אֲבוֹי! הָחִישׁוּ! הוֹשִׁיעוּ!





לֹא אֵדַע מִי צָחַק, לֹא אֵדַע מִי בָכָה?

מִי אָמַר כֹּה, מִי הִגִּיד כָּכָה?





לֹא אֵדַע מִי צָרַח, לֹא אֵדַע מִי קָרָא?

מִי שִׁיר הִשְׁמִיעַ, מִי צָעַק מָרָה?





אִם נָעַר חֲמוֹר וְאִם סוּס כֹּה צָהָל —

אִם פָּעָה וְגָעָה כֹה תֵישׁ הַקָּהָל.





אִם כֶּלֶב נוֹבֵחַ וְאִם חָתוּל מְיַלֵּל?

וְאוּלַי קוֹל אָדָם הוּא הַמִּתְפַּלֵּל?





קוֹל אָדָם עַל אֶרֶץ הַשְּׁחָקִים יְפַלַּח,

הוּא רָן וְנֶאֱבָק בְּרִנָּה עִם מַלְאָךְ;





וְאוּלַי הֵרִימוֹ קוֹל יַחַד כֻּלָּם —

וְאֶלֶף קוֹלוֹת עוֹלִים בְּלוּלִים.





בְּלוּלִים וּטְבוּלִים בְּאוֹרוֹת וּטְלָלִים,

יַחַד יָרִיעוּ חֲכָמִים וּסְכָלִים.





הַט אָזְנֶיךָ וְהַסְכֵּת וּשְׁמָע:

אָדָם וּבְהֵמָה יְהַלְּלוּ יָהּ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39992