


	
	שִׁעְמוּם
	








אֲרִי בַיַּעַר — מִי בְעָבְיוֹ חוֹתֵר?

מִסֻּבְּכוֹ גָח — מִי לֹא יְמֻגַּר?

וַאֲנִי רְאִיתִיו וְהוּא נוֹרָא יוֹתֵר —

אֲנִי רָאִיתִי אֲרִי בַסּוּגַר.





הוּא רָבַץ תַּחְתָּיו, סְפִינְכְּס הַפְּלָאִים,

רַק זוּג עֵינַיִם לְרֶגַע שָׂם בִּי,

וְהֵסֵב, הֵסֵב הָעֵינַיִם —

וְקָפְאוּ לֵב וְזֶרֶם דָּם בִּי.





כּוֹכַב רוֹם לָאָרֶץ נָפַל —

לֹא אָסַף נָגְהוֹ וְלֹא נֶאֱלָח;

וּמֶלֶךְ הוּבָא אֶל בּוֹר אָפֵל —

וְגַם בַּבּוֹר לוֹ מַרְאֵה מֶלֶךְ…





הוּא הִבִּיט בִּי בְעֵינֵי פְלָדָה,

לֹא קָם וְלֹא נִתְמַלֵּא חֵמָה,





רַק הֵסֵב עֵינָיו מִן הָאָדָם

וְרַעֲמָתוֹ עָלָיו אֵימָה.





הֵסֵב עֵינָיו — לֹא, לֹא הֵסֵב!

תָּלָן בִּי וְלֹא יִרְאֵנִי;

הֲיִטְרֹף כְּפִיר בְּאַפּוֹ עֵשֶׂב?

הָהּ, הוּא מְפַהֵק…כְּאִלּוּ אֵינִי.





"רֶגַע זְבוּב וְרֶגַע אָדָם —



כַּמָּה נִלְאֶה כֹל וּמְשַׁעְמֵם…

מִי יִתְּנֵנִי יַעֲרוֹת קֶדֶם

וּמִדְבָּרִיּוֹת נְשַׁמִּים!"













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48525