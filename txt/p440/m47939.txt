


	
	הָאוֹבְדָה
	








בְּלֵיל בּוֹ מֵתָה אִמָּהּ לָהּ

כּוֹכְבֵי חֶמְלָה רָמְזוּ לָה:

"— דְּעִי, אַתְּ נִתְיַתַּמְתְּ הַיּוֹם.

עֲלִי אֵלֵינוּ יַלְדַּת־תֹּם,

בֵּינֵינוּ תִּזְרְחִי בָרֹם —"

כֹּה רָמְזוּ כּוֹכְבֵי חֶמְלָה לָהּ

בְּלֵיל בּוֹ מֵתָה אִמָּהּ לָהּ.





בְּלֵיל בּוֹ מַשְׁחִית אָרַב לָהּ

כּוֹכְבֵי־שַׁדַּי קָרְצוּ לָהּ:

"— הִזָּהֲרִי, הִשָּׁמְרִי־נָא,

הָאִישׁ הַזֶּה הוּא זָּר וָרָע,

לָקַחַת אֶת נִשְׁמָתֵךְ בָּא —"

כֹּה קָרְצוּ כּוֹכְבֵי שַׁדַּי ־לָהּ

בְּלֵיל בּוֹ מַשְׁחִית אָרַב לָהּ.





בְּלֵיל חֻלָּלָה — בִּשְׁמֵי־שְׁחוֹר

גַּלְמוּד הִבְהֵב כּוֹכַב אוֹר —

"— עֲלוּבָה אַתְּ, נִדָּחָה אַתְּ,

וָאֵצֵא רַק אֲנִי לְבַד

לְנַחֲמֵךְ בְּלֵיל חֶשְׁכַּת־עַד,

כֹּה קָרָא לָהּ מִשְּׁמֵי הַשְּׁחוֹר

שְׁבִיב טוֹב בּוֹדֵד, כּוֹכַב אוֹר.




……






בְּלֵילוֹת דְּמִי תְּטַיֵּל לָהּ:

וְכוֹכְבֵי חֶמְלָה נָדִים לָהּ:

" — אֶת אִמֵּךְ עוֹד לֹא תִזְכְּרִי

כְּרוּבֵי לִבֵּךְ מֵתוּ כְבָר,

מֵתוּ — לֹא יָקוּמוּ עוֹד…

כֹּה כוֹכְבֵי חֶמְלָה נָדִים לָהּ

בְּלֵילוֹת דְּמִי תְּטַיֵּל לָהּ.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47939