


	
	קִסְמֵי מָוֶת
	



א.


רָאִיתִי אֶת הַשֶּׁמֶשׁ בְּרִדְתּוֹ הַיַּמָּה,

וְהוּא עָגֹם וְחַכְלִילִי –

וַיַּז עָלַי הַשֶּׁמֶשׁ אֶת צַעֲרוֹ אַרְגָּמָן

צַעַר חַי, מְדַבֵּר אֶל הַנְּשָׁמָה;

וַיִּפְּלוּ הַנִּיצוֹצִין עַל פָּנַי וּבְתוֹךְ עֵינַי –

וַיִּפְּלוּ גַם עַל צִלִּי.





הַשֶּׁמֶשׁ רַד; עוֹד הֶאֱדִים הַמַּעֲרָב שָׁעָה קַלָּה,

עוֹד הִבְהֲבוּ שִׁפּוּלָיו;

הַשֶּׁמֶשׁ רַד – וְעוֹד שָׁעָה לָחֲשָׁה אַדְמִימוּתוֹ –

עַצֶּבֶת רְחוֹקָה וְנַעֲלָה…

וְהַלַּיְלָה בָא וְנָשַׁב בְּאֵשׁ הַיָּם וּלְכָדוֹ,

וְנִתְלֶה בְשׁוּלָיו.





הַשֶּׁמֶשׁ רַד. שְׁנֵי עֵדִים הָיוּ לוֹ: אֲנִי־הוּא –

אָנֹכִי וְגַם צִלִּי;

שְׁנֵי עֵדִים הָיוּ לוֹ, שֶׁרָאוּ בְצַעֲרוֹ,

וְטָעֲמוּ מִפִּיהוּ…

בִּשְׁנֵינוּ דָבְקָה אֵשׁ הַצַּעַר הַלּוֹחֶשֶׁת,

הַצַּעַר הַחַכְלִילִי.





אַךְ צִלִּי נָתַן יָדוֹ אֶל הַלֵּיל הָאָפֵל –

הַצֵּל שֶׁנָּח בְּצִדִּי.

בִּכְבשׁ הַלַּיְלָה אֶת זָהֳרֵי הַמַּעֲרָב –

הִשְׂתָּרַע עַל כָּל שָׁפָל…

וְנִשְׁאַר לוֹ, לַשֶּׁמֶשׁ, רַק בֶּן־קַדִישׁ אֶחָד

וְלֵב יְחִידִי.




ב.


הָשְׁלַכְתִּי מֵחֵיק יוֹם אֶל תְּהוֹם שֶׁל לַיְלָה פֶתַע.



לֹא הָיָה תְּחוּם, לֹא רֶוַח קָטָן…

כְּעֶלֶם, אֲשֶׁר הִזְקִין וְטֶרֶם רָאָה צָהֳרֵי חַיִּים,

פִּקֵּחַ, אֲשֶׁר נוֹכַח פִּתְאֹם שֶׁהוּא פֶתִי…

קָפְצָה לִי כֹה חִישׁ הַדֶּרֶךְ,

מֵאֱלֹהִים אֶל שָׂטָן.





בְּעוֹד הַצְּחוֹק כְּשֶׁמֶשׁ בְּעֵינַי, אָשְׁלַךְ מָטָּה,

לֹא הִסְפִּיק גְּוֹעַ… בְּנָפְלִי

רָבַץ כַּיָרֵחַ בְּתוֹךְ עֵינַי קוֹפְאוֹת,

וְכַיָּרֵחַ יָאִיר הָעֲלָטָה.

הָשְׁלַכְתִּי – פֶּתֶק חֲוַרְוָר אֶל בּוֹר קִבְרִי,

לְקֶבֶר אָפְלִי…





הַס, מִי אוֹמֵר: הַכֹּל אָבַד בָּאֲפֵלָה?

לֹא זִכְרוֹן וְלֹא שְׁמוּעָה!

בִּי מַשֶּׁהוּ מִבֵּין הַשְּׁמָשׁוֹת וּמִכְּלוֹת־הַיּוֹם מְהַבְהֵב,

קָרַן אֲדַמְדַּמָּה וַאֲבֵלָה;

יַמֵּי חֹשֶׁךְ אוֹתָהּ לֹא יְכַסּוּ,

וְלֵילֵי עַד לֹא יְכַבּוּהָ.

וְלִבִּי לֹא לַשֶּׁמֶשׁ שֶׁיוֹפַע בִּשְׁמֵי רָמִים,

וְאוֹרוֹ לֹא בִשְׁבִילִי;

עוֹד הַלַּיְלָה אָמוּת, כִּי כַךְ יָשְׁרָה בְעֵינַי –

לָמוּת בִּדְמִי יָמִים;

וִיְהִי מְרַפְרֵף גַּם עַל קִבְרִי צַעַר מוֹתִי,

לוֹחֵשׁ וְחַכְלִילִי…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49220