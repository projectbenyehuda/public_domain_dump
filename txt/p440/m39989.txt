


	
	יְמֵי שָׁבוּעַ
	




בָּרִאשׁוֹן רְאִיתִיהָ —

אָמַרְתִּי לָהּ: הֲשָׁלוֹם?

הִיא עָבְרָה וְלֹא עָנַתְנִי,

וּכְאִלּוּ לֹא רָאַתְנִי,

עָבְרָה וַתֵּעָלֵם.

בָּרִאשׁוֹן, אוֹי בָּרִאשׁוֹן —

לֹא יָכֹלְתִּי לִישׁוֹן.





בַּשֵּׁנִי אֵרַע נֵס לִי:

בַּפַּרְדֵס, שׁוּב פְּגַשְׁתִּיהָ,

וּבְלֶכְתָּה — זוּ מִטְפַּחְתָּהּ

נָפְלָה מִצַּלַּחְתָּהּ,

וַאֲנִי הֲרִימוֹתִיהָ…

בַּשֵּׁנִי, אוֹי בַּשֵּׁנִי —

לֹא עָצַמְתִּי עֵינִי…





בַּשְּׁלִישִׁי, בְּעָמְדֵנוּ

עַל שְׂפַת נַחַל מָיִם,

גָּחַנְתִּי וָאֶשָּׁקָהּ,

הִיא כִמְעַט צָעָקָה —

וְהָלְכָה — אִי, שָׁמָיִם!

בַּשְּׁלִישִׁי — אֵלִי, אֵלִי!

כְּשָׁנָה נִמְשָׁךְ לֵילִי.





בָּרְבִיעִי, שׁוּב יָשַׁבְנוּ

בְּאוֹתָהּ פִּנַּת־סְתָרִים,

וְהִנֵּה: — לֹא יְאֻמַּן,

הִיא נְשָׁקַתְנִי דוּמָם,

וְהָלְכָה לָהּ בְּלִי דְבָרִים…

בָּרְבִיעִי — הֶאֱמַנְתִּי

כִּי אִישַׁן, וְלֹא יָשַׁנְתִּי!





בַּחֲמִישִׁי — הָהּ, לֹא בָאָה…

רַק מִכְתָּב לִי הִשְׁאִירָה,

בְּפִנַּת־גַּן נִשְׁכָּחָה —

בַּמִּכְתָּב כָּתְבָה כָכָה:

“לֹא אֵצֵא עוֹד, כִּי אִירָא…”

בַּחֲמִישִׁי — נֶגַע, פֶּגַע,

לֹא יָשַׁנְתִּי רֶגַע!





בַּשִּׁשִּׁי — לְתֻמִּי בָאתִי

אֶל קֶרֶן־גַּן נִסְתָּרָה —

וָאֶשָּׂא עֵינַי: הִנָּהּ!

הִיא יוֹשְׁבָה וּמַמְתִּינָה —

וָאֶפֹּל עַל צַוָּארָהּ…

בַּשִּׁשִּׁי — לֵילִי מְנוּחָה,

וּשְׁנָתִי בְרוּכָה, בְּרוּכָה.





בַּשְּׁבִיעִי, בְּשַׁבַּת־שָׁלוֹם,

פְּגַשְׁתִּיהָ וָאֶחֱרָדָה —

אִם עֵינֵךְ זֹאת? אִם תָּאֳמֵי

שְׂפָתַיִךְ… הֲזֹאת נָעֳמִי?

“שְׁנָתִי, הָהּ, נָדָדָה…”

עָנְתָה לִי הָאֵשֶׁת.



— — — — — —



נִשְׁתַּנּוּ סִדְרֵי בְרֵאשִׁית!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39989