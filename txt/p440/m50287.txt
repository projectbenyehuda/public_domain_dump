


	
	אַהֲבָה
	








יָצָא עֶלֶם אֶת הָעִיר

עִם תַּרְמִיל וְעִם מַקֵּל;

אִם לִקְרָאתְךָ יָבוֹא, אָח,

אַל נָא בוֹ תִּסְתַּכֵּל.





יָצָא אֶת הַסִּמְטָא כְבָר,

עָבַר אֶת הַמִּשְׁעוֹל;

אִם יִפְגָּשְׁךָ, אָח בַּשְּׁבִיל ־

אַל לְדַרְכּוֹ תִּשְׁאַל.





אִם תִּרְאֵהוּ הוֹלֵךְ שַׁח,

וְאִם קַל הַצְּרוֹר הוּא עָמוּס ־

אַל־נָא תַּחֲקֹר מָה בַּצְּרוֹר,

סוֹד זֶה אִתּוֹ כָמוּס…





שֶׁמָא יַעֲמֵֹד יַרְכִּין רֹאשׁ

לְמַקְּלוֹ זֶה הַדּוֹמֵם,

יִלְחַשׁ עַל גֻּלָּתוֹ, יֵבְךְ ־

בִּין וְאַל תִּשְׁתּוֹמֵם…





הָלַךְ, יָצָא אֶת הָעִיר,

תָּעָה דֹם בַּשָּׂדֶה;

עוֹד תַּרְמִילוֹ תָלוּי בּוֹ,

מַקְלוֹ עוֹד בְּיָדוֹ.





עִם עֶרֶב בָּא אֶל שְׂפַת הַיְאוֹר,

עָמַד עַל הַמַּיִם –

יוֹם הַמָּחֳרָת לָמָּה לוֹ?

לָמָּה לוֹ הַחַיִּים?





עָמַד כָּל הַלַּיְלָה דֹם,

פֶּתַע־פִּתְאוֹם נֶעֱלַם;

רַק הַתַּרְמִיל נִשְׁאַר שָׁם

וּמַקְּלוֹ שֶׁל הָעֶלֶם.





נָח הַתַּרְמִיל שׁם וְאֵין

נִתְקָל בּוֹ עַד בֹּקֶר,

עִם הַמַּקֵּל בְּגַל הַחוֹל

נָעוּץ וְאֵין עוֹקֵר.





אַךְ הַבֹּקֶר ־ בֹּקֶר אוֹר,

אַךְ רִפְרְפָה נְהָרָה – –

יָצְאָה עַלְמָה אֶל הַיְאוֹר,

לִרְחֹץ בּוֹ אֶת בְּשָׂרָהּ.





מָצְאָה תַּרְמִיל, פָּתְחָה ־ הוֹי,

אִגְרוֹתַי! – קָרְאָה תְמֵהָה,

וְעַל הַמַּקֵּל – שְׁמָהּ, זֶה שְׁמָהּ!

חָרוּת בְּיָד כֵּהָה.





הִיא עָקְרָה אוֹתוֹ מִן הַחוֹל,

וַתַּשְׁלֵךְ תּוֹךְ הַגַּלִּים,

וִילַחֲכוּ אֶת שְׁמָהּ, אֶת שְׁמָהּ ־

הוֹי, זֵדוֹנִים, קַלִּים!





וְאֶת הַתַּרְמִיל נָשְׂאָה דֹם,

וְשָׁבָה אֱלֵי קֶרֶת:

אוֹהֵב חָדָשׁ לָהּ, יוֹם־יוֹם

תִּשְׁלַח לוֹ אִגֶּרֶת.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50287