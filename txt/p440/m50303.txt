


	
	לֵיל קָיִץ
	








מָה יְּזַמְּרוּ הַצִּפֳּרִים?

מָה יְּדוֹבְבוּ הַיְעָרִים?

מָה זֶּה יִרְמְזוּ כוֹכָבִים?

וּמָה יִלְחֲשׁוּ עֲשָׂבִים?

לֹא אָבִינָה זֹאת.





לֹא אָבִינָה מָה הֵם שָרִים,

לֹא אָבִינָה הָאֲמָרִים,

אֶת הַלְּחִישׁוֹת, אֶת הָרְמָזִים,

הַכֹּל סוֹדוֹת! הַכֹּל רָזִים!

לֹא אָבִינָה זֹאת.





אֵינִי רוֹאֶה אֶת הָרוּח,

אֵי יָפוּחַ? אֵי יָנוּחַ?

אֵינִי רוֹאֶה אֶת הַדְּמָמָה,

פֶּתַע־פִּתְאוֹם גְדוֹלָה קָמָה –

לֹא אָבִינָה זֹאת.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50303