


	
	מְכִירַת יוֹסֵף
	








מִיכָה: לֹא הָיִיתָ פֹּה בְיוֹם אֶתְמוֹל,

פֹּה בְּבֵית הַסֵפֶר, חָבֵר; –

וּמִכָּל אֲשֶר לָמַדְנוּ –

לֹא שָמַעְתָּ דָבָר, דָבָר!

יוֹנָה: הַרְבֵּה, רֵעַ, הִצְטָעַרְתִּי,

דַאֲגָתִי הָיְתָה גְדוֹלָה:

אוּלָם לָבוֹא לֹא יָכֹלְתִּי

כִּי הָיִיתִי מְעַט חוֹלֶה…

אֲבָל סַפֵּר נָא לִי אַתָּה –

מַה לָמַדְתָּ? מַה שָמַעְתָּ?



מיכה: גַם לָמַדְתִּי, גַם שָמַעְתִּי



כֵּיצַד מָכְרוּ אַחִים, אַחִים –

כֵּיצַד מָכְרוּ אֶת אֲחִיהֶם.

מָכְרוּ וְלֹא יָדְעוּ רַחֵם…

יוֹנה: אַחִים? מָכְרוּ? הוֹי אַכְזָרִים!



מיכה: הַס! אֶת קוֹלְךָ אַל נָא תָרִים…



אֶת בְּנֵי יַעֲקֹב אַל תְּקַלֵל,

שֵם צַדִיקִים אַל תְּחַלֵל!



יונה: סְלַח, אָנֹכִי לֹא יָדַעְתִּי…



עַכְשָו אָבִין: וַדַאי רָשָע

הָיָה זֶה, אֲשֶר מָכָרוּ,

וַדַאי חָטָא, חָטָא קָשֶה –?



מיכה: הַס, וְאַל תְּדַבֵּר סָרָה



בְּיוֹסֵף בֶּן אִמֵנוּ רָחֵל,

חֵטְא כָּזֶה הֵן לֹא יִמָחֵל!

יוֹנה: סְלַח, אָנֹכִי לֹא יָדַעְתִּי…

אֲבָל רְאֵה, הַדְבָרִים קָשִים –

מִי כַאן אָשֵם? מִי כַאן אָשֵם?



מיכה: לוּ הָייתָ אֶתְמוֹל הָכָא



לֹא הָיִיתָ דוֹבֵר כָּכָה,

גַם הַמוֹכְרִים גַם הַמָכוּר

אִיש וְאִיש לְטוֹבָה זָכוּר!

אֱלֹהִים מִן הַשָמַיִם –

הוֹרִידָהוּ לְמִצְרַיִם,

לְמַלְאוֹת בָּר אֶת כָּל הַגְרָנִים

בָּר לְיָמִים, בָּר לְשָנִים…

לֶחֶם לְכָל אִיש מְזֵה רָעָב,

לַאֲשֶׁר שָׂנֵא וְלַאֲשֶר אָהָב.

לֶחֶם לְרָעִים וְגַם לְטוֹבִים,

לְהָרְחוֹקִים וְלַקְרוֹבִים.

שְנֵי הָרָעָב הָיוּ שֶבַע –

וּבָרָעָב אִיש לֹא גָוַע.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52738