


	
	מַעֲשִׂיָה
	








הַסַבָּה: פַּעַם אַחַת תָּעָה נַעַר,

תָּעָה בֵין עֲצֵי הַיַעַר,

בַּבֹּקֶר אֶל הַיַעַר יָצָא,

וְאֶת הַדֶרֶךְ שוּב לֹא מָצָא.

הַיֶלֶד: וַדָאי בָּכָה, וַדָאי צָרַח,

גַם לְאִמוֹ, גַם לְאָבִיו?

הסבּה: לֹא, כָּל זְמַן הַשֶמֶש זָרַח,

וְאוֹר וּנְגֹהוֹת לוֹ מִסָבִיב,

קִוָה לָצֵאת אֶל הַשָׂדֶה,

וּמִן הַשָׂדֶה דַרְכּוֹ יָדָע!



הילד: וּמַה? הֲיָצָא מִן הַיַעַר,



זֶה הַנַעַר, זֶה הַנָעַר?



הסבה: לֹא, הוּא נִשְאַר, נִשְאַר שָמָה,



גַם בִּשְקֹעַ שֶמֶש יָמַה;

גַם בִּהְיוֹת הַלֵיל, יַקִירִי

נִשְאַר שָם עֲרִירִי…



הילד: וַדָאי בָכָה, שָפַךְ דְמָעוֹת?



הסבה: לֹא, לֹא בָכָה מִיִרְאָתוֹ



אֶת הַחַיוֹת אֶת הָרָעוֹת,

אֲשֶר שָאֲגוּ בַיַעַר –

לֹא, לֹא בָכָה אָז הַנַעַר –



הילד: גַם לֹא קָרָא: אַבָּא, אִמָא?



הסבּה: לֹא, לֹא קָרָא בְּנִי, גַם כָּכָה…



הילד: גַם לֹא שָפַךְ דִמְעָה, דִמְעָה?



הסבה: דִמְעָה?… אֶפְשָר בְּדוּמִיָה



נָשְרָה דִמְעָה אַחַת, שְנִיָה…

אוּלָם מַהֵר, חִיש הִתְעוֹדֵד –

קָרָא: לֹא, אֵינֶנִי בוֹדֵד!

אָתוּר עֵץ לִי עִם צִפֳּרִים,

בַּעֲלֵי כָנָף לִי לֹא זָרִים!

אִישַן לַיְלָה חַד עַל עָנָף,

בֵּין עֶפְרוֹנִים בַּעֲלֵי כָנָף!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52737