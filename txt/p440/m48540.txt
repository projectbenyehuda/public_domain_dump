


	
	עַל הַר נְבוֹ
	







א.


אַרְבָּעִים שָׁנָה נָשָׂא בְעֹל,

כִּתַּת רַגְלָיו בְּמִדְבַּר חוֹל,

הָלַךְ בְּרֹאשׁ הָעָם הָרָב,

הָיָה לוֹ לְאָב.





הִתְעַנָּה יַחַד עִם הָעָם,

אַךְ תַּם הַדֶּרֶךְ, הִנֵּה תָם!

הַדֶּרֶךְ הָיְתָה קָשָׁה מְאֹד,

אַךְ לֹא תֶאֱרַךְ עוֹד.





זֶה הַר נְבוֹ…פֹּה, פֹּה עֲמֹד!

עַד פֹּה תָבוֹא, לֹא תוֹסִיף עוֹד,

עַל שִׂיא הָהָר הָרָם עֲלֵה

וְאֶת הָאָרֶץ רְאֵה…





עֲלֵה עַל רֹאשׁ הָהָר, מִשָּׁם

מֶבָּטְךָ שְׁלַח לִפְאַת הַיָּם,





וְאַל יִתְפּוֹצֵץ בְּךָ הַלֵּב

מֵעֹצֶר מְרִי וּכְאֵב.





עֲלֵה וּרְאֵה, רַק רְאוֹת, רַק רְאוֹת

אַתָּה יָכוֹל אֶרֶץ זֹאת,

הָאָרֶץ כֹּה נִכְסַפְתָּ לָהּ —

וְשָׁמָּה אֵינְךָ בָּא.




ב.


בְּעַרְבוֹת מוֹאָב, לְרַגְלֵי נְבוֹ —

כְּאַרְיֵה יִרְבַּץ כָּל הַגּוֹי,

וּמשֶׁה יַעֲלֶה, יַעֲמֹד עָל,

פְּנֵי אֲדֹנָי יְחַל…





מֵאָז הַבֹּקֶר עַד כְּלוֹת יוֹם,

עַל רֹאשׁ הַפִּסְגָּה יַעֲמֹד דֹּם.

אֶרֶץ אָבוֹת — הִנֵּה הִיא!

הוֹי, אֶרֶץ, אֶרֶץ צְבִי…





הַשֶּׁמֶשׁ צוֹלֵל בְּאֵשׁ וָדָם,

הֵן זֶה הַגִּלְעָד, וְשָׁם, וְשָׁם —

שָׁם הַר אֶפְרַיִם וּמְנַשֶׁה יְהִי…

הוֹי, אֶרֶץ, אֶרֶץ צְבִי!





נְבוֹ הָהָר הוּא כֻלּוֹ יְקוֹד,

וּמשֶׁה יַעֲמֹד, יַעֲמֹד עוֹד,

וְלוֹהֲטוֹת שְׁתֵּי עֵינָיו זִיו —

וּמִלָּה אֵין בְּפִיו…





וְשָׁם? יְהוּדָה יֵשֵׁב שָׁם,

הוּא וְיֶתֶר שִׁבְטֵי עָם…

רַק אֲנִי אֶשָּׁאֵר פֹּה,

לֹא אוּכַל שָׁמָּה בוֹא.




ג.


דִּמְמַת עֶרֶב, דְּמִי וָהָס,

מֵאֵי־מִזֶּה בָא עוֹף וְטָס

מֵעַל רֹאשׁ משֶׁה בַחֲלַל רוֹם

אֶל אֶרֶץ הַחֲלוֹם…





הוֹי, אֶרֶץ אָבוֹת, יְפַת־נוֹף!

לוּ אוּכַל וּכְמוֹ זֶה הָעוֹף

כֹּה אֵרוֹם, אֵדֶא גַם אֲנִי

אֶל אַרְצִי, אֶרֶץ צְבִי.





אַתְּ תְּלוּלַת הַר, אַתְּ רַחֲבַת גַּיְא,

כַּכֶּלֶב לוּ יָכֹלְתִּי, חַי









הִתְפַּלֵּשׁ בַּעֲפָרְךָ חָם

וּנְבֹחַ בְּקוֹל רָם.





לוּ כָרֶמֶשׂ אוּכַל זְחֹל

בְּחוֹלוֹתַיִךְ קֹדֶשׁ־חוֹל,

כַּתּוֹלָע לוּ אֵרָמֵס חִישׁ

תַּחַת רַגְלֵי אִישׁ.





הוֹי, אֶרֶץ אָבוֹת! לְרַגְלֵי נְבוֹ

כְּאַרְיֵה יִרְבַּץ כָּל הַגּוֹי,

וְהַשֶּׁמֶשׁ רַד וְרַד הַלֵּיל —

וּמשֶׁה נִבְלַע בְּצֵל.




ד.


לְרַגְלֵי נְבוֹ שָׁם יִרְבַּץ לְאֹם

אֲחוּז תַּרְדֵּמָה, תְּפוּשׂ חֲלוֹם,

וּבַחֲלוֹמוֹ — הִנֵּה הִיא,

זֹאת אַרְצוֹ, אֶרֶץ צְבִי —





נְבִיאוֹ לְפָנָיו יַהֲלֹךְ — הָס…

הִבְהִיק שְׁבִיב עַל נְבוֹ וְנָס,

הִצְהִיל רֶגַע בְּחֵיק הַלֵּיל,

וְנִבְלַע, נִבְלַע בְּצֵל.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48540