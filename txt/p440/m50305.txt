


	
	סְתָו
	








הֶעָבִים הַקּוֹדְרִים הַמְּכַסִּים אֶת שָׁמַי ־ ־

הֵם עָלוּ מִֹשִּׂפְקִי בְּעוֹרְקַי וּבְדָמַי.





עוֹד בְּלֵילוֹת הָאָבִיב הַיָּפִים, הַטְּהוֹרִים

הֵם נוֹלְדוּ בְּקִרְבִּי עֲלוּבִים וּשְׁחוֹרִים.





בָּאָבִיב, בָּאָבִיב הַחַם וְהַבָּהִיר

טִפַּחְתִּים, גִּדַּלְתִּים בְּלִבִּי הַצָּעִיר,





פַּטִּישׁוֹ הַשָּׁחוֹר וְחוֹלְמוֹ הֶעָצֵב

רִקַּע אֶת אֵלֶּה הֶעָבִים וְחָצָב.





הִרְוֵותִים יְגוֹנַי וְדְמָעַי הִשְׁקֵיתִים –

וְדוֹמֶה: הֵם חַיִּים! וְדוֹמֶה: הֵם מֵתִים…





וְעִם סוֹפוֹ שֶׁל קַיִץ וְהֵם עָצְמוּ וְרָבוּ,

עָצְמוּ וְרָבוּ וְלַמֶּרְחָב הִתְאַוּוּ –





עִם סוֹפוֹ שֶׁל קַיִץ – כִּי אָפֵס בִּי מָקוֹם,

שִׁלַחְתִּי אֶת כֻּלָּם וַאֲפִיצֵם בַּשְּׁחָקִים.





וַאֲנִי ־לִבִּי אָנִי, נִתְרוֹקֵן, תָּשׁ כֹּחוֹ,

הוּא קֶבֶר שֶׁהֵקִיא אֶת מֵתוֹ מִתּוֹכוֹ…





אַךְ דְּעוּ לָכֶם: סְתָו זֶה, שֶׁלִּי הוּא, שֶׁלִּי הוּא!

בְּנִי הוּא טִפַּחְתִּיו, אֲנֹכִי אָבִיהוּ…





בְּשֶׁלִּי כָל הַיָּגוֹן, בְּשֶׁלִּי כָל הָעָגְמָה –

כִּי לְשִּׂמְחָה מָה עוֹשָׂה? לַשִּׂמְחָה וּלְחַג מָה?





שָׁמַעְתִּי הַצְּחוֹק, גַּם רָאִיתִי הַמָּחוֹל,

תַּחַת הַשַּׁחַק הָרָם וְהַכָּחֹל…





מֵרָחוֹק עָמַדְתִּי וּבָחַנְתִּי בְקוֹלָם

וְלֹא יָשְּׁרוּ בְּעֵינַי עַל פְּנֵי זֶה הָעוֹלָם…





רַק לוֹט הוּא הָאָבִיב, הַקַּיִץ הוּא מַֻסְוֶה,

כָּךְ טִבְעוֹ שֶׁל סְתָוִי, כַּךְ דַּרְכּוֹ לוֹ יַתְוֶה.





מְעֻלָּף וּמְעֻטָף הוּא בָּא וְלֹא נִכָּר –

אַךְ עַתָּה רְאִיתֶם וִידַעְתֶּם מָה עִקָּר?





הָעִקָר: יָדַיִם עַל לֵב, אַחִים טוֹבִים,

וּמְעַט מָרָה־שְׁחוֹרָה בְּלֵב וּמַכְאוֹבִים,





וְכָכָה תַהַלְכוּ: עֲלוּבִים, עֲלוּבִים,

קוֹדְרִים הַפָּנִים, הַלְּבָבוֹת עֲצוּבִים,





כָּל בָּחוּר אֲמֵלָל, כָּל נַעֲרָה נוּגָה,

הָרָאשִׁים מוּרָדִים וּכְבֵדִים מִתּוּגָה.





סוּת שְׁחוֹרָה עַל שֶׁכֶם וְשַׂקִּים וָאֵפֶר

וְדִבְרֵי קֹהֶלֶת וְאִיּוֹב בַּסֵּפֶר…





וְכֻלְכֶם יְתוֹמִים, בְּלִי רַחֲמִים יְתוֹמִים,

יְתוֹמִים בְּלִי אָב, בְּלִי אֱלֹהַּ בַּמְּרוֹמִים.

בְּעֵינֵיכֶם הַצַּעַר וּבְנַפְשְׁכֶם אֵבֶל –

אַךְ כָּכָה אָהַבְתִּי אֶת פְּנֵי זֹאת הַתֵּבֵל













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50305