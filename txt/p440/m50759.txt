


	
	עָתִיד
	




וְאָנֹכִי אָמוּת מָחָר אוֹ אַחַר שָׁנָה,

אָנֹכִי אָמוּת — זֹאת אֵדַע נֶאֱמָנָה.

לֹא אֵדַע אִם זֶה יִהְיֶה בְּיוֹם קֹר אִם בְּיוֹם חֹם,

אִם זֶה יִהְיֶה בַּלַּיְלָה, אִם זֶה יִהְיֶה בְיוֹם.





אַךְ הַשָּׁעָה תָבוֹא, מָחָר אוֹ אַחַר שָׁנָה —

הִיא תָבוֹא, הִיא תָבוֹא — זֹאת אֵדַע נֶאֱמָנָה;

אֲנִי אֶהְיֶה חִוֵּר וְקָרִיר וְאֶשְׁכְּבָה עַל מַצַּע תָּבֶן,

וְאִישׁ מוּזָר יָבֹא וְיַגִּיד: כְּבָר תָּפַרְתִּי תַּכְרִיךְ לָבָן!





וּקְרוֹבַי הָעוֹמְדִים עַל גַּבִּי, יִתְנַפְּלוּ עָלָי —

אוּלַי לֹא מֵת עוֹד בְּנֵנוּ, אוּלַי אָחִינוּ חָי?!

וְנִגָּשׁ אֲלֵיהֶם אִישׁ זָר וְדִבֶּר אֲלֵיהֶם רְתֵת:

הִנֵּה הֵבִיאוּ אֶת־הָאָרוֹן — הוּא כְּבָר מֵת! הוּא כְּבָר מֵת!





וְנִגְּשׁוּ שְׁנַיִם אוֹ אַרְבָּעָה אֲנָשִׁים —

וְנָטְלוּ אוֹתִי עַל מַצַּע הַקְּרָשִׁים,

וְשָׂמוּ אוֹתִי בָּאָרוֹן וְשָׂמוּ אֶת הָאָרוֹן בַּעֲגָלָה,

וְדָפַק הָעֶגְלוֹן אֶת־הַסּוּסִים — וְעָבְרוּ הַסּוּסִים הָלְאָה…





וְיַלְדֵי הָרְחוֹב הַקְּטַנִים יִשְׂחֲקוּ לְתֻמָּם,

וְעָבְרָה הָעֲגָלָה — וְהִבִּיט אַחֲרֶיהָ דּוּמָם,

וְהִתְלַחֲשׁוּ הַיְלָדִים נִפְחָדִים: לְוָיָה, לְוָיָה —

וְשָׁבוּ אַחַר־כַּךְ לְמִשְׂחָקָם, כְּאִלּוּ דָּבָר לֹא הָיָה,





וְעָבְרָה הָעֲגָלָה הַשְּׁחוֹרָה. וְעָבַר הָאָרוֹן —

וְאוּלַי תִּזְרַח הַחַמָּה? צִפּוֹר תַּעֲבוֹר וְתָרֹן?



— — — — — — — — — — — —



וְעָבְרָה הָעֲגָלָה הַשְּׁחוֹרָה. וְעָבַר הָאָרוֹן —

וְאוּלַי לֹא תִּזְרַח הַחַמָּה, וְצִפּוֹר לֹא תָרֹן?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50759