


	
	לְנַעַר
	




נַעֲמָן! וְאִם רַךְ אַתָּה – הֱיֵה לִי חָבֵר,

הָיָה גִיל גַּם לִי כְגִילְךָ, נַעֲמָן,

נְעוּרִים הָיוּ לִי וְאִם חַג נְעוּרַי עָבָר –

אַךְ שְׁנוֹת הַטַּל יָדַעְתִּי וְטוּב טַעְמָן.





הוֹשַׁטְתִּי לְךָ יָד – הֱיֵה נָא לִי לְרֵעַ,

כָּמוֹךָ גַּם אֲנִי שָׁתִיתִי כוֹס עֲנֻגָּה

שֶׁל תּוֹר עֲלוּמִים רַךְ, וַאֲנִי יוֹדֵעַ

אֶת כָּל הָעֹנֶג אֲשֶׁר בּוֹ וְכָל הַתּוּגָה.





לֹא אֵדַע מַה־בּוֹ גָדַל? אִם הַשִּׂמְחָה

גָּבְרָה בוֹ וְעָלְתָה עַל הַצָּעַר…

הוֹי, בְרוּךְ הַגִּיל וְהָעֶצֶב עִמְּךָ, אֲנִי עִמְּךָ,

כָּמוֹךָ גַּם אֲנִי הָיִיתִי נָעַר.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51826