


	
	בַּמַרְתֵּף
	




חָתוּל: כֶּלֶב טִפֵּש, כֶּלֶב פּוֹתֶה,
מַה בַּמַרְתֵּף אַתָּה עוֹשֶׂה?



כֶּלֶב: הַגֶד נָא לִי תְחִיָלה אַתָּה –
אַתָּה לָמָה פֹה יָרַדְתָּ?



חָתוּל: אֲנִי אוֹרֵב בַּמִסְתָּרִים
לְעַכְבָּרִים, לְעַכְבָּרִים…



כֶּלֶב: וְאָנֹכִי נֵתַח צְלִי גָנַבְתִּי
מִן הַמִטְבָּח כִּי רָעַבְתִּי –



חתוּל: וְאַיֵה הוּא הַצְלִי? אֱמֹר!



כּלב: אֲנִי שַׂמְתִּיו פֹּה, בַּחוֹר,
תַּחַת חָבִית זֹה, מִלְמָטָה
וְהִנֵה בָאתִי לֶאֱכֹל עָתָּה.



חָתוּל: הָס… כִּמְדוּמָה לִי, אִיש זָר
אֶל הֶחָצֵר עַכְשָו סָר…



כֶּלֶב 1 : מַה? אִיש זָר בֶּחָצֵר בָּא –
וַדַאי גַנָב, גַנָב רָע!
הַב – הַב – הָב! הוֹ – הוֹ – הוֹ!
אֶת כָּל שִנַי אָשִׂים בּוֹ!
הַב – הַב – הָב! הַב – הַב – הָב!
בְּעוֹד רֶגַע אֲנִי שָב –



חתוּל: טוֹב מְאֹד שֶהָלַךְ זֶה –
גַם לִי שִנַיִם יֵש בַפֶּה!
כֶּלֶב שוֹטֶה הָלַךְ לוֹ –
וְאֶת צֶלְיוֹ הִשְאִיר פֹּה!









“כֶּלֶב? מַה:”במקור – הערת פרויקט בן יהודה   ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52758