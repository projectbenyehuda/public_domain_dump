


	
	אֲנִי וְצִלִּי
	




אוֹהֵב אָנֹכִי אֶת־חֶדְרִי הַשּׁוֹמֵם,

הוּא קָט — אַךְ לֹא צָר מֵהֲכִילִי,

אוֹתִי, שְׁתִיקָתִי

וְצִלִּי.





צִלִּי — הוּא גָדוֹל פִּי־שְׁנַיִם מִמֶּנִּי,

וְיֵשׁ שֶׁעוֹד יִגְדַּל בְּמִקְרֶה.

בְּעָמְדִי; הוּא מְטַפֵּס עַל־כְּתָלַי

וְרֹאשׁוֹ בַּתִּקְרָה.





מִשְּׁכֵנַי אַכִּירָה רַק אַחַת:

מִמֻּלִי הִיא גָרָה, הָעַלְמָה —

לְאוֹר הַיָּרֵחַ הַחִוֵּר,

רָאִיתִי אֶת־צַלְמָהּ.





יֵשׁ חַלּוֹן לְחֶדְרִי וּבַעֲדוֹ אַבִּיטָה:

בַּחוּרִים מִתְדַּפְּקִים בְּחַלּוֹנָהּ;

הִיא סְגוּרָה בְחֶדְרָהּ

וְאֵין עוֹנָה…





בְּלַיְלָה חִוֵּר אֶחָד צִוִּיתִי אֶת־הַצֵּל:

צִלִּי, צִלִּי, לֵךְ לְבֵית הַשְּׁכֵנָה!

גָּדוֹל אַתָּה, שָׁחוֹר אַתָּה, לֵךְ!…

וּמָשְׁכֶנָּה הֵנָּה…





מְשֻׁנִּים קִירוֹת חֶדְרִי אִם אֵין עֲלֵיהֶם צִלִּי…

עָצַמְתִּי רֶגַע עֵינַי — הוּא שָׁב אֵלַי מְהֵרָה;

אַחֲרָיו נִכְנְסָה הָעַלְמָה —

חֶצְיָהּ נָמָה, חֶצְיָהּ עֵרָה,





פָּשַׁטְתִּי זְרוֹעוֹתַי לְחַבְּקֶנָּה —

— הוֹי, הוֹי, שְׁכֵנִי, שְׁכֵנִי…

עַל הַכּוֹתֶל רָעֲדוּ שְׁנֵי צְלָלִים —

צֵל אֶחָד נִבְלַע בְּצֵל שֵׁנִי.





מַה־זֶה הָיָה לִי, אִם זֶהוּ חֶדְרִי?!…

חֶדְרִי נֶהְפַּךְ לְתָפְתֶּה קָטָן:

צִלִּי עַל הַכְּתָלִים הוּא הַחוֹטֵא,

וַאֲנִי הַשָּׂטָן…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50757