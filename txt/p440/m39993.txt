


	
	הָאוֹבְדָה
	




בְּלֵיל בּוֹ מֵתָה אִמָּהּ לָהּ —

כּוֹכְבֵי חֶמְלָה רָמְזוּ לָהּ:

"אֲהָהּ, כִּי נִתְיַתַּמְתְּ הַיּוֹם,

עֲלִי אֵלֵינוּ, יַלְדַּת־תֹּם,

בֵּינֵינוּ תִּזְרְחִי בָרוֹם".

כֹּה רָמְזוּ כוֹכְבֵי חֶמְלָה לָהּ,

בְּלֵיל בּוֹ מֵתָה אִמָּהּ לָהּ.





בְּלֵיל בּוֹ מַשְׁחִית אָרַב לָהּ,

כּוֹכְבֵי־שַׁדַּי קָרְצוּ לָהּ:

"הִזָּהֲרִי, הִשָּׁמְרִי־נָא,

הָאִישׁ הַזֶּה הוּא זָר וָרָע,

לְהָרַע לָךְ וּלְהוֹנוֹת בָּא".

כֹּה קָרְצוּ כּוֹכְבֵי שַׁדַּי־ לָהּ,

בְּלֵיל בּוֹ מַשְׁחִית אָרַב לָהּ.





בְּלֵיל חֻלָּלָה — בִּשְׁמֵי־שְׁחוֹר

גַּלְמוּד הִבְהֵב כּוֹכַב אוֹר —

"נִדָּחָה אַתְּ, נִשְׁכָּחָה אַתְּ,

וָאֵצֵא רַק אֲנִי לְבַד

לְנַחֲמֵךְ בְּלֵיל חֶשְׁכַת־עַד".

כֹּה קָרָא לָהּ מִשְׁמֵי הַשְּׁחוֹר

כּוֹכָב בּוֹדֵד, כּוֹכַב אוֹר.





בְּלֵילוֹת דְּמִי תְטַיֵּל לָהּ,

דֹּם נָדִים כּוֹכְבֵי לַיִל לָהּ:

"כֹּה תֵלְכִי, תֵּלְכִי הָלֹךְ וָשׁוֹב —

גַּם לֹא תְקַוִּי וְלֹא יָבוֹא טוֹב,

שֶׁרֵיק הַלֵּב וְרֵיק הָרְחוֹב…"

כֹּה נָדִים כּוֹכְבֵי לַיִל לָהּ —

בְּלֵילוֹת דְּמִי תְטַיֵּל לָהּ…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39993