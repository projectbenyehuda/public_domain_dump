


	
	צְעָדִים
	




בַּלַּיְלָה כָּתַבְתִּי אֶת שִׁירַי,

וְלַבֹּקֶר עַל שִׁירַי נִרְדַּמְתִּי;

בַּלַּיְלָה חָלַמְתִּי בְהָקִיץ —

לַבֹּקֶר בִּשְׁנָתִי חָלַמְתִּי.





רֹאשִׁי צָנַח עַל לוּחַ לְבָבִי,

יָשֵׁן אֲנִי וְשׁוֹמֵעַ:

צְעָדִים, צְעָדִים, צְעָדִים,

צַעֲדֵי בֹקֶר פּוֹסֵעַ…





… כְּבָר מַשְׁחִיר בְּחַלּוֹנִי הָאַלּוֹן,

כּוֹכְבֵי הַלַּיְלָה כְּבָר גָּזִים;

וְהַזְּבוּבִים עוֹד נָמִים בַּחַלּוֹן —

וְחֶדְרִי עֲדֶן מָלֵא רָזִים.





כְּבָר שָׂח לִי הָאַלּוֹן, כְּבָר לָאַט:

“צִפֳּרַי כְּבָר קָמוּ בְנָוָן…”

וְצִלִּי הוּא רָעַד, לֹא רָעַד

עַל גַּבֵּי הַכֹּתֶל הַלָּבָן.





הָעַלְמָה כְּבָר עָבְרָה עִם כַּדָּהּ,

וְאֵין יוֹצֵא אַחֲרֶיהָ הַבְּאֵרָה…

הַקִּילוֹן לִי שָׁרַק: לְבַדָּהּ —

“חַכִּי לִי עִם דִּלְיֵךְ הַכְּשֵׁרָה!”





כְּבָר צָפוֹת קַרְנַיִם אֲדֻמּוֹת,

הַשֶּׁמֶשׁ כְּבָר קָפְצָה לָעוֹלָם:

וְעֵינַי עֲדֶנָּה עֲצוּמוֹת,

וְלִבִּי — עֲדֶנָּה הוּא חוֹלֵם…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39982