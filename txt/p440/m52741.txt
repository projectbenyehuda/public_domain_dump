


	
	פַּחַד שָוְא
	








הַבֵּן: מַהֵר, מַהֵר, אִמִי, גְשִי נָא! –

אִמָא: מַה לָךְ… קְטַנִי, בְּנִי הֶחָבִיב?

הבּן: מִי זֶה עוֹמֵד שָם בַּפִּנָה?



אמא: שָם? אֵין דָבָר! הַס מִסָבִיב! –



הבּן: אֵם אֲהוּבָה, בּוֹאִי הֵנָה…



אמא: אֲנִי שוֹכְבָה כְבָר, וִישֵנָה!



הבּן: אִמִי, אִמִי, גְשִי אֵלַי,

אֵיזֶה אִיש פֹּה עוֹמֵד חַי –

פָּנָיו חִוְרִים, בִּגְדוֹ לָבָן,

דוּמָם עוֹמֵד שָם כָּאָבֶן…



אמא: בְּנִי, הוֹי בְּנִי, מָה אַתָּה סָח?



מַה זֶה אַתָּה יָרֵא כָּךְ?

הבּן: שָם הוּא עוֹמֵד, הוֹי מַה נוֹרָא…

הַעֲלִי אִמִי אֶת הַמְנוֹרָה!



אמא: אַיֵה? אֵיפֹה? הוֹי אִוֶלֶת!



הבּן: שָמָה!… אֵצֶל זוֹ הַדֶלֶת…



אמא: אֵצֶל זוֹ הַדֶלֶת, תִּרְאֶה?



הבּן: כַּךְ… אִישׁ לָבָן… הוֹי מָה אִירָא!



אמא: הִנֵה אַדְלִיק אֶת הַמְנוֹרָה –



הבּן: טוֹב, הַדְלִיקִי, וּתְהִי אוֹרָה!



אמא: חַ – חַ! חַ – חַ! קְטַנִי טָעָה:



אָדָם לָבָן, לָבָן רָאָה!

אָדָם לָבָן! אָדָם נוֹרָא!

הִנֵה תָאִיר כְּבָר הַמְנוֹרָה

הוֹי פַּחְדָנִי! הוֹי אִוֶלֶת!

רְאֵה, מַה תְּלויָה עַל הַדֶלֶת –?

הַבֵּן: הַמַגֶבֶת! הַמַגָבֶת!

אִמָא טוֹבָה, אֵם אוֹהָבֶת!…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52741