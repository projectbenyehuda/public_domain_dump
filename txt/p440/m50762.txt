


	
	בַּלַּיְלָה
	




כָּל־זְמָן שֶׁעָמַד הַכּוֹכָב בַּשַּׁחַק

לֹא רָאֲתָה עֵינִי עוֹד אוֹתוֹ מְצַחֵק;

בַּלַּיְלָה, בַּלַּיְלָה רְאִיתִיו: בְּמוֹרָא

הוּא הִבִּיט מִשָּׁמָיו לָאָרֶץ הַשְּׁחוֹרָה. —

שָׁאַלְתִּי הַכּוֹכָב: אֶת מִי זֶה תִפְחָדָה?

הוּא רָעַד וְשָׁתַק…בְּעַצְמוֹ לֹא יָדַע…

בַּלַּיְלָה, בַּלַּיְלָה הוּא עָמַד וְרָעָד,

וְגַם כְּשֶׁנָּפַל דָּבָר לֹא לָאָט…





כָּל־זְמָן שֶׁגָּאָה הַפֶּרַח בָּאָחוּ

נִכְּרוּ בוֹ דִּמְעוֹת עֵינַיִם שֶׁבָּכוּ;

בְּכָל לַיְלָה וָלֵיל דִּמְעַת־טַל עָלָיו יָרָד

בַּכִּכָּר הַשּׁוֹמֵם הוּא שִׂגְשֵׂג וְחָרָד…

שָׁאַלְתִּי הַשּׁוֹשָׁן: אֶת מִי זֶה תִפְחָדָה?

הוּא רָעַד וְשָׁתַק…בְּעַצְמוֹ לֹא יָדַע…

בַּלַּיְלָה, בַּלַּיְלָה הוּא שִׂגְשֵׂג וְרָעָד,

וְגַם כְּשֶׁנִּתְלַשׁ — דָּבָר לֹא לָאָט.





כָּל־זְמָן שֶׁחָיָה הָעֶלֶם בָּאָרֶץ

לֹא צָהָל, מִשְּׂפָתָיו כָּל צְחֹק לֹא הִתְפָּרֶץ;

בַּלַּיְלָה בַּלַּיְלָה הוּא יָשַׁב בַּמִּטָּה,

וְעֵינוֹ הַפְּקוּחָה בְּאֵימָה מַבִּיטָה…

שָׁאַלְתִּי הָעֶלֶם: אֶת מִי זֶה תִפְחָדָה?

הוּא רָעַד וְשָׁתַק…בְּעַצְמוֹ לֹא יָדַע…

בַּלַּיְלָה בַּלַּיְלָה — שְׂעָרוֹ כֹּה סָמָר…

וּבְרִגְעֵי הַגְּסִיסָה מְאוּמָה לֹא אָמָר…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50762