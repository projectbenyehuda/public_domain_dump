


	
	ה נַעַר וְזָקֵן
	




שָׁמַעְתִּי אֶת פִּי שְׁנֵיכֶם –

וּבְפִיכֶם לֹא נְכוֹנָה;

שְׁמָעוּנִי נָא גַם אֲנִי,

וַאֲדַבֵּר בָּאַחֲרוֹנָה.





זֶה חָרֵד וְזֶה שָׁלֵו,

גַּם הָאֶחָד וְגַם הַשֵּׁנִי ־

דִּבְרֵי שְׁנֵיהֶם תְּפֵלִים,

וְלֹא יָשְׁרוּ בְּעֵינָי!





זֶה חָרֵד וְזֶה שָׁלֵו–

וַאֲנִי ־ עֲצָתִי: יַלְוֶה

אִישׁ אֶת־אָחִיו מְעַט חֲרָדָה,

אִישׁ אֶת אָחִיו מְעַט שַׁלְוָה…





רַק פֶּתִי יִשְׁלַו תָּמִיד,

וּפֶתִי תָּמִיד חָרֵד,

וַאֲנִי שָׂנֵאתִי פְתָאִים,

מֵאֵלֶּה טוֹב הִפָּרֵד…





בַּלַּיְלָה עַל מִשְׁכָּבִי –

וַיֵּדַע לִבִּי דְאָגָה;

עִם בֹּקֶר הָיְתָה רוּחִי,

קַמְתִּי וָאֵרָגַע…





עִם כָּל קַו־שֶׁמֶשׁ חָדָשׁ –

גִּיל לִי חָדָשׁ נוֹסָף:

הָבוּ לִי הַמָּוֶת,

וְאֶפֹּל בִּזְרוֹעוֹתָיו!





תְּמוֹל נָח וְשָׁקַט לִבִּי,

הַיּוֹם – הוּא זָע וּמְפַחֵד,

עֲלוּמִים וְהוֹד זִקְנָה –

גַּם הֵם בּוֹ שְׁלוּבִים יַחַד!





יָשַׁבְתִּי עַל שְׂפַת נַחַל

בְּאַחַד הָעֲרָבִים –:

הַמַּיִם זָרְמוּ חֶרֶשׁ,

הִצְהִירוּ הַכּוֹכָבִים,





נִרְאֲתָה הַלְבָנָה

בְּעַד קֶרַע עָב וְאָסְפָה

נָגְהָהּ, כְּנַף רְנָנִים

צִפְצְפָה וְלֹא יָסְפָה –





וְרוּחוֹת לַיְלָה נָשְׁבוּ

בֵּין עֲלֵי עֵץ יְשֵׁנִים:

וָאֶחְכַּם עַל הַנַּחַל,

וַתְּהִי לִי דַּעַת זְקֵנִים.





פִּתְאוֹם שָׁמְעוּ אָזְנַי

שִׁירַת בַּת־הַכְּרָמִים,

וַאֶקְפֹּץ כְּבֶן־בָקָר

צָעִיר וְעוּל־יָמִים…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50295