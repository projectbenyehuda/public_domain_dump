


	
	אֶתְמוֹלִים
	




יוֹמִי דּוֹעֵךְ לְעֵינַי, יוֹמִי גוֹסֵס,

    טָבוּחַ תָּלוּי שִׁמְשׁוֹ בִּפְאַת יָם;

רַעֲמַת קַרְנָיו פְּרוּעָה, דָּמוֹ שׁוֹתֵת.

    רְסִיסֵי זֹהַר צוֹלְלִים בַּדָּם…





חֶבְלֵי גְסִיסָה. עוֹד מְעַט וּבָא הַמָּוֶת,

    וּפָרַשׂ עָלָיו כָּנָף שְׁחוֹרָה וִיכַסֶּנוּ;

וּמָחָה עִקְּבוֹת קֶרֶן־זָהָב וְלַהֶבֶת,

    גַּם טִפַּת דָּם אַחֲרוֹנָה לֹא תִשָּׁאֵר מֶנּוּ…





וּמָחָר? אֵדַע — יַהַר חֵיק הַמִּזְרָח,

    וְתִינוֹק חָדָשׁ יוּלַד שָׁם עִם שַׁחַר;

לְעֵינַי תְּהִי לֵידָתוֹ, לְעֵינַי יִזְרָח —

    וּלְעֵינַי יִגְוַע צָעִיר — מָחָר, מָחָר…





יוֹם עַל קֶבֶר יוֹם! חַמָּה עַל פְּנֵי חַמָּה —

    וּמְחִיצוֹת לַיְלָה בֵּין הַיָּמִים;

אַלְפֵי שְׁמָשׁוֹת כָּבוּ לְעֵינַי, לְעֵינַי תָמּוּ —

    וְאַלְפֵי לֵילֵי אֶמֶשׁ כִּסּוּם לְעוֹלָמִים…




*




וּרְאֵה רְאֵה מַה גְּדוֹלָה הִיא הַדְּאָגָה!

וְשֵׁם אֵין לָהּ, וְכִנּוּי אֵין, וְאֵין הַשָׂגָה.





הָיָה אֶתְמוֹל יוֹם — וְהוּא כְבָר חָלָף!

אָן יוֹמִי — שִׁמְשִׁי גַז? אִלְּמִים לֵיל וּצְלָלָיו…





וְצַר־הַיּוֹם הַחוֹלֵף לֹא יַחֲזוֹר עוֹד, לֹא יָשׁוּב, —

וְיָמַי סְפוּרִים לִי, כָּל יוֹם וָיוֹם לִי חָשׁוּב,





אֶתְמוֹל הָיָה יוֹם, וְאָנָה בָא, וְאֵי הוּא?

בְּכָל גְּבוּלוֹת לַיְלָה אֵלֵךְ אֲבַקְּשֵׁהוּ —





אֶפְשַׁר שֶׁהַמַּעֲרָב יַאֲזִין אֶל קוֹלִי,

וְהֵקִיא לִי מִלּוֹעוֹ אֶת אֶתְמוֹלִי?





תִּקְוַת שָׁוְא! שַׁחַר בִּפְאַת יָם לֹא נֵעוֹר,

לְעוֹלָם רַד הַיּוֹם וְשׁוּב לֹא יֵאוֹר…





וְהֵן מֵרֹאשׁ יָדַעְתִּי כִּי יִהְיֶה כָכָה!

וְלָמָּה זֶה קִדַּמְתִּיו בְּלֵב עֵר, בִּבְרָכָה?





לָמָּה לֹא עָצַמְתָּ עֵינַי מִבְּלִי רְאוֹתוֹ —

גַּם בְּהִוָּלֵד יוֹמִי גַּם בִּכְלוֹתוֹ?…





הַס הָרַעְיוֹן הַס:… מְבוּכוֹת אֲחָזוּנִי —

אֶתְמוֹלִי לֹא עוֹד אֶרְאֶה וְלֹא יִרְאוּנִי…





גַּם יוֹם זֶה עוֹבֵר, לֹא אַכִּיר עוֹד אוֹתוֹתָיו —

אֶתְמוֹל חָדָשׁ עַל אֶתְמוֹלַי נוֹסַף!…





וְלֹא סָכַר אֵל אֶת תְּהוֹם הַזְּמָן, לֹא סָכָר!

עוֹד רֶגַע — רְגָעִים עוֹד, וּבָא הַמָּחָר —





הַאוּכַל עֲצֹם עֵינַי לִקְרַאת פְּנֵי מָחֳרָתִי,

אִם אֶתְמוֹלוֹ כְבָר מִתְרַקֵּם בְּלִבָּתִי?…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33068