


	
	גַּלְגַּל חוֹזֵר
	








אֲנִי יָדַעְתִּי מֵלִיץ אֶחָד,

וְהָיָה אוֹמֵר מִתּוֹךְ מְלִיצָה:

אַךְ הֲזָיָה הֵם הַנְּעוּרִים!

פִּתְאֹם תִּיקַץ: וְהִנֵּה קִצָּה!





אוֹתוֹ מֵלִיץ הָיָה אוֹמֵר:

כָּל הַחַיִּים הֵמָּה הָבֶל!

אַוַּת־אָדָם וּגְדָל חִשְׁקוֹ –

מִגְדַּל בָּבֶל, מִגְדַּל בָּבֶל!





אוֹתוֹ מֵלִיץ הִיא גַם נִבָּא,

בְּלָשׁוֹן גְבוֹהָה וּבְעִמְקֵי שָׂפָה:

גַּם הַשֶּׁמֶשׁ – סוֹפוֹ לִכְבּוֹת!

הַכֹּל אָפַע! הַכֹּל אָפַע!





פַּעַם אַחַת לִי נִזְדַּמֵן

מֵלִיץ זֶה בַגַּיְא, בַּמִּשְׁעוֹל,

וְחָפַצְתִּי לְהַכּוֹתוֹ –

הַכּוֹת, הַכּוֹת וְלֹא לִשְׁאֹל.





וְאוּלָם הַכֵּה לֹא הִכֵּיתִיו,

כִּי אֵינִי רַע וְאֵינִי חוֹטֵא;

אַךְ הִתְרֵיתִי בוֹ בְאֶצְבַּע:

אַל תְּהֵא שׁוֹטֶה! אַל תְּהֵא שׁוֹטֶה!





לֵךְ אֶל בֵּיתְךָ וְהִסָּגֵר,

וְעַל הַתַּנּוּר דוּמָם שִׁכְבָה,

לֹא הֲזָיָה הֵם הַנְּעוּרִים –

גַּע בִּי, גַּע, וְאַתָּה נִכְוֶה…





לֹא הֲזָיָה הֵם הַנְּעוּרִים,

וְהֵמָּה יַעַמְדוּ יָמִים הַרְבֵּה;

דַרְכִּי סוּגָה בַשּׁוֹשַׁנִּים,

הַבַּחוּרוֹת כְּמוֹ הָאַרְבֶּה.





לֹא הֲזָיָה הֵם הַנְּעוּרִים;

גַּם הַחַיִּים, אַף גַּם הֵמָּה –

שׁוּר, מְחַיְּכָה לִי אַדְמָתִי,

וְכִפַּת שָׁמַי הָרוֹמֵמָה.





כַּךְ אָמַרְתִּי לוֹ לַמֵּלִיץ –

הוּא שָׁב לְבֵיתוֹ וְעָשָׂה צְרָכָיו,

וְדוּמָם עָלָה עַל תַּנּוּרוֹ,

דוּמָם עָלָה שָׁם וְשָׁכָב.





אֶל הַמִּשְׁעוֹל עוֹד לֹא יָצָא,

וְלֹא נִשְׁמַע עוֹד דִּבּוּרוֹ;

אֶת הַנַּעַר הָיָה יָרֵא –

וְלֹא יָרַד מִתַּנּוּרוֹ…





אַךְ לֹא עָבְרוּ יָמִים רַבִּים –

וְהִנֵּה – אוֹי לִי וַאֲבוֹי לִי:

גַּם אָנֹכִי אֵינִי יוֹרֵד,

אֶל הַגַּיְא וְאֶל מִשְׁעוֹלִי…





גַּם אָנֹכִי יָרֵא, שֶׁמָא

יַעֲבֹר אָדָם וְרָאָנִי;

שֶׁמָא יִמְצָא אוֹתִי נַעַר

וְהִכַּנִי, וְהִכָּנִי…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50273