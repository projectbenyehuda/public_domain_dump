


	
	צִפּוֹר קְטַנָה
	








מֹשֶה: צִפּוֹר קְטַנָה הָיְתָה לִי.

הִיא צִפְצְפָה וְשָרָה לִי.

דָוִד: אֵיפֹה לָקַחְתָּ אוֹתָהּ?



משה: הִיא עָמְדָה לָהּ בְּיוֹם הֶחָג,



בְּבֵית הַתְּפִלָה עַל הַגָג.



דוד: הֶהָיְתָה הַצִפּוֹר יָפָה? –



משה: יָפָה הָיְתָה, אָמְנָם כֵּן,



קַלַת גַף וּמְלֵאָה חֵן.



דוד: וְאֵיךְ תָּפַשְׂתָּ אוֹתָהּ? –



משה: עַל רֹאש הַגָג, בְּסֻלָם רָם,



עָלִיתִי – וּתְפַשְׂתִּיהָ שָם,



דוד: וְאָנָה שַׂמְתָּ אוֹתָהּ?



משה: סָגַרְתִּי אוֹתָה בְּתוֹךְ הַכְּלוּב



וְצִפְצְפָה שָמָה: צוּף, צוּף, צוּף!



דוד: וּמֶה אָכְלָה? –



משה: זֵרְעוֹנִים קְטַנִים פִּזַרְתִּי לָהּ –



אֶחָד, אֶחָד נִקְרָה לָהּ.



דוד: וְאֵיפֹה הִיא עָתָּה?



משה: אָחוֹת קְטַנָה יֶשְנָה לִי,



נִגְשָה, פָּתְחָה כְלוּב שֶלִי,

וְהַצִפּוֹר – הָה – הָה – הָה!

עָזְבָה כְלוּבִי, עָפָה לָהּ.



[במחזות]









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52745