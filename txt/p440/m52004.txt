


	
	עִם רֶדֶת הַלָּיְלָה
	




בְּרֶדֶת הַלַּיְלָה וְהֵבִיא בִכְנָפָיו עַצֶּבֶת,

בַּלַּיְלָה הִיא צְרוּרָה:

כֹּה רַכָּה וּמְתוּקָה וְלֹא בְרוּרָה,

חֶרֶשׁ יוֹרְדָה לַלֵּב וּמְהַבְהֶבֶת.





כָּל הָעוֹלָם לִי סְתָרִים בְּרִגְעֵי הַלַּיְלָה הַקּוֹדְרִים.

עָזוּב לְנַפְשִׁי, יְחִידִי,

עִם צִלְלֵי עֲבָרִי וְעִם סוֹדוֹת עֲתִידִי,

לוֹחֲשִׁים, רוֹחֲשִׁים סְבִיבִי, לִפְנַי וְלִפְנִים הֵמָּה חוֹדְרִים.





שִׁקְעִי, הֲשֶּׁמֶשׁ! כְּבָר קַצְתִּי בְשִׁקְרֵי הַקְּסָמִים,

יוֹפַע הַלֵּיל וַאֲמִתּוֹ,

וְעַצַּבְתִּי תוֹפִיעַ נָא אִתּוֹ…

בֵּין צְלָלִים וְסוֹדוֹת אֶבְכֶּה אֶת כִּזְבֵי הַיָּמִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52004