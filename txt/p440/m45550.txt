


	
	[אל תנוד ידידי]
	




אַל תָּנוּד, יְדִידִי, לַצִּפּוֹר

שֶׁלְּכָדוֹ הַצַּיָּד בַּפָּח,

כְּנָפָיו אִם אִתּוֹ – יִמָּלֵט,

וְיִשְׁאַף עוֹד רוּחַ גַּם צַח





נוּדָה לְגוֹרַל אֶפְרֹחַ,

שֶׁטֶּרֶם לוֹ צָמְחוּ כְנָפַיִם –

כְּבָר סָגוּר הִנֵּהוּ עַל מַסְגֵּר,

בַּל יִרְאֶה אֶת הוֹד הַשָּׁמַיִם.





הֵן מָעַל תִּשָּׁאֵר תִּקְוָתוֹ

הִתְעַנֵּג עַל זִיו חַיֵּי אוֹר –

כִּי בְטֶרֶם תִּצְמַחְנָה לוֹ כְנָפָיו

יֵרֵד אֶל יַרְכְּתֵי בוֹר…




הצפה, ח' תמוז, תרס"ג.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45550