


	
	[לֹא אֵדַע מַה פֵּשֶׁר הַדָּבָר]
	




לֹא אֵדַע מַה פֵּשֶׁר הַדָּבָר,

מַדּוּעַ כֹּה עָצֵב אֲנִי;

אַגָּדָה מִדּוֹרוֹת הֶעָבָר

לֹא תִתֵּן דֳּמִי לִי.





אוֹי, הַיּוֹם הוֹלֵךְ וְכָבֶה,

הָרֵינוּס יְפַכֶּה דֹם,

פִּסְגַּת הָהָר כְּלֶהָבָה

יוֹקְדָה בְזָהֳרֵי תְהוֹם.





הַיָּפָה בַבְּתוּלוֹת יוֹשֶׁבֶת

עַל פִּסְגַּת הָהָר הַלָּז,

בַּעֲדִי עֲדָיֶיהָ מַרְהֶבֶת,

הִיא סוֹרְקָה אֶת שַׂעֲרוֹת הַפָּז.





הִיא סוֹרְקָה בְמַסְרֵק שֶׁל זָהָב,

וְשִׁיר תְּזַמֵּר לָהּ,

כֹּה עַזָּה מַנְגִּינַת פְּלָאָיו,

כֹּחַ טָמִיר בָּהּ.





הַסַּפָּן הוּא יָשׁוּט בַּמָּיִם,

נַפְשׁוֹ בוֹ תֶהֱמֶה וּתְכַל;

לֹא יַבִּיט אֶל שִׁנֵּי הַסְּלָעִים,

עֵינָיו נְשׂוּאוֹת אֶל עָל –





דּוֹמַנִי, הַסַּפָּן וְהַסִּירָה –

גַּל נָהָר בְּלָעָם קָר;

זֹאת עוֹלְלָה לוֹ בְשִׁירָה

לוֹרֵילַי בָּהָר









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55511