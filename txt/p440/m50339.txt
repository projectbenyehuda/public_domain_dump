


	
	וַרְשָׁה
	








בְּיוֹם אֶחָד, יוֹם רִאשׁוֹן בַּשַׁבָּת, וַאֲנִי יוֹשֵׁב בְּבֵית הַקָּפֶה

בֵּין הָמוֹן מְגֻוָּן. שָׁם אַנְטוֹנִי סְלוֹנִימְסְקִי הַמְּשֻמָּד,

לְכָל דֶּלְפֵּק מִתְפַּרְכְּסָה אִשָּׁה וְגֶבֶר לְדֶלְפֵּק מְצֻמָּד,

וְהַכֹּל מְצַפְצֵף וּמַהְגֶּה בְּלָשׁוֹן מִתְיַפָּה לֹא יָפָה.





שָׁם גְּרִיצְהֶנְדְלֶר וְעוֹד – אִם תְּנֻפֶּה הַסֹּלֶת בַּנָפָה –

לֹא יֵצֵא גוֹי טָהוֹר אַף אֶחָד וְאִם רֻחֲצוּ לְמִשְׁעִי, לֹא קֻמַּט

אַף מֵצַח מִדְּאָגָה. עָם צוֹהֵל, אֵין צַוָּאר וְעֹל עָלָיו הוּמַט –

אֵל אֱלֹהָי! מַה קָּטֹנּוּ… קָטֹנּוּ מִכָּל עָם וכָל שָׂפָה!





נְקַלּוֹנוּ מְאֹד, וָאָקוּם וָאֶעֱזֹב בִּקְלוֹנִי הַבַּיִת,

וָאֵצֵא לִדְזִיקָה וּלְגֶנְשָׁה, נִכְנַסְתִּי לְתוֹךְ מַעַרְבֹּלֶת –

יְהוּדִים, יְהוּדִים מַמָּשׁ, יְהוּדִים כַּשָמִיר וְכַשַׁיִת,





יְהוּדִים רְצוּצִים וּדְווּיִים, יְהוּדִים כַּדִּין וְכַתּוֹרָה,

מְסֹעָרִים כַּמּוֹץ וְכָרוּחַ לְפִּתְחֵי חֲנֻיּוֹת מַכֹּלֶת,

עַם-רוֹכְלִים לֹא רֻחָץ וּשְׁכִינָה עַל פְּנֵיהֶם-קְלָף שׁוֹרָה.



















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50339