


	
	מִשִּׁירֵי אוֹבֵד
	




הוּא נִגְלָה לִי בְלַיְלָה קוֹדֵר אֶחָד,

הַלַּיְלָה הָיָה קוֹדֵר אָז מְאֹד;

שְׂחוֹק בִּעוּתִים עָלָה בַעֲלָטָה,

עָלֹה בַעֲלָטָה וַאֲבֹד…





הַשְּׁבִיל, עוֹד לֹא עָבַרְתִּי בוֹ, הִתְעַקֵּם!

מָה הִתְעַקֵּל שְׁבִילִי זֶה הַצָּר…

רוּחַ מֻרְדָּף נִדְחַק בֵּין הַמְּצָרִים;

עֲלֵי רֹאשִׁי נִתְּכוּ תְלוּנָה וּבְכִי מָר.





הוּא נִגְלָה לִי לְפֶתַע פִּתְאֹם, –

אִלֵּם נִצָּב נֶגְדִּי, וְכִנְצִיב

מָוֶת, נְצִיב מָוֶת שָׁחוֹר,

רַק הִתּוּל חַי הִזְדַּעְזַע עֲלֵי פִיו.





אָחִי… לָחַשׁ לִי, אַל תֵּלֵךְ הָלְאָה,

אֵין כְּדַאי… וְהַקּוֹל כְּמוֹ בָא מִפִּי;

הוּא עָמַד נִכְחִי וְסָךְ הַדֶּרֶךְ בַּעֲדִי,

הִתְבּוֹנַנְתִּי אֵלָיו וְהִנֵּה זֶה אֲנִי –





בְּאִישׁוֹנֵי עֵינָיו נָחוּ גַעֲגוּעִים מֵתִים;

נִשְׁקַף צַעַר גָּדוֹל – מֵת;

וְאֵשׁ עוֹד דָּלְקָה שָׁם, אֵשׁ שֶׁאֵינָהּ מְצַפָּה

לְמַלְאָךְ גּוֹאֵל וְלִמְבַשֵּׂר נֵס…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51830