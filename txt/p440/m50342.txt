


	
	דֶּרֶךְ הַמִּדְבָּר
	




הֵן זֶהוּ הַמִּדְבָּר, וְאֵלֶּה הֵם, אֵלֶּה הַחוֹלוֹת,

הַדֶּרֶך לִכְנַעַן הִנְּהוּ – וְלָמָּה זֶה, לָמָּה לֹא אָגִיל?

הַדֶּרֶך בִּישִׁימוֹן הַזֶּה עָשׂוּ אֲבוֹתַי בְרָגֶל –

וְלֹא בְרַכֶּבֶת שֶׁל קִיטוֹר שׁוֹרֶקֶת בְּקוֹלֵי הַקּוֹלוֹת.





רַבּוֹת כַּיוֹם הַשַׁיָּרוֹת וְהָאֹרְחוֹת הַבָּאוֹת וְעוֹלוֹת,

עִם דֶּגֶל הַנוֹסֵס בַּיָּד – לְמַחֲנֵה יְהוּדָה הַדָּגֶל;

וְעִם כָּל אוֹתָם סִמָּנֵי עֲלִיָּה…וְלָמָּה לֹא אָגִיל?

חֶבְלֵי הַמִּדְבָּר חֲסֵרִים וּמַסּוֹתָיו הַגְּדוֹלוֹת.





דֹּם אֶעֱמֹד עַל מַעֲקֵה הַקָרוֹן הָאַחֲרוֹן לַמַּסָּע,

הַלוֹפֵת בִּשְׁרִיקוֹת אֶת דַּרְכּוֹ לָאָרֶץ הַקְּדוֹשָׁה,

וְלִבִּי לַמִּדְבָּר הַגָּדוֹל, בְּמַעֲטֵה לַיְלָה הִתְכַּסָּה.





הוֹי, מִדְבָּר, מִדְבָּרִי, הֲתִזְכֹּר עוֹד אֶת הָאֲנָשִׁים,

אֶת הַמַּחֲנֶה הַמַּמְרֶה הָרַב וְאֶת זֶה הָאִישׁ מֹשֶׁה

שֶׁצְּרָפָם בְּאֵשׁ חוֹלוֹתֶיךָ וְקִדְּשָׁם לְחַיִּים חֲדָשִׁים?















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50342