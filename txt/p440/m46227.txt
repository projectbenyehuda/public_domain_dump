


	
	קָרַחַת
	








אֵת אֲשֶׁר יָגֹרְתִּי בָאָה לִי ­– קָרַחַת!

קָרַחַת חֲלַקְלַקָּה וּמְגֹהָצָה.

אוֹיָה לִי, כְּאִלּוּ שַׂעֲרָה אַף לֹא אַחַת

פֹּה עוֹד לֹא צָצָה…

צְחִיחַ סֶלַע! שָׂדֶה רֵיק וְנֻטָּשׁ!

וְהַלָּה ­–, הַלָּה ­– בְּתוֹךְ הָרְאִי הַמְּלֻטָּשׁ ­–

הוּא עוֹד מְשַׁקֵּר לִי בְעַיִן עַרְמוּמִית,

נִסְגֶּרֶת מֵאֵלֶיהָ וְנִפְקַחַת

מִתּוֹךְ תְּנוּמוֹת,

וּמַמְתִּיק לִי רְמָזָיו בִּשְׁמִינִית שֶׁל אֲנָחָה:

מַה שַׁיָּךְ, אָח, קָרַחַת,

קָרַחַת כַּהֲלָכָה!





אֵת אֲשֶׁר יָגֹרתִּי בָאָה לִי ­– קָרַחַת!

הוֹי, שֵׁד מִשַּׁחַת,

קַח אֶת הָרְאִי מִנֶּגֶד עֵינַי!

וָלֹא ­– אֲנַפֵּץ רֹאשִׁי אֶל הָרְאִי,

רָאשִׁים קֵרְחִים שְׁנַיִם אַךְ בִּמְחִי,

קָדְקֹד חָלָק אֶחָד אֶל הַשֵּׁנִי,

מִפְלֶצֶת אֶל מִפְלֶצֶת,

קָרַחַת נוֹצְצָה אֶל חֲבֶרְתָּהּ הַנּוֹצֶצֶת ­–

קַח אֶת הָרְאִי!





מִי מִלֵּל לִי!

אָנֹכִי שֶׁאָהַבְתִּי לְהִתְלוֹצֵץ,

בְּרָחֲצִי בַיָּם ­–

צָחַקְתִּי לְגֻלְגָּלוֹת, אֲשֶׁר צָפוּ אִתִּי שָׁם, ­–

גֻּלְגָּלוֹת כְּמוֹ הַקֶּצֶף עַל פְּנֵי הַשִּׁבֹּלֶת;

וַאֲנִי מִתַּמֵּם בְּלֵב רָע וְשׁוֹאֵל אֵת

כָּל אַחַת וְכָל אַחַת בְּעָבְרָהּ: שֵׁת?

שֵׁת אוֹ גֻלְגֹּלֶת?





וּבְבָתֵּי הַחִזָּיוֹן כִּי יָשַׁבְתִּי,

וְנִשְׁקַפְתִּי

מִמְּרוֹמֵי הַגַּלֶּרִיָה

עַל הַנֵּי אִינְשֵׁי שֶׁמִּתַּחַת –

מַה־מְּאֹד חָפַצְתִּי פְעֹר אֶת פִּי עַל כָּל קָרַחַת,

וִירֹק עַל כָּל הָעֵירוֹם שֶׁמִּלְמַטָּה וְהָעֶרְיָה.





מִי מִלֵּל לִי!

הָרוֹתְחִים שֶׁשָּׁפַכְתִּי עַל אֲחֵרִים ­–

בָּם נְדוּנוֹתִי,

קְחוּ אֶל חֶבְרַתְכֶם אוֹתִי, קֵרְחִים כְּשֵׁרִים,

קְחוּ גַם אוֹתִי.

וְאַל נָא, אַל… לְשֶׁבַע מַחְלְפוֹתַי אַל תִּשְׁאָלוּ,

כְּעָשָׁן כָּלוּ…

תַּלְתַּלַי כָּבְדוּ מְאֹד ­– אַיָּם? אַיָּם?

נִשְּׂאוּ עִם כָּל רוּחַ וְעִם כָּל מַיִם.

נָקִי מִכָּל נְכָסַי, כְּמוֹכֶם נָקִי,

אִתְּכֶם לָאָרֶץ אֵשֵׁב בְּשִׁמְמוֹן עֲרָבִים,

וְאִתְּכֶם אֶת דַּלּוּת רֹאשִׁי וְעֵינַי אֶשָּׂא לַשְּׁחָקִים,

לִשְׁחָקִים קֵרְחִים, שָׁמַיִם לְלֹא כוֹכָבִים.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46227