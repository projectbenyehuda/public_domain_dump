


	
	מִשִּׁירֵי אוֹתָה אִשָּׁה
	








אֲנִי מֵאֵלֶּה אָנִי, הַסּוֹבְאוֹת יֵינָן מִתּוֹךְ שִׁיר וּמָחוֹל פֶּרֶא,

וְאִם שְׁנָת בַּלֵּיל לֹא אֵדַע – חֲלוֹם בְּהָקִיץ אֶרְאֶה.

אֲנִי מֵאֵלֶּה, שֶׁעֵינֵיהֶן פְּקוּחוֹת וּפָתוּחַ סְגוֹר לְבָבָן;

מַזָּלִי אִם מָרוֹם מֶנִּי – תְּנוּ, וְאֶחְבֹּק אָבֶן!





אֲנִי מֵאֵלֶּה, שֶׁשִּׁירָן בְּחוּצוֹת נִשְׁמָע, וּצְחוֹקָן בְּרֹאשׁ הוֹמִיּוֹת.

וְאִם אֵבְךְּ – בְּסֵתֶר אֵבְךְּ, בְּחוֹרִים וּבְזָוִיּוֹת…

מֵאֵלֶּה הִנְנִי, הַפּוֹרְעוֹת חֹק וּמוּסָר בִּשְׁאָט בְּנֶפֶשׁ זְעוּמָה;

לְזָרִים אֶתֵּן כֹּל – וּבְיָדִי אֵין מְאוּמָה.





אֲנִי מֵאֵלֶּה, אֲשֶׁר לְקָרְבָּן עוֹלוֹת וְאֵינָן יוֹדְעוֹת לָמָּה?

מֵאֵל, שֶׁאֵינָן מוֹצְאוֹת מָקוֹם לְכַף רַגְלָן עַל אֲדָמָה…

מֵאֵלֶּה הִנְנִי, הַקּוֹרְאוֹת אָח לְזָר, זָר אִתָּן יֵשְׁתְּ מִכּוֹסָן –

מֵאֵלֶּה, שֶׁחַיֵּיהֶן קְצָרִים וְכֹה בּוֹדְדוֹת בְּמוֹתָן.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50268