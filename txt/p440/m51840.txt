


	
	נוֹפֵל וּגְלוּי עֵינָיִם
	




נָבִיא? מִי פֹה נָבִיא?

אִמְרוּ לִי: אֲנִי הוּא!

שַׁאֲלוּ סוֹד הַחַיִּים –

אָנֹכִי יְדַעְתִּיהוּ!





חִידַת־עוֹלָם שַׁאֲלוּ –

אֲנִי, אֲנִי אַגִּידָהּ;

כָּל רָז לָכֶם אֲגַלֶּה,

וּפִתְרוֹן לְכָל חִידָה.





מַדּוּעַ יֵבְךְּ הָרוּחַ?

מַה־יֶּהֱמֶה גַל הַנָּהָר?

כּוֹכָבִים לָמָּה נוֹפְלִים?

וְלָמָּה חִוֵּר סָהַר?





מַדּוּעַ רָחֲקוּ שְׁחָקִים

מִכָּל בָּאֵי חָלֶד?

וְיֶלֶד־יֶלֶד, לָמָּה

מִתּוֹךְ בְּכִי יִוָּלֵד?





לָמָּה אֹהַב, וְלָמָּה

אֶכְאַב כֹּה בְּאָהֳבִי?

וְלָמָּה אָמוּת? שַׁאֲלוּ –

וְהִגִּיד לָכֶם הַנָּבִיא!





הַגֵּד יַגִּיד הַנָּבִיא –

אַךְ הַצֵּל אֵינוֹ יָכוֹל;

קְלָלָה הִיא, וְהַקְּלָלָה

גַּם עַל רֹאשִׁי תָחוּל…





גַּם עָלַי תְּנוֹפֵף

יָד נַעֲלָמָה חֶרֶב;

וְאִם לַעֲצֹר בָּהּ יָדַעְתִּי,

לֹא אֶקְרָא לַמַּלְאָךְ: הֶרֶף!





כּוֹס אַחַת לְכֻלָּנוּ –

אִתְּכֶם שְׁאוֹל אֵרֵדָה,

וְאִם נָבִיא אֲנִי! יָכֹלְתִּי

לְהִבָּדֵל מִתּוֹךְ הָעֵדָה.





לְהִבָּדֵל לְחַיֵּי עוֹלָם

אוּכַל, אִם אַךְ אֶתְאַוֶּה;

אֲנִי חוֹלֵשׁ עַל יֵשׁ וְעַל אָיִן,

עַל חַיִּים וּמָוֶת אֲצַוֶּה.





הֵן לְחִשְׁקִי עָלָה שָׁמֶשׁ,

וַיִּקְרַן גַּם לְחִשְׁקִי;

וְאַךְ אֶפַּח בּוֹ – וְיִכְבֶּה,

אֲצַו עָלָיו – וְיִשְׁקַע…





אוֹ אוֹרִיד רֹאשִׁי אָרְצָה,

וְאֶל אַדְמָתִי אָצִיץ,

אֲצַוֶּה אֶת הַשָּׂדֶה –

וּבְרוֹשׁ מִמֶּנּוּ יָצִיץ!





הַבְּרוֹשׁ כְּבָר פָּרַשׂ צִלּוֹ –

חֲסוּ־נָא בְצֵל בְּרוֹשִׁי! –

אֲהָהּ, כִּי חָשְׁכוּ עֵינַי,

הוֹי רֹאשִׁי! רֹאשִׁי! רֹאשִׁי!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51840