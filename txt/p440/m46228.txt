


	
	לְלֹא צֹרֶךְ
	








בִּלְבָבִי פְּנִימָה יָקְדָה אָז לֶהָבָה,

בִּי בָעֲרָה אֵשׁ אֱלֹהִים בִּיקָר.

הָאֵשׁ ­– הִיא הָלְכָה הָלֹך בִּי וְכָבָה,

וְלִבִּי, לִבִּי הָלַךְ לוֹ וָקָר.





וְצַר לִי, צַר עַל יָמַי אֵל הַמְּעַטִּים,

לְלֹא גִיל וּלְלֹא אַהֲבָה שִׁחַתִּים.

צַר לִי עַל הָאֵשׁ אֲשֶׁר בִּי דָלְקָה ­–

וְאֶת הָעֹנֶג וְאֶת הַמַּכְאוֹב לִי לֹא חָלְקָה.





צַר לִי עַל שֶׁיָקְדָה בִי כְאוֹר יְקָרוֹת,

הַמִּשְׁתַּפֵּךְ עַל הַקְּבָרוֹת, עַל הַקְּבָרוֹת.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46228