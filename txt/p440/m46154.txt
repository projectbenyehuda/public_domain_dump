


	
	מְחוֹל צְלָלִים
	








לִבִּי אָמַר לִי,

נַפְשִׁי שָׁעֲרָה:

עִם שֶׁמֶשׁ צוֹלְלָה,

עִם עֶצֶב זָהֳרָה.





עִם אֵימָה, אֶתְמְהָה,

מֵאַיִן בָּאָה לִי?

תּוֹפַע, תַּעֲמֹד

בְּפֶתַח אָהֳלִי,





תּוֹפַע, תַּעֲמֹד

עֲנִיָּה סוֹעֲרָה,

כָּעָב בְּפַאֲתֵי

יָם, עָב בּוֹעֲרָה…





חֶרֶשׁ אֶשְׁאֲלָה:

לָמָּה בָאת אֵלַי?

וּכְאֵבִי נֶעְכָּר,

וִיגוֹנִי שָׁת עָלַי…




*




וַיְהִי הָעֶרֶב בָּא –

וָאֲמַהֲרָה

לִסְגֹר אָהֳלִי

בִּפְנֵי הַנַּעֲרָה.





אַךְ יָדָהּ, אַאֲזִין,

הַמַּנְעוּל לָחֲצָה,

וּדְפִיקָה קַלָּה מְאֹד

רֹאשִׁי מָחֲצָה…





דֹּם פָּתַחְתִּי לָהּ:

לָמָּה בָּאת אֵלַי?

וּכְאֵבִי נֶעֱכַּר,

וִיגוֹנִי שָׁת עָלַי…





וַתַּעַן לִי: אֲנִי

אַהֲבָה נִשְׁכְּחָה,

זִכְרוֹן אָשְׁרְךָ,

גַּם צֵל חִשְקְךָ –




*




וַתִּכָּנֵס, לֹא

נִשְׁמַע צַעֲדָהּ,

וְחָפַצְתִּי כְבָר

לִסְגֹּר בַּעֲדָהּ.





אַךְ נִרְתַּעְתִּי קְצָת

וָאֶשְתּוֹמְמָה:

עַל סִפֵּי שְׁנִיָּה לָהּ

עוֹמְדָה דוֹמְמָה.





אַחֲרֶיהָ שְׁלִישִׁית עוֹד

דֹּם מְצַפָּה לִי,

וּרְבִיעִית נִדְחֲקָה,

פּוֹרְשָׂהּ כַּפָּהּ לִי…





בִּכְתֵפָהּ עוֹד אַחַת

יָדָהּ נוֹפְפָה,

עֲדַת אוֹהֲבוֹת

עָלַי מִסְתּוֹפְפָה.




*




עֲדַת אוֹהֲבוֹת

לוֹחֲשָׁהּ, שָׁרָה לִי,

יֵשׁ אַחַת נִכְנְסָה

וְהִיא כֹה זָרָה לִי…





אַךְ הִסְתַּכַּלְתִּי בָהּ ־

מִיָּד לִי נִזְכְּרָה:

זוֹ אוֹתִי אָהֲבָה,

וְזוֹ לִי נִשְׂכְּרָה.





זוֹ עָזְבָה אוֹהֲבָהּ

וְאִם לוֹ נֶאֶרְסָה;

וְזוֹ אֶת בַּעֲלָהּ –

סֻכָּתָם נֶהֶרְסָה.





זוֹ הָיְתָה נוּגַת לֵב,

זוֹ תָּמִיד צָהֲלָה –

הָהּ, מִפֶּה אֶל פֶּה

מָלֵא אָהֳלִי…




*




צִלְלֵי אוֹהֲבוֹת

אוֹתִי סוֹבְבִים,

צֵל בְּכֶתֶף צֵל

דֹּם מִסְתּוֹבְבִים.





סָבִיב, סָבִיב לִי

הֵם מִתְהוֹלְלִים

וּבְמַעֲגָל

יוֹצְאִים, חוֹלְלִים.





אִלְּמִים דּוֹמְמִים

סְבִיבִי רָחֲפוּ.

לָאַחֲרוֹנָה גַם

אוֹתִי סָחֲפוּ…





מָשְׁכוּ, גָרְרוּ

אֶל מְחוֹלָם זֶה,

מְחוֹל צְלָלִים קַל

לֹא מֵעוֹלָם זֶה…




*




סְבִיבִי נְשַׁעֲרָה,

סְבִיבִי הוֹלֵל כָּל,

כְּשִמְלָה רוֹחֲשָה

עוֹלֶה, צוֹלֵל קוֹל:





אֲנִי מֵעֵבֶר יָם

לְאִישׁ נִתַּתִּי כְבָר,

וַאֲנִי אֵם אֲנִי,

אֲנִי מָתִַּי כְבָר.





חוֹלַלְתִּי כָל הַלֵיל

עִם סִמְלֵי אוֹהֲבוֹת,

רֹאשִׁי סְחַרְחַר כְּבָר,

רַגְלֵי כּוֹאֲבוֹת…





סְחוֹר סְחוֹר כָּל הַלֵיל,

סְבִיבִי נִשְׁעֲרָה,

עִם בֹּקֶר פָּז הַכֹּל,

לֹא אַחַת נִשְׁאֲרָה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46154