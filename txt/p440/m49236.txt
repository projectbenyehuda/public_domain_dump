


	
	בְּעַד הַחַלּוֹן
	








עֶרֶב חֹרֶף בָּא וְדָפַק בַּחֲדַר הַבּוֹדֵד –

עֶרֶב חֹרֶף, מַה־לִּי בִבְדִידוּתִי תָבִיא?

עֹצֶב חָדָש, מַכְאוֹב חָדָש בְּעַד לְבָבִי?

נִיצוֹץ תִּקְוָה אוּלַי? שְׁבִיב מְעוֹדֵד?





נִגַּשְׁתִּי דֹם לַחַלּוֹן: עָנָן אָפוּר שָׁכַב

עַל הַשְּׁחָקִים, שֶׁלֶג צַח וְקָרִיר

כְּתַכְרִיךְ גָּדוֹל אֶת הָאָרֶץ צָרַר,

וְעֹצֶב אִלֵּם עַל הַשֶּׁלֶג רָחָף…





עָמַדְתִּי בַחַלּוֹן וּזְמָן רַב הִבַּטְתִּי אֶל הַשְּׁמָמָה –

מַשֶּׁהוּ הֵבִיא לִי הָעֶרֶב, אַךְ זֶה פֶלֶא,

טֶרֶם אֵדַע מָה, לֹא עוֹד אוּכַל הָבִין –





הֵן נָח הַשֶּׁלֶג מִבְּעוֹד יוֹם עַל הָאֲדָמָה,

הוּא נָח וּמְאוּם לֹא אָמַר לִי בַיּוֹם הַשֶּׁלֶג,

לֹא הָיָה לוֹ הָעֹצֶב וְלֹא הַשְּׁחוֹר עַל גַּבֵּי לָבָן…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49236