


	
	[בין שני עננים גדולים]
	








בֵּין שְׁנֵי עֲנָנִים גְּדוֹלִים,

בֵּין שְׁנֵי עִנְקֵי שְׁחוֹר —

רוֹעֵד כּוֹכָב אֶחָד,

רוֹעֶדֶת קֶרֶן אוֹר…





מָה אֲיוּמִים — אֵלִי!

אֵלֶּה עַנְנֵי עַד;

וּמַה קָּטֹן, חַלָּשׁ

כּוֹכָבִי זֶה הַחַד.


___






פְּנֵי עֲנָנִים מְפִיקִים;

קֶצֶף, קְלָלָה, מְרִי,

וְכוֹכָב זֶה הַיְחִידִי

מָה הוּא חָבִיב לִי!





לִרְגָעִים יֶחֱרַד לִבִּי

לִי נִדְמֶה עוֹד מְעָט

וְנֶחֱנַק בְּיַם הַחֲשֵׁכָה

כּוֹכָבִי זֶה הַקָּט.





אָנָא, עַנְנֵי זַעַם,

אַל תִּפְעֲרוּ פֶה,

לִבְלֹעַ אֶת חֲבִיבִי —

אֶת כּוֹכָבִי זֶה.





הוֹי, מַה גָּדוֹל יִהְיֶה

עָנְיִי, צַעֲרִי אָז —

בְּהִבָּלַע פִּתְאֹם

קְטַנִּי זֶה, בֶּן־פָּז













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47948