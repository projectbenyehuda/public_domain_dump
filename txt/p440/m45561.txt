


	
	גְּסִיסַת הַלָּיְלָה
	





קטע ממלחמת האור עם החשך. –




– "שְׁבִיב אוֹר?!

"לֹא אִירָא!

"חַ – חַ!

"בְּעֵינַי הַתָּפְתֶּה, וּקְלָלָה בְפִי,

"הַחשֶׁךְ הוּא רֵעִי, וּשְׁחוֹר חָבֵר לִי,

הַשָּׁטָן הוּא אָחִי, בֶּן־גִּילִי כָּל שֵׁד,

"לְשׁוֹן־אֶפְעֶה כָּל לַחַשׁ, סוֹד־קוֹסֵם כָּל הֵד.

"וָאֶשַּׁק לַלִּילִית, וּבְתֵת רְפָאִים קוֹל –

"אֶת בְּנוֹת–גַּלֵּי מַיִם אֵצֵא בְמָחוֹל!

"לֹא אִירָא,

"וּבְכָל זֹאת – דְּעֵךְ!

"לֹא אוּכַל נְשׂוֹא

אֶת הַנֹּגַהּ,

"הוֹ – הוֹ,

דְּעֵךְ!

אֲנִי שׂוֹנְאוֹ שֶׁל אוֹר!

אֲנִי אוֹהֵב בְּהַבְרִיק הַבָּרָק,

הַמְּסַמֵּא, הַמְּעַוֵּר, דְּעֵךְ!

פֶּן אֶקְרָא לָרַעַם – וְרָעַם וּפָרַק

אֶת הַכֹּל – דְּעֵךְ!

כָּל שְׂעִירֵי הַשַּׁחַת, כָּל רוּחוֹת הַלָּיְלָה,

הִתְלַקְּטוּ!

רְאוּ, שָׁם בַּמִּזְרָח – מִלְּמָעְלָה:

שְׁבִיב אוֹר,

שְׁפוּ נֶגְדּוֹ, כַּסּוּהוּ בִשְׁחוֹר!

בְּכָל עֹז נָא הָפִיחוּ,

יַם–חשֶׁךְ הָצִיפוּ עָלֵיהוּ,

אֶת הָאוֹר, שְׁבִיב הָאוֹר הַבּוֹקֵעַ נָא כַבּוּ!

אֶת הָאוֹר נָא הַדִּיחוּ –

הֶאָח! כֻּלְכֶם, כֻּלְכֶם עִמָּדִי!

כֻּלְכֶם עוֹמְדִּים לְיָדִי!

כֹּחוֹת שְׁחוֹרִים מָה רַבּוּ – – –

מַהֵר מַהֵר הָרִיקוּ יַם־אֹפֶל" –



*



וְהֵם מְכַבִּים בֶּעֱזוּז, בֶּהָמוֹן רָב –

וְלַשָּׁוְא!

הַלַּיִל גּוֹסֵס – וְהֵם מִתְעַמְּלִים לְכַבּוֹת –

וְאֵינָם יְכוֹלִים.

בַּהֲפִיחָם – הֵם מוֹסִיפִים לְלַבּוֹת

אֶת הָאוֹר…

– "אוֹיָה, אוֹיָה, עוֹד עוֹלִים

“אוֹרוֹת רַבִּים… אֲנִי נָמוֹג…”

"חֲבֵרַי, בְּנֵי בְרִיתִי! אַיֵּכֶם?

הֲמַתֶּם?

אוֹר אוֹר! אֲנִי נֶחְנָק בְּתוֹךְ אוֹר!

לֹא אוּכָל לָשֵׂאת…

הַשֶּׁמֶשׁ!



*



אֲנִי מֵת!…–"















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45561