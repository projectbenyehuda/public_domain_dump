


	
	אַכְזָבָה
	




קַמְתִּי פַעַם אַחַת בַּבֹּקֶר,

בַּבֹּקֶר הַשְׁכֵּם,

וָאֵרֶא: מִתּוֹךְ אֵדִים עֲשֵׁנִים

וּטְלָלִים מַשְׁקִים

אֶת הַשֶּׁמֶשׁ עוֹלֶה,

וְאַנְשֵׁי הַבַּיִת יְשֵׁנִים ־ ־

וָאֶקְרָא קוֹל גָּדוֹל: הֶאָח!

עוּרוּ, שׁוּרוּ, הַשָּׁמֶש!





הָאֲנָשִׁים קָמוּ, נִדְהָמוּ,

לֹא יָדְעוּ נַפְשָׁם נִסְעָרָה –

מַה קָּרָה?

אוּלַי נִגְנַב הַסְּיָח,

תַּרְנְגֹלֶת בַּלּוּל, שְׂעוֹרָה בַגֹּרֶן?

רַעַף בְּגַגּוֹ שֶׁל צְרִיחַ?

הֶחָלָב אוּלַי הִקְדִיחַ?

אוּלַי נָקַף הֶחָתוּל צִפֹּרֶן –

בְּכַד הַשַּׁמֶּנֶת הֵרִיחַ?





הַשֶּׁמֶשׁ, קָרָאתִי, הַשָּׁמֶשׁ!

שָׁמַיִם וָאָרֶץ אוֹרוּ!





בְּנֵי הַבַּיִת נֵעוֹרוּ

הֲלוּמִים עֲרֻמִּים,

פְּרוּעֵי רֹאשׁ וּבְכַף רֶגֶל יְחֵפָה,

עַל הַחַלוֹן יִתְגּוֹדְדוּ, יִתְנוֹדְדוּ,

יִסְתּוֹפֵפוּ –

וּבְעַד הַשְּׂבָכָה

יָצִיצוּ, יָצִיצוּ מִזְרָחָה –

יִתְּנוּ עֵינָם גַּם בִּי, יִמְשְׁכוּ, יָנִיעוּ בִכְתֵפָם

עָלַי, עַל הַתָּם –

הַאִם נִשְׁתַּגַּעְתִּי, אִם הָתֵל הֵתַלְתִּי בָם?

“לֹא עוֹד רָאֲתָה עַיִן – הַשָּׁמֶשׁ!”









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52000