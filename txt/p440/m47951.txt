


	
	חֲלוֹמוֹ שֶׁל תִּינוֹק
	








— אִמָּא־אִמָּא! הוֹ גְשִׁי־נָא הֲלוֹם —



"בִּשְׁנָתִי רָאִיתִי חֲלוֹם.

"בַּחֲלוֹמִי — כְּרוּב קַל אֵלַי טָס,

"לְקָחַנִי בִכְנָפָיו — וְנָס.

"שְׁאִלְתִּיו — לְאָן? עָנָה לִי:



“— אֶל שַׁעֲרֵי גַן־עֵדֶן, בְּנִי.” —



"וַנָּעָף גַּם יוֹמָם, גַּם לֵיל,

"עַד שֶׁבָּאנוּ אֶל שַׁעֲרֵי גַן־אֵל.



— "תּוּק־תּוּק! דָּפַק כְּרוּבִי בַלָּט —



— פִּתְחוּ לִי וְלִשְׁמוּאֵל הַקָּט!



— פְּתַח, תַח־תַח, פְּתַח, תַח־תַח!



פִּתְחוּ לִי וְלִשְׁמוּאֵל הָרַךְ!



— קִישׁ־קִישׁ־קִישׁ! קִישׁ־קִישׁ־קִישׁ!



פִּתְחוּ לִי וְלִשְׁמוּאֵל נָא־חִישׁ!

"הַשְּׁעָרִים אָז נִפְתְּחוּ דֹם —

"וָאִיקָץ — וְהִנֵּה חֲלוֹם —


— — — — — — —


"הוֹ אִמָּא, הוֹ אִמָּא, לוּ רַק

לִישֹׁן יָכֹלְתִּי עוֹד דַּק —

בְּוַדַּי הֶרְאַנִי הַכְּרוּב

אֶת גַּן־אֱלֹהִים וְכָל טוּב. —













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47951