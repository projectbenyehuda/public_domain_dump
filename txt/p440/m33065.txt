


	
	[החמה שעלתה במזרח]
	




הַחַמָּה שֶׁעָלְתָה בַמִּזְרָח, הַחַמָּה מִמְּרוֹמִים —

    נָטְעָה בְלִבִּי שְׂשׂוֹנָהּ,

    אֶת צַחֲקָהּ הָרַךְ וְאֶת אוֹנָהּ,

        זָרְקָה לִי חִשְׁקָהּ הֶעָז:

    וּבְפִנַּת נִשְׁמָתִי,

    חֲלוֹמָהּ נָשָׂאתִי,

        חֲלוֹם טוֹב שֶׁל פָּז…





וְהַלַּיְלָה הַקּוֹדֵר, הַלַּיְלָה הַנּוֹרָא, הַשּׁוֹמֵם —

    כָּבָה וַיִּבְלַע אֶת יוֹמִי,

    נִתֵּק אֶת קוּרֵי חֲלוֹמִי,

        שָׁלַל אֶת צַחֲקִי, צְחֹק אוֹר;

    וְהַלֵּב נִשְׁאָר אָבֵל,

    קוֹדֵר וְאָפֵל

        בֵּין צִלְלֵי שְׁחוֹר…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33065