


	
	מַנְגִּינַת סְתָו
	




גֶּשֶׁם סְתָו, גֶּשֶׁם סְתָו,

אֲהָהּ, מְקוֹרְךָ כָּכָה רָב!





וְלָמָּה תֵרֵד טִיף וְטִיף,

זְעֵיר בַּחַלּוֹן וּזְעֵיר בַּבִּיב?





וְכָל הַיּוֹם, כָּל הַיּוֹם,

אַט־אַט תִּטְרֹד וּבְלִי תֹם.





הוֹי צְהַל אוֹ הֱיֵה עָגוּם!

רְאֵה: כְּבָר עֵינַי קָמוּ,

וּכְאִלּוּ קָפָא דָמִי,

וּלְבָבִי פָגוּם, פָּגוּם…





גֶּשֶׁם סְתָו, גֶּשֶׁם סְתָו,

אֲהָהּ, מְקוֹרְךָ כָּכָה רָב!





רַב הוּא, רַב הוּא עַד בְּלִי דָי –

אַךְ אֵינְךָ מֵת וְאֵינְךָ חָי…





אֶת אוֹצָרְךָ פַּעַם שְׁפָךְ

כְּגֶשֶׁם קַיִץ בְּיוֹם צַח,





בְּהָמוֹן וּבְרֹב שָׁאוֹן!

שְׁלַח רַעַמְךָ חֵץ

וְיַךְ בַּשָּׂדֶה עֵץ,

וְהָרַג אִישׁ בַּמָּעוֹן!…





"שֵׁב וָדֹם, שֵׁב וָדֹם –

אֲנִי טוֹרֵד כָּל הַיּוֹם…





אֲנִי יוֹדֵעַ אֶחָד נִיב:

טִיף וְטִיף, טִיף וְטִיף…





וְאִם יִשְׁתַּגַּע בְּחֶדְרוֹ מִי –

לִי אַחַת הִיא, לִי אַחַת הִיא!





לֹא בְרַעַם וְלֹא בְהָמוֹן –

לְאַט לִי, לְאַט וּבְנָחַת;

כִּי אִמִּי – הַשַּׁלָּכֶת,

וְאָבִי – הַשִּׁמָּמוֹן.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51997