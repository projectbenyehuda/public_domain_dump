


	
	רְאִיתִיהָ
	




בַּחוּץ רְאִיתִיהָ — הִיא טָסָה כִּכְרוּב,

כַּצִּפּוֹר, שֶׁנִּצְּלָה וּפָרְחָה מִכְּלוּב. —

    רַגְלֶיהָ הַקַּלּוֹת לֹא נָגְעוּ בִּפְנֵי

    הָאֲדָמָה; בָּאַוִּיר טָס צַלְמָהּ הַגֵּא.

הַגְּוִיָה הַקַּלָּה כְּשִׁיר זְמִיר־הַלֵּיל,

רִחֲפָה וְדִלְּגָה כְּמַלְאָךְ, כְּאֵל.

    הֶחָזֶה הַהוֹלֵם, הֶחָזֶה הַזָּע,—

    כְּמוֹ לָחַשׁ, כְּמוֹ לָאַט, כְּמוֹ גִלָּה דְּבַר־מָה…

    בְּעֵינֵי הַתְּכֵלֶת תָּעָה צְחוֹק־אוֹר

    וְרִפְרֵף על פִּיהָ, עַל שִׂפְתֵי הַמּוֹר.

תַּלְתַּלֵּי הַזָּהָב הִתְפַּתְּלוּ מֵעַל

רֹאשָׁהּ וְשִׁכְמָהּ כְּגַל עַל גַּב גַּל.

    כָּל תְּנוּעָה, כָּל מָנוֹד כְּמוֹ דּוֹבֵב לִי דֹם:

    — זְכָר נָא! הֵן אוֹתוֹ רָאִיתָ בַּחֲלוֹם
…




*




בַּחוּץ רְאִיתִיהָ — הִיא טָסָה כִּכְרוּב,

כַּצִפּוֹר, שֶׁנִּצְּלָה וְעָפָה מִכְּלוּב. —

    אָנֹכִי הָלַכְתִּי אַחֲרֶיהָ בִּדְּמִי,

    וּלְבָבִי הִתְכַּוֵּץ מִמְּתִיקוּת וּמְרִי.

וּלְבָבִי בִי הָלַם וּמֵת בִּי כִּמְעָט,

נִשְׁמָתִי כְמוֹ יָצְאָה, כְּמוֹ גָוְעָה בַּלָּט.

    אֵד קַל נָח עַל עֵינַי וְנִצָּב כַּנֵּד;­­­­­ ­­­­­­­­­­­­­­­—

    אַךְ צִלָּהּ הִרְגַּשְׁתִּי מִבַּעַד לָאֵד.

וְצִִלָּהּ בִּי הִתְרָה וְרָזַם אֵלַי:

״גֶּשׁ־הָלְאָה, הָעֶלֶם — הוֹי, קְרַב־נָא עָדַי…

    וְקַנֵּא קִנֵּאתִי בָרֶגַע הַזֶּה

    בָּרוּחַ הַהוֺלֵל, הַמְּנַשְּׁקָהּ בַּפֶּה;

בָּרוּחַ הַפָּזִיז, הֶעָשֺוּי בְּלִי חָת,

הַדּוֺלֵּק אַחֲרֶיהָ וּמְנַשְּׁקָהּ — וְנָס,

    וְחוֺזֵר וּמְחַבְּקָהּ בַּחֲרָדָה וָגִיל,

    מְלַפֵּף מָתְנֶיהָ בְּחֶדְוָה וּבְחִיל,

מִתְלַבֵּט בַּשִּׂמְלָה, מְגַלֶּה לָהּ רָז,

לוֺפֵת חָזֶהָ וּמְצַחֵק וָגָז…

    מוֺפִיעַ חֲלִיפוֹת מִפֹּה וּמִשָּׁם,

    מִתְחַטֵּא וּמְפַיְּסָהּ, כּוֺרֵעַ וָקָם…




*


אָנֹכִי הָלַכְתִּי אַחֲרֶיהָ בִּדְמִי,

וּלְבָבִי הִתְכַּוֵּץ מִמְּתִיקוּת וּמְרִי.

    הָלַם וּמֵת בִּי כִמְעָט,

    נִשְׁמָתִי כְמוֹ יָצְאָה, כְּמוֹ גָוְעָה בַלָּט…

גַּעְגּוּעֵי חֲלוֺם־פָּז, מְלֵא־חֶדְוָה, מְלֵא־כְאֵב, –

הִשְׁכִּירוּ אֶת נַפְשִׁי וַיִּשְׁבּוּ הַלֵּב.

    לוּ כְּרוּב קַל הָיִיתִי – כָּרוּחַ זֶה, דֺּם

    אָז עַפְתִּי אַחֲרֶיהָ גַּם לַיְלָה, גַּם יוֹם…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33058