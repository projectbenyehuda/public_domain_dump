


	
	עֵינֵי פוֹנֶר
	




כֵּן, זֶה פוֹנֶר מְיֻדָּעִי, רַבִּי מֵאִיר פוֹנֶר בֶּן הַשִּׁבְעִים,

הוּא בֶן שִׁבְעִים הָיָה אָז וַאֲנִי כְבֶן שְׁלֹשִׁים.

זוּג עֵינֵי אֵשׁ, זוּג עֵינָיו… עֵינַיִם כְּמוֹ לַפּוֹשְׁעִים.

לְבֵית אָבִי בָא יוֹם־יוֹם, כְּדֵי לָרִיב עִמּוֹ, וְהָיוּ מְרִיבִים.





עֵינֵי פוֹשְׁעִים, כַּךְ, שֶׁל פּוֹשְׁעִים אוֹ שֶׁל קְדוֹשִׁים –

אֵין לְהַבְדִיל בֵּין רוּחַ מִמָּרוֹם וּבֵין רוּחַ עִוְעִים;

בָּאֵשׁ שֶׁבְּעֵינֵי פוֹנֶר בּוֹנִים טִירֹות וְגַם מַחֲרִיבִים,

מַבְטִיחִים שַׁ“י עוֹלָמוֹת וְשַׁ”י עוֹלָמוֹת נוֹשִׁים…





לְפוֹנֶר הָיוּ עֵינַיִם וּלְאָבִי לֵב. לֹא יָרֵא

אָבִי אֶת לַהַט עֵינָיו, וְזֶה הָאִישׁ פוֹנֶר לֹא יָדַע

אֶת לֵב אָבִי הָעֵר וְהִתְגָּרָה בוֹ, הִתְגָּרָה –





וְנִטְּשָׁה הַמִּלְחָמָה: הוּא הֵטִיל בְּאָבִי זֹהַר,

וְאָבִי שַׁ"ס בּוֹ הֵטִיל – אָז יִסּוֹג פוֹנֶר בִּרְעָדָה
–

שׁוּר, נִטְּלָה הָאֵשׁ מִזוּג עֵינָיו – אַךְ טֹהַר, טֹהַר…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51985