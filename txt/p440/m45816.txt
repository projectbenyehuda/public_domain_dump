


	
	מִסְתּוֹרִיָּה
	




בְּרֶדֶת הַלַּיְלָה וְהֵבִיא בִכְנָפָיו עַצֶּבֶת,

בַּלַּיְלָה הִיא צְרוּרָה:

כֹּה רַכָּה וּמְתוּקָה וְלֹא בְרוּרָה…

חֶרֶשׁ יוֹרְדָה לַלֵּב וּמְהַבְהֶבֶת.





כָּל הָעוֹלָם לִי סְתָרִים בְּרִגְעֵי הַלַּיְלָה הַשָּׁחוֹר,

עָזוּב לְנַפְשִׁי וִיחִידִי –

רַק צִלְלֵי עֲבָרִי וְסוֹדוֹת עֲתִידִי

לוֹחֲשִׁים רוֹחֲשִׁים סְבִיבִי מִפָּנִים, מֵאָחוֹר…





שִׁקְעִי הַשֶּׁמֶשׁ! כְּבָר קַצְתִּי בְּשִׁקְרֵי הַקְּסָמִים…

יוֹפַע הַלֵּיל וַאֲמִתּוֹ,

וְעַצַּבְתִּי תּוֹפִיעַ נָא אִתּוֹ!

בֵּין צְלָלִים וְסוֹדוֹת אֲבַכֶּה אֶת כִּזְבֵי הַיָּמִים.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45816