


	
	בַּדֶּרֶךְ
	



א.


הֲרוּחַ קַל אוֹ מַלְאָךְ טָס

וְנָגַע בִּי כִמְעַט וְנָס?



 



וָאֶקְרָא לוֹ, וַיָּבוֹא שׁוּב –

זֶה הָיָה כְרוּב, זֶה הָיָה כְרוּב!



 



הַגִּידָה, כְּרוּב, מַה־זֶּה הַצֵּל?

“שְׁחוֹר כְּנָפַי הוּא, אֲנִי שַׂר־לֵיל!”



 



הַגִּידָה כְּרוּבִי לִי, כְּרוּב־רוֹם,

הַשְּׁבִיבִים מָה, הַזּוֹרְחִים דֹּם?



 



"שְׁבִיבִים אֵלֶּה בִשְׁמֵי עָל –

טְלָלִים הֵמָּה, פְּנִינֵי טָל.



 



לִפְנוֹת בֹּקֶר, טֶרֶם עוֹד

הִבְהִיק רָז וְנִגְלָה סוֹד,



 



הֵמָּה נוֹפְלִים מִשְּׁמֵי־עַד

עַל כָּל צִיץ וְעַל כָּל בַּד".



 




ב.






הַגִּידָה, כְּרוּב, נָא הַגֶּד־לִי,

הַלְּבָנָה לָמָּה חִוְּרָה הִיא?





"לְבָנָה זוֹ הִיא מֵתָה כְבָר –

אַךְ עַל הַלַּיְלָה צַר לָהּ, צָר…





הַיּוֹם, הוּא רָחַץ בְּנֹגַהּ חַם,

וְלֵילָהּ – הָהּ, בַּחֹשֶׁךְ תָּם…





וְעִם בּוֹא הַשֶּׁמֶשׁ, בַּעֲרֹב הַיּוֹם,

עוֹלָה הִיא מִקִּבְרָהּ דֹּם –





וְחִוְּרָה הִיא, כִּי מֵתָה כְבָר,

אַךְ עַל הַלַּיְלָה צָר לָהּ, צָר…





עַל פְּנֵי הַשְּׁחָקִים תּוֹעָה הִיא,

וְזוֹרְעָה אוֹר, וְזוֹרְעָה דְמִי…"




ג.


וְהָעֵצִים, הָעֵצִים הַלָּלוּ, הָרוֹדְפִים וְעוֹמְדִים,

אַחֲרֵי מִי הֵמָּה דוֹלְקִים וְאֶת מִי הֵמָּה חוֹמְדִים?





"הָעֵצִים, הָעֵצִים הַלָּלוּ, הֵן הֵנָּה הַנְּעָרוֹת,

שְׁנּוֹלְדוּ בַשָּׂדוֹת הָאֵלֶּה וּבְאֵלֶּה הַיְעָרוֹת…





הֶן־הֵנָּה הַבְּתוּלוֹת הַיָּפוֹת, שֶׁאִישׁ עוֹד לֹא רָאָן;

הֶן־הֵנָּה שֶׁאֵינָן יוֹדְעוֹת אֶת סוֹדָן, בְּעוֹד סוֹדָן עִמָּהֶן…





בַּלַּיְלָה, בַּלַּיְלָה פֹה בָאוֹת אֶל בְּנוֹת הָאֲהָבִים,

וּמְחַכּוֹת לַמַּסָּע וּמְצַחֲקוֹת בֵּין־כַּךְ לַכּוֹכָבִים;





וּבַעֲבֹר הַמַּסָּע בְּחָפְזָה עַל פְּנֵיהֶן, וְדָלְקוּ

אַחֲרֵי כָל בָּחוּר חִוֵּר, שֶׁפָּשַׁט לָהֶן יָדוֹ, וְדָלְגוּ





עַל מַעֲלוֹת הַמַּעֲקֶה, שָׁם עוֹמֵד יְחִידִי הַנָּעַר –

הָאַחַת חוֹטַפְתּוֹ בְּחֵיקָהּ וּמִתְחַמְּקָה לַיָּעַר;





שָׁם הִיא לוֹחַצְתּוֹ אֶל לִבָּה, הַיָּפָה, הַבְּהוּלָה, –

לַבֹּקֶר – וְהַבָּחוּר הַחִוֵּר כְּבָר גָּוַע בִּזְרוֹעוֹת הַבְּתוּלָה…





רְאֵה, הֵן מְמַהֲרוֹת אַחֲרֶיךָ, הֵן דּוֹלְקוֹת, הֵן רוֹדְפוֹת,



פְּרוּעוֹת־שֵֹעָר וַחֲשׂוּפוֹת־הֶחָזֶה הֵן עוֹלוֹת, הֵן חוֹטְפוֹת!…"















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49233