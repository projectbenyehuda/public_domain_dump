


	
	[חָלַמְתִּי סַהַר עָצֵב נָע]
	




חָלַמְתִּי סַהַר עָצֵב נָע,

וְכוֹכָבִים רוֹמְזִים בְּעֶצֶב;

וּלְעִיר אֶנָּשֵׂא, חֶמְדָּתִי בָּהּ,

בְּדֶרֶךְ לֹא סוֹף לָהּ וָקֶצֶב.





לְבֵיתָהּ הוּבֵאתִי וָאֶשַּׁק בְּחֹם

אֶת אַבְנֵי הַמַּעֲלוֹת הַקָּרוֹת,

זוּ רַגְלָהּ דּוֹרֶכֶת עֲלֵיהֶן יוֹם־יוֹם

וְכַנְפֵי שִׂמְלָתָהּ נִגְרָרוֹת.





כֹּה אָרֹךְ הַלַּיְלָה, הַלַּיְלָה כֹה קָר

וְקָרָה, כֹּה קָרָה הָאָבֶן;

צֶלֶם חִוֵּר בַּחַלּוֹן זָר וְלֹא זָר,

נִבָּט בְּאוֹר סַהַר לָבָן.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55538