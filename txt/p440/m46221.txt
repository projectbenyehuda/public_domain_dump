


	
	אַחֲרוֹן חָג
	








דָּפְקָה יָד עַל פִּתְחִי אַט ­­­–

לִבִּי, לָמָּה תָנַע?

יוֹם עַל יוֹם חִכִּיתִי לָהּ,

שָׁנָה עֲלֵי שָׁנָה…





לָמָּה יָנַע לִבִּי בִי?

לָמָּה רוּחִי תֶהֱמֶה?

יוֹם עַל יוֹם תְּפִלָּתִי לָהּ,

יוֹם־יוֹם אֵגֶל דֶּמַע…





דָּפְקָה יָד עַל פִּתְחִי אַט ­–

וְלִבִּי ­– כְּאִלּוּ אֵינוֹ,

דַּלְתִּי סָבְבָה עַל צִיר ­–

וְרוּחִי בִי יְשֵׁנָה…





נְבוֹכָה תַעַמְדִי עַל הַסַּף,

וּכְלוּלָה בַהֲדָרֵךְ ­–

וְאֵינִי קָם, וְאֵינִי זָע,

וּבוֹאֵךְ לֹא אֲבָרֵךְ ­–





בָּאת אֵלַי בְּאַחֲרוֹן חָג,

עֲדִי־עֲדָיִים תַּעֲטִי;

בָּאת אֵלַי עִם הַעֲרֵב יוֹם ­–

וַאֲנִי כְבָר מַתִּי.





שְׁבִי מְעַט עַל יַד הַמֵּת,

נוּחִי מְעַט וְתֵצְאִי,

לָמָּה תְמַהֲרִי… הֵן גַּם אַתְּ,

מֵתָה אַתְּ לַחֵצִי…











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46221