


	
	חֳרָבוֹת
	








בַּלַּיְלָה, בִּהְיוֹת הַדְּמָמָה – אֶפְתַּח אֶת לִבִּי,

צְלָלִים, צִלְלֵי אֵלֶם עוֹמְדִים וְשוֹמְרִים עַל גַּבִּי,

מֵאֵי־מִזֶּה נוֹפֵל בַּחַלּוֹן לֹבֶן יָרֵחַ לֹא־נִרְאֶה.

נִרְאִים פְּנֵי הָרָקִיעַ, קֵהֶה־כֵהֶה בַחַלּוֹן –

יְשֵׁנִים הֶעָבִים הַָשָֹּבִים וְתוֹעִים בִּשְׁנָתָם,

כִּבְרוּאִים עֲלוּבִים וּדְווּיִים שֶׁקִּלְּלָם אֵלָם,

גֵּרַשׁ כָּל אֶחָד מִפְּאָתוֹ, הֶגְלוֹ מִמְּקוֹמוֹ:

נָע־וָנָד תִּהְיֶה בְשָׁמַי הָרְחָבִים…





יְשֵׁנִים הֶעָבִים וְתוֹעִים. מֵחֵיק עָב מוּל הַחַלּוֹן,

מִסְתַּנֵּן אוֹר חִוֵּר – הִנֵּה הוּא הַיָּרֵחַ!

שָׁקַע בְּחֵיק הָעֲנָנָה, מִשָּׁם הוּא שׁוֹלֵחַ אֶת אוֹרוֹ.

אֶפְתַּח אֶת לִבִּי וָאֶרְאֶה מַה שְּׁלוֹם חֲלוֹמוֹתַי,

טִפַּחְתִי בְקִרְבּוֹ זֶה כַמָּה, זֶה כַמָּה…

גַּן־עֵדֶן בּוֹ שִׂגְשֵׂג בְּמֶשֶׁךְ אֲבִיבִי הַקָּצָר:

עִם כָּל נִיצוֹץ־אוֹר שֶׁנִתַּז וּבָא לְתוֹךְ עֵינַי –

בּוֹ גָּדַל צִיץ־וְרָדִים;

עִם כָּל מֶבַּט־חֵן הִפְלִיטָה עֵין־יָפָה לִלְבָבִי –

שׁוֹשָׁן בּוֹ עָלָה;

מִנְּשִׁיקָה בַּת־נֶפֶשׁ לוֹחֶשֶׁת –

בּוֹ נִבְרְאוּ מַלְאָכִים;

וּבְנוֹחַ עַל חָזִי רֹאשׁ נֶחְמָד וְרָפֶה –

שָׁם הוּשַׁר שִׁיר־עֶרֶשׂ…

אֶפְתַּח אֶת לִבִּי וְעָמַד גָּן־עֶדְנִי לְפָנַי,

אֲטַיֵּל בִּשְׁבִילָיו הַקְּדוֹשִׁים,

אָבוֹא בְצֵל כַּנְפֵי מַלְאָכָיו,

וְאֶסְתַּתֵּר מִלֵּילִי…





בַּלַּיְלָה, בִּהְיוֹת הַדְּמָמָה – וְלִבִּי פָתוּחַ לְעֵינַי,

וְעֵינַי הָרוֹאוֹת: חֲרָבוֹת, חֲרָבוֹת בְּלִבִּי!

עֵץ קָמֵל, צִיץ נוֹבֵל, צִפּוֹר מֵתָה –

בְּלִי הַדְרַת כְּנָפַיִם.

מַלְאַךְ חִוֵּר וְעָצֵב יוֹשֵׁב עַל כָּל אֵלֶּה הַשְּׁיָרִים,

שְׁיָרֵי גַּן־עֶדְנִי וּמְקוֹנֵן –

וּפְנֵי שָׂטָן רָע אוֹרְבִים בְּפִנָּה אֲפֵלָה,

וְהַשָּׂטָן מְגַחֵךְ… וְהַלְּבָנָה – הִיא יָצְאָה

מִבַּעַד לְעָנָן וְצוֹפָה בְחַלּוֹנִי אֶל לִבִּי –

לְבָנָה חִוֶּרֶת.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49238