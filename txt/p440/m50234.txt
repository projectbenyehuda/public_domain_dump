


	
	אֲנִי לוֹבֵש כָּל־צוּרָה וּתְמוּנָה
	








אֲנִי לוֹבֵשׁ כָּל־צוּרָה וּתְמוּנָה,

וְתָמִיד אֲנִי בְקִרְבָתֵךְ,

וְתָמִיד עַל־יָדֵךְ מְעֻנֶּה,

וְכֹה לִי תַכְאִיבִי בְּלִי־חָשָׂךְ.





כִּי תֵצְאִי לְטַיֵּל בֵּין תְּלָמִים

בִּימֵי־קַיִץ חַמִּים, עֲנֻגָּה,

וַתִּרְמְסִי פַרְפָּר שָׁם תָּמִים —

הֲתִשְׁמְעִי קוֹל בִּכְיִי הַנּוּגֶה?





שׁוֹשָׁן קָטַפְתְּ, רֵיחוֹ זָלָף

עַל דַּרְכֵּךְ שֶׁהָיְתָה בוֹ סוּגָה,

וְאֶת עֶדְיוֹ תָסִירִי מֵעָלָיו —

הֲתִשְׁמְעִי קוֹל בִּכְיִי הַנּוּגֶה?





וּבְקָטְפֵךְ הַשּׁוֹשָׁן, רַעֲנַנָּה,

וְקוֹץ אֶחָד זָדוֹן וּמְשֻׁגָּע

הוּא סָרַט אֶצְבָּעֵךְ הַקְּטַנָּה —

הֲתִשְׁמְעִי קוֹל בִּכְיִי הַנּוּגֶה?





וּצְלִילַי הַקּוֹבְלִים וְהַמָּרִים

הָעוֹלִים מִגְּרוֹנֵךְ תִּשְׁמָעִי?

אֲנִי נֶאֱנָח בְּלֵילוֹת־סְתָרִים

מֵעִמְקֵי נִשְׁמָתֵךְ בַּחֲשָׁאִי.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50234