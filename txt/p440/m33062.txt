


	
	אֵלֶגִּיָּה
	




מִכָּל חֲמוּדוֹת הָיוּ לִי —

רַק לִבִּי לִבִּי נִשְׁאַר לִי…





    שֶׁמֶשׁ הָיְתָה לִי בָרֹם,

    עִם עֶרֶב צָלְלָה בַתְּהוֹם…





לִי צִפּוֹר שָׁרָה שִׁירַת־יָהּ,

בְּמֶרְחָק־רָזִים עָפָה לָהּ…





    שׁוֹשַׁנַת־קְסָמִים הָיְתָה לִי,

    עִם צֵאת הַיּוֹם וְנָבְלָה הִיא..





פִּעֵם אוֹתִי חֵשֶׁק עָז —

וְגָוַע חִישׁ עִם קַו הַפָּז…





    לִבַּבְתִנִי תִקְוָה, תִּקְוַת־תֹּם,

    וְנֶעֶלְמָה הִיא עִם כְּלּוֹת הַיּוֹם…





עַל גַּבְשׁוּש בּוֹדֵד, בְּקֶבֶר צָר,

שׁוֹכְבָה לָהּ יַלְדָתִי כְבָר…





    מִכָּל חֲמוּדוֹת הָיוּ לִי —

    רַק לִבִּי לִבִּי נִשְׁאַר לִי…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33062