


	
	עִם הַגַּלִּים
	








מִשְׁבְּרֵי יָם סָבִיב שָׁתִים וּפוֹעֲרִים

רִבֲבוֹת פֶּה בַּעְיָם;

בְּמִי אַתֶּם נוֹזְפִים וּבְמִי אַתֶּם גּוֹעֲרִים?

מַה־לָּכֶם מִשְׁבְּרֵי יָם?

נִרְדָּפִים עַל צַוָּאר כְּמוֹכֶם וְסוֹעֲרִים

גַּם אָנוּ, מְקֻלְּלֵי עָם…





פּוֹעֲלִים אָנוּ יְהוּדִים, מִתְגּוֹדְדִים

בֶּהָמוֹן עַל מִכְסֶה אֳנִי;

יְחִי זֶה חֲרוֹנְכֶם, גַּלִּים גּוֹלִים וְנוֹדְדִים,

קִצְפְּכֶם לָבָן יְחִי!

אֶתְּכֶם, הַגַּלִּים, לֹא נִהְיֶה בּוֹדְדִים ־

אֶחָד הַכְּאֵב וְהַמֶּרִי.





מִי יֵדַע אִם לֹא גוֹרָל אֶחָד לַפּוֹעֲלִים

וְלַגַּלִּים מְזַנְּקִים אֶל עָל?





עַפְרוֹת אַרְצֵנוּ הֵם קוֹרְאִים וְשׁוֹאֲלִים:

בּוֹא, עַמִּי הָעוֹבֵד, וּגְאָל!

מִי יֵדַע, אִם זָר שָׁם לֹא יֶהֱדֹף גּוֹאֲלִים,

כְּמוֹ שֶׁיֶּהָדֵף הַגַּל?…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50288