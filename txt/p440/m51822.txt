


	
	מְשׁוֹרֵר
	




עַל יַד קֻפַּת הַבַּרְזֶל הַפְּתוּחָה עָמַד כִּילָי,

כְּכֹהֵן לִפְנֵי מִזְבְּחוֹ, וְטָמַן שָׁם תַּרְפַּ"ט אֲלָפָיו;

גַּל הַזָּהָב הִבְהִיק – הוּא רֹאשׁוֹ כָפָף,

אֶת עֵינָיו עָצַם־עָצַם – כְּמִפְּנֵי שֶׁמֶשׁ בְּהִלּוֹ.





הוּא הֵגִיף חִישׁ קֻפָּתוֹ. עָשְׁרוֹ כְּאִלּוּ הִבְהִילוֹ,

פַּחַד הַזָּהָב הָרַב וְהֶעָצוּם אוֹתוֹ אָפָף,

אַךְ סֻגַּר הָאָרוֹן – הִזְדַּקֵּף, הֵנִיד וְהֵרִים עַפְעָף,

הִתְעָרֵב בַּחוּץ עִם עֲנִיִּים, בָּא, נֶחְבָּא בְצִלָּם.





לֹא! זֶה לֹא הָיָה כִילַי, זֶה הָיָה מְשֻׁגָּע.

מַפְתֵּחַ קָטֹן וְדַק לוֹ נִשְׁאַר, מַפְתֵּחַ אֲרוֹנוֹ,

בַּעֲדַת הָעֲנִיִּים כִּי בָא הָאִישׁ, וְהִתְעוֹרֵר,





הוֹצִיאוֹ מִכִּיס הַבֶּגֶד, הִתְבּוֹנֵן בּוֹ בְתוּגָה,

וּזְרָקוֹ מִמֶּנּוּ וָהָלְאָה בְקֶרֶב הָעָם וַהֲמוֹנוֹ –

לֹא! זֶה לֹא הָיָה מְשֻׁגָּע, זֶה הָיָה מְשׁוֹרֵר.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51822