


	
	הַקִּדּוּשִׁין
	








בָּדָד בְּקַפֶּלַּת־יָעַר,

לִפְנֵי תְמוּנַת בְּתוּלַת־מָרוֹם,

כָּרַע נָפַל בְּעַנְוַת־רוּחַ

עֶלֶם חִוֵּר וְצָנוּעַ.





"הוֹ, מַדּוֹנָה! אָנָא תְנִי לִי

כְּרֹעַ נֶצַח פֹּה עַל סִפֵּךְ,

אַל תְּגָרְשִׁי אוֹתִי נֶצַח

אֶל חֵיק עוֹלָם קַר וְחוֹטֵא.





"הוֹ, מַדּוֹנָה! בְּאוֹר הַחַמָּה

נוֹסֵס שְׂעָרֵךְ, קַרְנֵי קְוֻצּוֹת;

בַּת־צְחוֹק מְתוּקָה מִשְׁתַּפֶּכֵֶת

סְבִיב שׁוֹשַׁנֵּי שִׂפְתוֹתָיִךְ.





"הוֹ, מַדּוֹנָה! אֵל עֵינַיִךְ

בְּאוֹר־כּוֹכָבִים לִי תַזְהֵרְנָה;

סִירַת־חַיִּים תּוֹלִיךְ שׁוֹלָל,

וְכוֹכְבֵי־רֹם יְנַהֲלוּ בֶטַח.





"הוֹ, מַדּוֹנָה! אֶשָּׂא תָּמִיד

צַעַר כָּל נִסְיוֹנוֹתָיִךְ,

אֶת תֹּם אַהֲבָתִי אַפְקִיד

רַק בְּאִשֵּׁך הַלּוֹהָטֶת.





"הוֹ, מַדּוֹנָה! רַבַּת־חֶסֶד

וְרַבַּת־פְּלָאִים, נָא שְׁמָעִינִי,

תְּנִי הַיּוֹם לִי אוֹת שֶׁל רָצוֹן,

רַק אוֹת־רָצוֹן אֶחָד קָטֹן".





פִּתְאֹם הִתְרַחֵשׁ הַפֶּלֶא הַמְבֹהָל,

נֶעֶלְמוּ פִתְאֹם הַיַּעַר וְהָאֹהֶל,

הָעֶלֶם עוֹד נָבוֹךְ, מִתְבּוֹנֵן הוּא עַל

הַתְּמוּרָה, הִתְרַחֲשָׁה בִמְעוּף־עַיִן קַל.





בְּאוּלָם כֹּה נֶהְדָּר יַעֲמֹד, יִשְׁתּוֹמֵם

לַמַּדּוֹנָה הַיּוֹשְׁבָה, אַךְ אֵין אוֹר מְרוֹמִים,

נַעֲרָה חֲמוּדָה יוֹשֶׁבֶת שָׁם דֹּם

וּמְבָרְכָה וּמְחַיְּכָה בְצַהֲלַת־תֹּם.





וּרְאֵה! מִקְּוֻצַּת רֹאשָׁה צָהֹב

בְּיָדָהּ תָּלְשָׁה תַּלְתַּל־זָהָב,

וַתֵּפֶן לָעֶלֶם בְּקוֹל־שְׁחָקִים רַךְ:

“אֶת שְׂכָרְךָ הַטּוֹב עַל־אֲדָמוֹת נָא קַח!”





אֱמֹר, מִי עֵד לְקִדּוּשִׁין אֵלֶּה?

הַאִם לֹא תִרְאֶה צְבָעִים רֶשֶׁת

לוֹהֲטָה בִשְׁמֵי הַתְּכֵלֶת?

קוֹרְאִים לָהּ בְּנֵי־אָדָם: קֶשֶׁת.





כְּרוּבִים עוֹלִים, יוֹרְדִים, בָּאִים,

מְנַפְנְפִים בְּמַשַּׁק כְּנָפָם,

שִׁירִים יֶהֱמוּ נִפְלָאִים

בְּהִתְלַכְּדוּת קוֹלוֹת יָפִים.





הָעֶלֶם יֵדַע לְאָן בְּטִיסָה

יָעוּף מְלֵא גַעְגּוּעִים גְּדוֹלִים,

הוּא הָלְאָה לְאַרְצוֹת־מֶרְחָק נִשָּׂא,

הַהֲדַס שָׁם יִפְרַח לְעוֹלָם.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50248