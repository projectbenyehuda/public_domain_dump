


	
	שִׁיר עָם
	




בַּיִת מָט, עֲלִיָּה רַק

וַאֲרֻבָּה עַל הַגַּג;

הָאֲרֻבָּה עוֹמְדָה דֹם –

עָשָׁן עוֹלֶה בָהּ יוֹם־יוֹם,

אוֹי, אוֹי, גַּם אֲבוֹי,

זֶה הָרוּחַ יֵהוֹם כֹּה…





בַּעֲלִיָּה, תַּחַת גַּג

שׁוֹכֵב תִּינוֹק עֲלֵי שַׂק,

שַׂק בְּלִי תֶּבֶן וּבְלִי קַשׁ –

לָמָּה תִבְכֶּה, יֶלֶד רָשׁ?





עַל הַגַּג, שָׁם שֶׂכְוִי יֵשׁ,

וְכַרְבָּלְתּוֹ דָּם וָאֵשׁ;

לֶחֶם יִשְׁאַל, יִשְׁאַל פַּת,

פַּת הַלֶּחֶם מֵאַיִן יַאת?





עוֹרֵב שָׁחוֹר מִנִי שְׁחוֹר,

עוּף מִזֶּה, הוֹי, עוּף עֲבֹר!

עוּף, אַל תַּשְׁמַע נוֹרָא קוֹל,

בַּעֲלִיָּה נָדַם כֹּל.





עַל הַגַּג הֶחָתוּל נָם –

לָמָּה יָנוּם חָתוּל שָׁם?

לָמָּה יִשְׁכַּב עַל הַגַּג,

אִי הַתִּינוֹק עַל הַשַּׂק?





בַּיִת מָט, עֲלִיָּה רַק,

וַאֲרֻבָּה עַל הַגַּג,

תַּעֲמֹד שׁוֹמֵמָה לָהּ,

עָשָׁן עוֹד לֹא יַעֲלֶה בָהּ…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51818