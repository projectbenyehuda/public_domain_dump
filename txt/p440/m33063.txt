


	
	בַּסֻּכָּה
	




לַיְלָה דּוֹמֵם, בְּתוֹךְ הֶחָצֵר

    עוֹמְדָה לָהּ גַּלְמוּדָה:

סֻכָּה קְטַנָּה, סֻכָּה יָפָה,

    עֲנָוָה וַחֲמוּדָה.





מִן הַסְּדָקִים, מִן הַחֲרַכִּים,

    מְצִיצִים, מְנִצִּים, שוֹפְעִים,

קַוֵּי־אוֹרָה דַּקִּים־דַּקִּים

    שֶׁבַּחֲשֵׁכָה קוֹפְאִים.





צְלִילִים צְלוּלִים, קַלִּים, נַעֲלִים –

    מִתְמַלְּטִים וְנִשָּׂאִים

מִן הַסֻכָּה — וּבְחֵיק הַדְּמָמָה

    נְמוֹגִים וְנִבְלָעִים.





יֵשׁ שֶׁקַּו אוֹר קָפוּא נֵעוֹר,

    רוֹעֵד וּמִתְנוֹצֵץ

וְיֵשׁ שֶׁהֵד שֶׁל צְלִיל כְּבָר נִשְׁקַע —

    שׁוּב עוֹלֶה וּמִתְרוֹצֵץ…




––––––––––




יְחִידִי יוֹשֵׁב לוֹ רַב גְּדַלְיָה

    בְּתוֹךְ הַסֻּכָּה שָׁמָּה,

יְחִידִי יוֹשֵׁב הוּא וְלוֹמֵד,

    וְלוֹמֵד לוֹ בִדְמָמָה.





רַבִּי גְדַלְיָה זֶה כְבַר זָקֵן,

    וְקוֹלוֹ עוֹדוֹ צָלוּל;

פָּנָיו קֻמְּטוּ, צֻנְּמוּ — וְלִבּוֹ

    עוֹדוֹ רַךְ וְטָלוּל.





עַל לִבְנַת זְקָנוֹ שֶׁל הַיָּשִׁישׁ

    שָׁרוּי כֹּחַ צָעִיר;

וּבְתוֹךְ עֵינָיו — תְּכֵלֶת תּוֹעֶה

    חֲלוֹם קֶסֶם בָּהִיר…





וִיחִידִי יוֹשֵׁב לוֹ הַיָּשִׁישׁ

    בְּתוֹךְ הַסֻּכָּה שָׁמָּה,

יְחִידִי יוֹשֵׁב הוּא וְלוֹמֵד —

    וְלוֹמֵד לוֹ בִדְמָמָה.





וְהַדְּמָמָה — דִּמְמַת קֹדֶשׁ,

    וְהַבְּדִידוּת — מַה עֲרֵבָה!

וְנִשְׁמָתוֹ שֶׁל רַב גְּדַלְיָה —

    הוֹי, מַה רוֹגְשָׁה הִיא וּשְׁלֵוָה.




––––––––––




הַנֵּר גּוֹסֵס — קוֹל הַיָּשִׁישׁ

    נִפְסַק פִּתְאֹם, עֵינָיו הֵרִים:

בִּ״סְכָךְ״ יְרַקְרַק רָעַד, הִבְרִיק,

    קְהַל כּוֹכָבִים עֵרִים.





וְהַכּוֹכָבִים קְטַנִּים — קְטַנִּים,

    פְּנִינִים חַיִּים, פְּנִינִים פְּזִיזִים,

מְפַזְּזִים בִּסְכָךְ, מִתְפַּתְּלִים,

    כִּיְלָדִים שׁוֹבְבִים עַלִּיזִים.





וּלְהַיָּשׁׁישׁ רַבִּי גְדַלְיָה

    נִדְמֶה: הַשָּׁמַיִם חָרְדוּ

אֵלָיו, — עִם הֲמוֹן כּוֹכְבֵיהֶם

    אֶל סֻכָּתוֹ יָרְדוּ…





רַבִּי גְדַלְיָה סוֹגֵר עֵינָיו

    עֵינָיו סְגוּרוֹת — אַךְ לְבָבוֹ

עֵר, שׁוֹמֵעַ: קְהַל מַלְאָכִים

    חֶרֶשׁ אֶל הַסֻּכָּה יָבוֹא.





הַמַּלְאָכִים קְטַנִּים — קְטַנִּים,

    כָּאֲוִיר קַלִּים, זַכִּים, צְחוֹרִים,

פּוֹרְשִׂים עָלָיו אֶת כַּנְפֵיהֶם,

    וְהַכְּנָפַיִם זוֹלְפוֹת אוֹרִים.





וְהֵמָּה לוֹחֲשִׁים לוֹ חֶרֶשׁ,

    סוֹדוֹת שְׁחָקִים, רָזֵי־רָזִים,

בְּכֶסֶף זְקָנוֹ הַמִּסְתַּלְסֵל,

    בִּצְחֹק מִתְלַבְּטִים, נֶאֱחָזִים.







סְגוּרוֹת עֵינֵי רַבִּי גְּדַלְיָה,

    אַךְ לְבָבוֹ עֵר וְרוֹחֵשׁ:

כָּל רָז קָדוֹשׁ, כָּל סוֹד נִשְׂגָּב,

    לוֹ כָל מַלְאָךְ לוֹחֵשׁ…




––––––––––




לַיְלָה דוֹמֵם, בְּתוֹךְ הֶחָצֵר

    עוֹמְדָה לָהּ גַּלְמוּדָה,

סֻכָּה קְטַנָּה, סֻכָּה יָפָה,

    עֲנָוָה וַחֲמוּדָה.





מִן הַסְּדָקִים, מִן הַחֲרַכִּים,

    מְבַצבְּצִים, נִמְתָּחִים —

צֵל חֲלוֹמוֹ שֶׁל רַב גְּדַלְיָה

    וְסוֹדוֹת הַמַּלְאָכִים…







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/33063