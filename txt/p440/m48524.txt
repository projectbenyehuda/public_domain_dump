


	
	מוֹלֶדֶת
	








שִׂימִי נָא אֶת יָדֵךְ עַל שְׁתֵּי עֵינַי,

וּפְעָמִים שֶׁבַע סוֹבְבִינִי,

וּלְאַרְצִי שְׁאָלִינִי —

וְאַרְאֶה לָךְ בְּיָדִי אֶל הַמִּזְרָח.





כַּף יָדֵךְ שֶׁעַל עֵינַי כָּכָה רַכָּה!

כְּגַלְגַּל כָּכָה סוֹבֵב עָלַי רֹאשִׁי;

עַל רַגְלַי אֶעֱמֹד בְּקשִׁי —

הַבִּיטִי — שָׁמָּה, שָׁמָּה הוּא הַמִּזְרָח!





הֵן כַּךְ, כְּאָמְרִי! וְאַתְּ חָשַׁבְתְּ:

“בְּוַדַּאי תִּטְעֶה, אָחִי!”

וּבְמַעֲרָב פּוֹשֵׁר אַחֲלִיף אֶת מִזְרָחִי,

אֶל דָּרוֹם אֵט, לְצָפוֹן קַר וְקוֹפֵא…





אַתְּ מוֹצְאָה יֹפִי גַם בָּאֵלֶּה —

גַּם אֲנִי בָם מוֹצֵא יֹפִי!





אַךְ לָמָּה זֶה, בְּדַבְּרִי בָךְ עַל נוֹפִי,

תַּזְכִּירִי לִי אֶת יָפְיָם שֶׁל הַלָּלוּ?…





תָּאֲרִי לָךְ: אַתְּ חוֹלְמָה בִזְרוֹעוֹתַי,

עֵינַיִךְ לוֹחֲשׁוֹת לִי וּלְבָבֵךְ לִי מִתְפַּלֵּל —

וַאֲנִי — אָנֹכִי גוֹמֵר אֶת הַהַלֵּל,

וְלוֹחֵשׁ בְּאָזְנַיִךְ עַל יָפְיָהּ שֶׁל אַחֶרֶת…





אַרְצִי — לֹא רָאִיתִי עוֹד אֶת אַרְצִי!

אוּלָם לוּ גַם מָחָר שָׁמָּה אֶסַּע,

אוֹ לוּ נִשֵּׂאתִי אֶל אַדְמָתִי פֶתַע,

לֹא הָיִיתִי מוֹצֵא בָהּ כָּל חָדָשׁ.





גַּם הַיּוֹם אֲנִי יוֹדֵעַ מָתַי

שִׁמְשָׁהּ בְּשָׁמֶיהָ עוֹלָה —

וּמָתַי נֶחְבֵּאת הִיא וְגוֹלָה,

וּמַשְׁאִירָה אֶת קַרְנֶיהָ עַל הֶהָרִים.





אֲנִי יוֹדֵעַ מָתַי נִתַּךְ שָׁם הַגֶּשֶׁם,

וּמָתַי טָהֲרוּ הַשְּׁחָקִים,

מָתַי מָלְאוּ פְרָחִים הָעֲמָקִים,

מָתַי שָׁתוּ טַל וּפָתְחוּ אֶת גְּבִיעֵיהֶם…





שַׁאֲלִי אוֹתִי, רַעְיָה, וְאַגִּידָה:

כַּמָּה נָתְנוּ שָׁם הַדְּבוֹרִים דְּבַשׁ הַשָּׁנָה;

וְכַמָּה חָלָב מָתוֹק נָתְנָה לָנוּ

פָּרָה, אֲשֶׁר רוֹעָה שָׁם עַל כָּרֵי בָשָׁן.





רְאִי נָא אֶת עַמּוּד הָאָבָק הַמִּתְרוֹמֵם,

עֶדְרֵי עִזִּים גָּלְשׁוּ מֵהַר גִּלְעָד —

וְרוּחַ קָלִיל בָּא וְסוֹד לִי יִלְאָט:

הָרוֹעֶה עִם חֲלִילוֹ נִשְׁאַר בֵּין הֶהָרִים…





הוּא שָׁמַע קוֹל בֶּהָרִים: דּוֹדִי! דּוֹדִי!

וַיֵּדַע: זֹאת תַּמָּתוֹ הַמִּתְרַפֶּקֶת עָלָיו;

וַיִּשְׁלַח אֶת הָעִזִּים עִם עֲטִינִים מְלֵאִים חָלָב,

וְנִשְׁאַר עִם חֲלִילוֹ לָלוּן בֵּין הֶהָרִים.





יֵשׁ לֵילוֹת צוֹנְנִים בְּאַרְצִי —

וְלוּלֵא בְנוֹת הָאָרֶץ הַיָּפוֹת וְהַתַּמּוֹת

וְאַהֲבָתָן וּנְשִׁיקוֹתָן חַמּוֹת,

לֹא יָלִין רוֹעֶה בֵין הֶהָרִים!





שִׁמְעִי: אֶפְשָׁר שֶׁעוֹד מָחָר אֵלֶךְ־לִי מִכַּאן,

וַאֲנִי יוֹדֵעַ: אֶרֶץ זוּ אִם אֶעֶזְבֶנָּה —





אֶשְׁכָּחֶנָּה —

וְטַעְמִי וְנִמּוּקִי עִמִּי!…





שִׁמְעִי: מָחָר אֶפְשָׁר שֶׁאֶעֶזְבֵךְ —

וְאִם רוֹצָה אַתְּ שֶׁלֹּא אֶשְׁכָּחֵךְ, אָחוֹת,

בֵּין שְׁאָר הַחֻלִּין וְיֶתֶר הַנִּשְׁכָּחוֹת —

כִּתְבִי לִי אֶל אַרְצִי.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48524