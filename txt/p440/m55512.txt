


	
	[הָהּ לִבִּי, לִבִּי נֶעֱצָב]
	




הָהּ לִבִּי, לִבִּי נֶעֱצָב,

וַאֲבִיבִי יִצְהַל יוֹם;

נִשְׁעָן אֶל הַתִּרְזָה,

עַל סוֹלְלָה אֶעֱמֹד דֹּם.





בִּמְנוּחָה תִזְרֹם מַטָּה

בְּמֵי־תְכֶלְתָּהּ תְעָלַת הָעִיר;

נַעַר שָׁט בַּסִּירָה,

דָּג דָּגִים וְשׁוֹרֵק שִׁיר.





מֵעֵבֶר הַשֵּׁנִי מְחַיְּכָה

תְּמוּנָה מַאֲלִיפָה אֵלַי:

מִגְדָּלִים וְגַנִּים וַאֲנָשִׁים,

שְׁוָרִים וִיעָרִים וְגַיְא.





הַנְּעָרוֹת מְכַבְּסוֹת לְבָנִים,

מְדַלְּגוֹת בַּדֶּשֶׁא הָרַךְ;

הַטְּחֹן מַתִּיז אֶגְלֵי יַהֲלֹמִים,

וְסָח לִי, מֵרָחוֹק סָח־סָח.





עַל־יַד צְרִיחַ יָשָׁן וְכֵהֶה

בֵּית שׁוֹמְרִים עוֹמֵד מָט;

אִישׁ־צָבָא שָׁם יִתְהַלֵּךְ

בִּלְבוּשׁ אֲדַמְדָּם אָט.





יִשְׁתַּעֲשַׁע דֹּם בְּרוֹבֵהוּ

הַנּוֹצֵץ בְּקַרְנֵי אוֹר;

יוֹרִידוֹ וִירִימוֹ עַל כְּתֵפוֹ –

מִי יִתֵּן וְחֵץ מָוֶת בִּי יוֹר.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55512