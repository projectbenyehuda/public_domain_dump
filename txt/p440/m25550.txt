


	
	הַס, לֹא הֶגֶה!
	




הַס! יָשַׁבְנוּ כְּבָר לַשֻׁלְחָן,

שְׁבוּ בְּסֵדֶר, כֻּלְכֶם, כֻּלְכֶם!

כְּבָר מַגִישִׁים הָאֲרֻחָה.

שְׁבוּ בְשֶׁקֶט וּבִמְנוּחָה,

וְלֹא כְזוֹלְלִים וּכְסוֹבְאִים:

הֱיוּ מְתוּנִים, שׁוֹתְקִים, טוֹבִים.

הַס, לֹא הֶגֶה! הַס, לֹא מִלָה!

אֵין מַסִיחִין בִּשְׁעַת אֲכִילָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/25550