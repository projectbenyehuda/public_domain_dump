


	
	בִּתְנוּמָתֵךְ
	








פַּעַם אַחַת רָאִיתִי אוֹתָךְ בִּתְנוּמָתֵךְ.

עִם הַעֲרֵב יוֹם, זְכוּרַנִי, אֵלַיִךְ פַּעַם סַרְתִּי,

עָמַדְתִּי בַפְּרוֹזְדוֹר מְעַט, פָּשַׁטְתִּי אַדַּרְתִּי,

פָּתַחְתִּי דֶלֶת חַדְרֵךְ וָאֶעֶמֹד בַּפָּתַח —





אַתְּ נַמְתְּ, עָמַדְתִּי וְהִתְבּוֹנַנְתִּי בָךְ מִסִּפֵּךְ,

הִתְבּוֹנַנְתִּי עַד כְּלוֹת עֵינַי בָּךְ וּכְנַפְשִׁי שָׂבְעִי,

וּלְבָבִי נָע וְזָע, וּלְבָבִי — כְּאִלּוּ מֵת לְבָבִי,

אַתְּ נַמְתְּ, זֶה רֹאשֵׁךְ מֻרְכָּן וְיָדַיִךְ עֲלֵי לִבֵּךְ;





מִטְפַּחַת־צַמְרֵךְ זוּ הַפּוֹחֲזָה וְהַנְּלוֹזָה,

הַתְּלוּיָה לָהּ בְּנֵס עַל כְּתֵפֵךְ תָּמִיד —

כֹּה צְנוּעָה הָיְתָה וְעָטְפָה חָזֵךְ חָמֶד,

שִׂמְלָתֵךְ אָרְכָה כֹה, קְצֵה נַעֲלֵךְ הֵצִיץ הוֹזֶה.





רַק קְצֵה הַנַּעַל, נַעֲלֵךְ, רַק חֻדָּה —

שׁוּם חֲנִית, שׁוּם כִּידוֹן וְשׁוּם חֶרֶב





לֹא יֵיטִיבוּ דְקֹר וּפְצֹעַ לֵב בַּקֶּרֶב,

וּמָחֹה פֶה כְזֹאת הַנַּעַל הַחֲמוּדָה!





עָמַדְתִּי וְהִתְבּוֹנַנְתִּי: עֵינַיִךְ סְגוּרוֹת הָיוּ,

עַל שְׁמוּרוֹתֵיהֶן סְגוּרוֹת, וּפָנַיִךְ — אֵלִי!

לֹא רָאִיתִי עוֹד מֵעוֹלָם אֶת פָּנַיִךְ אֵלֶּה —

וֶאֱמֶת זוּ עֲלֵיהֶם וַאֲשֶׁר כֹּה יִשְׁלָיוּ.





אֱמֶת מִבִּפְנִים, מֵעֹמֶק נֶפֶשׁ, הָיְתָה שְׁפוּכָה

עַל פָּנַיִךְ, עַל הַגְּלוּיִים וְהַשְּׁקֵטִים —

שִׁקְטִי, בֶּאֱמֶת זוּ תַבְרִיחִי אַלְפֵי שֵׁדִים,

בְּזֹאת הָאֱמֶת, עָלַיִךְ שׁוֹרָה, וּבְזֹאת הַמְּנוּחָה.





וְאִם כִּי מִכֹּל יָקַרְתְּ לִי, וְאִם כִּי בְלִי לְבוּשׁ וְשִׂמְלָה

נִגְלֵית בְּבִטְחָה לִי וּבְאַהֲבָה, כְּמוֹ שֶׁהִנָּךְ —

אַךְ אֵיזֶה חֶסֶר בָּךְ הָיָה עִם כָּל חִנֵּךְ,

וּבִתְנוּמָתֵךְ — רְאִי, וְזֶה הֶחָסֵר נִמְלָא!





לֹא רִחַפְתְּ סְבִיבוֹתַי צוֹהֲלָה וְחָרוּצָה

עִם כּוֹסוֹת חַמִּין צְלוּלוֹת וּבוֹעֲרוֹת כַּיָּיִן,

עִם קַעֲרַת תַּפּוּחִים וּצְחוֹקֵךְ־חֵן בָּעָיִן —

אַתְּ נַמְתְּ, אַךְ יִקְרַת נַפְשֵׁךְ יָצְאָה עַל פָּנַיִךְ חוּצָה.









אַתְּ נַמְתְּ — אֲנִי נִצַּבְתִּי דֹם וְהִתְבּוֹנַנְתִּי,

אַתְּ לֹא צָחַקְתְּ אֵלַי, לֹא כַוַּן־חֵן, לֹא רֶמֶז,

דָּלִיתִי בִמְלֹא־לֵב מֵעַל פָּנַיִךְ אֶת הָאֱמֶת,

וּבַאֲשֶׁר לֹא יַאֲמִין גֶּבֶר עַל אֲדָמוֹת — הֶאֱמַנְתִּי.





אָז הֱקִיצוֹת, בִּצְעָקָה תִקְפְּצִי אֶל מוּל הַפֶּתַח —

הוֹי, לָמָּה תַחְקְרִי כֹה וְלָמָּה לִי תַחֲנִיפִי?

מַה לְּכַחֵשׁ תֹּאמְרִי? לוּ יָדַעַתְּ מַה תִּיפִי,

וּמַה־לָּךְ לִבִּי קִרְבִּי יֶהְגֶּה בִתְנוּמָתֵךְ.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48527