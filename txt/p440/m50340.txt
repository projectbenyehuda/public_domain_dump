


	
	אֹשֶׁר
	







א.






אֲנִי חֲמוּטַל,

אֲנִי בַת לִבְנָה,

אֶל עִירִי נָבוֹא –

שָׁם בַּיִת נִבְנֶה…





בֵּית אָבִי קָטָן,

וְנָשָיו שְׁתַּיִם,

תֹּאהַבְנָה מָדוֹן

וְרִיב שְׂפָתַיִם:





לְאָבִי הָיְתָה

עוֹד אִשָׁה אַחַת,

זֹאת הָיְתָה אִמִּי –

וְיָרְדָה שַׁחַת.





אֶל עִירִי אִתָּךְ,

הָהּ, בְּחִיר לְבָבִי

אַךְ אַל נָא נָגוּר

בְּבֵית אָבִי…





בֵּית אָבִי קָטָן –

גַּם בֵּיתֵנוּ

קָטָן יִהְיֶה,

קוֹרָתֵנוּ





לָאָרֶץ שַׁחָה

וּבְיָד לָקַחַת;

אַךְ רַעְיָה, רַעְיָה –

בּוֹ תִהְיֶה אַחַת.




ב.






עִם עֶרֶב יָבוֹא

מִשְׂדֵה עֲמָלוֹ,

וַאֲנִי מְחַכָּה

בְּפֶתַח אָהֳלִי…





אֶרְחַץ רַגְלָיו

בְּמֵי הַנָּחַל,

עַד יִהְיוּ שַׁיִש,

וְקָם וְאָכַל.





כּוֹסוֹ מְלֵאָה –

וְשָתָה מֶנָּה,

וּפָנָה לְאִשְׁתּוֹ,

וְהִיא אֵינֶנָּה!





אָנָה הָלְכָה

וְהִסְתַּתָּרָה?

וְהַדֶּלֶת סְגוּרָה

וּמְסֻגָּרָה.





סָבַב דוֹדִי

וּבִקְּשַׁנִי,

סָבַב, סָבַב

וּמְצָאַנִי…





צְחוֹקִי שָׁמַע,

בְּחִיר לְבָבִי,

וּמְצָאַנִי

עַל מִשְׁכָּבִי!




ג.






“אֵי כֻּתָּנְתֵּךְ?”

פְּשַׁטְתִּיהָ.

“קְוֻצַּת רֹאשֵׁךְ?”

פִּזַּרְתִּיהָ.





“מִי יִלְאַט אֵשׁ לִי?”

זֶה לַחַשׁ דְּבָרִי.

“וּמָה הָרֵיחַ?”

זֵה רֵיחַ בְּשָׂרִי.





“בֵּמָּה אֻסַּרְתִּי?”

בְּזְרוֹעוֹת יָדַי.

"לִי יֵצַר כָּרֵךְ – "

לִין בֵּין שָׁדַי.





"יַד מִי דוֹפֶקֶת

בַּדֶּלֶת כָּכָה?"

זֶה עוֹבֵר דֶּרֶךְ,

אַל לוֹ תִפְתָּחָה;





פְּתַח הָאֶשְׁנָב

וּזְרֹק לַהֵלֶךְ,

זְרֹק לוֹ שֶׁקֶל,

וְיֵלֵךְ יֵלֵךְ,





וְאֹשֶׁר דּוֹדִים

אַל נָא יָפְרָע,

וּמְנוּחָתֵנוּ –

עָלֵינוּ שָׁפְרָה.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50340