


	
	שְׁבוּיִים
	




אַל תָּנוּד, יְדִידִי, לַצִּפּוֹר,

שֶׁלְּכָדָהּ הַצַּיָּד בַּפָּח,

כְּנָפֶיהָ אִם אִתָּהּ – תִּמָּלֵט,

וְתִשְׁאַף עוֹד רוּחַ גַּם צַח.





נוּדָה לְגוֹרַל אֶפְרֹחַ,

שֶׁטֶּרֶם לוֹ צָמְחוּ כְנָפַיִם –

כְּבָר סָגוּר הִנֵּהוּ עַל מַסְגֵּר,

בַּל יִרְאֶה אֶת הוֹד הַשָּׁמָיִם.





תִּקְוָתוֹ, הָהּ, נִשְׁאֲרָה מָעַל

הִתְעַנֵּג עַל זִיו חַיֵּי דְרוֹר;

כִּי בְטֶרֶם תִּצְמַחְנָה לוֹ כְנָפָיו

יֵרֵד אֶל יַרְכְּתֵי בוֹר.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51999