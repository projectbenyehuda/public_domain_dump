


	
	כּוֹכָב נָפָל
	




חָלַמְתִּי חֲלוֹם:

תֹּהוּ וְלֹא דֶרֶךְ – וַאֲנִי הוֹלֵךְ דֹּם,

אָבְדָה דַרְכִּי וַאֲנִי הוֹלֵךְ בָּהּ לְבַדִּי,

לֹא נִשְׁמַע צַעֲדִי.

וְנִשְׁמַת אַפִּי גַם הִיא, גַּם הִיא אֵינֶנָּה

בְּקִרְבִּי אֶעֶצְרֶנָּה.

וְאֵין לְדַרְכִּי סוֹף, וְסוֹף אֵין לְלֵיל אָמֶשׁ –

וְשֶׁמֶשׁ אָיִן. אוֹי לִי, כִּי שָׁכַחְתִּי שָׁמֶשׁ.

שָׁכַחְתִּי אוֹר וְלַבַּת נֵר רוֹעֶדֶת

עַל שֻׁלְחָן, בְּתוֹךְ חֶדֶר,

שָׁכַחְתִּי אֹהֶל וּנְוֵה־שָׁלוֹם וּמוֹלֶדֶת,

עוֹלָמִי עָלַי קָדַר!

רַק זְעֵיר־שָׁם, זְעֵיר־שָׁם בְּרַחֲמִים בִּי יַבִּיטוּ,

וְקֶרֶן חֶסֶד לִי יוֹשִׁיטוּ

מִמְּרוֹמִים

כּוֹכָבִים יְתוֹמִים.





לֹא רַבִּים הֵם,

כְּמִסְפַּר עֵינֵי אָב וָאֵם,

וְעוֹד עַיִן אַחַת… עוֹד שְׁתַּיִם –

חָמֵשׁ, שֵׁשׁ עֵינַיִם

צוֹפוֹת חֲרֵדוֹת לִבְנָן,

הַהוֹלֵךְ בְּתֹהוּ לֹא דֶרֶךְ,

הוֹלֵךְ וְכוֹשֵׁל בֶּרֶךְ,

הוֹלֵךְ – וְלֹא יֵדַע לְאָן?





וַיְהִי בְלֶכְתִּי בֶאֱשׁוּן הַלַּיְלָה,

וְעֵינַי לְמַעְלָה –

אֶל הַחֲרֵדִים אֵלַי וְהַשְּׁחוֹחִים עָלָי,

עַל הַהוֹלֵךְ וְאוֹבֵד בַּגַּיְא –

וְהִנֵּה – אֲהָהּ, כִּי יָרַד,

פְּלָאִים יָרַד

הַכּוֹכָב, שֶׁבְּכָל רַחֲמָיו עָלַי חָרָד,

מַבַּט עֵין אִמִּי הַרוֹתֵת, גַּם רַךְ וְגַם עָז,

נָפַל, צָלַל כְּדִמְעָה, כְּדִמְעַת פַּז.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51995