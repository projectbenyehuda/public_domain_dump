


	
	עִם הַכִּנּוֹר
	








אֶגַּע מֵיתָר —

יָצָא צְלִיל,

לְלֹא עֶצֶב,

לְלֹא גִיל.





לֹא אֲנָחָה

וְלֹא קוֹל עָז —

חִנָּם עָלָה

וְחִנָּם גָּז.





לֹא בָא בְעָצְמָה

וְלֹא רְתֵת;

נָשַׁק אֹזֶן

וְעַל סִפָּהּ מֵת…





לָמָּה נוֹלַד

וְגָוַע פֹּה?

הָהּ, לֹא הָיָה

שֵׁנִי לוֹ!





אַךְ מֵיתָרַי,

שְׁנַיִם אַךְ —

יָצְאוּ שְׁנַיִם,

אָח וְאָח.





צְלִילִים שְׁנַיִם

צְלִיל וּצְלִיל —

רֵאשִׁית מַכְאוֹב

בָּם וָגִיל…





שְׁלִישִׁי נוֹסַף —

אֵגֶל כְּאֵב,

נֵטֶף שִׂמְחָה

אַל הַלֵּב.





תָּעָה לֵב: מֶה

הָיָה לִי?

הַמַּנְגִּינָה —

הִנֵּה הִיא!


*


אַךְ מֵיתָרַי —

יָצָא צְלִיל,

אַחֲרָיו חָרַד

אָחִיו בְּחִיל,





וְאַחֲרֵיהֶם

עוֹד וְעוֹד,

חֲרֵדִים כֻּלָּם —

צְלֹל וַחֲרֹד.





צְלֹל לַנֶּפֶשׁ,

חֲרֹד לַלֵּב,

עִם הַגִּיל

וְעִם הַכְּאֵב…





נַפְשִׁי רוֹגְעָה

וְנַעֲוָה —

נַפְשִׁי שְׁכוּרַת

אַהֲבָה



*



זֶה הַכִּנּוֹר

וְיָדִי זֹה —

כֹּה בְיָדִי

אַכֶּה בּוֹ!





בְּבַת אַחַת

יָצְאוּ רָב —

מִטְרוֹת צְלִילִים,

פֻּזְּרָה עָב,









טֹהַר שַׁחַק…

רֶגַע עוֹד —

וְיִבָּקַע

וְנִגְלָה סוֹד…





אַךְ הַכִּנּוֹר —

יָצָא קוֹל,

שָׁמַי גְּלוּיִים

אַחַז כֹּל.


*


אֶתְפֹּשׂ כִּנּוֹר

וְסֹב וָרֹן,

אַךְ מֵיתָרָיו,

אַךְ בְּאוֹן,





אֶקְרָא חַיִּים

בְּכָל חוּץ,

הוֹלֵךְ לְאַט לוֹ,

יָחֵל רוּץ;





כָּל רָץ וּמְמַהֵר

יְנַסֶּה עוּף,

יִשְׁלַח יָדָיו

כְּכַנְפֵי כְרוּב.





צְלִילִים שׁוֹטְפִים

שְׁטֹף וַעֲבֹר,

הוֹמִים חַיִּים,

קוֹרְאִים דְּרוֹר.


*


אַעֲבִיר יָדִי,

אַעֲבִיר אַט,

עַל הַכִּנּוֹר —

לֹא, לֹא יָד!





לִבִּי יָצָא

מִנִּי גֵו,

וְעוֹבֵר עָלָיו

בַּהֲמוֹת לֵב.





לֹא, לֹא צְלִילִים

הוֹמִים כֵּן,

רַק שְׂפָתַיִם

נָעוֹת הֵן.





שְׂפָתַי נָעוֹת

אֶל אֵל חָי,

אֲנִי תְפִלָּה

לַאדֹנָי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48545