


	
	עַל הַמָּחוֹל שִׁיר
	








מָחוֹל לִי!

מָחוֹל לִי!

כִּיקוֹד אֵשׁ

כֵּן יִבְעַר בִּי.





אֶשְׁלַח רָגֶל,

אוֹשִׁיט יָד —

הִנֵּה הוּקַל

לִי מְעָט…





גֵּוִי תֶבֶן,

בְּשָׂרִי קַשׁ,

כָּל עַצְמוֹתַי

הֵן חֲשַׁשׁ.





אִם הַמָּחוֹל

אֶעֱצָר בִּי —





אָז יֹאכְלֵנִי

מָחוֹל לִי…





הֲרִימוֹתִי

רֹאשִׁי עָל —

יָם אָנֹכִי

וְרֹאשִׁי גָל!





יָם וְאֵין מָיִם,

חַי וְאֵין גּוּף,

בְּאֵין מַיִם שְׂחוֹת,

בְּאֵין כָּנָף עוּף.





שָׁמַיִם לְמָטָּה,

וְאֶרֶץ לָרוּם,

מָחוֹל, מָחוֹל!

וְאֵין מְאוּם.





אֵין מְאוּמָה —

רַק יְקוֹד,

רַק הַמָּחוֹל

וְאֵין עוֹד —





עַתָּה יִפְרֹץ!

וּבְלֹא קוֹל —

וְחַיִּים נִדְמוּ;

נִדְמָה כֹל.





הַס, לֹא הָגֹה,

וְלֹא חֲשֹׁב!

אֲבַק רַעְיוֹן —

שָׁקַע וַחֲלֹף!





נִמְחָה צוּרָה,

נִמְחָק גְּבוּל;

סֹב וְחוּל,

סֹב וְחוּל…





אֲשֶׁר הָיָה

לֹא יִהְיֶה עוֹד…

עַתָּה יִתְגַל

חָדָשׁ סוֹד.





עוֹלָם חָדָשׁ

יֶהֱמֶה בִי,





עוֹלָם, עוֹלָם —

מָחוֹל לִי!





תֹּהוּ־בֹהוּ!

וְאֵין כֹּל,

לֹא שָׁמַיִם,

לֹא שְׁאוֹל…





תְּהוֹם כִּבְרֵאשִׁית

יֻצַּע דֹּם,

וַאֲנִי הָרוּחַ

עַל פְּנֵי תְהוֹם.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48526