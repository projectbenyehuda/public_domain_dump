


	
	פְּגִישָׁה
	




כּוֹכַב זָהָב נָפַל מִן הַשְּׁחָקִים,

זִיק מִמְּרוֹמִים נָפַל —

וְצָלַל בָּעֲרָפֶל.





שִׁירַת זָהָב מִשִּׂפְתוֹתַי דֹּם נִתָּקָה,

שִׁירָה קְטַנָּה, נָאָה,

וְהַלַּיִל בְּלָעָהּ.





זֶה הָיָה רֶגַע שֶׁל נְפִילָה אֶל חֵיק הַמָּוֶת:

חִשֵּׁב כְּבָר הַכּוֹכָב לִכְבּוֹת וּלְהֵעָלֵם

וְהַשִּׁיר — הֵאָלֵם.





וְהִנֵּה נִפְגְּשׁוּ בִתְהוֹם הַלֵּיל הַשִּׁיר וְהַשַּׁלְהָבֶת,

שִׁיר הָאָדָם נִפְגַּשׁ עִם הַשְּׁבִיב מִמְּרוֹמִים,

עֵינַיִם לְעֵינַיִם, פֶּה לְפֶה —

וְהִבְרִיקוּ עוֹד הַפַעַם זֶה לְעֻמַּת זֶה,

עוֹד הַפַּעַם אוֹרוּ פְנֵי שְׁנֵי הַיְתוֹמִים.





















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48515