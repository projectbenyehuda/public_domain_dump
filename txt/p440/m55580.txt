


	
	[חָלַמְתִּי: אֲנִי הָאֵל הַטּוֹב]
	




חָלַמְתִּי: אֲנִי הָאֵל הַטּוֹב

וּבַשָּׁמַיִם דְּבִירִי,

וּכְרוּבִים יוֹשְׁבִים סָבִיב לִי

וּמְהַלְלִים אֶת שִׁירִי.





צַפִּיחִית אֹכַל שָׁם בִּדְבָשׁ,

שֶׁנִּקְנוּ בִמְזֻמָּנִים,

וְקַרְדִּינַל שָׁם אֵשְׁתְּ וְאֵין

לִי חוֹבוֹת כְּמוֹ לְפָנִים.





אַךְ שִׁעֲמוּמִי גָדוֹל מְאֹד,

חָפַצְתִּי רֶדֶת מָטָּה,

וְאִם לֹא אוּכַל אֱלֹהִים הֱיוֹת

וְהָיִיתִי שָׁם הַשָּׂטָן.





קוּם, גַּבְרִיאֵל, קוּם, הָרָם,

וּפְעָמֶיךְ הָרֵם,

וְאֶת יְדִידִי, אֶת אוֹיגֵין,

שָׂא אֵלַי לַמָּרוֹם.





לֹא תְבַקְּשׁוֹ בְּבֵית הַוְּעִידָה, כְּרוּב,

לְבֵית הַיַּיִן מַהֲרָה;

לֹא לְבֵית הַתְּפִלָּה שֶׁל הֶדְוִיג שְׁאַל,

שְׁאַל לְבֵית מֵאִיר הַנַּעֲרָה.





אֶת זוּג כְּנָפָיו פָּרַשׂ אָז

וְלָאָרֶץ עָף מַלְאָכִי,

וּתְפָשׂוֹ שָׁם וְהֶעֱלוֹ רוֹם –

אֶת רֵעִי, אֶת פִּרְחָחִי.





כָּךְ, בֵּן, אֲנִי הָאֵל הַטּוֹב,

הַמּוֹשֵׁל עַל אֲדָמוֹת!

אֲנִי אָמַרְתִּי תָּמִיד לָךְ:

לִגְדוֹלוֹת נוֹצַרְתִּי וְרָמוֹת.





אֶת פְּלָאַי אַרְאֶה לָךְ יוֹם־יוֹם,

הֵם יַפְלִיאוּךָ כָּכָה!

לְמַעַנְךָ תְאֻשַּׁר עִיר בֶּרְלִין,

אֲצַו לָהּ אֶת הַבְּרָכָה.





אַבְנֵי מִרְצְפוֹת הָעִיר

תִּבָּקַעְנָה כִבְיָכוֹל,

וְצִדְפָּה אֵין כָּמוֹהָ לְרֹךְ

כָּל אֶבֶן וְאָבֶן תָּכִיל.





מְטַר עֲסִיס־לִימוֹנִים טוֹב

יֻתַּךְ לֹא בְמִסְכֵּנוּת,

וּבִרְחוֹבוֹת עִיר יְפַךְ

וִיקַלַּח יֵין הָרֵינוּס.





הַבֶּרְלִינָאִים שְׂמֵחִים כֹּה

בְּמַעֲדַנֵּי־אֵל הַטּוֹבִים,

בַּעֲלֵי בֵית־דִּין שֶׁל הַמְּחוֹז

מִתּוֹךְ הַחוּצוֹת סוֹבְאִים.





הַמְשׁוֹרְרִים הֵם שְׂמֵחִים כֹּה

וּמְבָרְכִים עַל הַמְּזוֹנוֹת;

הַלֵּיטְנַנְטִים וְנוֹשְׂאֵי הַנֵּס

יְלַקְקוּ בִלְשׁוֹנוֹת.





הַלֵּיטְנַנְטִים וְנוֹשְׂאֵי הַנֵּס

פִּקְחִים הֵם וַחֲכָמִים,

הֵם יוֹדְעִים: לֹא יִתְרַחֵשׁ נֵס

כָּזֶה בְּכָל הַיָּמִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55580