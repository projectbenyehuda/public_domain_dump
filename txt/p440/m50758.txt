


	
	חֲלוֹם
	




בַּלַּיְלָה בָּא אֵלַי הַמָּוֶת.

דְּמוּת אָדָם הָיָה לוֹ, דְּמוּת אָדָם, שָׁחוֹר

מִכַּף רַגְלוֹ עַד קָדְקֳדוֹ.

אֲנִי חָפַצְתִּי לִצְעַק אֶל־הַחַיִּים;

הוּא מִהֵר, שָׂם אֶת יָדוֹ,

יָד קָרָה, אֱלֵי פִי;

פָּנָה לְפָנִים, פָּנָה לְאָחוֹר

שַׁח עָלַי וְלָחַשׁ לִי:

— אֲנִי הַמָּוֶת…





חַם הָיָה לִי בַמִּטָּה עַד מְאֹד:

שׁוֹקֵעַ כֻּלִּי בְּתוֹךְ כְּסָסוֹת חַמּוֹת;

רָחַשְׁתִּי כְבָר אֶת־קִרְבַת הַחֲלוֹם,

כְּשֶׁהוּא נִדְחַק מִתַּחַת לִשְׂמִיכָתִי…

הוּא שָׁלַח יָדוֹ לִי וְהֵסִיר

אֶת־הַשְּׂמִיכָה מֵעַל מַעֲרוּמַי.

קֹר חָלַף עַל־כָּל בְּשָׂרִי בְּרֶגַע זֶה —

לָנֶצַח נִטַּל מֶנִּי חֹם עֲלוּמַי;

טָפַח לִי בְיָדוֹ עַל הַפֶּה —

זֶה הַפֶּה לֹא יְמַלֵּל יוֹתֵר…





טָפַח לִי בְיָדוֹ עַל הַלֵּב —

זֶה הַלֵּב לֹא יַכֶּה עוֹד…

הִתְמוֹדֵד דֹּם עָלַי: — זוּ הַגְּוִיָּה

לֹא תָשׁוּב עוֹד לִתְחִיָּה

הִסְתַּכֵּל בִּי — וְסָר מֵעַל מִטָּתִי.

בִּכְנַף מְעִילוֹ פִּרְכְּסָה נִשְׁמָתִי…



— — — — — — — — — —



בַּשְּׂמִיכָה שֶׁנָּחָה לְרַגְלֵי הַמֵּתוֹת.

חֹם בְּשָׂרִי עוֹד רָחַשׁ,

חֲלוֹם לִבִּי עוֹד לָחַשׁ; —

חָתוּל קָפַץ עָלֶיהָ וַיָּרַח…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50758