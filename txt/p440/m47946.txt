


	
	בַּלֵּיל חִבְּקַתְנִי שִׁדָּה
	








בַּלֵּיל חִבְּקַתְנִי שִׁדָּה. עוֹד לֹא יָשַׁנְתִּי,

שָׁכַבְתִּי עַל מִשְׁכָּבִי וְהִרְהָרְתִּי;

רַגְלַי לִמְרַאשׁוֹתַי וְרֹאשִׁי לִמְרַגְלוֹתָי,

יָדַי תַּחַת רֹאשִׁי וּפָנַי אֶל הַתִּקְרָה.

עֵינַי תָּעוּ בְלִי כָל צֹרֶךְ עַל הַתִּקְרָה —

גַּם הִרְהוּרַי תָּעוּ שָׁמָּה בְלִי כָל צֹרֶךְ.




*


בִּקַּשְׁתִּי אֶת שֶׁאָהֲבָה נַפְשִׁי וְלֹא מָצָאתִי.

עַד חֲצוֹת לַיְלָה בִּקַּשְׁתִּי בְרֹאשׁ כָּל חוּצוֹת,

בְּכָל הַשְּׁבִילִים וְהַמִּשְׁעוֹלִים עָבַרְתִּי בָדָד,

דָּפַקְתִּי בְכָל הַתְּרִיסִים וְהַחֲלוֹנוֹת:

— "הֲיֵשׁ פֹּה נַעֲרָה תַמָּה, נַעֲרָה יָפָה?

עִם קְוֻצּוֹת שְׁחוֹרוֹת וְעֵינַיִם חוֹלְמוֹת —

תֵּצֵא נָא עִמָּדִי לְקַדֵּם פְּנֵי הַשַּׁחַר… —"




*


הַלַּיְלָה הָיָה עָמוֹק, עָמוֹק מְאֹד וְשָׁחוֹר —

הוּא בָלַע אֶת קְרִיאוֹתַי וְהֵקִיא לִי אֶת הֵדָן…

כּוֹכָבִי יָצָא עִמִּי, אַךְ עָמַד רָחוֹק בְּשָׁמָיו,

חִוֵּר וְנִפְחָד כָּמוֹנִי, יְחִידִי בֵּין רִבּוֹא עֲנָנִים.





— הֲיֵשׁ פֹּה נַעֲרָה תַמָּה? וְאֵין מֵשִׁיב לִי וְאֵין עוֹנֶה —

וָאָשׁוּב בְּאֶמְצַע לַיְלָה אֶל חֶדְרִי — וְנֵרוֹ דוֹעֵךְ,

וָאֶשְׁכַּב בַּאֲשֶׁר שָׁכַבְתִּי, עָיֵף הָיִיתִי וְלֹא הִשְׁגַּחְתִּי,

בְּלִי צֹרֶךְ תָּעוּ עֵינַי וְהִרְהוּרַי אֶל הַתִּקְרָה…





בַּלֵּיל חִבְּקַתְנִי שִׁדָּה, בְּאֶמְצַע הַלַּיְלָה בָאָה,

בִּלְבוּשׁ נַעֲרָה תַמָּה וְיָפָה, יָפָה מְאֹד —

עִם קְוֻצּוֹת שְׁחוֹרוֹת, עִם עֵינַיִם חוֹלְמוֹת,

לֹא בָאָה בִצְעָדִים, רִשְׁרוּשׁ שִׂמְלָתָהּ רַק עָלָה

כְּהֶמְיַת הָרוּחַ הַקַּלִּיל וּכְרַחַשׁ הַכְּרוּבִים הַתְּמִימִים.

בָּאָה וְיָשְׁבָה עַל יָדִי וְלִטְּפָה וְסִלְסְלָה שְׂעָרִי.

קַר לְךָ, נַעֲרִי, לִי דוֹבְבָה, אֲנִי אֶשְׁכַּב לְצַלְעָךְ, הַנָּעַר,

נוּמָה נוּמָה עַל שָׂדַי הַלְּבָנוֹת וְעָלָה רֹאשְׁךָ וְלִבְּךָ בְאֵשׁ,



אֲנִי חַמָּה כַּשֶּׁמֶשׁ, אֲנִי אֶהְיֶה לְךָ שֶׁמֶשׁ בַּלָּיְלָה! —





הִיא צָחֲקָה לְתוֹךְ לִבִּי וְנֶעֱלְמָה, הַשִּׁדָּה!

הֱקִיצוֹתִי בִפְחָדִים, הַצְּלָלִים כְּבָר הָלְכוּ וְהִטַּשְׁטְשׁוּ,

גּוּשֵׁי הַלַּיְלָה הָלְכוּ וְנָמֹגוּ, בְחִוְּרַת הַבֹּקֶר,

בַּמִּזְרָח הַחֲוַרְוָר כְּבָר הִזְהִיר הַשַּׁחַר הַנָּאוֶה — — —

אָנֹכִי רָאִיתִי אֶת זָהֳרוֹ וְזָהֳרוֹ עָלַי לֹא נָפַל…

וָאֵדַע כִּי טָמֵא אָנֹכִי, וָאֵדָע כִּי שִׁדָּה חִבְּקַתְנִי —

וָאֶצְפֹּן אֶת רֹאשִׁי בְכָרִי וָאֶבְכֶּה וָאֶבְכֶּה. —













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47946