


	
	פֶּטֶר הָאֻמְלָל
	







I






גַּם הַנְס וְגַם גְּרֵיטָה יְרַקְּדוּ הַיּוֹם

בְּצַהֲלַת־גִּיל וּבִרְנָנָה;

פֶּטֶר עוֹמֵד כֹּה אִלֵּם, דֹּם,

עַל פָּנָיו תִּשְׁכֹּן עֲנָנָה.





הַנְס הוּא הֶחָתָן, הִיא כַּלַּת־הַחֵן,

עֲדוּיִם לְחַג וְהִלּוּלִין.

פֶּטֶר הָאֻמְלָל חוֹרֵק שֵׁן,

מִתְהַלֵּךְ בְּבִגְדֵי הַחֻלִּין.





פֶּטֶר מְדַבֵּר לְנַפְשׁוֹ וְסָח,

וִילַוֵּם בְּעַיִן דּוֹמַעַת:



"לוּלֵא נְבוּנוֹתִי עַד־כְּדֵי־כָךְ —



וְאִבַּדְתִּי עַצְמִי לָדַעַת.




II






בְּחָזִי יִשְׁכֹּן כְּאֵבִי רָע,

יִתְפַּקַּע רֶגַע רָגַע;

מֵאָז הַבֹּקֶר נָע וָנָד —

לֹא אוּכַל לְהֵרָגַע.





לְבֵית חֶמְדָּתִי אֲנִי בָא —

גְּרֵיטָה, הִיא תְרַפְּאֵנִי;

אַךְ אֶתְלֶה רֶגַע עֵינַי בָּהּ,

וְאֵצֵא דֹם וְאֵינִי.





עַל הַר אָנֹכִי עוֹלֶה רָם

וְהָעוֹלָם כְּלֹא הָיָה;

כִּי דוּמָם אֶעֱמֹד מַעְלָה שָׁם,

דֹּם אֶעֱמֹד וְאֶבְכָּיָה.








III






פֶּטֶר הָאֻמְלָל יִנּוֹעַ כַּצֵּל,

חִוֵּר כַּמָּוֶת וְקוֹדֵר כַּלֵּיל,

בְּעָבְרוֹ וְעָמְדוּ רוֹאָיו עַד־בּוֹשׁ,

יַעַמְדוּ, יָנִיעוּ אַחֲרָיו רֹאשׁ.





הַנְּעָרוֹת לוֹחֲשׁוֹת פֶּה לָפֶה:

“אִם לֹא מִקֶּבֶר עָלָה זֶה?”

אֲהָהּ, לֹא עָלָה, — נַעֲרוֹת תֹּם,

הוּא נָכוֹן רֶדֶת שָׁם הַיּוֹם.





אוֹצָרוֹ אָבַד — מַר לוֹ מַר,

וְאֵין טוֹב לוֹ מִקֶּבֶר צָר,

יָנוּחַ שָׁלוֹם רַק בַּבּוֹר,

שָׁם יִישַׁן דֹּם עַד אַחֲרוֹן דּוֹר.



















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50252