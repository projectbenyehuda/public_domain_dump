


	
	אֲהוּבִים
	




בְּגַל עָבִים צְחוֹרוֹת אָז נָמָה הַלְּבָנָה,

פָּנֶיהָ בְאֵד מְעֻלָּפִים,

וַעֲדַת הַכּוֹכָבִים הַפְּזוּרָה אָז נָמָה,

וּכְרוּבֵי הַחֲלוֹם סָבִיב עָפִים.





הָאָדָם אָז סִפֵּר עִם חַוָּה בָעֵדֶן,

וְלֹא נִזְהַר וְנָשַׁק לְחַוָּה –

לְצִלְצוּל הַנְּשִׁיקָה הֵקִיצָה בַמְּרוֹמִים

הַלְּבָנָה, וְהִיא חוֹלַת אַהֲבָה.





הַלְּבָנָה הֵקִיצָה בְאֶמְצַע חֲלוֹמָהּ

כָּכָה חִוֶּרֶת;

וּבְשַׁפְרִיר הַתְּכֵלֶת הִיא שָׁטָה לְבַקֵּשׁ



בֶּן־חֲלוֹמָהּ הַחֶרֶס.





הִיא שָׁטָה וּמְבַקְּשָׁה בְכָל כַּנְפוֹת הַשְּׁחָקִים

הִיא צוֹפָה לְפַנִים וּלְאָחוֹר;

שָׁוְא דִבֶּר הַחֲלוֹם לָהּ! וַתָּלֶט פָּנֶיהָ

וַתָּבוֹא בְחֵיק עָנָן שָׁחוֹר…





הִתְגַּעְגְּעָה הַלְּבָנָה לַשֶּׁמֶשׁ,

רַק אֵלָיו נִכְסָפָה.

וַיְהִי כִי לֹא מָצְאָה אֶת־בְּחִירָהּ,

וַתָּבוֹא בֶעָנָן הַיָּפָה…





לוּ יָדְעָה הַבַּת הַחִוֶּרֶת

כִּי יוֹפַע בַּמִּזְרָח הַשָּׁמֶשׁ,

עַד בֹּקֶר לוֹ הָיְתָה מַמְתִּינָה,

וְלֹא דָבְקָה בְעָנָן, בֶּן־אָמֶשׁ…





הַבֹּקֶר כְּבָר פָּקַח עַפְעַפָּיו –

עַל שְׁנַיִם גַּלְמוּדִים;

וּלְצִלְצוּל נְשִׁיקַת הָאִשָּׁה –

נֵעוֹר בַּמִזְרָח הַשֶּׁמֶש,

בְּפָנָיו הַצּוֹחֲקִים וְרֻדִּים…





וְעַל פְּנֵי הַשָּׁמַיִם הָרְחָבִים

תָּעוּ מַבָּטָיו שֶׁל אוֹרָה,

הוּא בִקֵּשׁ לִבְנָתוֹ וְלֹא מְצָאָהּ,

וּדְמָעוֹת שֶָל־זֹהַר דֹּם נָפְלוּ

עַל פְּנֵי הָאֲדָמָה הַשְּׁחוֹרָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51987