


	
	[לָךְ, חֶמְדָּתִי, יַלְדַּת־תֹּם]
	








לָךְ, חֶמְדָּתִי, יַלְדַּת־תֹּם,

קַלָּה, רַכָּה כַּחֲלוֹם,

חַיַּי לָךְ אַקְדִּישָׁה דֹם,

לָךְ, רַק לָךְ, עַד אַחֲרוֹן יוֹם.





מָתוֹק לִי הָאוֹר בִּזְרֹם

מֵעֵינַיִךְ, כְּאוֹר סַהַר־רֹם;

אַבִּיט — וְלֶחְיֵךְ, שׁוֹשַׁן־תֹּם,

הוֹלְכָה הָלֹךְ וַאֲדֹם.





מִפִּיךְ הַקָּט מַבְרִיקִים דֹּם

טוּרֵי פְנִינִים, יִקְרוֹת־תְּהֹם;

אַךְ הַטּוֹב, הַיַּהֲלֹם,

צָפוּן הוּא בְחֻבֵּךְ חֹם.





אַהֲבָה צְנוּעָה הִיא וּשְׁלוֹם־

גִּיל, לְלִבִּי חדְרוּ בְחֹם

בְּהַבִּיטִי בָךְ אָז דֹּם,

בָּךְ, חֶמְדָּתִי, יַלְדַּת־תֹּם!















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50217