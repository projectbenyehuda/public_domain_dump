


	
	[כוכב מהבהב במרום]
	








כּוֹכָב מְהַבְהֵב בַּמָּרוֹם,

וְנַעֲרָה בַסִּמְטָא עוֹבֶרֶת;

מַדּוּעַ כֹּה יֶחֱרַד הַכּוֹכָב?

מַדּוּעַ הַנַּעֲרָה חִוֶּרֶת?





הֵם אוֹהֲבִים זֶה אֶת זֶה כַּמָּה –

וְזֶה אֶל זֶה יוֹצְאִים בַּלַּיְלָה;

הַנַּעֲרָה לוֹ קֹורֵאת: רֵד אַרְצָה!

הַכּוֹכָב: עֲלִי־נָא, לְמַעֲלָה!





בְּאַחַד הַלֵּילוֹת הַחֲרִישִׁים,

בִּשְׁעַת גַּעֲגוּעִים וּמְשׁוּבָה

חֲשׂוּפַת הֶחָזֶה יָצָאָה,

וְנִצְבָה כְלַפֵּי אֲהוּבָהּ.





הִתְלַקַּח הַכּוֹכָב בְּשָׁמָיו,

קָפַץ לָאָרֶץ וְשָׁקָע;

הַנַּעֲרָה צוֹעֶקֶת לְנָפְלוֹ,

וְקוֹפֵאת לְנָפְלוֹ בִצְעָקָה.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47938