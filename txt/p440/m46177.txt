


	
	בְּאֶרֶץ גּשֶׁן
	








בְּאֶרֶץ גּשֶׁן פָּנָה יוֹם,

עֶרֶב בָּא וּצְלָלִים;

בָּאוּ חֶרֶשׁ, נָחוּ דֹם,

כִּסּוּ הָאֹהָלִים.





אֶל הַחַלּוֹן יוֹשְׁבָה לָהּ

אֵם עִבְרִיָּה דוּמָם;

קַוֵּי שֶׁמֶשׁ, שֶׁמֶשׁ בָּא,

תּוֹעִים עוֹד לְתֻמָּם.





בְּחֵיקָהּ יִשְׁכַּב בְּנָהּ הַתָּם,

נוּגֶה וּלְבֶן־פָּנִים;

"אִמִּי, לָמָּה בִפְאַת יָם

יוֹקְדִים הָעֲנָנִים?"





לִפְאַת מַעֲרָב אָדֹם, צַח,

אָז מֶבָּטָהּ יִפְנֶה —

"שָׁם אָבִיךָ, בְּנִי הָרַךְ,

עָרִים שָׁמָּה יִבְנֶה…"





“הֵן בַּעֲבוּרִי יִבְנֶה עִיר!”

קָרָא בְנָהּ שָׂמֵחַ,

פָּתַח פִּיו בִּתְרוּעַת שִׁיר,

וְאִמּוֹ תֵאָנֵחַ…





“הוּא לְפַרְעֹה יִבְנֶה שָׁם” —

הַשֶּׁמֶשׁ יָרַד מָטָה;

עָמֹם עָמַם עֵבֶר יָם

וְעַל גּשֶׁן צְעִיף עֲלָטָה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46177