


	
	עַל-פְּנֵי צוּרֵי הַיְּעֵלִים
	








שִׁיר הַמָּחוֹל לַאֲחִינֹעַם אֵשֶׁת דָּוִד,

בְּקַחַת אָזְנָהּ שֶׁמֶץ עַל-דְּבַר אֲבִיגַיִל

הַכַּרְמְלִית…

וְנַפְשָׁה יָרְעָה לָהּ, חָרָה לָהּ וּמַר-מַר-לָהּ…





שִׁיר הַמָּחוֹל לַאֲחִינֹעַם אֵשֶׁת דָּוִד,

בְּמִדְבַּר צִיָּה, בַּלַּיִל,

בְּמַכְאוֹבֶיהָ כִּי תִלָּבֵט;





שִׁיר הַמָּחוֹל

תַּחַת הָרָקִיעַ הַכָּחֹל,

בְּרֶדֶת עָלֶיהָ הַשֶׁמֶשׁ בְּמִדְבַּר עֵין-גֶּדִי,

וּבְרִדְתּוֹ עוֹד הֶאֱדִים, עוֹד הֶאֱדִים…

גַּם כּוֹכָבַים אֵלֶיהָ יָצְאוּ אֵי-אֵלוּ

עַל-פְּנֵי צוּרֵי הַיְּעֵלִים.





גַּם הֵם מִן הָרְקִיעִים הַגְבוֹהִים

רָאוּ אֶת אֲחִינֹעַם,

רָאוּ,

תָּמָהוּ,

וְלֹא יָדָעוּ –

מֶה הָיָה לָהּ לְאֵשֶׁת בֵּית הַלַחְמִי?

שֶכֹּה תִקֹּד לָהֶם לַכּוֹכָבִים,

וְכֹה אֲלֵיהֶם תִּשְׁתַּחֲוֶה…

הַמְּחוֹל יְגוֹנִים הוּא לָהּ, וְאִם מְחוֹל אֲהָבִים?

וְהִיא לְבַדָּהּ שָׁם וְאֵין אִישׁ עִמָּהּ…





אַרְבַּע מֵאוֹת הַגִבּוֹרִים

יְשֵׁנִים בְּחוֹלוֹת הַיְשִׁימוֹן,

וְאֵינָם נֵעוֹרִים,





וְדָוִד – אֵי דָוִד? אוּלַי הוּא אִתָּם?

הוֹי, לָמָּה תִקֹּד, כֹּה תִכְרַע, כֹּה תִשְׁתַּחֲוֶה?

הַכּוֹכָבִים מַבִּיטִים עָלֶיהָ, מַבִּיטִים,

וּמִתְמַלְּאִים עָלֶיהָ רַחֲמִים…





עַל-פְּנֵי צוּרֵי הַיְּעֵלִים –

אֵין יְעֵלִים, אֵין יְעֵלִים…

הָלָכוּ,

בָּרָחוּ

בִּדְרָכִים אֲבֵלִים;

אֲבֵלִים,

אֲפֵלִים…





עַל פְּנֵי צוּרֵי הַיְּעֵלִים

יָרֵחַ יָהֵלָּה,

וְכוֹכְבֵי הַשֹׁהַם;

עַל פְּנֵי צוּרֵי הַיְּעֵלִים

מְרַקְּדָה יְעֵלָה,

יְעֵלָה,

הוֹלֵלָה –

אֲנִי אֲחִינֹעַם.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50331