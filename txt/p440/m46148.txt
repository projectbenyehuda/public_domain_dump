


	
	בָּאַסְפַּקְלַרְיָה
	








יֵשׁ לִי אָח, הוּא קָטָן מֶנִּי אַךְ יָאֲתָה לוֹ תְהִלָּה,

תְּמוֹל אַךְ הֵחֵל לֶכֶת וְהַיּוֹם כְּבָר יַחְפֹּץ רוּץ;

הוּא קָם וְרָץ וְנוֹפֵל, שָׁב וְקָם חֲלִילָהּ -

נִשְׁבַּעְתִּי, מָחָר הוּא מִתְחָרֶה בְמֵרוּץ עִם הַסּוּס בַּחוּץ…





לֹא יְדַבֵּר עוֹד, אַךְ יַבִּיט קְטֹן־פֶּה וְגְדָל עֵינַיִם -

כִּי יִתֵּן עֵינָיו בַּמִּישֶׁהוּ, לוֹ יֵחַם וּכְמוֹ יִיר בּוֹ,

מֶבָּטוֹ יִבְקַע שְׁאוֹל תַּחְתִּיָּה וִיבַקַּע שְׁמֵי־שָׂמַיִם,

יִרְאֶה פְּנֵי כָּל דָּבָר, גַּם יֵדַע מָה בְּקִרְבּוֹ.





יֵשׁ לִי אָח, - כִּי יִגְדַּל, כָּמוֹנִי יְהִי, לֹא יָרוּץ

וְאִם יוּכַל, יִרְחַב פִּיו וִידַבֵּר, יְדַבֵּר כָּמוֹנִי;

יַבִּיט - וְלֹא יִרְאֶה מְאוּמָה, לֹא שָׂמַיִם וְלֹא אָרֶץ -

צַר לִי עַל עֵינֵי אָחִי, עֵינַיִם גְּדוֹלוֹת כִּי תִקְטַנָּה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46148