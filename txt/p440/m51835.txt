


	
	בְּרֹגֶז
	



א.


הִיא אָמְרָה לִי: חֲסָל!

תַּם וְנִשְׁלַם כֹּל, הַשְׂמְאִילָה –

אֲנִי אֵימִינָה…

וְעוֹד כָּאֵלֶּה אָמְרָה לִי, וְכָל

צוֹרְבָה מִלָּה שֶׁהִפִּילָה,

וְכָל מֶבַּט עֵינָהּ – שִׂנְאָה.





אֲנִי הֶחֱרַשְׁתִּי. אֶת לִבִּי לוּ

בְּרֶגַע זֶה שָׁאָלָה,

לֵב נִבְעָת, נַעֲוֶה –

מֶה הָגָה לָהּ אָז לִבִּי, הוּא?

אִם לֹא הַתְחָלָה?

לֹא רֵאשִׁית אַהֲבָה?




ב.


וּבְלֶכְתָּהּ, לֹא הִפְנְתָה אֵלַי אֶת שִׁכְמָהּ,

וְלֹא הִטְּתָה רֹאשָׁהּ,

כְּדַרְכָּהּ תָּמִיד;

וְלוּ בְמַבַּט בּוּז וְתוֹכֵחָה אוֹתִי רִחֲמָה…

בְּעַיִן קוֹדְרָה, נוֹשָׁה…

אַךְ הִיא אֶת שִׁכְמָהּ הִפְנְתָה וְהָלְכָה לָהּ!

הָהּ בִּרְכִּי, הִיא אֲשֶׁר כֹּה תָמוּט,

כָּל קְרָבַי, הֵם אֲשֶׁר יִתְחַלְחֲלוּ –

הִיא הָלְכָה, הָלְכָה לָהּ…




ג.


כּוֹכָבִים! כּוֹכָבִים!

כְּמוֹ אֶתְמוֹל, כְּמוֹ שִׁלְשׁוֹם, כִּבְלֵילוֹת אֶשְׁתַּקֵּד,

לֹא נוֹפְלִים, לֹא כָבִים,

חַיֵּיכֶם! לִי אַחַת הִיא, אַחַת הַפַּעַם,

אִלְמָלֵי נְפַלְתֶּם

הַלַּיְלָה לָאָרֶץ –

וְלֹא הָיָה עִם לִבִּי לָכֹף וּלְלַקֵּט…





כּוֹכָבַי, כּוֹכָבַי!

נִתְלְתָה עֵינִי בִשְׁמֵיכֶם לְתֻמָּהּ,

וְלִבִּי בִי דַוָּי…

הֵן לֻקַּח מִמֶּנִי הַלַּיְלָה כֹה הַרְבֵּה,

וְאַתֶּם – כְּמוֹ אֶתְמוֹל,

כְּמוֹ שִׁלְשׁוֹם אַתֵּמָה –

לֹא נוֹסַף, לֹא נִגְרַע מִכֶּם כָּל מְאוּמָה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51835