


	
	לַכּוֹכָבִים
	




כּוֹכָבִים, כּוֹכָבִים,

קְטַנִּים וְנָאוִים,

מַהֲרוּ, רְדוּ;

רְדוּ מִשְּׁמֵי רָמָה,

עַל פְּנֵי הָאֲדָמָה,

וְכַאן הֱיוּ!





אֲנַחְנוּ נִזְקָקִים

לָכֶם, כּוֹכְבֵי שְׁחָקִים,

יוֹתֵר מִכֹּל!

בַּחשֶׁךְ יֵשׁ נִגְוַע,

בְּלִי קֶרֶן שֶׁל תִּקְוָה

בְּקִבְרוֹת הַחוֹל.





כֹוֹכָבִים, כּוֹכָבִים,

עֵינֵי־לְהָבִים,

נִפְלוּ חִישׁ קַל

לָאָרֶץ הַשְּׁחוֹרָה,

כִּרְסִיסִים שֶׁל אוֹרָה,

כִּפְנִינִים שֶׁל טַל.





כּוֹכָבִים, סַפִּירִים,

מְאִירִים, מַזְהִירִים,

נִפְלוּ נָא חִישׁ

לָאָרֶץ מִתַּחַת,

אַךְ לֹא אֶל צַלַּחַת,

וְלֹא אֶל כַּף אִישׁ…





רְדוּ מִשָּׁמַיִם,

וִהְיוּ לְעֵינַיִם

עַל אַדְמַת הַשְּׁחוֹר;

יַלְדֵי מַחֲשַׁכִּים

מְצַפִּים וּמְחַכִּים

לָכֶם, כּוֹכְבֵי אוֹר!





הוֹי חוּסוּ עַל עֵדָה –

עֲדַת עִוְרִים מִלֵּדָה,

הַמְחַכָּה פֹה דֹם;

רְדוּ־נָא אֵלֵינוּ

אֶל חוֹרֵי עֵינֵינוּ,

וְנִרְאֶה אוֹר יוֹם…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50269