


	
	[תְּמוּנָה מִיָּמִים עָבָרוּ]
	




תְּמוּנָה מִיָּמִים עָבָרוּ

מִקִּבְרָהּ תַּעַל אֵלָי,

לִי מַרְאָה אֵיךְ בְּקִרְבָתֵךְ

הָיִיתִי לְפָנִים חָי.





יוֹמָם בָּרְחוֹבוֹת אָנוּעַ,

אֶתְהַלֵּךְ כְּמוֹ בַחֲלוֹם,

בִּי תְמֵהִים יִתְבּוֹנְנוּ עוֹבְרִים,

וַאֲנִי כֹּה עָצֵב דֹּם.





עִם־לַיְלָה וְטוֹב לִי יוֹתֵר,

הָרְחוֹבוֹת רֵיקִים אָז,

אֲנִי וְצִלִּי נָעִים –

מִסָּבִיב הָשְׁלַךְ הָס.





הֵד צְעָדַי נִשְׁמָע

בְּעָבְרִי הַגֶּשֶׁר הַצָּר;

בְּעַד־עָב אֶת־שְׁלוֹמִי יִדְרשׁ

סַהַר בְּמַבָּט קָר.





לִפְנֵי בֵיתֵךְ אֶעֱמֹד

וְקוֹפֵא אַבִּיט עָל,

קוֹפֵא מוּל חַלּוֹנֵךְ, –

לִבִּי בִי כָלֶה וְחָל.





יָדֹע אֵדַע, לַבְּקָרִים

נִשְׁקַפְתְּ אֵלַי מֵרֹם,

וַתִּרְאִינִי כְעַמּוּד־שַׁיִשׁ

בְּאוֹר־סַהַר נִצָּב דֹּם.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52672