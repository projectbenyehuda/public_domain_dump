


	
	[הָעֶרֶב וְסוֹד עַרְפַּלִּים]
	








הָעֶרֶב וְסוֹד עַרְפַּלִּים

יוֹרְדִים וּמְכַסִּים הַיָּם,

חֶרֶשׁ כֹּה יֶהֱמוּ הַגַּלִּים,

דְּמוּת צְחוֹרָה מִתְרוֹמְמָה שָׁם.





בַּת־גַּלִּים, הַיָּפָה בַבָּנוֹת

עָלְתָה לַחוֹף אֵלַי דֹּם;

דּוֹלְפוֹת שָׁדֶיהָ הַלְּבָנוֹת

בְּעַד צְעִיפָהּ הַקַּל פְּנִינֵי תְהוֹם.





הִיא מְאַמְּצָה וְלוֹחֲצָה אוֹתִי,

עַד רוּחַ בְּקִרְבִּי לֹא קָם;

אַל נָא בְחָזְקָה, אֲחוֹתִי,

יָפָתִי, אַתְּ שִׁדַּת הַיָּם!





"אֶלְחָצְךָ אֵלַי עַד אֵין קֵצֶה

בְּכֹחִי מָר וָזָר;

אֲנִי לְהִתְחַמֵּם חֲפֵצָה,

הָעֶרֶב הוּא כֹה קָר".





הַלְּבָנָה תַשְׁקִיף מְלֵאָה,

בֵּין עָבִים מָעְלָה שָׁם;

עֵינֵךְ הוֹלְכָה וּרְטֻבָּה וְכֵהָה –

יָפָתִי, אַתְּ שִׁדַּת הַיָּם!





"לֹא רָטְבָה, לֹא כָהֲתָה יוֹתֵר

זוּ עֵינִי הִיא רְטֻבָּה מֵאָז,

בַּעֲלוֹתִי מִתְּהוֹמִי בָּהּ נוֹתָר

רְסִיס מַיִם אֲשֶׁר לֹא נָס".





בְּנֵי־שַׁחַף צוֹרְחִים מָרָה,

הַגַּלִּים – זַעַף בָּם;

בְּלִבֵּךְ הוּטְלָה סְעָרָה,

יָפָתִי, אַתְּ שִׁדַּת הַיָּם!





"בְּלִבִּי הוּטְלָה סְעָרָה,

סְעָרָה הוּטְלָה בוֹ,

אַהֲבָתִי־לָךְ זָרָה מוּזָרָה

וְעַזָּה, עַזָּה כֹה!"













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55523