


	
	לִיטָא
	








לִיטָא כֻּלָּהּ – מִישׁוֹר אֶחָד,

אֶרֶץ אֵין לָהּ הָרִים;

עֲקַלְקַלּוֹת אָרְחוֹתֶיהָ,

וּדְרָכֶיהָ צָרִים.





גֵּז קֵרֵחַ, חֶלְקָה צְחִיחָה –

אֵין לָהּ פְּרִי תִּפְאֶרֶת;

שְׁאַר־יְרָקוֹת הִיא מַצְמִיחָה

קִשּׁוּאִים וַחֲזֶרֶת.





כֻּלָּהּ עֹנִי, כֻּלָּהּ דַּלּוּת,

לֹא זָהָב וְלֹא מַטְמוֹנִים!

אֶרֶץ־פְּרוּטוֹת זוֹ הָאָרֶץ,

אָדְמַת אֲסִימוֹנִים,





בְּלִי טַל־תְּחִיָּה וּבְלִי לֵחַ,

אֶרֶץ אֵין לָהּ פְּרָחִים;

בָּהּ הַסִּרְפָּד נוֹתֵן רֵיחַ,

מְשַׂגְשֵׂג קוֹץ הַדְּרָכִים…





צִפֳּרֶיהָ: דְּרוֹרִים, דְּרוֹרִים,

קִצְרֵי־כָנָף כֻּלָּם;

מִן הַקַּרְקַע עַל הַגַּגּוֹת,

עוֹלִים הֵם בַּסֻּלָּם.





בְּלִי תַנִּינִים, לִוְיְתָנִים,

אֶרֶץ – אֵין בָּהּ יַמִּים;

דְּגֵי־רְקָק וְעַם־סַרְטָנִים

פּוֹרִים בָּאֲגַמִּים.





אֵין בָּהּ שַֹר וְאֵין בָּהּ מֶלֶךְ,

אֵין בָּהּ הֵיכְלֵי שָׂרִים;

בָּאֳהָלִים קְטַנִּים־קְטַנִּים

אֲנָשֶׁיהָ גָרִים.





וְנָשֶׁיהָ חוֹלְבוֹת פָּרוֹת,

וְהַבְּעָלִים שׁוֹתִים;

וְהַבְּתוּלוֹת שָׁם עֲקָרוֹת

הַבַּחוּרִים פּוֹתִים.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49223