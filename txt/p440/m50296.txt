


	
	שִׁיר הַשּׁוֹמְרִים
	




קָדִימָה, אָח, בְּלִי אֵשׁ, בְּלִי חֵץ,

וּבְלִי כְלִי מַשְׁחִית נוֹרָא;

עַל גַּבְּךָ צְרוֹר, בְּיָדְךָ עֵץ

וּמַעְדֵּר בַּחֲגוֹרָה.

עֲטֵה, אָח, עֹז, לְבַשׁ אֱיָל,

וְקוּם וְצֵא בְרָגֶל:

קָדִימָה, אָח, וְרֹאשׁ אֶל עָל,

אֶל עָל, אֶל עָל הַדָּגֶל.





זֶה דִגְלֵנוּ, עַל פְּנֵי כָל

הָאָרֶץ יָצָא שָׁמְעוֹ,

לְצֶדֶק וְישֶׁר יוּרָם עָל,

הָאֱמֶת הִיא חוֹתָמוֹ,

כְּרוּזוֹ: רַךְ כְּלֶב־אֵם וּכְצוּר

קָשֶׁה יְהִי לְבָבְךָ,

אֶל כָּל רָשָׁע יִקְרָא: סוּר!

וְאֶל כָּל טוֹב: אֹהַבְךָ!





גֵּוִי מוּצָק, רַךְ וָקַל,

גַּם רוּחִי בּוֹ מוּצָקָה;

אֶשָא עֵינַי לְשֶׁמֶשׁ עָל –

אַבִּיט וְאֶצְחָקָה.

אֵין לִי מַסְוֶה וְאֵין לִי לוֹט,

כְּלִבִּי פִּי וּדְבָרִי;

פָּתַחְתִּי סְגוֹרוֹ ־ רְאֵה וּשְׁפֹט!

תּוֹכִי הוּא כְבָרִי.





קָדִימָה, אָח, עַל שִׂיא הָהָר,

בַּיַּעַר, בֵּין אַלּוֹנִים;

עַל שְׂפַת יְאוֹר, עַל מֶרְחַב כָּר־

שָׁם שׁוֹמְרִים עִבְרִים חוֹנִים.

לֹא בֵין חוֹמוֹת וְלֹא בָעִיר־

הַמֶּרְחַבְיָהּ ־ נָוָם;

בְּעֵינָם צְחוֹק, בְּפִיהֶם שִׁיר,

וְגִיל־ אַךְ גִּיל בִּלְבָבָם.





כְּשֶׁמֶש אָנוּ, כְּשֶׁמֶשׁ־אוֹר –

אוֹר וְאַהֲבָה נִזְרָע;

מִן הַמִּזְרַח קַרְנָיו יוֹר –

אַף אָנוּ מִן הַמִּזְרָח!

רְוַת־אוֹרִים עוֹלָה הִיא מִשָּׁם,

וּלְאַרְצוֹת יָם מַרְחִיקָה,

כֵּן גַּם אָנוּ בְאַרְצוֹת יָם

נָאִירָה וְנַבְהִיקָה.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50296