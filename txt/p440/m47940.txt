


	
	שִׁירִי
	








אֲנִי אֵינֶנִּי שָׁר

אֶת שִׁירִי לְאוֹר הַיּוֹם,

עֵת אוֹרָהּ שֶׁל הַשֶּׁמֶשׁ

שׁוֹפֵעַ מִשְּׁמֵי־רֹם —





אָז נִדְהָם בִּי לְבָבִי,

וְאֵינוֹ מַגִּיד מְאוּם…

וְהוּא סוֹפֵג שִׁיר־הַשָּׁמֶשׁ

הַשּׁוֹרֶה עַל הַיְקוּם.





בְּרֶדֶת לַיְלָה אָרְצָה,

מְעֻטָּף דְּמִי וּשְׁחוֹר;

סְגוֹר לִבִּי אֲזַי נִפְתָּח, —

וּמְפַכֶּה שִׁיר הָאוֹר.





הַלְּבָנָה לִי מַזְכִּירָה

כָּל צִלְצוּל נֹגַהּ־אָז;

וְאוֹתִיּוֹתַי רַבּוֹת,

מָה רַבִּים כּוֹכְבֵי־פָז:





וְשָׁט בְּחֵיק הַלַּיְלָה

שִׁיר־נְגֹהוֹת זֶה;

יַחְדּר כָּל לֵב בּוֹדֵד,

יִשַּׁק אָז כָּל פֶּה.





וְשָׁט בְּחֵיק הַלַּיְלָה,

מִמִּזְרַח וְעַד יָם —

וִיצַחֵק וְהִתְנוֹסֵס,

בַּחֲלוֹם הַנָּם.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47940