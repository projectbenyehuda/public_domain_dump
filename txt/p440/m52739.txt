


	
	הַשָמַיִם וְהָאָרֶץ
	








הַשָמַיִם: עֲנִיָה אַתְּ, אֶרֶץ, עֲנִיָה וּשְחוֹרָה –

רַק לִי כָל הַזֹהַר! רַק לִי כָל הָאוֹרָה!

בַּיוֹם – לִי יֵש שֶמֶש, בַּלַיְלָה יָרֵחַ,

כָּל אֶחָד בִּי מַזְהִיר, כָּל אֶחָד זוֹרֵחַ.

הָאָרֶץ: הוֹי שְחָקִים מִתְגָאִים, הוֹי שְחָקִים שַחֲצָנִים!

וּלְמִי עָבִים שְחוֹרִים? וּלְמִי הָעֲנָנִים?



לִי נַפְט וְלִי גַז, גַם אֶלֶקְטְרוֹן מְאִירִים –



סַפִּירַי וּפְנִינַי כְלוּם אֵינָם מַזְהִירִים?

הַשָמַיִם: לָנוּ בְרָקִים וּרְעָמִים!

לָנוּ אִשִים וּלְהָבוֹת.

הָאָרֶץ: לִי אִתִּים, מַגָלִים!

לִי חִצִים וַחֲרָבוֹת.



השמים: לָנוּ שְלָגִים וּגְשָמִים!



הָאָרֶץ: לִי יַמִים וּנְחָלִים!



השמים: לָנוּ, אַלְפֵי כוֹכָבִים,



הארץ: רִבּוֹאוֹת לִי פְרָחִים!



השמים: בָּנוּ מַלְאָכִים –



הֵם עָפִים וְשָבִים,

הֵם דָאִים וְטָשִים!

הָאָרֶץ: וְלִי יֵש צִפֳּרִים –

עֶפְרוֹנִים, וּזְמִירִים,

הֵם שָרִים בַּשִירִים!

הֵם עָפִים וְשָרִים!

וְיֵש לִי אֲנָשִים,

וִילָדִים –

נֶחְמָדִים!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52739