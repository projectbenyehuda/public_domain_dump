


	
	שְׁקִיעָה
	








יָרַד הַשֶּׁמֶשׁ בַּמַּעֲרָב הָרָחוֹק,

יָרוֹד וְצָחוֹק – –





בְּיַרְכְּתֵי הַמַּעֲרָב, עַל סִפּוֹ – חַכְלִילִית,

עָמְדָה לָּהּ לִילִית.





עֲרֻמָּה כְּמוֹ שֶׁהוֹלִידָהּ הַתָּפְתֶּה…

– הַשֶּׁמֶשׁ, הֵן כָּכָה אָהָבְתָּ!





וְעֵינָהּ בְּעָרְמָה וּבְבַת־צְחוֹק מַחֲנִיפָה

לַשֶּׁמֶשׁ הֵעִיפָה.




וְשֶׁמֶשׁ־בֶּן־יוֹמוֹ, אִם קוֹדֶם־זְמָן בָּגָר,


אֶת עֵינָיו קְצַת סָגָר…





רַק מֶבָּט לֹא־שָׁלֵם שׁוֹלֵחַ בִּגְנֵבָה

אֶל הַשּׁוֹבֵבָה…





אַךְ גְּדוֹלָה שִׂמְחָתוֹ בְּמָצְאוֹ בַדֶּרֶךְ

מַעֲצוֹרִים בְּלִי עֶרֶךְ:





בָּאוֹת וְעוֹבְרוֹת עַל פָּנָיו עֲנָנוֹת,

צְעִירוֹת וּלְבָנוֹת?





מִשְׁתַּטְּחוֹת לְרַגְלָיו, עֲנָווֹת, קַלִּילוֹת,

בִּתְחִנּוֹת וּתְפִלּוֹת –





מַבְלִיטוֹת שְׁדֵיהֶן, כֹּה צְנוּעֹות וְקוֹסְמוֹת

וְעוֹצְרוֹת וְחוֹסְמוֹת…





וְהוּא גְּבִיר־הָאַהֲבָה, נָדִיב וְשׁוֹבָב –

אֶת כֻּלָּן הוּא חוֹבֵב!





עַל יַד כָּל עֲנָנָה הוּא נֶעְכָּב וְנִשְׁבֶּה,

וּלְאַהֲבָה נִשְׁבָּע.





אַךְ רַב מְאֹד הָאוֹר וְהָאֵשׁ שֶׁהוּא אוֹצֵר,

בִּשְׁבִילָן לֹא נוֹצָר…





שִׂפְתוֹתָיו אַךְ נָגְעוּ בַקַּלָּה, בַּצְּנוּעָה,

וְהִנֵּה הִיא קְלוּיָה!





עֲדֶן הָעֲנוּגָה עוֹלָה בַלַּהַב,

וּשְׁנִיָּה כְּבָר אָהַב!





הַלָּלוּ עוֹד יוֹקְדוֹת, וּבָאוֹת אֲחֵרוֹת,

לְבָנוֹת וּכְשֵׁרוֹת,





וּמְעַכְּבוֹת אֶת צַעֲדֵי הַשֶּׁמֶשׁ הַיָּפֶה

עַד הַיּוֹם רָפֶה.





אַךְ יָזְמָה גַם לִילִית וְחִבְּלָה תַחְבֻּלָה

לְמָשְׁכוֹ בִּגְבוּלָהּ;





– רַק עֲנָוָה וּצְנִיעוּת לוֹקְחוֹת לְבָבוֹ,

הוּא יָבוֹא, הוּא יָבוֹא!





… וּכְאִלּוּ הִיא צְנוּעָה, וּכְאִלּוּ הִיא בוֹשָׁה,

הוֹרִידָה אֶת רֹאשָׁהּ…





פִּתְחָה קְוֻצָּתָהּ וְאֶת גַּלֵּי שְׂעָרָהּ

פִּזְרָה עַל בְּשָׂרָהּ;





וְהָיוּ שָׁדֶיהָ מְכַסּוֹת – זִיז גַּלִּים

הֵנִיעַ קַל אֶת הַתַּלְתַּלִּים…





וְאֶת זְרוֹעוֹתֶיהָ הַחֲמוּדֹות הוֹרִידָה –

הוֹי, שִׁדָּה! הוֹי, שִׁדָּה!





אֶת כַּפּוֹת יָדֶיהָ זוּ־עַל־זוּ שָׁתָה

וַתְּכַס עַל עֶרְוָתָה.





וְנִדְמֶה: אֶל אַחַד מֵעֵינוֹת הַמָּיִם,

בִּשְׁעַת בֵּין עַרְבָּיִם,





לִרְחַץ אֶת בְּשָׂרָהּ לָהּ יָרְדָה, הַיָּפָה,

וְהַשָּׂטָן – הוּא דְחָפָהּ –





אֶל יַרְכְּתֵי מַעֲרָב, וְהִיא, צְנוּעָה וּבֹושָׁה,

מוֹרִידָה אֶת רֹאשָׁהּ…





בָּא, דְּחָפָהּ לְפֶתַע… וּמְבוּכָה וּכְלִמָּה…



_ _ _ _ _ _ _ _ _ _ _ _ _ _ _ _





לָהּ עָמְדָה הַמְּזִמָּה!





אַךְ רָאָה הַשֶּׁמֶשׁ אֶת לִילִית, אַךְ רָאָהּ –

וְלַעֲנָנוֹת לֹא שָׁעָה…





הֵן חוֹזְרוֹת אֲבֵלוֹת כָּל־אַחַת לִמְקוֹמָהּ,

מִזְרָחָה וְדָרוֹמָה.





וְעוֹד טֶרֶם תָּבֹאנָה כָל־אַחַת לִפְאָתָהּ,

הִיא גֹוְעָה וּנְמַסָּה…





וַחֲתָנָן חַי יוֹרֵד לַמַּעֲרָב הָרָחוֹק,

יָרוֹד וְצָחוֹק.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47937