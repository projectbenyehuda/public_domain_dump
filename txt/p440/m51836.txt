


	
	צְלָלִים
	




צְלָלִים, צִלְלֵי עֶרֶב –

מָה אֶשְׂנָא אֶת הַצְּלָלִים!

לֹא נִקְרָאִים – וְהִנָּם,

בָּאִים – וְלֹא נִשְׁאָלִים.





לֹא יֵשׁ, לֹא אַיִן הֵמָּה,

לֹא חַיִּים וְלֹא מֵתִים,

וְעוֹשִׂים דַּרְכָּם חֶרֶשׁ…

מַה שְּׂנֵאתִים, הָהּ, מַה שְּׂנֵאתִים!





מִתְרַפְּסִים הֵם כַּעֲבָדִים,

וּבְכַפָּם מְאוּם לֹא דָבָק;

נוֹשְׁקִים חִנָּם נַעֲלִי,

וּמְלַקְּקִים הָאָבָק.





מֵרֹאשׁ עַד רֶגֶל – אָנִי!

וְצִלִּי סֶרַח עוֹדֵף,

לָמָּה לִי הַסֶּרַח,

כִּי אַחֲרַי בָּא וְרוֹדֵף?





לָמָּה בָא? מַה יַחְפֹּץ?

מַה יִּשְׁאַל זֶה הַסָּרַח?

פִּתְאֹם צָץ לִקְרָאתִי –

וְיָרֵט לִי הַדָּרֶךְ.





בִּי אִם תַּדֶּה אֶבֶן –

וָמַתִּי, וְאִם לֹא אָמֹת,

לְמִשְׁכָּב אֶפֹּל; וְצִלִּי –

רְמַסְתִּיו, הָלֹךְ וְרָמֹס,





הָלֹךְ וְהַכֵּה עַל פָּנָיו,

הַכֵּה וְרַקֵּעַ,

וְהוּא – הוּא תָם, מִתַּמֵּם,

אַחֲרַי יִתְנוֹעֵעַ…





עִם עֶרֶב בָּא אֶל קִרְבִּי;

שָׁתִיתִי כוֹס עֲרָפֶל –

וָאֱהִי צֵל עִם צְלָלִים

וָאֶשְׁפַּל עִם כָּל שָׁפָל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51836