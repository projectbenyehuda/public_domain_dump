


	
	[כאשר שרו בי מלאכים]
	








כַּאֲשֶׁר שָׁרוּ בִי מַלְאָכִים שִׁירֵי אַהֲבָה,

לֹא בָאת אֵלַי –

אֲנִי חִכִּיתִי לָךְ עִם זֵר שׁוֹשַׁנִים

בְּצֵל עֲנָפִים;

אֲזַי הָיוּ עוֹד הַפְּרָחִים יָפִים,

וְרַעֲנַנִּים –

אַתְּ לֹא בָאת אֵלַי…





עַתָּה שָׁרִים בִּי מַלְאָכִים שִׁירֵי מָוֶת, –

לָמָּה בָאת אֵלַי?



עַל מִצְחִי חָרוּת: זֶה יֵלֵךְ לְמִיתָה,



לְקֶבֶר אָפֵל;

לִבִּי נוֹבֵל, קוֹלִי נַעֲשֶׂה שָׁפֵל –

בְּרִגְעֵי גְסִיסָה,

לָמָּה בָאת אֵלַי?










תרס"ו














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47931