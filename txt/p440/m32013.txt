


	
	הַשִּׁירָה עַל הַחֲרָטָה
	








מַר אוּלְרִיךְ רוֹכֵב בְּיַעַר מְלֵא־רָז,

יְרַשְׁרְשׁוּ בַיַּעַר הַטְּרָפִים,

הוּא רוֹאֶה דְמוּת עַלְמָה, דְּמוּת כֹּה נִפְלֶאת,

אוֹרֶבֶת לוֹ בֵין הָעֲנָפִים.





הַיּוּנְקֶר סָח: "יְדוּעָה לִי

דְּמוּת פּוֹרְחָה זוּ וְנִלְהָבָה.

בְּכָל אֲשֶׁר אֵלֵךְ תְּרַחֵף אַף־הִיא,

בִּשְׁאוֹן הֲמוֹן־עִיר וַעֲרָבָה.





"שִׂפְתֵי־הַחֵן זוּג וְרָדִים הוּא קָט,

זוּג נָאֶה וְנֶחְמָד וְרַעֲנָן;

אַךְ יֵשׁ וְהוּא פוֹלֵט כִּלְאַחַר־יָד

מִלָּה בְזוּיָה וּמָרָה כַלַּעֲנָה.





"כִּי עַל־כֵּן יִדְמֶה זֶה פִיהָ כַּדָּם

לִסְבָךְ שֶׁל שׁוֹשַׁנִּים וְאִם יִיפוּ,

נְחָשִׁים עֲרוּמִים יִרְבְּצוּ שָׁם,

יְצַיְּצוּ בֵין עָלָיו וְיִפְעוּ.





"וְזֹאת הַגּוּמָה רַבַּת־הַחֵן

בִּלְבַב אֵל שְׁתֵּי הַלְּחָיָיִם,

הֵן זֶה הַקֶּבֶר בּוֹ הָשְׁלַךְ הַבֵּן

בְּמַאֲוַיָּיו הַמְשֻׁגָּעִים.





"אֲנִי רוֹאֶה שָׁם זֵר שֶׁל קְוֻצּוֹת־חֵן

יוֹרְדוֹת רֹאשׁ יָפֶה וְקָטָן,

קְוֻצּוֹת אֵלֶּה הָרְשָׁתוֹת הֵן,

צָדַנִי בָהֵן הַשָּׂטָן.





"עֵין־תְּכֵלֶת זֹה, זֹה עֵין־הַתֹּם,

שֶׁכָּכָה אָהַבְתִּי אָהָבְתִּי;

אָמַרְתִּי: הַשַּׁעַר לִשְׁמֵי הָרֹם –

זֶה הָיָה הַשַּׁעַר לַתָּפְתָּה".





מַר אוּלְרִיךְ רוֹכֵב בְּיַעַר מְלֵא־רָז

הַמְרַשְׁרֵשׁ בְּלִי הֲפוּגָה,

וְרוֹאֶה דְמוּת שְׁנִיָּה כֹה נִפְלָאת,

חִוֶּרֶת כֹּה וְכֹה נוּגָה.





הַיּוּנְקֶר סָח: "הוֹרָתִי, הָהּ,

שֶׁאֲהֵבַתְנִי תָמִיד,

בְּמַעֲשַי הָרָעִים וּדְבָרִי רָע

יָגוֹן עָלֶיהָ אָמִיט.





"לוּ הוֹבֵשׁ יָכֹלְתִּי אֶת עֵינֵךְ, אֲנִי –

בְּלַבַּת יִסּוּרַי הַגְּדוֹלָה!

וְהַאְדֵּם אֶת לֶחְיֵךְ, אֶת חִוְרַת הַלְּחִי,

בִּדְמֵי לְבָבִי הַחוֹלֶה!"





מַר אוּלְרִיךְ יִרְכַּב הָלְאָה עוֹד,

צִלְלֵי הָעֶרֶב דֹּם רוֹחֲשִׁים;

נִשָּׂאִים וְעוֹלִים קוֹלוֹת־סוֹד,

רוּחוֹת הַנֶּשֶׁף לוֹחֲשִׁים.





הַיּוּנְקֶר יַאֲזִין, יַקְשִׁיב דֹּם

לְהֵד דְּבָרִים נִשְׁנִים וְנִשְׁמָעִים,

צִפֳּרֵי הַיַּעַר בְּצָהֳלָה וּבְתֹם

לוֹ צִפְצְפוּ מִבֵּין הָעֳפָאִים:





"עַל הַחֲרָטָה נִפְלָא שִׁיר

שָׁר מַר אוּלְרִיךְ עָתָּה,

כִּי יִגְמְרֶנּוּ וְשָׁב לָשִׁיר

הַשִּׁירָה עַל הַחֲרָטָה".















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32013