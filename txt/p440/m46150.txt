


	
	בֹּקֶר
	








בִּפְאַת מִזְרָח דְּבַר־מָה רָחַשׁ–

שַׂר הַבֹּקֶר נֵעוֹר רִאשׁוֹן,

נִפְנֵף כְּנָפָיו וְנִתְגַּלָּה:

זָרְחָה עַיִן, הִבְהִיק אִישׁוֹן,





שַׂר הַבֹּקֶר נִפְנֵף כְּנָפָיו –

יַחַד חָוְרוּ הַשָמַיִם;

כָּל הַכָּחֹל הָפַךְ תְּכֵלֶת,

וְכָל תְּכֵלֶת – צַח פִּי שְׁנַיִם.





נִפְנֵף כְּנָפָיו טָס וַיָעָף.

טִיסָה קַלָּה בֵּין הֶעָבִים:

תַּחְתָּיו נִמְחָה שְׁבִיל־הֶחָלָב,

נָשַׁב דּוּמָם בַּכּוֹכָבִים.





גַּם הַכְּסִיל וְגַם הַכִּימָה,

כָּל הָעֵדָה כְּבָר נִנְעֶרֶת;

וּבִנְשִׁיקָה אַחַת הֵמִית

אֶת הַלְּבָנָה הַחִוֶּרֶת.





נִפְנֵף כְּנָפָיו טָס וַיָּעָף,

יָרַד דּוּמָם לְעֲיָרָה;

וּמְצָאַנִי בְּבֵית מְלוֹנִי;

בְּחֶדֶר קַר וּבְמִטָּה קָרָה.





חֲלוֹם רַע נָגֹל מֵעַפְעַפָּי –

קַמְתִּי וְעָזַבְתִּי בֵיתִי –

וְשַׁלְוַת־חַיִּים, וְרַחַשׁ־מְנוּחוֹת

הֵם קִדְּמוּנִי בְּרֶגַע צֵאתִי.





קִדְּמַנִי גֶבֶר מֵעַל גְּדֵרוֹ,

וְהֶגֶה יוֹנִים מֵרֹאשׁ גַּגָּן;

צִפְָּרִים צִיְּצוּ מְבֵּינוֹת עֵצִים –

כִּבְשוֹרָה קְרוֹבָה שָׁמַעְתִּי לַהְגָן.





וְאֶחָד רַב עַל פָּנַי עָבָר,

רַב כָּאֶפֶס, רָם כָּאֵין,

יִגַּע בִּי זֶה גְּדָל־הַקּוֹמָה –

וְאִם לֹא נִרְאָה כְלָל לָעַיִן.





יִגַּע בִּי וְיַעֲבֹר, יַעֲבֹר –

אֵיפֹה נִתְקַע? וְאָנָה בָּא הוּא?

אַךְ זֶה עַתָּה עָלַי עָבָר –

עָבַר וְאָדָם לֹא רָאָהוּ.





הֱיֵה לִי בָּרוּךְ, שַׂר הַבֹּקֶר!

וְאֵל הַחַיִּים, וְזוֹ הַמְּנוּחָה, –

תְּכֵלֶת־בְּרֵאשִׁית לֹא נִכְתָּמָה –

שְׁעַת הַבֹּקֶר, הֲיִי לִי בְרוּכָה!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46150