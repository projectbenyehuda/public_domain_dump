


	
	[הָעַלְמָה תִישַׁן בְּאָהֳלָהּ]
	




הָעַלְמָה תִישַׁן בְּאָהֳלָהּ,

אוֹר סַהַר יַחְדֹּר דֹּם;

בַּחוּץ קוֹל צְלִיל יִשָּׁמַע,

שִׁיר מָחוֹל עוֹלֶה רוֹם.





"אֲנִי בְחַלּוֹנִי אַשְׁקִיף,

מִי שְׁנָתִי יִגְזֹל שָׁם?"

שָׁם מֵת עִם כִּנּוֹר יַעֲמֹד,

מְנַגֵּן וְשָׁר בְּקוֹל רָם:





"הִבְטַחַתְּ לִי פַּעַם מָחוֹל,

הִבְטַחַתְּ לַשָּׁוְא, כָּעֵת

חַג לָנוּ בְּבֵית־הַקְּבָרוֹת,

צְאִי, חוּלִי עִם הַמֵּת."





הָעַלְמָה נִמְשֶׁכֶת בְּחָזְקָה,

הִיא יוֹצֵאת אֶת בֵּיתָהּ בַּלָּט,

הוֹלְכָה אַחֲרֵי הַמֵּת הַמְשָׂרֵךְ

אֶת דַּרְכּוֹ עִם כִּנּוֹר בַּיָּד.





יְנַגֵּן וְיָחוּל וִירַקֵּד,

מַקִּישׁוֹת עַצְמוֹתָיו גָּל,

גֻּלְגָּלְתּוֹ תֵט, תִקֹּד מוּזָרָה

בְּאוֹר הַיָּרֵחַ מֵעָל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55534