


	
	עִרְבּוּבְיָה
	








כָּל יוֹם וָיוֹם עַל פְּנֵי הַשְּׁחָקִים עוֹלָה

חַמָּה גְדוֹלָה;

כָּל יוֹם וָיוֹם הִיא עוֹלָה בְנָגְהֵי צְפִירָה

וּמַזְהִירָה.

כָּל יוֹם וְיוֹם מְצַלְצֵל קוֹל שֶׁל יֶלֶד

זֶה בָא לַחֶלֶד, –

כָּל יוֹם וְיוֹם הָעוֹלָם כֻּלּוֹ צוֹהֵל,

לִקְרַאת גּוֹאֵל –

וַאֲנָשִׁים עוֹד מְשַׁוְּעִים!





כָּל יוֹם וָיוֹם הַחַמָּה יוֹרְדָה מָטָּה

בְּיָגוֹן וּבַחֲרָטָה …

כָּל יוֹם וָיוֹם הַלַּיְלָה בָא וּמְכַסֶּה

עַל כָּל הַנַּעֲשֶׂה.

כָּל יוֹם וְיוֹם יִשָּׁמַע לַחַשׁ רוֹתֵת:

אָדָם גּוֹסֵס!

כָּל יוֹם וָיוֹם תִּשָּׁמַע זַעֲקַת שָׁבֶר:

חוֹפְרִים קָבֶר!

וַאֲנָשִׁים עוֹד מְקַוִּים…





הִנֵּה עָלְתָה הַחַמָּה מִן הַתְּהוֹם וְזָרָחָה –

וּלְשִׂמְחָה מָה עוֹשָׂה? עוֹד מְעַט וְהָלָכָה…





הִנֵּה יָרַד הַלַּיְלָה, יָרַד חשֶׁךְ וּמָלָךְ –



חִדְלִי עַיִן מִדִּמְעָה, עוֹד רֶגַע וְהָלָךְ…





וְלֹא מָחָה הַלֵּיל חַסְדֵי חַמָּה, וְהַחַמָּה הַבָּרָה

לֹא הֵנִיסָה הַחשֶׁךְ בְּזָהֳרָהּ…





יֶלֶד נוֹלַד לָנוּ – וּמַה הִיא כָל הַצָּהֳלָה?



שְׁמַע: קוֹל נְהִי עוֹלָה: אָדָם כָּלָה…





וְלֹא נִצְּחוּ הַחַיִּים בְּהוֹסִיפָם עוֹד חַיִּים, וְהַמָּוֶת לֹא נִצַּח

גַּם אַחֲרֵי שׁרִצַּח…





וְהָעוֹלָם כֻּלּוֹ: בְּכִי תַמְרוּרִים וּתְרוּעַת חַגִּים –

וַאֲנָשִׁים אֵינָם מִשְׁתַּגְּעִים…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49241