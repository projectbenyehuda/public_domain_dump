


	
	מַעְיָנוֹת
	




יוֹם־יוֹם אֲנַחְנוּ נִפְדִּים וְנִגְאָלִים…מִי הֵם

וְאֵיפֹה הֵם הַפּוֹדִים וְהַגּוֹאֲלִים?

נַעֲנִים הֵם, מִתּוֹךְ עִנּוּיִים קָפְצוּ פִיהֶם,

לֹא יְבַקְשׁוּ בְּעֶלְבּוֹנָם כְּלוּם וּבְנִיהֶם

כְּלוּם לֹא שׁוֹאֲלִים…





בּוֹעֵר שַׂק זְהָבֵנוּ בְצִבְעֵי קֶשֶׁת שׁוֹנִים,

עַל אוֹצָרֵנוּ נָפְלָה קֶרֶן אוֹר, מַדְהֵבָה בוֹעֲרָה;

בּוֹעֲרִים וְלֹא אֻכָּלִים רִבֲבוֹת אֲדַרְכְּמוֹנִים.

מֵאַיִן לָנוּ כָל הָרְכוּשׁ הַזֶּה? לֹא מֵעֲדַת אֶבְיוֹנִים

עֲנִיָּה סֹעֲרָה?





חָזַקְנוּ בְיָם הַחַיִּים, עָמַדְנוּ בוֹ כִסְלָעִים,

אֵלֶּה אֶת אֵלֶּה נְבָרֵךְ: יִישַׁר כֹּחֲכֶם!

הַאִם לֹא נֵדַע אֵל הַכֹּחוֹת מֵהֵיכָן בָּאִים

וְחוֹתְרִים לְתוֹךְ תּוֹכֵנוּ…אִם לֹא מִן הַנִּכְנָעִים,

מִן הַמִּשְׁתּוֹחֲחִים?





תְּהוֹם אַהֲבָה וּמָוֶת זֶה — מֵאַיִן לָנוּ?

יְפִי חַיִּים אֵלֶּה — מֵהֵיכָן אָנוּ שׁוֹאֲבִים?

לֹא אֶזְכֹּר מִי וָמִי זֶה שָׁאַל מֵאִתָּנוּ —

אֲנִי אוֹ אַתְּ? מִי שָׁאַל וּמִי עָנָה:

מִן הַכּוֹאֲבִים.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48516