


	
	שַׁלֶּכֶת
	




שְׁבִי עוֹד עִמָּדִי פֹה, אַל תְּמַהֲרִי לָלֶכֶת,

כֹּה צַר לִי, צַר לִי מְאֹד וּכְמוֹ בָאָה עִתִּי.

הוֹי, מֶה חָפַצְתִּי לַעֲצָרְכֶן אִתִּי,

אוֹתָךְ וְאֶת הַשֶּׁמֶשׁ הַדּוֹעֶכֶת.





בְּיָחד רְחָבָה הִיא מִן הַיָּם שׁוֹפֶכֶת

זְהַב דִּמְדּוּמִים חַם וְצוֹלְלָה בְצַעַד אִטִּי,

גַּם אַתְּ בְּכָל חֹם לִבֵּךְ בִּי תַבִּיטִי –

טָעוּן אֲנִי זָהָב כְּאִילָן בְּשַׁלֶּכֶת.





שְׁבִי עוֹד עִמָּדִי פֹה. אַתְּ אִם תֵּלֵכִי,

וְאִם תִּשְׁקַע שִׁמְשִׁי – וְיָרַד כָּל הֲדָרִי

עִם שְׁאוֹנוֹ וַהֲמוֹנוֹ וּבָא בַחוֹל;





יִיבַשׁ בִּי מַעְיָנִי, יָפוּג רֵיחִי,

זָהֳרֵי הַמַּעֲרָב יִדְעֲכוּ עַל בְּשָׂרִי –

וְאָנֹכי עֵירֹם אֶעֱמֹד וּבְאֵין כֹּל.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52001