


	
	הַשָּׁמָיְמָה
	








עוֹלֶה עֲשַׁן הָאֲרֻבּוֹת,

עוֹלֶה, מִתַּמֵּר הֶעָשָׁן,

סוֹפְדוֹת הַמְּכוֹנוֹת הַמְּרֻבּוֹת

הֶסְפֵּדָּן הַיָּשָׁן.





עַנְנֵי עָשָׁן מִתְנַשְׂאִים,

עוֹלִים, מִתַּמְרִים עֲנָנִים,

גּוּשֵׁי עֲלָטָה מְכַסִּים

אֶת שָׁמַי הַלְּבָנִים.





*





בּוֹכִים בְּנֵי-אָדָם וְגֹוְעִים,

לוֹחֲשׁוֹת עֵינַיִם וְדוֹמְעוֹת –

נֶחְנָקִים הַחֲלוֹמוֹת הַטּוֹבִים

בֵּין אַבְנֵי הַחוֹמוֹת.





רְסִיסֵי הַדְּמָעוֹת מִתְנַשְׂאִים,

עוֹלִים הָרְסִיסִים הַטְּהוֹרִים,

עוֹלִים וְזוֹרְחִים וּמְכַסִּים

אֶת שָׁמַי הַשְחוֹרִים.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50338