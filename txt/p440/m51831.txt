


	
	לְוָיָה
	




הָיָה יוֹם סַגְרִיר, יוֹם סַגְרִיר, יוֹם סַגְרִיר,

עֲגָלָה וּמִטָּה וְסוּסִים מְפַגְּרִים.





הַבַּעַל הוּא הָלַךְ רִאשׁוֹנָה וְאִתּוֹ

הַיְלָדִים, בַּשּׁוּרָה שֶׁאַחֲרֵי הַמִּטָּה.





נִגְרַר אַחֲרֵיהֶם קְהַל קְרוֹבִים מְשַׁוְּעִים,

וְאָנֹכִי הָאַחֲרוֹן, הַזָּר בֵּין הַמְלַוִּים.





הָלַכְתִּי מֵרָחוֹק וְכָכָה חָשַׁבְתִּי:

לוּ פָתַח אֲרוֹנָהּ לִי מִי – וְשָׁכַבְתִּי,





כִּי מְאֹד אֲהַבְתִּיהָ. אַךְ לֹא אֶחָד יָדַע –

הָלַכְתִּי מֵרָחוֹק, כָּךְ… הוֹלֵךְ לוֹ אָדָם!





הָלַכְתִּי מֵרָחוֹק וּבְעָמְדָם – אָנֹכִי

עָמַדְתִּי אַף אָנִי, וָאֶשְׁמַע קוֹל בּוֹכִים,





וְאַנְחַת חֲשָׁאִים שָׁמַעְתִּי וְלַחֲשֵׁי

שֶׁבַח לַהוֹלְכָה… וַאֲנִי, אֲנִי מַחֲשֶׁה.





וָאֶרְאֶה הַקֶּבֶר וְכָכָה חָשַׁבְתִּי:

לוּ מָקוֹם לִי שָׂמוּ בַבּוֹר וְשָׁכַבְתִּי,





כִּי מְאֹד אֲהַבְתִּיהָ –









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51831