


	
	עִם הַשַּׁחַר
	




עַל רֹאשׁ הָהָר עָמַדְתִּי מֵאָז הַבֹּקֶר,

וּפָנַי אֶל הַמִּזְרָח;

    וָאֵרֶא חֶרֶס עוֹלֶה מִן הַתְּהוֹם —

    וּבְחֵיקוֹ יוֹם.





וְאוֹרוֹת רַבִּים כְּמִמַּעְיָן שֶׁאֵינוֹ פּוֹסֵק

שָׁטְפוּ אֶת הָאֲוִיר;

    וְגַלֵּי זֹהַר בְּהִירִים נִזְרְקוּ מֵרוּם,

    עַל כָּל הַיְּקוּם.





וְכָל הַיְקוּם הַצָּמֵא שׁוֹתֶה מִן הַזִּיו הַגָּדוֹל

וְנֶהֱנֶה מִמֶּנּוּ;

    וָאֶקְרַע גַּם מִלִּבִּי אֶת הַסְּגוֹר,

    וָאֶסְפֹּג אֶת הָאוֹר.





וּלְתוֹךְ דָּמַי, עוֹרְקַי גִידַי וְנִשְׁמָתִי –

בָּא הָאוֹר הַמָּתוֹק;

    וְהִתְחִיל תּוֹסֵס בִּי הַלֵּב הֶעָז,

    מִנְּגֹהוֹת פָּז…





וְכִנְבִיא־אֵל הִפְקַרְתִּי אָז אֶת עַצְמִי לְכָל נַעֲנֶה,

הַצָּמֵא לְאוֹר שַׁדַּי…

    וָאַכְרִיז מֵעַל פִּסְגַּת רֹאשׁ הָהָר,

    לְכָל דָךְ וּמָר:





אֵלַי הִתְלַקְּטוּ וְאֵתָיוּ אַחִים נַעֲנִים!

אֶת לִבִּי אֲנִי מַפְקִיר —

    וְאַתֶּם שְׁתוּ וּמְצוּ אֶת הָאוֹר הֶחָם.

    עַל הַלְּשַׁד וְהַדָּם…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33061