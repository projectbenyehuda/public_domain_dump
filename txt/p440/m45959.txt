


	
	עִרְבוּבְיָה
	




כָּל יוֹם וָיוֹם עַל פְּנֵי הַשְּׁחָקִים עוֹלָה:

חַמָּה גְדוֹלָה.

כָּל יוֹם וָיוֹם הִיא עוֹלָה בְנָגְהֵי צְפִירָה

וּמַזְהִירָה.

כָּל יוֹם וָיוֹם מְצַלְצֵל קוֹל שֶׁל יָלֶד

שֶׁבָּא לַחָלֶד,

כָּל יוֹם וָיוֹם הָעוֹלָם כֻּלּוֹ צוֹהֵל,

לִקְרַאת גּוֹאֵל –

וַאֲנָשִׁים עוֹדָם בּוֹכִים!





כָּל יוֹם וָיוֹם הַחַמָּה יוֹרְדָה מָטָה

בְּיָגוֹן וּבְחֲרָטָה…

כָּל יוֹם וָיוֹם הַלַּיְלָה בָא וּמְכַסֶּה

עַל כָּל הַנַּעֲשֶׂה.

כָּל יוֹם וָיוֹם יִשָּׁמַע לַחַשׁ רוֹתֵת:

אָדָם גּוֹסֵס!

כָּל יוֹם וָיוֹם תִשָּׁמַע זַעֲקַת שָׁבֶר:

חוֹפְרִים קָבֶר!

וַאֲנָשִׁים עוֹדָם שְׂמֵחִים!





הִנֵּה הוֹפִיעָה הַחַמָּה, הִנֵּה זָרָחָה –

וּלְשִׂמְחָה מַה עוֹשָׂה – עוֹד מְעַט וְהָלָכָה…





הִנֵּה יָרַד הַלַּיְלָה, הִנֵּה יָרַד וּמָלָךְ –

חִדְלִי עַיִן מִדִּמְעָה – עוֹד רֶגַע וְהָלָךְ…

וְלֹא גָזַל הַלַּיְלָה שְׂחֹק חַמָּה, וְהַחַמָּה אַף הִיא לֹא הוֹבִישָׁה

אֶת דִּמְעַת הַלַּיְלָה בְּאִשָּׁהּ!..





יֶלֶד נוֹלָד – וּמַה הִיא כָל הַצָּהֳלָה?

שְׁמַע: קוֹל נֶהִי עוֹלֶה: אָדָם כָּלָה!





וְלֹא נִצְּחוּ הַחַיִּים בְּהוֹסִיפָם עוֹד חַיִּים, וְהַמָּוֶת לֹא נִצַּח

גַם אַחֲרֵי שֶׁרִצַּח!..





וְהָעוֹלָם כֻּלּוֹ: בְּכִי אֲבֵלוּת וּתְרוּעַת חַגִּים –

וַאֲנָשִׁים אֵינָם מִשְׁתַּגְעִים!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45959