


	
	מִשִּׁירֵי הָאַהֲבָה לְרִצְפָּה בַת אַיָּה
	



מימים ימימה תלכנה בנות ישראל לתנות לבת יפתח הגלעדי,

(שופטים י"א, מ')






עָזַבְתִּי עִם בְּנוֹת עַמִּי

הַגַּיְא וְאֹהֶל סְתָרִים –

עוֹנַת בַּת יִפְתָּח בָּאָה,

הַיָּמִים הָאַרְבָּעָה,

וָאַעַל עַל הֶהָרִים.





עָלִיתִי עַל הֶהָרִים

לְתַנּוֹת לַאֲחוֹתִי…

וְרוּחַ רֵיק וְחָנֵף,

בֶּן־הָרִים קַל, דַּל כָּנָף,

עַל דַּרְכִּי מָצָא אוֹתִי.





רֵעוֹתַי עֲזָבוּנִי

לְנַפְשִׁי פֹה בַמּוֹרָד,

לְרַגְלֵי צִיץ צָנוּעַ,

עַל יַד הַמַּבּוּעַ,

וְהִנֵּה רוּחַ יוֹרֵד –





הוּא מְצָאַנִי כְפוּפָה

עַל סֶגֶל רַךְ, תְּכוּל־עַיִן,

אָז יִשֹׁב בָּהּ בַּשִּׂמְלָה –

וַחֲלַל סְתָרַי נִמְלָא

רוּחַ – וְהוּא כְאַיִן…





הוּא מְצָאַנִי, אוֹי לִי,

כְּפוּפָה עַל הַפֶּרַח…

קַמְתִּי מְבֻיָּשָׁה –

סְבָבַנִי אָז הָרָשָׁע,

וְיָרַט לִי הַדֶּרֶךְ.





בְּרִבֲבוֹת פֶּה בִי יִדְבַּק,

וּבִמְבוֹא אָזְנִי יִלְאָט…

סוּר! הוֹי שׁוּר, שָׁם לַהֲקוֹת

רְעוֹתַי לִי מְחַכּוֹת,

בְּמוֹרַד הַר הַגִּלְעָד!





“שָׁגִית!” יִצְחַק הָרוּחַ,

"כַּמִּקְרֶה אֲשֶׁר קָרֵךְ

קָרָה גַם אוֹתָנָה –

הוֹי, מִי מִסְפָּר מָנָה

לָרוּחוֹת עֲלֵי דָרֶךְ?…"





"צְחַק, צְחַק! לָרוּחַ אֶקְרָא –

וַאֲנִי לֹא כֵן עִמָּדִי,

נַפְשִׁי בִי עוֹד בּוֹכָה,

בַּת יִפְתָּח, הִיא כָמוֹךָ,

עוֹמְדָה פֹה עַל יָדִי…





כָּמוֹךָ אַתָּה פֹה הִיא,

בֶּהָרִים, וְכֹל תִּצְפֶּה…

אַל תִּבְכִּי לִי, שָׁאָלָה,

אַל תִּבְכִּי לְגוֹרָלִי,

בְּכִי לְגוֹרָלֵךְ, רִצְפָּה…





אָז אֶשַׁח עַל הַפֶּרַח,

וְאַזִּיל בַּגָּבִיעַ

דִּמְעָתִי הַמִּסְכֵּנָה

לְגוֹרַל שְׁנֵינוּ, שְׁנֵינוּ –

וַתָּבוֹא וַתַּפְרִיעַ…"





אָז יִרְהַב: "מְחִי דִמְעָה!

וָלֹא – בִנְשִׁיקָה פְלִיאָה

אֶמְחֶנָּה בְרִיס עֵינָהּ…

עוֹד מְעַט וְאֵינָהּ,

גַּם הִיא וְגַם הַשְּׁנִיָּה…"





שׁוּב יִרְהַב, יַרְחִיב שִׂמְלָה,

וְאֶל תַּחְתֶּיהָ נֶעְלָם,

כֹּה דָבֵק בִּי, אַךְ דָבָק,

וָאַךְ בּוֹ – הוּא כְאָבָק

לָאָרֶץ נָח וְנֶאְלָם.





אָז יָקוּם חִישׁ, בַּחֲלָקוֹת

יָשֶׁת־לִי: "אַתְּ יָפָה,

גַּם יָפָה וְגַם פְּתַיָּה,

פְּתַיָּה אַתְּ, בַּת אַיָּה?"

וְעַל לִבִּי נָח וְקָפָא…





"אָמַרְתָּ לִי: אַתְּ פְּתַיָּה,

וְעַל לִבִּי לָמָּה תִבְטָח?"

אָז קָם מֵעַל לְבָבִי –

וְקָרָא: "לָמָּה, נָאוָה,

כֹּה תִּבְכִּי לְבַת יִפְתָּח?"





"אֵיךְ לֹא אֵבְךְּ לָהּ, פּוֹחֵז,

לָהּ לִבִּי לֹא יְשַׁוָּע?

הִיא אוֹבְדָה פֹה בֶהָרִים,

נְמַקָּה בַמִּסְתָּרִים

וְלֹא תֵדַע אַהֲבָה…"





אָז סָח לִי, סָח הַפּוֹחֵז –

וּבְרֶטֶט הֶאֱזַנְתִּי:

"הִיא יוֹדְעָה אַהֲבָה, יוֹדְעָה,

אֲנִי, אֲנִי הוּא דוֹדָהּ,

בֵּין שָׁדֶיהָ לַנְתִּי!…





כֵּן, גִּבּוֹר חַיִל יִפְתָּח,

אַךְ תַּם הוּא, הוּא בָטוּחַ:

הֶהָרִים הֵם כַּמָּוֶת

לְבִתּוֹ הָאוֹהֶבֶת –

הוּא שָׁכַח אֶת הָרוּחַ…





אֲנִי, בְּרִדְתָּהּ הֵנָּה

עַל הֶהָרִים, אֵצֵא

לִקְרָאתָהּ, בִּלְתִּי נִרְאֶה

אֲיַשְׁנָהּ וַאֲעִירָהּ

בִּנְשִׁיקוֹת לְאֵין קֵצֶה.





אֲנִי בְמָחוֹל יוֹצֵא,

וּבְשִׁירִים שָׁר לִכְבוֹדָהּ,

זֹאת יָדִי נוֹגְעָה קָרָה

רֹךְ בְּשָׂרָהּ וּמְשִׁי שְׂעָרָהּ,

אֲנִי, אֲנִי הוּא דוֹדָהּ…"





“דוֹדָהּ אַתָּה!” אֶקְרָא,

בְּקִנְאָה אָקוּם עָלָיו,

וְאַכֶּה אֶת הֶחָנֵף

בְּדַל כְּנָפָיו וְעַל פָּנָיו, –

הוּא טָס וְנָס וְחָלָף.





אַךְ חָלַף – וְנִשְׁאַרְתִּי

מְאֹד, מְאֹד עֲגוּמָה.

רֵעוֹתָי! חִישׁ דָּלַקְתִּי

אַחֲרֵיהֶן וְהִדְבַּקְתִּין,

וְלֹא אַגִּיד לָהֶן מְאוּמָה…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51825