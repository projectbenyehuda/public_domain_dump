


	
	[מִי יִתֵּן וְהָפְכוּ שִׁירַי]
	








מִי יִתֵּן וְהָפְכוּ שִׁירַי

פִּרְחֵי צְחֹר וּכְחֹל:

וּשְׁלַחְתִּים בְּרֵיחָם עֵדֶן

לַיְקָרָה לִי מִכֹּל.





מִי יִתֵּן וְהָפְכוּ שִׁירַי

נְשִׁיקוֹת וּבְלִי קוֹל:

וּשְׁלַחְתִּין לִלְחִי הַיְקָרָה,

הַיְקָרָה לִי מִכֹּל.





מִי יִתֵּן וְהָפְכוּ שִׁירַי

קִטְנִיּוֹת וּפוֹל:

וַאֲבַשֵּׁל מְרַק קִטְנִיּוֹת,

שֶׁיִּנְעַם מִנִּי־כֹל.















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50225