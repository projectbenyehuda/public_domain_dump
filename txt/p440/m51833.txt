


	
	מִמִּלְחֶמֶת הָאוֹר עִם הַחֹשֶׁךְ
	




שְׁבִיב אוֹר!

שְׁבִיב אוֹר הוּא שֶׁבָּקַע,

צְפִירָה!

לֹא אִירָא…

חָה־חָה… כֹּה אֶצְחָקָה.





בְּעֵינַי הַתָּפְתֶּה וּקְלָלָה בְפִי,

הַחשֶׁךְ הוּא רֵעִי וּשְׁחוֹר חָבֵר לִי:





הַשָּׂטָן הוּא אָחִי, בֶּן־גִּילִי כָל שֵׁד,

לְשׁוֹן אֶפְעֶה כָל לַחַשׁ, סוֹד קוֹסֵם כָּל הֵד;





וָאֶשַּׁק לַלִּילִית, וּבְתֵת רְפָאִים קוֹל –

אֶת בְּנוֹת גַּלֵּי מַיִם אֵצֵא בְמָחוֹל.





לֹא אִירָא,

וּבְכָל זֹאת – שְׁקָע!

לֹא אוּכַל נְשׂא אֶת הַנֹּגַהּ

בּוֹקֵעַ וְרוֹגַע,

שְׁקָע!

אֲנִי שׂוֹנְאוֹ שֶׁל אוֹר!





אָהַבְתִּי בְהַבְרִיק הַבָּרָק

הַמְעַוֵּר, הַמְסַמֵּא…

שְׁקָע!

פֶּן אֶקְרָא לָרַעַם, וְרָעַם וּפָרַק

אֶת כֹּל –

צְלֹל!





כָּל שְׂעִירֵי הַשַּׁחַת, כָּל רוּחוֹת הַלַּיְלָה,

כָּל טָמֵא וּמְטַמֵּא –

הִתְלַקְּטוּ,

הִתְאַגְּדוּ –

רְאוּ, שָׁם בַּמִּזְרָח, מִלְמַעְלָה

שְׁבִיב אוֹר!

נִשְׁפוּ נֶגְדּוֹ, כַּסּוּהוּ בִשְׁחוֹר!

בְּכָל עֹז נָא הָפִיחוּ,

מִכָּל צַד אוֹתוֹ סֹבּוּ, מִכָּל עֵבֶר הַקִּיפוּ,

יַם־חֹשֶׁךְ הַצְלִיפוּ,

הָצִיפוּ!

אֶת הָאוֹר, שְׁבִיב הָאוֹר הַבּוֹקֵעַ נָא כַבּוּ!

אֶת הָאוֹר נָא הַדִּיחוּ –





הָאָח, כֻּלְּכֶם, כֻּלְּכֶם עִמָּדִי,

כֻּלְּכֶם עוֹמְדִים עַל יָדִי,

קִיר חוֹמָה וָעֹפֶל –

כֹּחוֹת שְׁחוֹרִים מָה רַבּוּ!

מַהֵר, מַהֵר הָרִיקוּ יַם־אֹפֶל…





הֵם מְכַבִּים בֶּעֱזוּז, בְּאוֹן רָב –

וְלַשָּׁוְא!

הֵם מִתְאַזְּרִים, מִתְאַמְּצִים לְכַבּוֹת,

וְאֵין הֵם יְכוֹלִים,

בַּהֲפִיחָם – יוֹסִיפוּ לְלַבּוֹת

אֶת הָאוֹר… אֶת הָאוֹר…





אוֹיָה, אוֹיָה, הֵם עוֹלִים,

הָאוֹרִים –

אֲנִי נָמוֹג…

בִּי יוֹרִים –

מִי יוֹר־בִּי, מִי יוֹר?

חֲבֵרַי, בְּנֵי בְרִיתִי, בְּנֵי אָמֶשׁ,

אֵיכֶם?

תֵּלְכוּ הָלֹךְ וְחָמֹק…

הִנְנִי אֲלֵיכֶם –





אוֹר, אוֹר, שִׁפְעוֹת אוֹר,

אֲנִי נֶחְנָק בְּתוֹךְ אוֹר…

לֹא אוּכַל עוֹד שֵׂאת,

הַשָּׁמֶשׁ –

אֲנִי מֵת!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51833