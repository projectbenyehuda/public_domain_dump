


	
	[חֶרְמֵשׁ יְרֵחַ־סְתָו חִוֵּר]
	




חֶרְמֵשׁ יְרֵחַ־סְתָו חִוֵּר

נִבָּט מִבֵּין עָבֵי רוֹם,

בּוֹדֵד בַּחֲצַר בֵּית־הָעַלְמִין

בֵּית כֹּהֲנָהּ יַעֲמֹד דֹּם.





הָאֵם בְכִתְבֵי־קֹדֶשׁ תְּעַיֵּן,

הַבֵּן עוֹמֵד קוֹפֵא כִמְעָט,

בַּת אַחַת – הִיא עָיְפָה לְשֵׁנָה,

וְהַצְּעִירָה תֵאָנַח בַּלָּט:





"הוֹ אֵלִי, מָה רַב פֹּה הַשִּׁעֲמוּם,

יוֹם הוֹלֵךְ וְשֵׁנִי לוֹ בָא!

כִּי יוּבָא פֹה אֶחָד לְקֶבֶר,

רַק אָז פֹּה יֵרָאֶה דְבַר־מָה".





הָאֵם מִתּוֹךְ קְרִיאָה אוֹמָרֶת:

"אַרְבָּעָה רַק מֵתוּ מֵאָז

הוּבַל אָבִיךְ אֱלֵי קֶבֶר

בִּמְבוֹא בֵית־הָעוֹלָם הַלָּז".





הָאָחוֹת הַבְּכִירָה מְפַהֲקָה:

"לֹא אֶרְעַב פֹּה אִתְּכֶם לַשָּׁוְא,

אֲנִי אֶל הָרוֹזֵן אֵלֵכָה –

שֶׁהִתְאַהֵב וְעָשְׁרוֹ כֹה רָב".





וְצוֹחֵק הַבֵּן: "שְׁלשָׁה הֵמָּה

בְּנֵי חַיִל הַסּוֹבְאִים בְּכָל פֶּה,

זָהָב מַמְצִיאִים הַשְּׁלשָׁה

וְלִמְּדוּ גַם אוֹתִי סוֹד זֶה".





הָאֵם תַּשְׁלִיךְ כִּתְבֵי הַקֹּדֶשׁ

בְּפָנָיו הַקּוֹדְרִים כַּצֵּל;

"הֲתַחְפֹּץ, מְקֻלָּל וְאָרוּר,

הִתְחַבֵּר אֶל שׁוֹדְדֵי לֵיל?"





הֵם שׁוֹמְעִים קוֹל דְּפִיקָה בַחַלּוֹן

וְדוּמָם תָּנוּעַ שָׁם יָד;

אֲבִיהֶם הַמֵּת בַּחוּץ עוֹמֵד,

מְעִיל כֹּהֲנִים עוֹטֶה, שְׁחוֹר־בַּד.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55540