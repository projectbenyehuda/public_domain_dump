


	
	בַּלְהוֹת לָיְלָה
	








עוֹד רֶגַע – אֲהָהּ, וְכָבָה הַכּוֹכָב הָאַחֲרוֹן בַּמְּרוֹמִים,

וְשָׂמְחוּ לְאֵידוֹ הָעֲנָנִים;

וַאֲנִי, אָנָה אֲנִי בָא בְלַיְלָה זֶה אָפֵל וְשׁוֹמֵם –

מִי יָאִיר, מִי יַסְבִּיר לִי פָנִים?





וְאָנֹכִי לֹא אֵדַע אֶת הַדֶּרֶךְ בָּהּ אֵלֵךְ – לֹא אֵדַע,

וְהַשְּׁבִילִים כֹּה רַבִּים וַעֲקֻמִּים –

וְכַאן, בַּתֹּהוּ הַזֶּה, עָלַי לְבַקֵּשׁ אֶת הָאֲבֵדָה,

לִמְצֹא חֲלוֹם הָעֲלוּמִים…





בְּצִדֵּי כָל דֶּרֶךְ לִי אוֹרְבִים מַלְאֲכֵי־הַמָּוֶת וּשְׂטָנִים,

מַשְׁחִירִים מִזָּוִיּוֹת־סְתָרִים –

אָרוּר יוֹם מָחָר וְאוּרָיו הַחַמִּים וְהַלְּבָנִים,

שֶׁיְנַשְּׁקוּ אֶת רִגְבֵי קִבְרָתִי הַקָּרִים!…















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49231