


	
	כָּבַד עָלַי רֹאשִׁי
	








כָּבַד עָלַי רֹאשִׁי, הָהּ, מַה כָּבַד –

וְאִם לִי אָבַד

גַּל מַחְלְפוֹתָיו, מַחְלְפוֹת אַבְשָׁלוֹם בֶּן־הַמֶּלֶךְ,

כִּבְדוֹת מִשְׁקָל,

גַּל! כְּגַל עַל פְּנֵי הַמַּיִם נֶהְלָךְ…

גַּם לֹא שָׁאַלְתִּי: לְאָן?

יַד הַזְּמָן הִיא, הָיְתָה בוֹ בְּרֹאשִׁי יַד הַזְּמָן,

הִיא עָשְׂתָה בוֹ שַׁמּוֹת,

הֵסִירָה עֶדְיוֹ מֵעָלָיו וַיִּתְגָּל –





הוֹי רֹאשִׁי, רֹאשִׁי,

יוֹם־יוֹם מַשָּׂאוֹ מֵעָלָיו יוּקַל וְאֵינוֹ נוֹשָׁע…

וְלֹא רַק פְּרִיקַת עֹל הַשְּׂעָרוֹת

גַּם מַחְשְׁבוֹתָיו, אֲשֶׁר הָיוּ חַמּוֹת,

נַעֲשׂוֹּ קָרוֹת,

לֹא יִתַּמֵּר הֶבְלָן, אֵדָן פָּג…

מִתַּחַת גַּג כְּמוֹ עַל פְּנֵי הַגָּג.





הַקְּדֵרָה לֹא רוֹתַחַת עוֹד וְלֹא קוֹדַחַת

מִתַּחַת הַקָּרַחַת –

וּבְכָל זֹאת כָּכָה כָּבַד, כָּבַד עָלַי רָאשִׁי!

וְעוֹד זֶה מִקָּרוֹב הָיָה רֹאשִׁי קַל,

קְוֻצּוֹתָיו גַּל

נִשָּׂאוֹת וּמִתְנַפְנְפוֹת בָּרוּחַ,

עוֹד זֶה מִקָּרוֹב הָיָה רֹאשִׁי כַתַּפּוּחַ

וְרוֹחֵץ בְּטַל –













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49228