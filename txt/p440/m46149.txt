


	
	נְשִׁיקָה
	








הִיא נָמָה, נָמָה לָהּ,

אֲנִי קָרַבְתִּי דֹם;

עַל פְּנֵי מַלְאָכִי זֶה

עוֹד רִפְרֵף הַחֲלוֹם;





צְחוֹק־נְעִימוֹת רַךְ

בָּא וְנָח בַּלָט

עַל הָעוֹר הַצַּח,

עַל הַפֶּה הַקָּט;





וְנֹגַהּ אוֹר לָעוֹר,

וּלְפִיהָ מַרְאֶה לֵב -

לֵב תָּם, לֹא יֵדַע עוֹד,

לֹא סַעַר וְלֹא כְאֵב…





לֹא כְאֵב, לֹא סַעַר… צְחוֹק!

רַק צְחוֹק מְרַחֵף תָּם -

אַךְ דֹּק, בִּצְחוֹקָהּ דֹּק,

וְתִמְצָא שְׁנֵיהֶם שָׁם!





בְּגַל תַּלְתַּלֵּי־שְׁחוֹר,

עָנַד ראֹשׁ הַכְּרוּב,

נֶחְבָּא צְחוֹק־חֵן זֶה,

נִגְלֶה, נֶחְבָּא שׁוּב.





רַעַד, רֶטֶט קַל

פֶּתַע עָבַר בִּי;

לִבִּי נָקַף, חָל,

מָה זֶה הָיָה לִי?





רֹאשִׁי צָנַח אַט -

לֹא יָדַעְתִּי מָה;

שׁוֹלָל לִבִּי בִי –

וְנָשַׁקְתִּי לָהּ.





כְּרוּבִי רָעַד קְצָת,

פָּקַח עֵינֵי תֹם –

וְחָזַר סְגְָרָן – הָס

סְגָרָן הַחֲלוֹם.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46149