


	
	[הָיִינוּ יְלָדִים, יַלְדָּה]
	




הָיִינוּ יְלָדִים, יַלְדָּה,

צוֹהֲלִים כָּל־כַּךְ;

יָשַׁבְנוּ בַלּוּל וְנֶחְבֵּאנוּ.

בַּעֲרֵמַת תֶּבֶן רַךְ.





כַּשֶּׂכְוִים נִקְרָא, הָעוֹבֵר

עַל־פְּנֵי עֲרֵמָה זוּ –

“קִיקֵירִיקוּ!” וְהֶאֱמִין:

קוֹל הַשֶּׂכְוִים הוּא.





אֶת קִירוֹת הַתֵּבָה בֶחָצֵר –

צִפִּינוּ כָּל קֶרֶשׁ בָּה שָׁם,

וְיַחַד בְּתוֹכָהּ גַּרְנוּ,

כִּבְבַיִת מְאֹד הָגוּן וָרָם.





חֲתוּל שְׁכֵנֵנוּ הַזָּקֵן

הוּא הָיָה אוֹרְחֵנוּ הַטּוֹב,

נְקַבְּלוֹ בִסְגִידוֹת וְקִדּוֹת

וּבְדִבְרֵי מַחֲמָאוֹת לָרֹב.





שָׁאַלְנוּ לִשְׁלוֹמוֹ בִדְאָגָה,

בִּידִידוּת וּבְתַעֲנוּג רָב,

מֵאָז אָנוּ דוֹרְשִׁים בִּשְׁלוֹמוֹ

שֶׁל כָּל חָתוּל זָקֵן וָשָׂב.





לִפְעָמִים יָשַׁבְנוּ וְסַחְנוּ

בְּחָכְמָה כְּזִקְנֵי הַדּוֹר,

מְבַכִּים תּוֹר־זָהָב שֶׁעָבָר,

כִּי חָלַף לוֹ, הָלַךְ הַתּוֹר.





עַל אַהֲבָה, בִּטָּחוֹן וֶאֱמוּנָה,

שֶׁחָדְלוּ מִלֵּב, סַחְנוּ אָט,

עַד כַּמָּה נִתְיַקֵּר הַקָּפֶה,

וְהַכֶּסֶף שֶׁאָזַל כִּמְעָט.





תַּמוּ שַׁעֲשׁוּעֵי הַיְלָדִים,

הַכֹּל הִתְעוֹפֵף כַּחֲלוֹם, –

הַדָּמִים, הַיָּמִים וְהַזְּמַנִּים,

אֱמוּנָה וְאַהֲבָה וְתֹם.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55550