


	
	גָּלוּת
	








אֲנִי הַגֶּבֶר…לֹא גֶבֶר עוֹד, עוֹדֶנִּי נָעַר,

רָאִיתִי עֳנִי בִקְסַרְקְטִין שֶׁל עַכּוּ"ם;

כָּל נֶאֱצָל וְכָל עָנֹג בִּי — יְדַכְּאוּם…

חַיְתוֹ־יָעַר —





הָיִיתִי שָׁם חֳדָשִׁים, אַךְ עֶרֶב רִאשׁוֹן שָׁם,

הָהּ, אוֹתוֹ עֶרֶב רִאשׁוֹן —

בֵּין שְׁקָצִים, קַלֵּי רֹאשׁ עִם שַׂעֲרוֹת פִּשְׁתָּן,

עוֹד עַתָּה יִקְפָּא בִי הַדָּם!…





הָיְתָה לִי חֹבֶרֶת שָׁם עִם דִּבְרֵי חָזוֹן,

וָאֶמְסְרֶנָּה לְיַד יְהוּדִי, שֶׁנָּתַן בְּהַקָּפָה

עֻגּוֹת וְחָלָב לָנוּ…וְהַיְּהוּדִי שְׂרָפָהּ,

שֶׁיָּרֵא מְאֹד לְנַפְשׁוֹ בַעַל בֵּית הַמָּזוֹן.





הָהּ, אוֹתָם יְמֵי הַכְּלִמָּה וְלֵילוֹת הָעִלָּבוֹן!

זוּ הַהַשְׁכָּמָה עִם כָּל שַׁחַר וְלֹא אֵדַע שַׁחְרָהּ;





וְצֹאן הָאָדָם עַל שַׂקֵּי תֶבֶן בָּעֶרֶב וְהַנַחֲרָה…

וַאֲנִי בְאֶמְצַע בֵּין הַבְּשָׂרִים — גּוּשׁ עִצָּבוֹן.





סִפַּרְתִּי לָךְ…וְאִם לֹא הַכֹּל

לְךָ סִפַּרְתִּי, אָחִי,

לַמְעַט אֲשֶׁר שָׁמַעְתָּ תָּחִיל,

וְלֹא תוֹסִיף שְׁאֹל.





אֱמֹר: זֶה הָיָה חֲלוֹם!

חֲלוֹם מְאֹד רָע,

שָׁמַעְתָּ מְעַט וְלִבְּךָ זָע,

וְנֶאֱנַקְתָּ דֹּם…





וּרְאֵה: הֵם הִכִּירוּנִי שָׁם —

וַאֲנִי לֹא הִתְפַּלֵּאתִי;

הֵן לֹא שִׁחַתִּי תָאֳרִי בְצֵאתִי

לָגוּר עִם חָם.





כְּלוּם הֵקִיא מִי אֶת חֲלֵב אִמּוֹ?

וְאֶת דָּמָהּ אֲשֶׁר סָפַג — שָׁפָךְ?

וּמִי אֶת עוֹרוֹ הָפָךְ?

וְאֶת יְרֻשַּׁת אָבִיו אֲשֶׁר עִמּוֹ?





בְּכָל אֲשֶׁר אָנֹכִי בָא —

שָׁם שְׁכִינָה טְמִירָה עִמִּי הוֹלְכָה,

וְשֶׁמֶשׁ רְחוֹקָה אַחַת עָלַי מוֹלְכָה,

וַחֲלוֹם אֲשֶׁר לֹא בָא…





וּפְתֹר: כַּאֲשֶׁר בָּאתִי תַחַת גַּגָּם —

לָמָּה כָכָה נְבוּכוֹתִי?

וִיגוֹן עוֹלָמִים לָמָּה תָקַף אוֹתִי

בְּיוֹם חַגָּם?





לָעֶרֶב הַכֹּל נִשְׁקַע שָׁם תּוֹךְ צְלָלִים —

וְהִנֵּה הֵם מִתְגַּנְּבִים הַדִּמְדּוּמִים,

מַזְהִירִים וַעֲגוּמִים,

וְכוֹתְבִים, כּוֹתְבִים שָׁם עַל כְּתָלִים —





הֲתֵדַע מָה? עֵינֶיךָ, אָחִי, כָּלוֹת,

וּכְתָב הָאֵשׁ מִסָּבִיב לָנוּ רוֹחֵשׁ,

וְחֶרֶשׁ אֶשְׁמַע, אֶחָד נֶעֱלָם, בְּאָזְנֵינוּ לוֹחֵשׁ:

גָּלוּת…גָּלוּת…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48523