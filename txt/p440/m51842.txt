


	
	אוֹרוֹת מַתְעִים
	




הֲרָאִית בַּהֲלֹךְ הַגַּלִּים עַל־פְּנֵי נְהָרִים?

זֶה אַחַר זֶה אֶל מוּל הַשֶּׁמֶשׁ רוֹקְדִים –

לִפְנֵי רִדְתָּהּ – בָּם שָׁלְחָה אֵשׁ, וְהֵם יוֹקְדִים –

יָמַי הֵם הַחוֹפְזִים עִם דָּמַי הַנִּגָּרִים…





שֶׁמֶשׁ יָם אַךְ תִּצְלֹל – וְהֵם קָרִים,

אַךְ תֶּאֱסֹף קַוֶּיהָ – וְהֵם שׁוֹקְטִים;

הוֹי, אוֹרוֹת מַתְעִים, דִּמְדּוּמֵי זָהָב בּוֹגְדִים,

לָמָּה מִן הַתְּהוֹם קְרָאתֶם לַמִּשְׁבָּרִים?





גַּל נָעוּל – לִי שָׁקַטְתִּי בְחֵיק הַתְּהוֹם.

לֹא יָדַעְתִּי שֶׁמֶשׁ וְרָקִיעַ כָּחֹל –

לָמָּה־זֶה קְרָאתִנִי מִן הַתְּהוֹם לְמָחוֹל?





הָאֵשׁ רַק נָגְעָה בִי, רַק נָגְעָה בִי כְנַף־יוֹם.

הוֹי, לָמָּה מְטַר רַחֲמַיִךְ עָלֵי נִתָּךְ

לִפְנֵי לֶכְתֵּךְ מֵעִמָּדִי, לִפְנֵי רִדְתֵּךְ?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51842