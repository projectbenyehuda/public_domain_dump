


	
	לְבִיבוֹת
	




עַל הַלְּבִיבוֹת אִמְרֵי חֵן

שְׁמֹעַ אוּלַי תֹּאבוּ?

אֵיךְ לֹא נָגְעָה יָד בָּהֵן,

בַּלְּבִיבוֹת – וְאִם טוֹבוּ…





עָמְדָה נַעֲרָה עַל סַף

אָהֳלָהּ הֶעָזוּב,

עָבַר עֶלֶם – וּכְמוֹ עָף,

וּמִנִּי שֶׁמֶשׁ שָׁזוּף.





דָּמוֹ חָתוּם, דָּם וּלְשַׁד,

דָּמוֹ כְפִיר בַּכֶּלֶא;

רוֹדֶה מִן הַסֶּלַע רַד –

וּלְבָבוֹ בוֹ כַסֶּלַע.





אָמְרָה לוֹ: הוֹי, סוּר אֵלַי,

לָמָּה תִרְדֹּף רוּחַ?

תָּקוּעַ אָהֳלִי בַגַּיְא

וְרֵיחִי כַתַּפּוּחַ.





אַךְ הָעֶלֶם הוּא כְזָר,

אֵלֶיהָ יִשָּׂא עַיִן –

"יָרַדְתִּי מֵעַל הָהָר

מְצוֹא בַמּוֹרָד עַיִן."





"מַעְיַן סֵתֶר אֶחָד פֹּה,

יָדוּעַ לִי לְבַדִּי,

אֶל אָהֳלִי בָעֵמֶק בּוֹא,

וּמֵימָיו שְׁתֵה מִכַּדִּי."





אַךְ הָעֶלֶם הוּא כְזָר,

יַעֲמֹד בְּלִי נוֹעַ:

"רָעֵב אֵרֵד מִן הָהָר,

תַּם אֲנִי לִגְוֹעַ.





אָנֹכִי עַל הָהָר הַלָּז

צָמֵאתִי גַם רָעַבְתִּי…"

"בּוֹא אֵלַי – לוֹ תִלְחַשׁ אָז,

לְבִיבוֹת לְךָ לִבַּבְתִּי,





לְבִיבוֹת לִי…" לֹא דִבְּרָה עוֹד,

כִּי חָג וּפָג הַסֶּלַע,

הָעֶלֶם הוּא אַךְ שָׁמַע זֹאת –

וַיָּבוֹא הָאֹהֶלָה.





וּבְבוֹאוֹ… הַס, לְפֶה שִׂים יָד,

אֲגַל לְךָ רַק אַחַת:

הַמַּיִם נִשְׁאֲרוּ בַכַּד,

וְהַלְּבִיבוֹת בַּצַּלַּחַת.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50276