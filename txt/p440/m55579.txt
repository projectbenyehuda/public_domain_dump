


	
	[אֶת הָעֶלֶם, אֶת הַנֶּחְמָד]
	




אֶת הָעֶלֶם, אֶת הַנֶּחְמָד –

כָּבוֹד לוֹ וּגְדֻלָּה נִתֵּן;

הוּא בִצְדָפוֹת יְכַבְּדֵנִי,

בְּיֵין הָרְהֵין וּבְיֵין קוֹנְדִּיטוֹן.





הָדוּר, נָאֶה הוּא בִלְבוּשׁוֹ,

וּבִרְבִידוֹ יוֹתֵר הָדוּר;

בֹּקֶר בֹּקֶר יְבַקְּרֵנִי,

וּבִשְׁלוֹמִי יִשְׁאַל תָּדִיר.





סָח עַל שְׁמִי לִתְהִלָּה יָצָא,

עַל חֵן חִדּוּדַי דַּבֵּר יוֹאִיל,

נִלְהָב יִטְרַח וְיִתְאַמֵּץ

תָּמִיד לִי הֱיוֹת לְהוֹעִיל.





וּבָעֶרֶב בְּחֶבְרַת שׁוֹנִים,

בְּפָנִים קוֹרְנִים וְנִלְהָבִים

בְּאָזְנֵי הַמַּטְרוֹנוֹת קוֹרֵא

הוּא אֶת שִׁירַי הַנִּשְׂגָּבִים.





הוֹ, עַד־כַּמָּה מְשַׂמֵּחַ

פְּגשׁ כָּזֶה עוֹד עֶלֶם נָאֶה,

בָּהּ בְּשָׁעָה שֶׁהַטּוֹבִים

הוֹלְכִים פּוֹחֲתִים מִשָּׁעָה לְשָׁעָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55579