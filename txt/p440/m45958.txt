


	
	אֵלֶגִּיָּה
	



I


לָמָּה הִנְּנִי לְבָדָד פֹּה, כֹּה בָדָד עִם יְגוֹנִי,

הַאֻמְנָם אֶחָד אָנִי – וְאֶחָד הוּא אֲסוֹנִי?

הֲרַק לִי הָיְתָה תִקְוָה שֶׁלֹּא בָאָה,

אִם רַק לִי נִרְאֶה הַחֲלוֹם וְדָאָה?

הַאִם רַק שִׁמְשִׁי נִלְקֶה, אִם רַק זִיוִי,

אִם רַק אֲבִיבִי כָּלָה, רַק אֲבִיבִי?

וְגוּשׁ הֶעָנָן – רַק עַל כּוֹכָבִי כִּסָּה,

הַאִם רַק כֹּכַב־לִבִּי הָיָה לוֹ לִמְשִׁסָּה?





לֹא, לֹא יָחִיד הִנְּנִי בֵּין כָּל רַבֵּי חָלֶד:

מַלְאֲכֵי־מָוֶת מְלַוִּים אֶת־כָּל אֲשֶׁר יִוָּלֶד;

בְּרֶדֶת תִּקְוָה לְעוֹלָם – לֹא הָאֶחָד צָדָהּ,

וְכַאֲשֶׁר אָבְדָה תִקְוָה לְרַבִּים הֵן אָבָדָה!

אֶת חֲלוֹם־הַזָּהָב לֹא אֶחָד חָלַם,

וְלֹא לֵב אֶחָד עָזַב וַיֵּעָלַם.

הַצַּר, שֶׁהֵרַע לִי, גַּם אָחִי הֵן לֹא חָמָל,

יַחַד עִם זֵר וְרָדַי שׁוֹשַׁן אָחִי קָמָל…

בֵּין כּוֹכָבִים רַבִּים כּוֹכַב־לִבִּי עָמָד –

וְאִם עָלָה עָב בַּשְׁחָקִים לֹא רַק אוֹתוֹ חָמָד…




II


אֵיזֹה מָרָה־שְׁחוֹרָה שְׁרוּיָה עַל הָעוֹלָם –

לֹא יָחִיד הִנְּנִי, יֵשׁ־יֵשׁ אֲבֵלִים רַבִּים,

אַךְ לָמָּה זֶה, הוֹי לָמָה הֵם מִתְחַבְּאִים

וּבוֹכִים בְּכִי חֲרִישִׁי, וְלָמָּה נֶחְבָּא קוֹלָם?





עֶרֶב חֹרֶף בָּא וְדָפַק בַּחֲדַר הַבּוֹדֵד –

עֶרֶב חֹרֶף, עֶרֶב חֹרֶף, מַה לִּי תָבִיא?

עֹצֶב חָדָשׁ, מַכְאוֹב חָדָשׁ בְּעַד לְבָבִי –

הַאֵין לָךְ נִיצוֹץ תִּקְוָה, שְׁבִיב מְעוֹדֵד?





נִגַּשְׁתִּי דֹם לַחַלּוֹן: עָנָן אָפוּר שָׁכַב

עַל הַשְּׁחָקִים, שֶׁלֶג לָבָן צַח

כְּתַכְרִיךְ גָּדוֹל עַל הָאָרֶץ נָח,

וְעֹצֶב אִלֵּם עַל הַשֶּׁלֶג רָחָף…





לֹא אֶחָד הִנְּנִי – יֵשׁ־יֵשׁ אֲבֵלִים רַבִּים –

אַךְ אֵיפֹה הֵם? כָּל אֶחָד בְּזָוִיתוֹ

קוֹבֵל עַל גּוֹרָלוֹ וְחוֹנֵק שָׁם אֶת בְּכִיתוֹ, –

אֵיפֹה הֵמָּה? אַיֵּה הֵם מִתְחַבְּאִים?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45958