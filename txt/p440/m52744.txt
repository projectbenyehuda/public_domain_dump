


	
	הַיְרוּשַלְמִי וְהַיָלֶד
	








הַיֶלֶד: מֵאַיִן אַתָּה בָא, הַיְהוּדִי?

הַיְרוּשַלְמִי: מִן הָעִיר יְרוּשָלָיִם.



הילד: הֵידָד, הוֹ, מִירוּשָלָיִם!



סַפֵּר, סַפֵּר לִי חֲדָשוֹת,

ספּר לִי, הֵן וַדַאי יֵש לָךְ –

מַה לְסַפֵּר מִירוּשָלָיִם?!

הירוּשלמי: יֵש לִי, יֵש לִי מַה לְסַפֵּר.

רֵאשִית – אֶמְסֹר בִּרְכוֹת שָלוֹם,

אֲשֶר שָלְחוּ לְךָ בְּיָדִי:

הַר הַכַּרְמֶל שָלַח שוֹשָן!

עֵמֶק שָרוֹן – חֲבַצֶלֶת,



וְהַלְבָנוֹן אָמַר: הַגֵד,



שֶאֲרָזַי לוֹ מְחַכִּים.



הילד: אוּלָם הַגֵד לִי, הַזָקֵן,



לָמָה זֶה עֵינֶיךָ דוֹמְעוֹת?

לָמָה כָפוּף כֹּה גַבֶּךָ!

וְעַל מַה זֶה אַתָּה נֶאֱנָח?

הַירוּשַלְמִי: עֵינַי תִהְיֶינָה דוֹמְעוֹת,

וְקוֹמָתִי כְפוּפָה תֶהִי,

גַם אַנְחוֹתַי לֹא תֶחְדַלְנָה –

עַד אֲשֶר יִבָּנוּ שֵנִית,

שְלשָה כְתָלִים לְהָאֶחָד,

לְהַכֹּתֶל הַמַעֲרָבִי!

הַיֶלֶד: גַם לִפְנֵי הַכֹּתֶל, זָקֵן,

גַם לְפָנָיו כְּבָר עָמַדְתָּ?

אָנָא סַפֵּר אִם עוֹדֶנוּ,

עוֹמֵד הָכֵן, זֶה הַכֹּתֶל?

הירוּשלמי: עוֹדוֹ עוֹמֵד הָכֵן, יָלֶד!



הילד: מַה מַרְאֵהוּ, זָקֵן חָבִיב?



הירוּשלמי: הוּא מְכֻסֶה עָשָן – יָשָן,

וּבִבְקִיעָיו עָלָה אֵזוֹב…



הילד: מֶה עָשִׂיתָ שָמָה, זָקֵן?



ירוּשלמי: מַה שֶעוֹשִׂים כָּל הַיְהוּדִים:



הִשְתַּטַחְתִּי שָם לְפָנָיו,

הִשְתַּטַחְתִּי, הִתְפַּלַלְתִּי,

עִם כָּל אַחַי וּבְנֵי עַמִי.

הַיֶלֶד: עַל מַה, זָקֵן, הִתְפַּלַלְתֶּם?



הַיְרוּשַלְמִי: הִתְפַּלַלְנוּ אֶל אֵל שַדַי:



שוּר, אֵל שַדַי, מִשָמֶיךָ,

גַם רְאֵה אֶת עֱנוּתֵנוּ,

בְּנֵה אֶת בֵּית מִקְדָשְךָ, שַדַי,

בְּנֵה אֶת בֵּיתְךָ כְּמִקֶדֶם!

גַם יָבוֹאוּ כָל בָּנֶיךָ,

כָּל יִשְׂרָאֵל יָבוֹא הֵנָה,

לְהִשְתַּחֶווֹת לְךָ וְלָגוּר –

פֹּה, בְּאַרְצָם כְּמִקֶדֶם!



הילד: הוֹ, מַה יָפָה זוּ הַתְּפִלָה!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52744