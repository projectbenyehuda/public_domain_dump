


	
	בֵּלְשַׁאצַּר
	








הִגִּיעָה חֲצוֹת הַלָּיְלָה — הָס;

עִיר בָּבֶל צוֹלְלָה בִשְׁנָת.





רַק בְּאַרְמוֹן מַלְכָּהּ, מַעְלָה שָׁם —

שָׁם אוֹר, שָׁם שׁוֹקְקָה כְבוּדַת עָם.





בְּאוּלַם הַמֶּלֶךְ, בְּמַעֲלֵה הַגָּג,

קָרָא בֵלְשַׁאצַּר לִסְעֻדַּת חָג.





עֲבָדָיו בְּשׁוּרוֹת כָּבוֹד וָהוֹד

יוֹשְׁבִים וְשׁוֹתִים אֶת יֵינָם־יְקוֹד.





צְלִיל כּוֹסוֹת וּצְחוֹק הָעֲבָדִים הָעָז —

הַמֶּלֶךְ הָעִקֵּשׁ עַל אֵלֶּה כֹה שָׂשׂ.





לְחָיֵי הַמֶּלֶךְ תִּבְעַרְנָה כַדָּם,

גָּבַהּ לְבָבוֹ בַיַּיִן וָרָם.





וּכְעִוֵּר יַתְעֵהוּ עֹז נַפְשׁוֹ אֲזָי;

בִּקְלָלָה עַל פִּיו יִשָּׂא שֵׁם אֲדֹנָי.





בְּגָאוֹן אָז יָקוּם וּבְקִלְלוֹת שְׁאוֹל,

עֲדַת הָעֲבָדִים לוֹ תַעֲנֶה בְקוֹל.





הַמֶּלֶךְ קָרַץ, דֹּם נָתַן צָו;

הַמְשָׁרֵת יָצָא וּמַהֵר שָׁב.





עַל רֹאשׁוֹ נָשָׂא כְלֵי־זָהָב תֵּל —

כְּלֵי־קֹדֶשׁ הוּצְאוּ מִמִּקְדַּשׁ אֵל.





יָד יִשְׁלַח הַמֶּלֶךְ, יַד־רִשְׁעָה זֹאת,

אֶל כּוֹס־הַקֹּדֶשׁ וְהֵרִים הַכּוֹס.





וְחִישׁ הֵרִיק אוֹתָהּ עַד־תֹּם אֶל פִּיו.

וְעַל פִּיו הַקֶּצֶף וּכְקוֹרֵא לָרִיב,




כֵּן יִקְרָא: "בּוּזִי לָךְ, אֵל, וּצְחוֹק־פִּי, —


אָנֹכִי מֶלֶךְ בָּבֶל אֲנִי!"





וְאוּלָם אַךְ נָדַם זֶה דְבָרוֹ זָר —

צַר נַעֲשֶׂה לַמֶּלֶךְ, בְּחֻבּוֹ כֹה צָר.





חָדַל גַּם גַּלְגַּל הַצְּחוֹק הָעָז;

בְּכָל הָאוּלָם הָשְׁלַךְ הָס.





וּרְאֵה! גַּם־רְאֵה! לְאַט־לְאָט,

עַל־פְּנֵי הַקִּיר הוֹפִיעָה יָד.





וְחָרְתָה עָלָיו כַּחֲרֹת יַד אִישׁ

בְּאוֹתִיּוֹת אֵשׁ, וְנֶעֶלְמָה חִישׁ.





הַמֶּלֶךְ יָשַׁב עַל הַכֵּס

בְּפִיק בִּרְכַּיִם וּכְמוֹ מֵת.





כָּל קְהַל עֲבָדָיו סְבִיבוֹ חָל,

הֵם יוֹשְׁבִים דֹּם בְּלֹא הֶגֶה קָל.





הַמְכַשְּׁפִים בָּאוּ, אַךְ אֵין יֵשׁ

אַף־אֶחָד וְיִפְתֹּר כְּתָב־הָאֵשׁ.





אַךְ עוֹד בַּלַּיְלָה הַהוּא מֵת בִּידֵי

עֲבָדָיו בֵּלְשַׁאצַּר הַמֶּלֶךְ הַגֵּא.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50258