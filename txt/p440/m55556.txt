


	
	[בָּא תוֹר הַשְּׁטוּת לָשִׂים לָהּ קֵץ]
	




בָּא תוֹר הַשְּׁטוּת לָשִׂים לָהּ קֵץ

וְהָסֵר מֵעָלַי אֶת עֶדְיָהּ,

יוֹתֵר מִדַּי הָיִיתִי הַלֵּץ,

בְּשַׂחֲקֵנוּ אֶת הַקּוֹמֶדְיָה.





הָיָה מְצֻיָּר הַפַּרְגּוֹד הַלָּז

בְּסִגְנוֹן רוֹמַנְטִי לֹא־מָצוּי,

הַתָּגָה עַל כְּתֵפַי הִקְרִינָה כַפָּז,

וְרֶגֶשׁ בִּי אָצִיל וְרָצוּי.





הִנֵּה הִשְׁלַכְתִּי מֵעָלַי כְבָר

אֶת הַבְלֵי הַשְּׁטוּת, אֶת כָּל עֶדְיָהּ,

וְעוֹד אַרְגִּישׁ אֶת עַצְמִי כֹה בוֹדֵד וָזָר

וּכְמוֹ נִמְשָׁכָה עוֹד הַקּוֹמֶדְיָה.





הוֹי אֵלִי, אֲנִי מִתּוֹךְ שְׂחֹק וְלֵב תָּם

הִבַּעְתִּי אֶת עֶצֶם רִגְשׁוֹתָי;

אֲנִי עִם הַמָּוֶת בְּחָזִי הֶחָם

שִׂחַקְתִּי אֶת הַלּוֹחֵם בְּמוֹתוֹ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55556