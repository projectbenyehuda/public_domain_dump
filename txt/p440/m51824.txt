


	
	קֻשִּׁיּוֹת
	




אַל תִּשְׁאַל עוֹד אוֹתִי: מַדּוּעַ נֶעֱצַבְתִּי?

מַדּוּעַ עַל סְבִיבַי כֹּה אַבִּיט בְּלֵאוּת;

מַדּוּעַ מֶבָּטִי כֹה קוֹדֵר; לֹא אָשִׁית

אֶת לִבִּי לְאַהֲבָה וּלְרֵעוּת?





אַל תִּשְׁאַל: מַדּוּעַ לֹא תֵּדַע צְחוֹק שְׂפָתִי;

בְּמִצְחִי הַצָּעִיר כֹּה רַבִּים הַקְּמָטִים;

מַדּוּעַ אֵין דָּם עוֹד בְּפָנַי הַחִוְּרִים? –

אַל תִּשְׁאַל לְאֵלֶּה הַפְּרָטִים!





שְׁאַל אוֹתִי: אֵיךְ אֲנִי חָל עוֹד וּמַרְגִישׁ?

זִיק חַיִּים בְּעֵינַי אֵיכָכָה מִתְנוֹצֵץ;

מְקוֹר דִּמְעָה מַדּוּעַ לֹא נִסְכַּר עֲדֶנָּה;

מַדּוּעַ הַלֵּב לֹא יִתְפּוֹצֵץ?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51824