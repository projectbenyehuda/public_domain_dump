


	
	נְעִילָה
	




זֶה שָׁנִים שֶׁלֹא תָבוֹא עוֹד אֵלַי מְעֻלֶּפֶת סוֹד –

אַךְ בְּדֶלֶת חֶדְרִי דוֹפְקִים, דּוֹפְקִים עוֹד.





לַיְלָה־לַיְלָה דוֹפְקִים, דּוֹפְקִים לְאַט־לְאָט,

עַל מַנְעוּל דֶּלֶת חֶדְרִי אַבְחִין מַגַּע יָד.





אֲנִי לַדֶּלֶת נֶחְפָּז, פּוֹתֵח אוֹתָהּ חִישׁ –

אֵין אִישׁ, אֵין אִישׁ.





לַיְלָה־לַיְלָה דוֹפְקִים, אֲנִי מַפְנֶה רֹאשִׁי חָת –

הוֹי, לָמָּה תִדְפְּקִי, וְאַתְּ לֹא בָאת, לֹא בָאת!





לִרְוָחָה דַלְתִּי אֶפְתַּח בֶּאֱשׁוּן כָּל לַיְלָה רָע –

וְאֵין אִישׁ בָּא.





הַיּוֹם לֹא אֶפְתַּח לָךְ – עָיַפְתִּי מְאֹד, מְאֹד –

אֲנִי בְכִסְאִי יוֹשֵׁב, לֹא אוּכַל קוּם וַעֲמֹד.





לֹא אוּכַל הָנִיד רֶגֶל, לֹא אוּכַל הָרִים יָד –

הַאַתְּ זֹאת? אַתְּ –?





מַדּוּעַ סַבּוֹת אֶל אַחֲרַי? אָהַבְתְּ גַּם אָז, בַּת־אוֹב,

הִתְגַּנֵּב אֵלַי חֶרֶשׁ וְאֶל אַחֲרַי סֹב…





עִמְדִי וְאַל בִּי תִגְּעִי, וְלֹא אִיקַץ מִן הַחֲלוֹם –

לֹא נָגְעָה בִי וְעָמְדָה עַד הַבֹּקֶר עָלַי דֹּם.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51817