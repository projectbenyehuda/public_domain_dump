


	
	בַּעַל־חוֹב
	




בַּלַּיְלָה בָא אֵלַי הַמָּוֶת –

דְּמוּת אָדָם הָיְתָה לוֹ,

מְעִיל כִּסָּהוּ שָׁחוֹר

מִכַּף רַגְלוֹ עַד קָדְקֳדוֹ

אֲנִי חָפַצְתִּי לִצְעֹק אֶל־הַחַיִּים:

הוּא מִהַר, שָׂם אֶת יָדוֹ,

יָד קָרָה, עֲלֵי פִי;

פָּנָה לְפָנִים, פָּנָה לְאָחוֹר,

שַׁח עָלַי וְלָחַשׁ לִי:

– אֲנִי הַמָּוֶת…





חַם הָיָה עַד מְאֹד לִי בְמִטָּתִי,

שׁוֹקֵעַ כֻּלִּי בְתוֹךְ כְּסָתוֹת צַחוֹת –

רָחַשְׁתִּי כְבָר אֶת קִרְבַת הַחֲלוֹם,

כְּשֶׁהוּא נִדְחָק מִתַּחַת לִשְׂמִיכָתִי…





הוּא שָׁלַח יָדוֹ וְהֵסִיר בְּבַת אַחַת

אֶת־הַשְּׂמִיכָה מֵעַל מַעֲרוּמַי.

קֹר חָלַף עַל־כָּל בְּשָׂרִי בְּרֶגַע זֶה –

לָנֶצַח נִטַּל מֶנִּי חֹם עֲלוּמַי;

טָפַח לִי בְיָדוֹ עַל הַפֶּה –

זֶה הַפֶּה לֹא עוֹד יְמַלֵּל…

טָפַח לִי בְיָדוֹ עַל הַלֵּב –

זֶה הַלֵּב לֹא יַךְ עוֹד, לֹא יְפַלֵּל…

הִתְמוֹדֵד דֹּם עָלַי: – זוּ הַגְּוִיָּה

לֹא תָשׁוּב עוֹד לִתְחִיָּה.

הִסְתַּכֵּל רֶגַע בִּי וְסָר, סָר צִלּוֹ,

נִשְׁמָתִי פִרְכְּסָה בִכְנַף מְעִילוֹ.





הַשְּׂמִיכָה, שֶׁנָּחָה לְרַגְלַי הַמֵּתוֹת,

עוֹד הָיְתָה חַמָּה,

עוֹד הַחֲלוֹם בָּהּ הָמָה –

חָתוּל קָפַץ עָלֶיהָ וַיָּרַח…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51839