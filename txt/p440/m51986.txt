


	
	סוֹלְדַטֶּסְקָה
	




פִּלְאֵי־פְלָאִים! כָּל הַחֲכָמִים

לְמִקְּטַנָּם וְעַד גְּדוֹלָם –

כֻּלָּם, כֻּלָּם עַכְשָׁו יוֹדוּ:

הַכֹּל אֶפְשָׁר פֹּה בָעוֹלָם!





אֲנִי הָיִיתִי תְמוֹל שְׁפַל־בֶּרֶךְ,

עוֹבֵר־בָּטֵל, גַּל־עֲצָמוֹת;

חָזִי נוֹבֵל, לִבִּי נָמָק,

צֵל! צֵל נִגְרָר עַל אֲדָמוֹת;





וְלֵחִי נָס, וְקוֹלִי שָׁפָל,

וְעֵינַי רַכּוֹת וְהִנָּן דּוֹמְעוֹת,

שִׁנַּי נָשְׁרוּ, פִּי מְמַלְמֵל,

וְאָזְנַי כָּבְדוּ וְאֵינָן שׁוֹמְעוֹת.





וּבִן־לַיְלָה – פִּלְאֵי־פְלָאִים!

לְכוּ, הַבִּיטוּ מַה שֻּׁנֵּיתִי;

הַס כָּל פִּשְׁפָּשׁ, הַס כָּל פַּרְעשׁ,

כָּל הָעוֹלָם הַס בְּצֵאתִי!





רְאוּ־נָא כַמָּה עֹז לָבָשׁתִּי!

וְכַמָּה גְבוּרָה יְעָטָתְנִי;

גַּם בִּבְלִיטוֹת שׁוֹקַי נִכָּר

אֹמֶץ לִבִּי וּגֹדֶל חָסְנִי.





צַוָּארִי נָטוּי וְרֹאשִׁי זָקוּף,

וּשְׁתֵּי עֵינַי מְזָרוֹת זִיקִים; –

אַךְ זֶה גִבּוֹר בַּגִּבּוֹרִים!

אַךְ זֶה מַזִּיק בַּמַּזִּיקִים!





גִּיגִית חָזִי, רֹחַב צַעֲדִי –

מִי לִי דוֹמֶה? מִי לִי דוֹמֶה?

וְגֵהוּקִי וּפֵהוּקִי –

כָּל הַקִּרְיָה הוֹמָה, הוֹמָה…





תְּמוֹל עוֹד אִסְטְנִיס הָיִיתִי,

לֹא בִקַּשְׁתִּי מִבַּחוּרָה –

זוּג עֵינַיִם רַק, פֶּה פְרוּטָה,

וְחֵן… בְּעִקָּר חֵן שֶׁל צוּרָה!





עַתָּה – מַה־לִי חֲרוּמַפָּה?

וְאִם הַפַּרְצוּף הוּא כִכְבָרָה?

הֶעֳפָרִים אִם כֶּהָרִים –

וְלֹא תִהְיֶה לִי לְזָרָא…





קְעָרָה אַחַת כְּרוּב וְדַיְסָה –

וּכְבָר דַּי לִי – דַּי וְהוֹתֵר,

וּפָסוּק אֶחָד בְּאֵם־אִמְּכֶם –

וּכְלוּם לֹא יוֹתֵר, כְּלוּם לֹא יוֹתֵר.





פָּסוּק אֶחָד לְכָל הַצָּבָא!

מִן הַטִּירוֹן וְעַד הַקָּצִין

בְּאֵם אִמָּם נוֹזְפִים, קִירֹות

כָּל הַקְּסַרְְקְטִין יִתְפַּלָּצוּן.





פָּסוּק אֶחָד וְשָׂפָה אַחַת:

תֶּן־לִי יַ"שׁ וְקַח חֲלוּקִי!

צוֹק וּמְצוּקָה, אֶבְלַע רֻקִּי;

בּוּקִי־סְרִיקִי, רֵיק בַּקְבּוּקִי!





זֶה קְסַרְקְטִינִי הוּא בֵּית־מֶרְחָץ,

יֵשׁ בְוֹ רוֹתְחִים וְיֵשׁ בּוֹ צְנִינִים;





וְלִבְסוֹף הַבַּיְתָה שָׁבִים

כְּמוֹ הֶעָרֹב וְעִם הַכִּנִּים!





כֻּלִּי אוֹמֵר: גִּבּוֹר־חַיִל!

כְּבוֹד אַבִּירִים עָלַי חוֹפֵף;

שׁוֹקַי בּוֹלְטוֹת מֵאֲחוֹרַי,

וּלְפָנַי הוֹלֵךְ לוֹ הַמְתוֹפֵף.





פִּלְאֵי־פְלָאִים! אַךְ בִּן לַיְלָה –

לְכוּ הַבִּיטוּ, מַה שֻּׁנֵּיתִי!

הַס כָּל פִּשְׁפָּשׁ, הַס כָּל פַּרְעֹשׁ,

כָּל הָעוֹלָם הַס בְּצֵאתִי!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51986