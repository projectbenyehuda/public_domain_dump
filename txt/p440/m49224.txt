


	
	לָיְלָה
	




הַלַּיְלָה הִתְדַּפֵּק בְּחַלּוֹנִי, הַלַּיְלָה לִי הָמָה:
רָזִי לִי, רָזִי – צֵא אֵלַי!

אֵין כּוֹכָב בְּשָׁמָי, אֵין בָּרָק בְּחָזִי –



וְאֵין נִיצוֹץ בְּחֵיקִי, רָזִי לִי, רָזִי–



צֵא אֵלַי!

אֲנִי כְבָר יָשַׁנְתִּי, אַךְ דְּפִיקוֹת הַלַּיְלָה



מֵאֵי־מִזֶּה יָצְאוּ, פָּרָצוּ,



הַדְּפִיקוֹת הַקַּלּוֹת, הַלּוֹחֲשׁוֹת נָגְעוּ בְאָזְנָי,



בְּנַפְשִׁי שׁוֹקֵקָה,



נָגְעוּ בְמֵיתְרֵי לְבָבִי, בִּי יַךְ – וָאִיקָצָה.

זֶה הָיָה קוֹל לֵילִי, לֵיל חשֶׁךְ,



קוֹל בָּרוּר וְטָמִיר,



מְאַיֵּם וּמוֹשֵׁךְ:



צֵא אֵלַי, צֵא…

וַיְהִי בַהֲקִיצִי, וַיְדַבֵּר הַלַּיְלָה אֶל לִבִּי,



בִּשְׂפָתוֹ הָרַכָּה וְהַנַעֲלָה,



וּלְבָבִי, הוּא עָנָה לוֹ, עָנָה



בִּשְּׂפָתוֹ,

רַכָּה וּפְלִיאָה וְנַעֲלָה כִּשְׂפָתוֹ שֶׁל לָיְלָה…

וְנוֹלְדָה בִי תַאֲוָה: לָקוּם וְלָצֵאת,



וְלִנְפֹּל בִּזְרוֹעוֹת הַלַּיְלָה וְלִקְרֹא לוֹ: אַבָּא!



סְקֹר בִּי וְהַכֵּר בְּעֵינָי –



עֲמֻקּוֹת וַאֲפֵלוֹת כְּעֵינֶיךָ, תְּהוֹם רַבָּה!



הִתְבּוֹנֵן אֶל פָּנַי – בּוֹלְטִים רָשְׁמֵיהֶם



כַּבְּלִיטוֹת הַשְּׁחוֹרוֹת כִּפְלַיִם בְּחֵיקֶךָ הָאָפֵל



מַשֵּׁשׁ בְּסוּתִי, שִׂים יָדְךָ עַל גַּבִּי,



גַּע, גַּע בִּי –



אִם לֹא בִנְךָ אָנֹכִי, הַלַּיְלָה!

אָז אֶקְפֹּץ מִיצוּעִי,



אֶלְבַּשׁ סוּת שְׁחוֹרָה עַל בִּגְדִי הַלָּבָן,



בְּגַחֶלֶת שְׁחַרְחֹרֶת מָשַׁחְתִּי אֶת פָּנָי,



כִּבִּיתִי לַהֶבֶת הַנֵּר,



עַל לִבִּי צִוִּיתִי כִּי יִדֹּם,



עַל לִבִּי הָעֵר,



הִתְקַדַּשְׁתִּי לַלַּיְלָה וָאֵצֵא לִקְרָאתוֹ:

לַיְלָה, לָיְלָה



מַה מִּלֵּיל?



מַטָּה, מַעֲלָה –



אֶחָד צֵל!

אִישׁ בָּאָרֶץ



וְאֵל בָּרוֹם



מְצוּלָה אַחַת



אֶחָד תְּהוֹם…

מִזְרָח, מַעֲרָב,



דָּרוֹם, יָם –



לֵיל לֹא מֵחֵל

וְאֵינוֹ תָם.





מָה אוֹר אִם יִגַּהּ

רֶגַע קָט?

אֲנִי לַלַּיְלָה

וְהַלֵּיל לָעַד…



 



יָצָאתִי אֶל לֵילִי, וְלֵילִי לֹא הָיָה בַחוּץ.

רַק סוּלְיוֹת נְעָלַי נִקֵּשׁוּ,

רַק שׁוּלֵי סוּתִי רִשְׁרֵשׁוּ,

רִשְׁרְשׁוּ רֶגַע וְנָדַמּוּ.



 



לַיְלָה, לַיְלָה, אַיֶּכָּה?

– הִנֵנִי. וְאַתָּה, בְּנִי? –

אָנֹכִי? פֹּה נִצָּב אָנֹכִי!

רְאֵה, אֲנִי פוֹרֵשׂ אֶת כַּפַּי מִמֶּנִּי וָהָלְאָה,

זוּ סוּתִי אֲשֶׁר בָּהּ נָגַעְתִּי,

מְלֹא כָל הָעוֹלָם שׁוּלֶיהָ,

מְלֹא כָל הָעוֹלָם הִנֵּנִי…

אִם אֵינְךָ רוֹאֵנִי?

הַאֻמְנָם יָצָאתִי וָאֶכְבֹּש מְקוֹמְךָ, הַלַּיְלָה?

וְאָנֹכִי לְשָׁלוֹם יָצָאתִי.


 


בֹּא, הַכֵּר אֶת כְּתֹבֶת הַשָּׁלוֹם בְּמִצְחִי,

בִּשְׂפָתְךְ הִיא כְתוּבָה.

בֹּא, קְרָא אֶת חֲלוֹמְךָ בְעֵינָי,

קוֹדֵר שָׁם יִרְבַּץ, חֲלוֹם כַּעוֹפֶרֶת.

אִם לְסוּתִי אֵין רֵיחַ הַלַּיְלָה?

צָעִיר יָצָאתִי לִקְרָאתְךָ, קְטַן־קוֹמָה וְצָעִיר,

וְאִם עַתָּה גָּדַלְתִּי

מִסּוֹף הָעוֹלָם עַד סוֹפוֹ –

אֶל תִּרְגַּז…

אַל־נָא תִקְצֹפָה,

הַלַּיְלָה!

אַךְ מַה זֶּה?

אֲנִי דוֹבֵר – וּדְבָרַי נִתְקָלִים בְּעַצְמִי!

קוֹרֵא אָנֹכִי – וְכָל קְרִיאָה נִתְקֶלֶת בְּעַצְמִי…

הַאֻמְנָם רַק אֶחָד אָנֹכִי?

וְאֵין עוֹד זוּלָתִי,

וְאֵין עוֹד?

הִנֵּה אֶשְׁמַע: שׁוּלֵי סוּתִי הַשְּׁחוֹרָה רִשְׁרֵשׁוּ,

רִשְׁרְשׁוּ רֶגַע וְנָדַמּוּ,

שׁוּלֵי סוּתִי –



וְאָנֹכִי, אֵי אָנִי?



הַבְּלָעַנִי הַמֶּרְחָק אִם אֲנִי בְלַעְתִּיהוּ?

אֲנִי נִצָּב בַּכֹּל וּבְכָל מָקוֹם אֵינֶנִּי,

הָבָה אֶקְרָא בִשְׁמִי –

לְאָן יָצָא הַקּוֹל?

אֵיפֹה אָבַד הַקּוֹל וְאֵי נִבְלַע?

מִישֶׁהוּ קָרוֹב, מְאֹד קָרוֹב – הִתְרַחֵק.

וּמִישֶׁהוּ נֶעֱלָם וְרָחוֹק – צָר עָלָי,

מִסְתַּתֵּר אֲחוֹרַי וּמְצַחֵק –





הָבָה אַשְׁלִיךְ מֵעָלַי אֶת סוּתִי הַשְּׁחוֹרָה,

לְלֹבֶן זְרוֹעוֹתַי אַכִּירוֹ,

אֶת לֵיל שִׂיחִי –

אֶת יְרִיבִי הַגָּדוֹל וְהַנּוֹרָא –

עָלַי עָמַד הַלָּיְלָה,

וְהוּא גָדוֹל וְהוּא עָמֹק, הוּא מַטָּה וָמָעְלָה

וַאֲנִי בְתַכְרִיכָי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/49224