


	
	אֱמוּנָה
	








לְבוּשַׁת צְחוֹרִים עַל יַד אִמֵּךְ הָרַבָּנִית

יָשַׁבְתְּ הָעֶרֶב, אֲצִילָה וְרוֹמֵמָה.

אֲנַחְנוּ סַחְנוּ, הִתְוַכַּחְנוּ וְלֹא נַחְנוּ;

וְאוּלָם אַתְּ, הַיָּפָה שֶׁבַּבָּנוֹת,

יָשַׁבְתְּ דּוֹמֵמָה.





שְׁחוֹרַת קְוֻצּוֹת וּשְׁחוֹרַת הָעֵינַיִם עַל יַד אִמֵּךְ

יָשַׁבְתְּ הָעֶרֶב, תַּמָּה כֹה וְרַכָּה, וְאָנוּ

עָלַצְנוּ, הִתְלוֹצַצְנוּ וּבִצְחוֹק פָּרַצְנוּ;

אַךְ אֵלֶם פִּיךְ וְלִבֵּךְ — הוּא הִמְלִיכֵךְ וֶהֱרִימֵךְ

עַל כֻּלָּנוּ.





נַעֲלָה וְרָמָה בֵין קְרוֹבִים וּבֵין רְחוֹקִים

יָשַׁבְתְּ, כְּלִי יַיִן מָלֵא בֵין חָבִיּוֹת רֵיקוֹת,

אַתְּ פְּנִינָה עִם כָּל חִנַּהּ בֵּין אִסְתְּרָאִין בִּלְגִינָא,

אַיֶּלֶת שַׁחַר אַתְּ בֵּין שְׁמָשׁוֹת שׁוֹקְעִים,

אֱמוּנָה בְתוֹךְ סְפֵקוֹת.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48520