


	
	שִׁיר הַגָּלִיל
	








"גילוּ הגלילים,

גבורי החייל,

שישוּ ושמחוּ

יומם וליל!"





הַיּוֹם אָרַךְ פַּרְסָה,

וְהָעֶרֶב רַק אַמָּה;

בָּאתִי הַגָּלִיל

עִם שְׁקִיעַת הַחַמָּה…





אַךְ שָׁקְעָה הַשֶּׁמֶשׁ –

וַיְהִי לֵיל חֲשֵׁכָה,

לֹא אֶרְאֶה אַדְמָתְךָ,

רַק אָרַח אֶת רֵיחָהּ…





מֵחֶשְׁכַּת הַלַּיְלָה

עוֹלֶה קוֹל חָלִיל, –

שִׁירוֹ יַשְׁמִיעַ

שׁוֹמֵר הַגָּלִיל!





יֶהֱמֶה הַגָּלִיל –

כֹּה יֶהֱמֶה לְבָבִי;

רוֹבִי בְצִדִּי,

וְסוּסִי עֲרָבִי.





הַגָּלִיל! הַגָּלִיל!

אַךְ אַתָּה גְלִילִי!

אֵין שָׂשׂוֹן כִּשְׂשׂוֹנִי,

וְגִיל אֵין כְּגִילִי.





הַלַּיְלָה הוּא הוֹלֵךְ

הָלֹךְ וְחָוֹר;

שֶׁמֶשׁ הַגָּלִיל

כְּאֵשׁ עַל הַר תָּבוֹר.





זוּלָתְךָ, הַגָּלִיל,

מַה לִּי וּמִי לִי?

הַגָּלִיל, הַגָּלִיל –

אַךְ אַתָּה גְלִילִי!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50334