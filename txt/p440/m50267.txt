


	
	צַלְמָוֶת
	




כָּל־זְמָן שֶׁעָמַד הַכּוֹכָב בַּשַּׁחַק,

לֹא רָאֲתָה עֵינִי עוֹד אוֹתוֹ מְצַחֵק;





בַּלַּיְלָה, בַּלַּיְלָה רְאִיתִיו; בְּמוֹרָא

הִשְׁקִיף מִשָּׁמָיו לָאָרֶץ הַשְּׁחוֹרָה. –





שָׁאַלְתִּי הַכּוֹכָב: אֶת מִי זֶה תִפְחָדָה?

הוּא רָעַד וְשָׁתַק – בְּעַצְמוֹ לֹא יָדָע…





בַּלַּיְלָה, בַּלַּיְלָה הוּא עָמַד וְרָעָד,

וְגַם כְּשֶׁנָּפַל דָּבָר לֹא לָאָט…



*



כָּל־זְמָן שֶׁגָּאָה הַפֶּרַח בָּאָחוּ,

נִכְּרוּ בוֹ דִמְעוֹת עֵינַיִם שֶׁבָּכוּ;





בַּלַּיְלָה, בַּלַּיְלָה טַל־דֶמַע בּוֹ יָרַד,

בְּכִכָּר שׁוֹמֵמָה הוּא שִׂגְשֵׂג וְחָרָד…



*



שָׁאַלְתִּי הַשּׁוֹשָן: אֶת מִי זֶה תִפְחָדָה?

הוּא רָעַד וְשָׁתַק – בְּעַצְמוֹ לֹא יָדָע…





בַּלַּיְלָה, בַּלַּיְלָה הוּא שִׂגְשֵׂג וְרָעָד

וְגַם כְּשֶׁנִּתְלַשׁ – דָּבָר לֹא לָאָט.



*



כָּל־זְמָן שֶׁהָיָה הָעֶלֶם בָּאָרֶץ –

לֹא צָהָל, מִשְׂפָתָיו כָּל צְחוֹק לֹא הִתְפָרֵץ;





בַּלַּיְלָה, בַּלַּיְלָה הוּא יָשַׁב בַּמִּטָּה,

וְעֵינוֹ הַפְּקוּחָה בְאֵימָה מַבִּיטָה…





שָׁאַלְתִּי הָעֶלֶם: אֶת מִי זֶה תִפְחָדָה?

הוּא רָעַד וְשָׁתַק – בְּעַצְמוֹ לֹא יָדָע…





בַּלַּיְלָה, בַּלַּיְלָה – שְׂעָרוֹ כֹּה סָמָר:

וּבְרִגְעֵי הַמָּוֶת מְאוּמָה לֹא אָמָר…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50267