


	
	מִתּוֹךְ רוֹמָן
	




אֲנִי אָמַרְתִּי לִפְנֵי שָׁנִים לָךְ: נָעוּפָה!

אָז הָיוּ לִי כְנָפַיִם, יָדַעְתִּי עוּף אָז

כְּצִפּוֹר דְרוֹר,

הָאָרֶץ רָחֲצָה וְהָיְתָה שְׁטוּפָה

בְּאוֹר,

וְעוֹלָמִי, זֶה עוֹלָמִי הָיָה מוּפָז,

וְשָׂשׂ וּמְצַחֵק,

שַׁחַק כְּלַפֵּי אֶרֶץ וְאֶרֶץ כְּלַפֵּי שַׁחַק –

אָנֹכִי אֲהַבְתִּיךְ.





אֲנִי אָמַרְתִּי לָךְ: נָעוּפָה, הוֹ, נָעוּפָה!

אָז יָכֹלְתִּי עוּף, אֲנִי הָיִיתִי רַךְ אָז,

לִבִּי עָלַי טוֹב,

וְדַעְתִּי הָיְתָה עָלַי טְרוּפָה,

לְלֹא חֲשֹׁב.

קַל כָּרוּחַ וְכַמַיִם פַּחַז,

עַז וּפֶרֶא

אֶרְאֵךְ אָז בַּכֹּל וְאֶת כֹּל בָּךְ אֶרְאֶה –

אָנֹכִי אֲהַבְתִּיךְ!





נָעוּפָה! אַךְ לַשָּׁוְא, אָמַרְתְּ לִי כִי לֹא תוּכְלִי,

לֹא תַעַצְרִי כֹחַ, תִּלְחֲשִׁי אֲזַי לִי,

עֲזֹב הַטָּף,

וְאֶת בֵּית הָאִישׁ אֲשֶׁר מְכָרוּךְ לוֹ…

לַשָּׁוְא!

סָגַר, הָהּ, עָלַיִךְ תְּהוֹם הַלַּיְלָה,

לֵיל הָאֹפֶל,

וַאֲנִי לְרַגְלַיִךְ נוֹפֵל, נוֹפֵל, נוֹפֵל –

אָנֹכִי אֲהַבְתִּיךְ!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51988