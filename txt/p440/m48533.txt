


	
	מַנְגִּינָה
	







א.


עוֹד אָז, בְּטֶרֶם בְּרֹא אֱלֹהִים

אֶרֶץ וְשָׁמָיִם,

עוֹד טֶרֶם רִחֲפָה רוּחַ אֵל —

עָלְתָה הֶמְיַת שִׁיר וִילֵל־

מַנְגִּינָה מִן הַמָּיִם.





מִתְּהוֹם תֹּהוּ וָבֹהוּ וְסוֹד

עָלְתָה הַמַּנְגִּינָה,

מֵאַיִן לְאַיִן יָצָא קוֹל:

"אֲנִי יְצִירָה, אֲנִי אֵם כֹּל,

אֲנִי, אֲנִי רֹאשׁ־פִּנָּה.





דּוּמָם יִבְּבָה: "רוּחַ אֵל,

אֵלַיִךְ יֶהֱמֶה שִׁירִי:

רְדִי אֵלַי עַל פְּנֵי הַתְּהוֹם,

וְרַחֲפִי, רַחֲפִי עָלַי דֹּם,

וּבִרְאִי! בִּרְאִי! בִּרְאִי!"





כֹּה נֶצַח, נֶצַח קָרְאָה לָהּ —

מֵאֵי־מִזֶּה תִתְפָּרֵץ

רוּחַ אֵל — שׁוּט, שׁוֹב וַעֲבֹר

עַל פְּנֵי תְהוֹם…אָז תִּבְרָא אוֹר,

שָׁמַיִם תֵּט וָאָרֶץ.




ב.


אֲנִי קָרָאתִי לֵאלֹהִים,

קָרָאתִי מִמַּעֲמַקִּים;

וֵאלֹהִים לְקוֹלִי בָא —

וָאֵבְךְּ לוֹ וָאֶתְחַנָן: בְּרָא,

מִתְּהוֹמוֹת וּמַחְשַׁכִּים.





אֶת הַמְּאוֹרוֹת יַעַשׂ אָז,

שֶׁמֶשׁ חַם וּמָאֳדָם,

וְסַהַר חִוֵּר וְכוֹכְבֵי לֵיל;

אָז עוֹף וּבְהֵמָה יִבְרָא אֵל,

אָז יִיצַר אֶת הָאָדָם.





רַק אוֹתִי דָלָה מִן הַתְּהוֹם

וּבִכְנָפָיו אָצָר,

רַק בִּי, רַק בִּי אָז יִבְרָא כֹל,









בִּי מָתַח רוּם, הִצִּיעַ שְׁאוֹל,

רַק בִּי, רַק בִּי אָז יָצָר.





רַק אֶהֱמֶה לוֹ: וְאֶרֶץ לְיָם,

וְיָם הָפַךְ לְיַבָּשָׁה,

רַק אֶהֱמֶה לוֹ — וְכוֹכָב יֵט,

וְרִחֵף עָלָיו, וְעָלָה אֵד,

וְתֵבֵל לוֹ חֲדָשָׁה.








ג.


אֲנִי מִכֹּל, אֶל כֹּל, בַּכֹּל,

בְּכָל מָקוֹם וּבְכָל פִּנָּה;

יְצוּר וִיצוּר בַּאֲשֶׁר הֵם שָׁם —

אֲנִי, אֲנִי שׁוֹקֶקֶת בָּם,

אָנֹכִי הַמַּנְגִּינָה.





אֲנִי יְצִירָה, אֲנִי אֵם כֹּל,

אֵם אֲנִי מִבְּרֵאשִׁית;

אַךְ מַה שָּׁדַיִם וְרֶחֶם מָה,

אִם עֲלֵיהֶם אִישׁ לֹא בָא,

אִם אִישׁ לֹא בָא עַל אֵשֶׁת?





אֲנִי קָרָאתִי לֵאלֹהִים,

קָרָאתִי לְאִישׁ בְּרִיתִי,

וַהֲמִית נְכָאַי כְּרִבְבוֹת קוֹל:

“בּוֹא עָלַי וְלֹא יֹאבַד כֹּל…”

וַיָּבֹא לַהֲמִיתִי.





אָז יִוָּלֵד בְּנִי הַיְקוּם,

בְּהִיר־עַיִן וְזַךְ־נָפֶשׁ;

וּבִזְרוֹעוֹתַי חָבוּק אֵל

בְּעֵדֶן גַּנּוֹ, בְּמִסְתּוֹר צֵל,

כִּי שָׁבַת וַיִּנָּפַשׁ.





דְּמִי וָהַס — אַךְ פִּתְאֹם קָם

וְאָזְנוֹ מַאֲזִינָה:

אֲנִי לוֹ פִתְאֹם אֵהוֹם: "קוּם

וְחַדֵּשׁ, חַדֵּשׁ פְּנֵי הַיְקוּם…"

אָנֹכִי הַמַּנְגִּינָה.




ד.


אֶת חֲלַל כָּל עוֹלַם יָהּ —

אֲנִי, אֲנִי מְמַלְּאָה;

מְקוֹם רוּחַ אֵל שָׁם, שָׁם אֲנִי,





אֲנִי בְרוּחוֹ וְרוּחוֹ בִי,

כְּרוּחוֹ — כְּבֵדָה וְקַלָּה.





הוּא בַצּוּר — אָנֹכִי שָׁם

מִנְּקִיקוֹ קוֹל אָרִימָה,

בַּיָּם הוּא — גַּל אֶל גַּל אָז אַךְ,

בָּאָדָם — אָז מִלִּבּוֹ רַךְ,

מִלִּבּוֹ לוֹ אָהִימָה.





אֲנִי לַסַּעַר שׁוֹרְקָה: חֲזָק!

עַל עָבִים אַרְעִים: גָּשֶׁם!

לָעוֹף: אֶל קַן דּוֹדָתְךָ עוּף!

וְלַצְּפַרְדֵעַ: רְבִי בַסּוּף!

פְּרוּ וּרְבוּ, אֲנָשִׁים!





הָרוּחַ יוֹצְרָה; אָנֹכִי אֵם,

וְלִיצֹר לֹא אָבִינָה,

וְאִם רוּחַ בָּאָדָם — אֲנִי לוֹ אוֹר,

אֲנִי מִדַּבְּרָה לוֹ: יְצֹר!

אָנֹכִי, הַמַּנְגִּינָה!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48533