


	
	[קְהַל אוֹרְחִים שָׁם נֶאֱסָף הָעֶרֶב]
	




קְהַל אוֹרְחִים שָׁם נֶאֱסָף הָעֶרֶב,

הַבַּיִת הוּא מָלֵא אוֹר.

בַּחַלּוֹן הַמּוּאָר יָנוּעַ

צֵל נַעֲרָה נוֹעַ וַעֲבֹר.





לֹא תִרְאִינִי, הַנַּעֲרָה, אָנֹכִי

מַטָּה פֹה אֶעֱמֹד, בַּצֵּל;

פָּחוֹת עוֹד יוֹתֵר תוּכָלִי

חֲדֹר אֶל לְבָבִי – לֵיל.





לִבִּי הָאָפֵל יֶאֱהָבֵךְ,

יֶאֱהָבֵךְ עַד כְּלוֹת וּמוֹת,

וּבְמוֹתוֹ וְשָׁתְתוּ דָמָיו,

אַךְ אַתְּ לֹא תִרְאִי זֹאת.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55572