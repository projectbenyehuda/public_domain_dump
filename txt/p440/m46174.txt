


	
	כּוֹכָבִי
	








בֵּין שְׁנֵי עֲנָנִים גְּדוֹלִים,

בֵּין שְׁנֵי עַנְקֵי שְׁחוֹר —

רוֹעֵד כּוֹכָב אֶחָד

רוֹעֶדֶת קֶרֶן אוֹר…





מָה אֲיֻמִּים, אֵלִי,

אֵלֶּה עַנְנֵי עַד;

וּמַה קָּטֹן, חַלָּשׁ

כּוֹכָבִי זֶה הַחַד.





לִרְגָעִים יֶחֱרַד לִבִּי,

לִי נִדְמֶה — עוֹד מְעָט

וְנֶחֱנַק בְּיַם הַחֲשֵׁכָה

כּוֹכָבִי זֶה הַקָּט.





אָנָּא, עַנְנֵי זַעַם,

אַל תִּפְעֲרוּ פֶה,

לִבְלֹעַ אֶת בֶּן־נָגְהִי,

אֶת כּוֹכָבִי זֶה.





כּוֹכָבִי — הוּא אִם יִכְבֶּה —

לִי יֶחְשַׁךְ עוֹלַם־יָהּ —

אֶל מִי אֶת עֵינַי אֶשָּׂא?

מֵאַיִן עֶזְרִי בָא?











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46174