


	
	[אֲנִי בַחֲלוֹם בָּכִיתִי]
	




אֲנִי בַחֲלוֹם בָּכִיתִי,

חָלַמְתִּי: אַתְּ שׁוֹכְבָה בַבּוֹר.

הֱקִיצוֹתִי, וְהַדִּמְעָה

עוֹד שָׁטְפָה שְׁטֹף וַעֲבֹר.





אֲנִי בַחֲלוֹם בָּכִיתִי,

חָלַמְתִּי: עָזַבְתְּ אוֹתִי עַד.

הֱקִיצוֹתִי – וְזֶרֶם

דְּמָעַי עוֹד רַד, עוֹד רַד.





אֲנִי בַחֲלוֹם בָּכִיתִי,

חָלַמְתִּי: תֶּאֱהָבִינִי עוֹד.

הֱקִיצוֹתִי – וָאֶבְכֶּה

הַרְבֵּה, הַרְבֵּה מְאֹד.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52691