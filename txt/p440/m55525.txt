


	
	[הִבְרִיקוּ הַרְחֵק פְּנֵי הַיָּם]
	




הִבְרִיקוּ הַרְחֵק פְּנֵי הַיָּם

בְּאוֹר אַחֲרוֹן שֶׁכְּבָר עֻמָּם;

לְיַד בֵּית הַדַּיָּג יָשַׁבְנוּ שָׁם,

יָּשַׁבְנוּ לְבַד וְדוּמָם.





הָאֵד וְהַמַּיִם עָלוּ רוֹם,

הַשַּׁחַף עָף בִּמְחוּגָה;

מֵעֵינַיִךְ בְּאַהֲבַת תֹּם

דִּמְעָתֵךְ נָשְׁרָה נוּגָה.





הִיא נָשְׁרָה לָךְ עַל צְחוֹרָה יָד,

וָאֶכְרַע לָךְ, הַנְּעִימָה;

מִכַּף יָדֵךְ, צְחוֹרָה יָד –

שָׁתִיתִי אֶת הַדִּמְעָה.





מִנִּי אָז בִּי לִבִּי דַוָּי,

נִשְׁמָתִי בִי כָּלָה וְאֵינָהּ;

הִרְעִילָה, הָהּ, אֶת בְּשָׂרִי חַי

הָאִשָּׁה בְדִמְעַת עֵינָהּ.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55525