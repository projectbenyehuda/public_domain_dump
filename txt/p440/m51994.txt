


	
	נְשִׁיָּה
	




הַלַּיִל רַד,

רַד לֵיל אֵין קֵץ,

לֹא יָנַע בַּד,

לֹא יִלְחַשׁ עֵץ.





מִלֵּב הַתְּהוֹם

לֹא יַעֲלֶה צְלִיל,

וְכוֹכְבֵי רוֹם –

הֵם אָבְדוּ שְׁבִיל.





הַסְכֵּת וּשְׁמָע:

הֲתִשְׁמַע אֶת

הָרוּחַ זָע?

לֹא חַי, לֹא מֵת.





גַּם אַתָּה, אָח,

כִּי פָנָה יוֹם –

לֵך שְׁכַב וּשְׁכָח,

הֵאָנֵק דֹּם.





אָשְׁרֵנוּ – עוֹף

עִם נוֹצוֹת פָּז,

בָּא מֵאֵין־סוֹף

וּלְאֵין־סוֹף גָז.





כָּעוֹף כֵּן בָּא,

וּכְעוֹף כֵּן עָף –

קָרָאנוּ: הָהּ!

סָפַקְנוּ כָף…





עָף עִם כָּל טוּב,

לֹא נָתַן אוֹת –

קָרָאנוּ: שׁוּב!

לֹא שָׁמַע זֹאת…





אֶל קַצְוֵי עַד,

אֶל אַחֲרִית יָם

שָׁם עָף… שְׁלַח יָד

וּמֶבָּט שָׁם –





רַק מֶבָּט דְּמִי,

לֹא קוֹל, לֹא נִיב,

כַּמָּוֶת נְהִי –

לֹא יִפְתַּח פִּיו.





שְׁמַע, לַחַשׁ כְּמוֹ

מִלַּיְלָה שָׂח:

בּוֹא, אָחִי, בּוֹא

בַּצֵּל וּשְׁכָח…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51994