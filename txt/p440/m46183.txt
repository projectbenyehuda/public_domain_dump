


	
	כְּרַחֵם אָב עַל בָּנִים
	








לוּ עוֹד אַבְרָהָם אָבִי וַאֲבִי יִשְׁמָעֵאל חַי!

וְאִמִּי, אִמִּי לוּ עוֹד חַיָּה, שָׂרָה!

וְשֻׁלַּח שׁוּב יִשְׁמָעֵאל הַמִּדְבָּרָה,

עַל כּוֹנְנוֹ הַקֶּשֶׁת שׁוּב עָלַי…





עֲרֹק לַצִּיָּה! גָּזַר עָלָיו אָב אֲזַי,

יְהַלֵּךְ בֵּן בָּהּ פֶּרֶא עִם סוֹעָה וְעִם סְעָרָה —,

לֹא הָיְתָה אָז נְטוּיָה יָד בָּאָרֶץ זָרָה,

וּכְנַעַן — טֶרֶם קֹרָא לָהּ בְּחֶסֶד זָרִים — אַ"י…





בַּמִּדְבָּר גָּדַל אָחִי… לוּ עוֹד אַבְרָהָם חַי

וּשְׁלָחוֹ שׁוּב לַמִּדְבָּר, לִמְקוֹר חַיָּיו

וּמָחָה דִמְעָה מֵעֵינַי וּמִגַּבִּי טְלַאי…





רַק אָב בְּלֵב בָּנָיו יִרְאֶה הַנֶּגַע וְהַדְּוָי,

רַק הוּא שֶׁיָּדִין בֵּין הַחַף מִפֶּשַׁע וְהַחַיָּב…

לוּ עוֹד אַבְרָהָם אָבִי וַאֲבִי יִשְׁמָעֵאל חַי!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46183