


	
	לְאַחַר הַמַּעֲשֶׂה
	




חֲלוֹם כָּכָה מוּזָר

לִי נִרְאָה בִשְׁנָת:

נִפְתְּחָה דַלְתִּי

וְנִכְנַס הַלָּז.





הוּא עָמַד עַל סִפִּי,

וְחִכָּה עַד בּוֹשׁ –

הִסְתַּכֵּל בִּי דוּמָם

וְהִרְכִּין לִי רֹאשׁ.





עוֹד עֵינוֹ בִי חוֹדְרָה

וְצוֹפָה בְלִי תֹם,

וַאֲנִי עַל כֵּס אֵשֵׁב

וּמְחַיֵּךְ לוֹ דֹם.





“לָמָּה לִי תִצְחָק?”

אָז יִשְׁאַל רְתֵת;

"אִי־לְךָ הַמָּוֶת,

כִּי בָאתָ אֶל מֵת;





אֶל שַׁעֲרֵי בֵית־עוֹלָם,

כֹּה שׁוֹמֵם וָזָר,

הִתְעוּךָ רַגְלֶיךָ

וְאֶל גַּל עָפָר קָר.





פִּי קֶבֶר פָּתַחְתָּ

וּתְחַכֶּה עַד בּוֹשׁ,

לַשּׁוֹכֵן בּוֹ תַבִּיט

וְתַרְכִּין לוֹ רֹאשׁ".











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51996