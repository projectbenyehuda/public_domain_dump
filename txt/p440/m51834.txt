


	
	גּוֹרָל
	




תַּרְתִּי פִנָּה לִי בְּיַרְכְּתֵי הָאֳנִיָּה וָאֶתְבּוֹנֵן

עַל־פְּנֵי הַיָּם, עַל־פְּנֵי הַיָּם הַגָּדוֹל וְהָרָחָב, –

וּכְאִלּוּ הָיָה צַר, – גַּל אֶחָד אֶת הַשֵּׁנִי דָחָף –

כְּלוּם יֵצַר לְךָ הַיָּם, גַּל עַז וְשִׁכּוֹר וּמִתְרוֹנֵן?





“הוּא צַר לִי, צָר!…” גַּם גַּל הַיָּם מִתְאוֹנֵן

כָּמוֹנִי עֲלֵי אֶרֶץ – אֲטֻלְטַל בָּהּ וְאֶסָּחֵב –

גַּם גַּל הַיָּם מִתְאוֹנֵן רַע בְּאָזְנֵי אָחִיו;

לֹא יֵדַע מְנוּחוֹת גַּם בֶּן־תְּהוֹמוֹת קַר וְצוֹנֵן.





אַךְ גּוֹרָל אֶחָד עֲלֵי אֶרֶץ וּבְתוֹךְ יַמִּים –

אִי־הַמְּנוּחָה הִיא, אִי־הַמַּרְגוֹעַ,

הָרוֹדֵף גַּלִּים קָרִים וּבְנֵי אָדָם חַמִּים.





אֵלֶּה וְאֵלֶּה רָצִים, רָצִים, רָצִים,

לְאֵלֶּה וְאֵלֶּה צָר… רַק נוֹעַ, נוֹעַ, נוֹעַ –

וּמַכִּים רֹאשׁ אֶל קִיר וֶאֱלֵי קִיר נֻפָּצִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51834