


	
	יְרִיבִים
	







ויהי־נא פּי־שנים בּרוּחך אלי!

(מלכים ב' ב')

ואלישע שב הגלגלה, והרעב בארץ, ובני הנביאים יושבים לפניו…

(מלכים ב' ד')





א.


הָבוּ לִי אֵשׁ, בְּנֵי־הַנְבִיאִים!

– יֵשׁ־לְךָ, יֵשׁ! –

הָבוּ לִי אֵשׁ כָּל הָרְקִיעִים,

הָבוּ לִי אֵשׁ!





כָּל נִיצוֹץ, כָּל זִיק לִי הָבִיאוּ!

יֵשׁ לְךָ דָּי! –

כָּל נִיצוֹץ, כָּל זִיק, לִי רַק לִי הוּא,

הָבִיאוּ אֵלָי!





– נְגֹהוֹת הַשַּׁחַר אַיָּמוֹ?

וּמְאוֹרוֹת הַיּוֹם? –





לְבָבִי הוּא שְׁמָרָם וַיְצוּדֵם,

וּלְבָבִי – כַּתְּהוֹם…





הָבוּ לִי אִשִּׁים וְלֶהָבוֹת!

– הָהּ, יוֹמְךָ כְּבָר תָּם… –

אֶת מוֹקְדֵי הַמַּעֲרָב לִי הָבוּ,

וְדִמְדּוּמֵי הַיָּם…




ב.


אֲמַרְתֶּם: יוֹמִי תָּם כְּבָר,

פָּנָה יוֹם אֱלִישָׁע!

הַעַל אֵלֶּה אֶחֱשֶׁה,

אֵאָלֵם וְאַחֲרִישָׁה?





מִי בַז לְאַחֲרִית יוֹמוֹ,

וְאָמַר: רַב לִי! רַב לִי!

גַּם שֵׂיבָה בְלַהֲבוֹת עַרְבּוֹ

אֻכָּל וְקוֹרֵא: הַב לִי!





זֶה יוֹמִי נָח, אַךְ לִבִּי –

לֹא הוּנַח לוֹ וְלֹא הוּקַל:

הַסְּנֶה עוֹדֶנּוּ בוֹעֵר,

הַסְּנֶה אֵינֶנּוּ אֻכָּל!





– הַסְּנֶה אַף אָמְנָם לוֹהֵט…

וְצִלּוֹ אֵי, בּוֹ נֶחֱסֶה? –

אֶת צִלּוֹ אַתֶּם חוֹמְדִים?

וְהוּא גֶחָלִים יֶחֱתֶה!





– מַה יַּעַשׂ רַךְ הַלֵּבָב,

הַיָּרֵא אֶת הַבְּעֵרָה? –

יֵלֶךְ־לוֹ וְיִכְרַע

תַּחַת הָאֲשֵׁרָה!





בַּדָּהּ רַךְ וְעָנֹג,

וְכַפָּהּ מַטָּה שְׁלוּחָה,

כִּי יָבוֹא שָׁם הַהֵלֶךְ –

תַּחְתֶּיהָ יִמְצָא מְנוּחָה,





וְאֶת אֲחוֹתָהּ אִתָּהּ!

– מִי הִיא זֹאת אֲחוֹתָהּ? –

הֵן הִיא הַשְּׁנָת הַבָּלָה,

הַאִם לֹא תֵּדְעוּ אוֹתָהּ?





הַשְּׁנָת! שָׁם גַּם אָחִיהָ,

וְאִתּוֹ הִיא שׁוֹכָבֶת!

– וּמִי הוּא זֶה אָחִיהָ? –

הֲתֵדְעוּ אֶת הַמָּוֶת?





כִּי יָבוֹא שָׁם הַהֵלֶךְ,

וְכָרַע בֵּין הַשְׁלשָׁה,

וְנָפַל… וְהָאֲשֵׁרָה…

אַט תָּנַע עָלָיו רֹאשָׁהּ…





קְרָא אֵם לָהּ כָּל הַיָּרֵא

וְנָס מִפְּנֵי הַדְּלֵקָה!

– לֹא, לֹא… נָפְשֵׁנוּ יוֹקְדָה,

וְאֶל הַסְּנֶה שׁוֹקֵקָה… –




ג.


אֲנִי הַסְּנֶה הַבּוֹעֵר!

בַּמָּקוֹם אֲשֶׁר אֶעֱלֶה –

אֵין שְׁנָת שָׁם וּמַרְגֹּעַ,

וְלֹא יִהְיוּ שָׁם סֶלָּה.





אִם מַבַּט עֵינִי יִצְלֹל

בְּמֵי־מְנוּחוֹת שׁוֹקְטִים –

וְהִכּוּ גַלֵּי קֶצֶף,

הוֹלְלִים וְרוֹקְדִים.





לְצֵל מִקִּיר כִּי אֶרְמֹז –

וְהוֹשִׁיט לִי אֶת כַּפָּיו;

בְּיָשֵׁן אֶתֵּן עֵינַי –

וְנִקְרְעוּ עַפְעַפָּיו.





אֲנִי הַסְּנֶה הַבּוֹעֵר –

כָּל מַגַּע רַגְלַי שׂוֹרֵף,

כִּי אֶעֱמֹד עַל הַכַּרְמֶל

וְהָיָה לְהַר חֹרֵב…





יוֹם פְּלָאַי תַּם – וּבָאתֶם

לִדְרֹשׁ לוֹ לְצִלִּי –?

וַאֲנִי בּוֹעֵר גַּם בַּנֶּשֶׁף,

בַּלֵּיל עוֹד יִגְדַּל פִּלְאִי.





תַּם יוֹמִי! וְלוּ גַם יִתֹּם –

גַּם בְּקִבְרִי לֹא אֵרָגַע,

אִם מֵת בּוֹ יָשְׁלַךְ וְיָקוּם,

כִּי בְעַצְמוֹתַי נָגַע…





אֲנִי הַסְּנֶה הַבּוֹעֵר,

וְכֻלִּי – לוֹחֵשׁ, לוֹחֵשׁ,

כָּל קֶרַח תַּחְתַּי נָמֵס,

כָּל מֵת בְּחֵיקִי רוֹחֵשׁ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51820