


	
	שִׂמְחַת תּוֹרָה
	




בַּיִת גָּדוֹל, בֵּית-יְשִׁיבָה, בֵּית-מִדְרָשׁ,
בֵּית-סֵפֶר גָּדוֹל לְתוֹרָה הָיָה בִּצְפָת. עָמַד הַבַּיִת עַל רֹאשׁ
הָהָר, וְחַלּוֹנוֹתָיו קְרוּעִים לְכָל עֵבֶר.

הִרְכִּין אֵלָיו הַלְּבָנוֹן אֶת רֹאשׁוֹ הַלָּבָן,
הַשָּׂב, אֶת כִּפַּת הַשֶּׁלֶג, הִסְתַּכֵּל בְּחַלּוֹנוֹתָיו מִצָּפוֹן
וְצָחַק לוֹ: אַשְׁרֵיכֶם שֶׁאַתֶּם עוֹסְקִים בַּתּוֹרָה!

וְהָעַצְמוֹן אַף הוּא צָחַק לוֹ מֵעֵבֶר מִזֶּה: בְּרוּכִים תִּהְיוּ!
צָחַק לוֹ בְּכָל גַּלָּיו הַיָּם מִפְּאַת יָם: אַשְׁרֵיכֶם שֶׁאַתֶּם שׂוֹחִים בְּיַם הַתּוֹרָה!

וּבַדָּרוֹם – מִי צָחַק לוֹ בַּדָּרוֹם?

הַגִידוּ אִם תֵּדָעוּ,

וְאִם לֹא תֵדָעוּ – שְׁמָעוּ:

הַשֶּׁמֶשׁ! אֶל הַתּוֹרָה צָחֲקָה. אוֹר אֶל אוֹר צָחַק,
שֶׁהַתּוֹרָה אַף הִיא אוֹרָה! אֶל הָרַבָּנִים צָחֲקָה הַשֶּׁמֶשׁ, אֶל
הַתַּלְמִידִים כֻּלָם. וְאוּלָם הַגַּג, גַּג בֵּית-הַיְשִׁיבָה, הוּא מָה
אָמַר?

אֵלַי! אֵלַי!

שׁוּר כָּל דּוֹמֵם, שׁוּר כָּל חַי –

הַשֶּׁמֶשׁ צוֹחֶקֶת אֵלַי, רַק אֵלַי!

וְהַזְּבוּב הַמִּתְעוֹפֵף,

עַל הַחַלּוֹן מִסְתּוֹפֵף,

מְזַמְזֵם בְּלִי דָי:

הַשֶׁמֶשׁ צוֹחֶקֶת אֵלַי, רַק אֵלַי!

אַךְ אֱמָת מְזַמְזֵם הַזְּבוּב הַקָּטָן… וְאוּלָם לא
“רַק” אֶלָּא “גַּם”! גַּם אֶל הַזְּבוּב צָחֲקָה הַשֶּׁמֶשׁ, הַשֶּׁמֶשׁ
צוֹחֶקֶת אֶל כֹּל, אֶל כָּל בֵּית-הַיְשִׁיבָה, אֶל דּוֹמֵם וְאֶל חַי
בְּתוֹכָהּ. וּבֵית-הַיְשִׁיבָה מָלֵא תְּשׁוּאוֹת כָּל הַיּוֹם: אֵלֶּה
לוֹמְדִים, אֵלֶּה שָׁרִים, אֵלֶּה שׁוֹאֲלִים וְאֵלֶּה עוֹנִים.




איור 2.png



מִי אַתֶּם, הַשּׁוֹאֲלִים? מִי אַתֶּם, הָעוֹנִים?

אִם כְּפִירִים אַתֶּם, אִם בְּנֵי יוֹנִים?

אִם כְּפִירִים פֹּה שׁוֹאֲגִים?

בְּנֵי יוֹנִים פֹּה מַהְגִּים?

כָּל הַיְשִׁיבָה מָלְאָה

אַחַת צָהֳלָה!

שִׂמְחָה אַחַת נָאָה,

וְצָהֳלָה אַחַת גְּדוֹלָה!

הֲמִן הַשֶּׁמֶשׁ הִיא בָּאָה?

אוֹ מִן הַתּוֹרָה הִיא עוֹלָה?

הַתַּלְמִידִים צוֹהֲלִים, שְׂמֵחִים וְאֵינָם יוֹדְעִים
לְשִׂמְחָה מַה זּוֹ עוֹשָׂה? רַק הוּא, הָרַב, הָעוֹבֵר בֵּין שׁוּרוֹת
תַּלְמִידָיו, הוּא מַקְשִׁיב, מַאֲזִין, שׁוֹמֵעַ, מַטֶּה אֹזֶן לְקוֹל
שִׁעוּרָם, לְקוֹל שִׁירָם, עוֹמֵד וְעוֹבֵר וְשׁוּב עוֹמֵד וְשׁוֹמֵעַ
וּמַקְשִׁיב וּמַאֲזִין וּמְחַיֵּךְ – הוּא, הָרַב, הוא יוֹדֵעַ שִׂמְחָתָם
זוֹ מֵהֵיכָן הִיא? מִשְּׁנֵיהֶם הִיא:

מִן הַשֶּׁמֶשׁ וּמִן הַתּוֹרָה… בְּעִקָּר – מִן הַתּוֹרָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41865