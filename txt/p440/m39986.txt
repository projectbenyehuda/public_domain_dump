


	
	חַג הַיָּעַר
	




בַּלַּיְלָה עוֹד עָגַם הַיַּעַר הַשָּׂב

תַּחַת כְּסוּת־שִׁלְגּוֹ הָרָב.





וַיִּשְׁרֶה הַמָּוֶת בִּשְׁבִילָיו, עַל צְמָחָיו,

וְרוּחַ לֹא בָא, וְלֹא רָחָף…





קָפְאָה הַדְּמָמָה בְּעָבְיוֹ וְחָוְרָה —

וּבְשׂוֹרָה לֹא בָאָה, לֹא עָבְרָה…





בּוֹדְדִים עָמְדוּ אִילָנוֹת, כָּל אִילָן —

דָּבָר לוֹ אֵין עִם בְּנֵי גִילוֹ;





כָּל אֶחָד לְנַפְשׁוֹ יַעֲמֹד וְיִדֹּם,

כִּתְלִיָּה הַמְחַכָּה לְנִדּוֹן.





עַל בַּדּוֹ מִמַּעַל יָשַׁב שֵׁד שָׁחוֹר

וְקָרָא אוֹתִיּוֹת לְאָחוֹר…





הַשּׁוֹמֵר הַבּוֹדֵד, הוּא חָל עַל מִשְׁמַרְתּוֹ,

וְהִתְקַפֵּל בְּצַוְארוֹן אַדַּרְתּוֹ…





מֵחֶבְיוֹן הַיַּעַר עָף עוֹרֵב וְצָרַח,

נִפְנֵף בִּכְנָפָיו וּפָרַח.





וּלְשֵׁמַע הֶחָזוּת הַקָּשָׁה — הָאֵלוֹת

הֵנִיעוּ בְרֹאשָׁן אֲבֵלוֹת.




*






לַבֹּקֶר — וּבָא רוּחַ קַלִּיל הַיַּעְרָה —

וְלָחַשׁ בַּחֲשָׁאִי: הִתְנַעְרָה!









מֵעֵץ אֶל עֵץ דָּאָה, מֵעֵץ אֶל עֵץ מִהֵר,

וְשִׁלְגֵי הַכְּפוֹר מִנְהֶם נִעֵר;





וּבְנַעֲרוֹ הַפְּתוֹתוֹת מִזְּמוֹרָה וּזְמוֹרָה,

לָחַשׁ עֲלֵיהֶן הַבְּשׂוֹרָה;





וְהִתְנַעֲרָה כָל דָּלִיָּה הַקְּפוּאָה זֶה־כַמָּה,

מֵהֶבֶל הַפֶּה שֶׁהֵחַמָּהּ…





הִזְדַּעְזְעוּ הַשְּׁלָדִים וְהֶמְיָה קַלִּילָה

עָבְרָה כְלַחַשׁ שֶׁל תְּפִלָּה.





בַּמִּזְרָח הַחֲוַרְוָר הַשֶּׁמֶשׁ הֵקִיצָה,

צוֹנֶנֶת וּוְרֻדָּה הֵצִיצָה.





וּשְׁלַל זַהֲרוּרִים כֹּה פְזִיזִים וּקְרִירִים

הִשְׁתַּפְּכוּ מֵרָאשֵׁי אֲמִירִים.





עַל כָּל עָנָף רָצוּץ וְדָלִיָּה נִדָּחָה

מַתְּנַת הַשֶּׁמֶשׁ זָרָחָה.





מֵעֵץ אֶל עֵץ פָּסְחוּ רְסִיסֵי הָאוֹרָה,

פָּסְחוּ מִזְּמוֹרָה לִזְמוֹרָה.





וּשְׁתֵּי קַרְנֵי־אוֹר צָנְחוּ אַרְצָה־וּזְהָבָן

נִנְעַץ בַּשֶּׁלֶג הַלָּבָן.





וְצָחַק הַשֶּׁלֶג, צָחַק וּפָג —

נָח עָלָיו זֹהַר הֶחָג.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/39986