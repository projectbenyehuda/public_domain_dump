


	
	מִן הַמֵּצָר
	




אֵלֶיךָ, אָבִי, אֶשָּׂא עֵינָי:

הוֹשַׁע־נָא, נָא הוֹשִׁיעֵנִי!





נֶאֱחַזְתִּי אֵל, בְּעוֹדִי נָעַר,

בְּרֶשֶׁת שִׁיר כִּבְמַעַרְבֵּל סָעַר,





כְּאֵשׁ לוֹחֶשֶׁת בְּגַחֶלֶת,

כְּנֶפֶשׁ קְשׁוּרָה בְתוֹחֶלֶת.





דָּבַקְתִּי בָּהּ כְּלֵב בַּקֶּרֶב,

בֹּקֶר־בֹּקֶר וְעֶרֶב־עֶרֶב





אַנְעִים שִׁיר… מָה אֻמְלָל אָנִי:

פִּתְאֹם נִפְסַק חוּט הַשָּׁנִי…





אִלֵּם לִבִּי בִי, הוֹי אָבִי,

אָנָּא, פְּתַח מְקוֹר לְבָבִי.





מְקוֹרִי נֶחְתָּם, נַפְשִׁי נְעוּלָה –

הַב לִי שִׁיר, בְּשִׁירָה גְאֻלָּה!





שְׁלַח לִי גוֹאֵל! הַרְבֵּה שְׁלִיחִים

לְךָ לְשִׁירָה… אֶשְׁבֹּר בְּרִיחִים





וּדְלָתַיִם בְּעִיר וָנִיר –

הָבוּ שִׁיר לִי, הָבוּ שִׁיר!





מַעְיַן שִׁירִי בִי אִם נִסְגָר –

אֵט לִמְקוֹם שָׁם צִיץ וְסִיס גָר…





צִיץ בָּאָחוּ וְסִיס עַל אִילָן

שִׁיר יָשִׁירוּ לִי בְלִי מִלִּין.





שֶׁמֶשׁ זָהָב חַמָּה, בְּהִירָה –

הִיא לִי תִשְׁלַח קֶרֶן שִׁירָה.





אֶל כּוֹכָבִים עֵינַי אָרִים:

הָבוּ שִׁיר לִי, כּוֹכְבֵי מָרוֹם!





וְכָל כּוֹכָב שָׁם וּמַזָּל

מַנְגִּינָתוֹ עָלַי יַזִּיל.





עַל כְּנַף רוּחַ אֲנִי נִתְלֶה!

שִׁיר לָרוּחַ וַהֲמִית לָהּ…





יֶלֶד פָּקַח עֵינוֹ תְמִימָה –

שְׁמַע! אֶת צְלִיל הַשִּׁיר נָא שִׁמְעָה!





אֶבֶן, אֶבֶן מִכָּל קִיר לִי

תִּפְצַח רִנָּה, תִּזְעַק שִׁיר לִי.





אֵלִי, חַסְדְךָ לִי תִּזְכֹּר –

אֶת מַעְיָנִי אַל נָא תִסְכֹּר…





אָבִי! אִם אֶת בִּנְךָ תִּשְׂטֹם,

וְאֶת בְּאֵרִי תִסְתֹּם, תִסְתֹּם,





תִסְתֹּם בְּאֵרִי, תַּךְ מְקוֹרִי,

תַּךְ בִּלְבָבִי שֶׁמֶשׁ אוֹרִי,





תַּכֶּה אוֹתִי בַסַּנְוֵרִים –

אֶפְנֶה לֵאלֹהִים אֲחֵרִים.





שִׁיר אֵל זָר אֲזַי יְהִי לִי,

אִם לֹא תִּתֵּן מִשֶּׁלִי לִי…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51838