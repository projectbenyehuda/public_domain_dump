


	
	חֲלוֹם וְחַיִּים
	








בָּעַר הַיּוֹם וּבִי בָעַר הַלֵּב,

דּוּמָם נָשָׂאתִי קִרְבּוֹ הַכְּאֵב;

חֶרֶשׁ אֶתְגַּנֵּב בְּבוֹא הַלֵּיל,

לְשׁוֹשָׁן שֶׁפָּרַח בְּחֶבְיוֹן צֵל.





צָעַדְתִּי אִלֵּם, קָרַבְתִּי בַלָּט.

רַק דְּמָעוֹת הִתְגַּלְגְּלוּ בִלְחָיַי אַט־אָט;

אֶסְתַּכֵּל בִּגְבִיעַ הַשּׁוֹשָׁן כֹּה יִיף,

וַתַּבְהֵק כְּאֵשׁ לִי מִתּוֹכוֹ עֵין־זִיו.





נִרְדַּמְתִּי עַל־יַד שִׂיחַ־שׁוֹשָׁן זֶה דֹם;

לָצוֹן אָז יַחְמֹד בִּי לֵץ הַחֲלוֹם:

לְעֵינַי תֵּתַצַּב דְּמוּת יַלְדַּת־חֵן,

לְבוּשׁ־שָׁנִי עוֹטֶה חָזֶהָ שֵׁן.





הִיא נָתְנָה לִי דָבָר כֹּה נִפְלָא, כֹּה רָךְ;



בְּסֻכַּת־פָּז שַׂמְתִּיו תּוֹךְ־כְּדֵי־כָךְ.



בְּסֻכַּת־הַפָּז מִשְׂחַק פֶּלִאי אָז קָם,

עֵדָה סוֹבֶבֶת בְּמַעְגָּל שָׁם.





שְׁנֵים־עָשָׂר הַמְרַקְּדִים בָּאֹהֶל הַקָּט,

וְיַחַד בְּעִגּוּל וְיָד אֱלֵי יָד;

הַמָּחוֹל הָאֶחָד כִּי יִתֹּם, אֲזַי

יַתְחִיל הַשֵּׁנִי קוֹדֵחַ וְחַי.





וְנִגּוּן יְזַמְזֵם עַל אָזְנִי אַט־אַט:

"הַטּוֹב שֶׁבָּרְגָעִים לֹא יַחְזֹר לָעַד;

חַיֶּיךָ לֹא הָיוּ אֶלָּא חֲלוֹם,

וְרֶגַע זֶה הוּא כַּחֲלוֹם תּוֹךְ חֲלוֹם". –





תַּם הַחֲלוֹם, אַט הֵאִיר יוֹם,

בְּעֵינַי אָתוּר שׁוֹשָׁן דֹּם, –

אֲהָהּ! בִּמְקוֹם עֵין־זִיו וָאֵשׁ

בֶּן־רֶמֶשׂ קַר בִּגְבִיעוֹ יֵשׁ.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32018