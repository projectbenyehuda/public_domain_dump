


	
	[יָשַׁבְתִּי לְכוֹס־טֵה עִם שׁוֹנִים]
	




יָשַׁבְתִּי לְכוֹס־טֵה עִם שׁוֹנִים,

כָּל־אֶחָד עַל אַהֲבָה סָח.

הָיוּ יְפֵיפִים הָאֲדוֹנִים,

חוּשׁ הַמַּטְרוֹנוֹת כֹּה רָךְ.





“אֵין אַהֲבָה אֶלָּא פְּלַטּוֹנִית”

סָח יוֹעֵץ־הֶחָצֵר בְּחֹם;

וְהִיא, הַיּוֹעֶצֶת, אִירו־נִית

חִיְּכָה וְנֶאֶנְחָה דֹם.





הַכֹּהֵן פִּיו פָּתַח בִּצְנִיעוּת:

"הָאַהֲבָה – כִּדְבָשׁ הִיא לְחֵךְ,

אִם גַּסָּה – אָז תַּזִּיק לַבְּרִיאוּת".

הָעַלְמָה – הִיא דוֹבְבָה: “אֵיךְ?”





הַשּׁוֹעָה הִבִּיעָה מַעֲצִיבָה:

“אַךְ תַּאֲוָה הִיא אַהֲבָה זֹאת!”

וּבְנֹעַם וּבְחִבָּה הִקְרִיבָה

לָאָדוֹן הָרוֹזֵן הַכּוֹס.





לַשֻּׁלְחָן שָׁם הָיָה עוֹד מָקוֹם,

זֶה מְקוֹמֵךְ, הוּא נִפְקַד לְבָד;

עַל־דְּבַר אַהֲבָתֵךְ, בַּת־שְׁחָקִים,

הָיִית מְסַפֶּרֶת גַּם־אָתְּ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/52686