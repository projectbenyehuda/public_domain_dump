


	
	Finis
	








נִשְׁאַרְתִּי לְבַדִּי

כֹּה בוֹדֵד וּלְבַד,

הָאַכְזָר הַשֶּׁמֶשׁ הוּא רַד,

הַכּוֹס עוֹמְדָה רֵיקָה וַחֲרֵבָה —

שִׁירַת־יֵינָהּ עַלִּיזָה וְשׁוֹבֵבָה

נִשְׁכָּחָה —

וְהָאִשָּׁה, הָאִשָּׁה הָלָכָה.





נִשְׁאַרְתִּי לְבַדִּי.

וְאִם לֹא אָבַד כֹּל, שֶׁמֶשׁ אַכְזָר

עוֹד יוֹאִיל בְּטוּבוֹ וְיַחֲזֹר,

הַכּוֹס עוֹד תִּתְמַלֵּא מַזְהִירָה,

וְעִם יֵינָהּ הָעַז גַּם הַשִּׁירָה

נִזְכֶּרֶת —

אַךְ הָאִשָּׁה עוֹד אֵינָה חוֹזֶרֶת.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/46176