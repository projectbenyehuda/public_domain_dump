


	
	מַטֶּה
	




בְּאֶרֶץ עוּץ, בְּאֶרֶץ עוּץ,

נוֹבְחִים כְּלָבִים שָׁם בַּחוּץ…

יָצָא זָקֵן עַל מַטֶּה עָקוֹם –

נָפַל, וְלֹא יָכֹל לָקוּם…





חָרְדוּ, עָמְדוּ נָשִׁים, טַף,

זֶה בַּחַלּוֹן, זֶה עַל סַף;

צוֹפִים פֹּה וְצוֹפִים שָׁם:

זָקֵן נָפַל וְלֹא קָם!





כָּל הַקִּרְיָה אֵלָיו יָצְאָה,

מִן הַקָּצֶה אֶל הַקָּצֶה;

הָמֹה הָמָה כָל הָרְחוֹב –

אַתֶּם שִׁמְעוּ אֶת הַסּוֹף!





הַכֹּל קָרְאוּ פִתְאֹם: הָס!

כָּל לֵב נַעֲוָה, כָּל אִישׁ חָת –:

קָם הַמַּטֶּה! קָם הַפֶּלֶךְ!

קָם לְעֵינֵי כֹל – וַיֵּלֶךְ.





בְּאֶרֶץ עוּץ, בְּאֶרֶץ עוּץ –

מַטֶּה עוֹבֵד שָׁם בַּחוּץ…

אֵי, הַזָּקֵן, מַטֶּה עָקוֹם?

“נָפַל, וְלֹא יָכֹל לָקוּם!”















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50274