


	
	פְּחָדִים
	




לֹא אֵלֵךְ מֵאִתֵּךְ אֲחוֹתִי,

    לְבֵיתִי, לְחֶדְרִי הַצָּר —

שָׁם עוֹמֵד וּמְחַכֶּה לִי עַתָּה,

    שִׁעְמוּם כֹּה דּוּמֵם וָזָר.





בַּחֲשֵׁכָה, עֵת אַעַל אֶת נֵרִי,

    לְהָאִיר דְּמִּיַת הָרָז, —

עוֹלִים הַצְּלָלִים עַל כְּתָלַי,

    כִּידוּעִים מִכְּבָר לִי, מֵאָז…





וַחֲרִיקַת עַכְבָּרִים חֲרִישִׁית,

    עוֹלָה אֵלַי מִן הַשְּׁחוֹר;

כְּמוֹ לַחֲרֹש עָלַי מְזִמּוֹת אָוֶן,

    קָרְאוּ עֲצָרָה בַחוֹר.





הֵם חוֹרְשִׁים: בְּשָׁעָה שֶׁאִישַׁן –

    וְעָלוּ עַל מִטַּת הַנָּם;

וְרָקְדוּ עַל בְּלִיטַת חָזֵהוּ,

    וְחָרְקוּ עַל לִבּוֹ הֶחָם…





לֹא אֵלֵךְ מֵאִתָּךְ אֲחוֹתִי,

    לְבֵיתִי, לְחַדְרִי הָצָּר;

חַדְרֵי כֹּה רֵיק וְכֹה אִלֵּם,

    חַדְרִי כֹּה שׁוֹמֵם וָזָר…





נִשְׁעָן עַל יָדַי לַשֻּׁלְחָן,

    כָּךְ אֵשֵׁב לִי, אֵשֵׁב לְבָד;

שְׁחוֹר צְלָלִים וּדְמָמָה עֲמֻקָּה,

    יַבִּיטוּ אֵלַי מִכָּל צָד.





בְּהִתְרוֹמְמִי — צִלִּי יִשְׁתַּטַּח —

    יִזְדַּעְזַע לִרְגָעִים כְּחַי…

וּפוֹשֵׁט אֶת יָדָיו הַשְּׁחוֹרוֹת,

    וּפוֹשְׁטָן וּמוֹשְׁכָן אֵלַי…





וְלִי נִדְמֶה: הַצֵל הוּא לֹא צִלִּי,

    צֵל אַחֵר לְגַמְרָה, צֵל־מֵת;

וּלְעוֹלַם הַצְּלָלִים הַשְּׁחוֹרִים,

    הוּא חָפֵץ גַּם אוֹתִי לָשֵׂאת…





לֹא אֵלֵךְ מֵאִתָּךְ, אֲחוֹתִי,

    לְבֵיתִי, לְחַדְרִי הָצָּר;

חַדְרִי כֹּה שׁוֹמֵם וְאִלֵּם,

    חַדְרִי כֹּה רֵיק וְכֹה זָר.




*




הַנֵּר שָׁם מְהַבְהֵב וְלוֹעֵג,

    לְהַבְלֵי הַתֵּבֵל הַזֹּה;

וּמְגַלֶּה סוֹדוֹתָיו בְּאָזְנַי

    מֵעוֹלָם הַתֹּהוּ שֶׁלּוֹ.





מַה אִירָא, אֲחוֹתִי, מָה אִירָא —

    לֹא אֵלֵךְ אֶל חַדְרִי הַיּוֹם;

מִנֵּרִי — רַק נִשְׁאָר פְּרוֹר קָטָן

  וְהָיָה בְּדָלְקוֹ עַד תֹּם —





יְפַתֵּנִי הַלַּהַב הַגּוֹסֵס:

    — עוֹלָמִי לָךְ קוֹרֵא, בּוֹא, בּוֹא…

וְיִמְשֹׁךְ אֶת לִבִּי בְּחָזְקָה,

    לְעוֹלָם הַתֹּהוּ שֶׁלּוֹ….





מַה אִירָא, אֲחוֹתִי, מַה אִירָא…

    פְּרוֹר נֵרִי עַכְבָּרִים וָצֵל…

הַסְתִּירִי נָא אוֹתִי בְחֶבְיוֹן

    עֵינַיִךְ הַצּוֹחֲקוֹת, הָאֵל…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33067