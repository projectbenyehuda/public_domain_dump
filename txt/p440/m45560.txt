


	
	לֵיל קָיִץ
	




מַה יְזַמְּרוּ הַצִּפֳּרִים?

מַה יְדוֹבְבוּ הַיְעָרִים?

מַה זֶה יִרְמְזוּ כּוֹכָבִים?

וּמַה יִלְחֲשׁוּ עֲשָׂבִים?

לֹא אָבִינָה זֶה!





לֹא אָבִינָה מַה הֵם שָׁרִים,

לֹא אָבִינָה הָאֲמָרִים,

אֶת הַלְּחִישׁוֹת, אֶת הָרְמָזִים,

הַכֹּל סוֹדוֹת! הַכֹּל רָזִים!

אַךְ מַה נָעִים זֶה!





אֶת הָרוּחַ אֵינִי רוֹאֶה,

לְאָן מִתְשׁוֹטֵט הוּא וְדוֹאֶה?

אֵינִי רוֹאֶה אֶת הַדְּמָמָה, –

לִי מַגֶּדֶת רַק הַנְּשָׁמָה:


הוֹ, מַה יָפִים הֵם!












את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/45560