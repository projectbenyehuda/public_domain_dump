


	
	לִשְׁקִיעַת־חַמָּה
	








לִשְׁקִיעַת־חַמָּה נֵעוֹרוּ בִי רְגָשִׁים רַכִּים,

עֲגוּמִים וַאֲדַמְדַּמִּים,

כִּיצוּרֵי־פֶלֶא שֶׁרָחֲשׁוּ סְבִיב הַשֶּׁמֶשׁ

בְּגַלֵּי זְהַב הַמַּעֲרָב וּבְזִיוִים תְּלוּלִים בַּמֶּרְחַקִּים.

יְצוּרִים רָפִים וְחַמִּים,

עִם רָאשִׁים קַלִּים וְצַוְּארוֹת דַּקִּים –

יְצוּרֵי עוֹלָם אַחֵר שֶׁתָּעוּ בְמִקְרֶה לְעוֹלָם זָר,

וְאַקְלִימוֹ קָשֶׁה לָמוֹ, –

וְאַחַת דָּתָם לָמוּת פֹּה בַּנֵּכָר.





גּוֹסְסִים יְצוּרֵי הַפֶּלֶא וּמֵתִים בַּחֲשָׁאִי;

צוֹנְחִים רָאשֵׁיהֶם הַקַּלִּים עַל לוּחַ לִבּוֹתָם הָרָפִים –

הַיְצוּרִים הַיָפִים!

עוֹד רֶגַע וּבָא הֲמוֹן שְׂרָפִים,

וְקִפְּלוּ גוּפֵיהֶם הַצְּנוּעִים בְּטַלִּיּוֹת שְׁחוֹרוֹת,

וּנְטָלוּם עַל שִׁכְמָם, וּנְשָׂאוּם לִקְבוּרָה

בְּאַחַת מִפִּנּוֹת הַשְּׁחָקִים הַיּוֹתֵר אֲפֵלוֹת…

וְעַד סוֹף כָּל־הַדּוֹרוֹת –





יָנוּחוּ שָׁם טְמוּנִים, יְצוּרֵי הַפֶּלֶא הַלָּלוּ,

וְעוֹלָמָם הַזָר וְהָרָחוֹק יִתְגַּעְגַּע לִיצוּרָיו,

שֶׁתָּעוּ וְגָלוּ מִמֶּנּוּ – וְהוּא לֹא יֵדַע קְבוּרָתָם.





לִשְׁקִיעַת חַמָּה נֵעוֹרוּ בִי רְגָשִׁים רַכִּים

כַּחֲלֹמוֹת קַלִּים וְכֵהִים כַּחֲלוֹמוֹת.

רַחֲשֵׁי־פֶלֶא –

לֹא יְדָעָם עוֹד לֵב־אָדָם עַל אֲדָמוֹת –

חֵי הַשֶּׁמֶשׁ, הַפּוֹרֶשֶׂת מִן הַמַּעֲרָב

וְיוֹרֶדֶת תְּהוֹמוֹת –

אִם לֹא בְמִקְרֶה תָּעוּ רַחֲשֵׁי־פֶלֶא אֵלֶּה

מֵעוֹלָם שֶׁל נְשָׁמוֹת וְשֶׁל רוּחַ

הֵנָּה, עַל הָאָרֶץ,

תָּעוּ וְאָבְדוּ דַרְכָּם פֹּה עִם שְׁקִיעַת חַמָּה,

וְרִפְרְפוּ אֲבֵלִים בַּאֲוִיר חִוֵּר־כֵּהֶה – –

וּבְצֵּאתִי לִי לָשׂוּחַ לְרוּחַ בֵּין הַשְּׁמָשׁוֹת

צָדָם לִבִּי מִבְּלִי־מֵשִׂים –

לְרוּחַ בֵּין הַשְּׁמָשׁוֹת…





וְתוֹעִים הֵם בְּלִבִּי וְאֵינָם מוֹצְאִים בּוֹ מְקוֹמָם,

מַשִּׁיקִים הֵם בְּכָנָף קַלָּה־קַלָּה עַל לֵב הַבָּשָׂר:

אֵין־זֹאת, כִּי־אִם לִבִּי צַר וְשׁוֹמֵם!



אֵין־זֹאת כִּי־אִם דְּבַר־מָה לָהֶם חָסֵר, לָהֶם חָסֵר!…





רַחֲשֵׁי פֶלֶא!

הִנֵּה הֵמָּה גֹוְעִים,

הֵמָּה מֵתִים,

הָרְחָשִׁים הַקַּלִּילִים וְהַטּוֹבִים,

שֶׁתָּעוּ לְעוֹלָם זָר וְנִשְׁבּוּ בְּלֵב אָדָם…





חָדְלָה הַכָּנָף הַקַּלָּה לְרַפְרֵף בִּלְבָבִי –

טִפָּה חַמָּה

מִדְּמֵי לִבִּי

נִתְּזָה עַל הַכָּנָף –

הַכָּנָף כָּבְדָה וְנָדַמָּה…



………………………………





מֵתוּ הָרְחָשִׁים הָרַכִּים בְּלִבִּי, כֹּה צְעִירִים וְקַלִּים!

וְעוֹלָמָם הַזָּר וְהָרָחוֹק יְחַכֶּה

לִרְחָשָׁיו הָרָפִים וְהַנַּעֲלִים

שֶׁעָפוּ וְלֹא שָׁבוּ,



וְלֹא יֵדַע אֶת־הָאָרֶץ, אֶת־הָאָדָם וְאֶת־הַלֵּב –



שֶׁבּוֹ גָוָעוּ.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47936