


	
	שַׁבָּת
	






א.


לְכָה, דוֹדִי, לִקְרַאת כַּלָּה!

אַבָּא שָׁב מִבֵּית הַתְּפִלָּה,

וּכְבָר קִדֵּשׁ עַל הַיַּיִן,

בִּצַּע דּוּמָם עַל הַחַלָּה.

אָכַל דָּגִים, צְנוֹן לֹא חָסֵר,

בָּצָל כָּתוּת בְּתוֹךְ כָּבֵד,

דּוּד עִם טְשׁוֹלֵנְט וְעִם בָּשָׂר,

עִם בַּת הַשְּׁמָנִים – הַפַּשְׁטִידָה,

עַל צִמּוּקֶיהָ בְּתוֹךְ שׁוּמָן,

בְּלוּלִים עִם מִזְמוֹרֵי דָוִד…

רֵיחָם עוֹד לֹא פָג עֲדַיִן,

אָמְנָם, לֹא רַק רֵיחָם גְרִידָא…





אַבָּא בֵרַךְ כְּבָר הַמְּזֻמָּן,

וְגַם עָבַר עַל הַסֶּדְרָה,

וּכְבָר חָלַץ אֶת נְעָלָיו.

אַבָּא יָשֵׁן שְׁנָת עֲרֵבָה;

נַחֲרָה בָּאָה כְּבָר מֵחֶדְרוֹ,

שֵׁבֶט־מוּסָר עֲלֵי פָנָיו…

עָלֶה נָפַל מִתּוֹךְ עָלָיו,

נָפַל אַרְצָה עַל מְסָאנָיו…





וְכַלָּתְךָ נָאָה, זַכָּה –

עָטְתָה עֶדְיָהּ, הִתְקַשָּׁטָה…

הִיא לְאָן הוֹלֶכֶת עָתָּה?

אֵיפֹה תַמְתִּין לְךָ וּתְחַכֶּה

עִם כָּל הוֹדָהּ, כְּבוֹדָהּ, מְאֹדָהּ?

אֶל הַשְּׂדֵרוֹת לְכָה, דּוֹדִי.




ב.


לְכָה, דּוֹדִי, לִקְרַאת כַּלָּה!

לֹא בַשּׁוּק עַל יַד הַחֲנֻיּוֹת,

שָׁם לֹא תִמְצָא אֶת הַנַּעֲלָה;

לֹא בְחוּצוֹת הָעֲיָרָה –

שָׁם לֹא תִמְצָא אֶת הַיְקָרָה;

לֹא בְבֵית הַסָּב וְהֵסָבָה,

שָׁם לֹא תִמְצָא אֶת הַנָּאוָה…





רֵיק הַשּׁוּק וְאִם לֹא רֵיק הוּא,

לֹא נִגְרְעָה חֲנוּת בְּחֵיקוֹ.





הֵן עוֹמְדוֹת שָׁמָּה שׁוּרוֹת־שׁוּרוֹת

הַחֲנֻיּוֹת… כֻּלָן סְגוּרוֹת.





סְגוּרוֹת וּמְסֻגָּרוֹת כֻּלָּן –

אֵין אִישׁ נִכְנָס בְּתוֹךְ גְּבוּלָן.





כֶּלֶב עָזוּב וְשׁוֹטֶה מַשְׁמַע,

יוֹשֵׁב שָׁם בַּשֶּׁמֶשׁ מַשְׁמִים,





זְנָבוֹ לוּלֵא לוֹ מֵאָחוֹר

וְהִשְׁתַּעְשַׁע בּוֹ הַבָּחוּר.





פִּתְאֹם קָם וְסָר הַצִּדָּה,

גּוֹי בָּא שִׁכּוֹר וְהֶחֱרִידוֹ.





מַה שֶׁנִּבְצַר מִן הַכֶּלֶב

עָשָׂה גוֹי זֶה… הִדְלִיף דֶּלֶף





מְעֻפָּשׁ, בִּלְתִּי זַךְ, בְּגִשְׁתּוֹ

אֶל הַחֲנֻיּוֹת, כְּלוֹמַר… הִשְׁתִּין.





לֹא טִמֵּא בְּמֵימָיו, חֲדַל הָאִישִׁים,

אֶת הַשּׁוּק שֶׁבָּטְלוּ בְשִׁשִּׁים…





שׁוּב הִשְׂתָּרְרָה שָׁם דְּמָמָה –

שְׁכִינַת שַׁבָּת שׁוֹרָה שָׁמָּה…




ג.


בֵּית הַסָּבָה מָלֵא שְׁכֵנוֹת,

אֵל מְמַלְמְלוֹת, אֵל יְשֵׁנוֹת,





בָּאוּ שָׁמָּה לְשׂוֹחֵחַ,

לְשׂוֹחֵחַ, לְהֵאָנֵחַ





עַל אֲשֶׁר יֵשׁ וַאֲשֶׁר אָיִן,

לִפְשׂק שָׂפָה וְלַעֲצֹם עָיִן.





וְהַסָּב, הוּא קָם מִשְּׁנָתוֹ,

יוֹשֵׁב הוּא עַל פְּנֵי גְמָרָתוֹ…





גְּדוֹלָה, עָבָה הַגִּמָּרָא?

קָשׁוֹת, קָשׁוֹת הַהֲלָכוֹת!

עַל הַדַּפִּים כִּתְמֵי כָתֶם,

רֵיחוֹת טַבַּק, זֵעַת מְצָחוֹת…





וְהַסָּב הוּא יוֹשֵׁב בּוֹדֵד,

מְקַמֵּט מִצְחוֹ וּמִתְנוֹדֵד.





יַרְמוּלְקָתוֹ מְגֹאָלָה,

אַךְ קַו אוֹר עָלֶיהָ עָלָה





וּמֵפֵז אֶת הַיָּשָׁן־נוֹשָׁן –

אֵין זֹאת יַרְמוּלְקָה רַק שׁוֹשָׁן!





יִמְזֹג תֵּה מִקַּנְקַן חֶרֶס,

תֵּה מִכֶּרֶס אֱלֵי כֶרֶס.




ד.


לְכָה, דוֹדִי, לִקְרַאת כַּלָּה!

עַל הַכְּבִישׁ, שָׁם בֵּין הַשְּׂדֵרוֹת

הִיא יוֹשֶׁבֶת תַּחַת אַלָּה.

עַל הַכְּבִישׁ, שָׁם בֵּין הַשְּׂדֵרוֹת –

בְּנוֹת יִשְׂרָאֵל שָׁם מְטַיְּלוֹת,

בָּנוֹת צְנוּעוֹת, בָּנוֹת כְּשֵׁרוֹת,

כְּמוֹ רְחֵלוֹת וּכְמוֹ אַיְלוֹת

שָׂדֶה, כְּמוֹ שׁוֹשַׁנִּים וְרֻדּוֹת –

בְּנוֹת יִשְׂרָאֵל הַחֲמוּדוֹת!





רוּחַ תִּשֹּׁב, שֶׁמֶשׁ יָהֵל –

כַּמָּה יָפוֹת בְּנוֹת יִשְׂרָאֵל!

בְּבִגְדֵי שַׁבָּת, בְּשִׂמְלָה צְחוֹרָה,

בְּחֵן תִּתְנוֹסֵס כָּל שְׁחַרְחוֹרָה

וְכָל נָאוָה כַּשּׁוּלַמִּית;

קְוֻצַּת רֹאשָׁה בְּמִקְצָת פְּרוּעָה,

בַּת יִשְׂרָאֵל כְּשֵׁרָה, צְנוּעָה,

לֹא תַעַשׂ שְׂעָרָהּ בְּיוֹם הַשַּׁבָּת!

אֶת הַלּוּלָאָה וְהַמִּטְפַּחַת

עַל צַוָּארָהּ קָשְׁרָה בְנַחַת –

לֹא תִשָּׂא מַשָּׂא בְיוֹם הַשַּׁבָּת!





רַק בְּעֵינָהּ וּבְתוֹךְ לִבָּהּ

נוֹשֵׂאת יָם הִיא, יָם שֶׁל חִבָּה,





הַר שֶׁל אַהֲבָה, הַר שְׂרֵפָה,

מַשָּׂא, מַשָּׂא לַעֲיֵפָה…





רָבְצָה תַחַת עֹל מַשָּׂאָהּ,

בַּת יִשְׂרָאֵל תַּמָּה, נָאָה;





רָבְצָה, יָשְׁבָה תַחַת אַלָּה –

לְכָה, דּוֹדִי, לִקְרַאת כַּלָּה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51823