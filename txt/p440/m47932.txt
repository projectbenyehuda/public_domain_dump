


	
	בְּנֵי־אָדָם ( – סַטִּירָה –)
	








בַּלַּיְלָה חָלַם הָעֶבֶד חֲלוֹם:

וְהוּא אָדוֹן…

כִּי הֵקִיץ הָעֶבֶד עִם הוּלֵד הַיּוֹם –

צַר לוֹ הָיָה עַד מוּת

סְבֹל בְּעָלָיו, סְבֹל עֻלּוֹ, סְבֹל זָדוֹן –

בְּלִי קַוּוֹת לִפְדוּת – –

וַיֵּצֵא וַיִּבְרַח הַשָּׂדֶה.





בַּלַּיְלָה חָלְמָה הַשִּׁפְחָה חֲלוֹם:

וְהִיא גְּבִירָה…

וַיְהִי כִי הֵקִיצָה עִם הוּלֵד הַיּוֹם,

צַר לָהּ הָיָה עַד מוּת

לְהַתְמִיד וּלְשַׁפְשֵׁף אֶת דּוּדֵי הַכִּירָה –

וְלִהְיוֹת לָבוּז – –

וַתֵּצֵא וַתִּבְרַח הַשָּׂדֶה.





בַּשָּׂדֶה הַגָּדוֹל, בַּשָּׂדֶה הָרָחָב

רַק עֵצִים שָׁם גָּדְלוּ, רַק רוּחַ שָׁם רָחָף.

הָעֶבֶד בָּא שָׁמָּה, הַשִּׁפְחָה שָׁם בָּאָה,

הִיא רָאֲתָה אוֹתוֹ גַם הוּא אוֹתָהּ רָאָה –





– מִי אַתָּה? שָׁאֲלָה אוֹתוֹ בִּרְעָדָה:

– פֶּרַח, שְׁמִי שׁוֹשָׁן צָמַחְתִּי בַשָּׂדֶה.





– וְאַתְּ מִי? שְׁאָלָהּ הָעֶבֶד בִּרְעָדָה

– שׁוֹשַׁנָּה, כָּמוֹךָ צָמַחְתִּי בַשָּׂדֶה!





הַמֻּתָּר לְנַשְּׁקֵךְ? – שְׁאָלָהּ הַשּׁוֹשָׁן.

– אִם מֻתָּר לְחַבְּקֵךְ? – הֵם נַעֲנוּ בְרֹאשָׁם – –





וַיִּצְהַל הַשָּׂדֶה, הָרוּחַ שָׁר שִׁירָה:

– לֹא אָדוֹן, כִּי פֶרַח! שׁוֹשַׁנָּה – לֹא גְבִירָה…





הִיא אָהֲבָה אוֹתוֹ גַּם הוּא אוֹתָהּ אָהָב –

וְאַחֲרֵי שְׁנֵי יָמִים הֵם מֵתוּ בָרָעָב…





וַיֶּאֱבַל הַשָּׂדֶה וְהָרוּחַ לֹא נָדָם



וַיְקוֹנֵן: לֹא פְּרָחִים – בְּנֵי־אָדָם! בְּנֵי־אָדָם!…















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/47932