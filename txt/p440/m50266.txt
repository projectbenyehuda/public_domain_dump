


	
	יָפִים הַלֵּילוֹת בִּכְנַעַן
	








יָפִים הַלֵּילוֹת בִּכְנַעַן,

צוֹנְנִים הֵמָּה וּבְהִירִים;

הַדְּמָמָה פֹה תָשִׁיר, לָהּ יַעַן –

יַעַן לָהּ לִבִּי בְשִׁירִים…





הוֹלְכִים וְאוֹבְדִים הַשִּׁירִים,

רַק הֵדָם הַקַּל לָנוּ יַעַן;

צוֹנְנִים הֵמָּה וּבְהִירִים

וְיָפִים הַלֵּילוֹת בִכְנַעַן.





יָפִים הַלֵּילוֹת וּבְהִירִים

וְצוֹנְנִים הֵמָּה בִכְנַעַן,

צָלְלוּ, נִדְמוּ הַשִּׁירִים,

וְהֵדָם עוֹד יַעַן, עוֹד יַעַן…













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50266