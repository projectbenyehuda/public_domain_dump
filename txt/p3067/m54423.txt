


	
	נָתַתָּ לִי, אֱלֹהַּ
	




נָתַתָּ לִי, אֱלֹהַּ, רֹב אשֶׁר וּכְאֵב,

שִׂמְחָה וְיָגוֹן גַּם יָחַד;

הַאֲבָרְכֶךָּ עַל חֶדְוָה זֹה בַלֵּב

אוֹ אֲקַלְּלֶךָּ עַל צַעַר וָפָחַד?





כָּל פֶּרַח קָטָן הַצּוֹמֵחַ בַּנִּיר

יָשִׁיר לִי עַל תֹּם וְעַל יֹפִי;

כָּל יֶלֶד רָעֵב בַּכְּפָר וּבָעִיר

לִי סָח עַל מִרְמָה וְעַל דֹּפִי.





כָּל צִפּוֹר עֲנֻגָּה הַשָּׁרָה עַל הָעֵץ

לִי כִנּוֹר הִיא וְשִׁיר הוֹדָיָה;

כָּל יֶלֶד יָתוֹם מִתְיַפֵּחַ בְּלִי קֵץ

הוּא קִינָה לִי שֶׁל נֶפֶשׁ דְּווּיָה.





זֵר־אֵשׁ־וָדָם שֶׁל שֶׁמֶשׁ שׁוֹקַעַת

לִי שֶׁפַע שֶׁל הוֹד וּפְאֵר;

זֵר־אֵשׁ־וָדָם שֶׁל שֶׁמֶשׁ גּוַֹעַת –

יְהוּדִי בְּכִבְשַׁן־אֵשׁ בּוֹעֵר.





גַּלִּים מְלַטְּפִים, צוֹהֲלִים, שׁוֹבָבִים –

מַעְיָן לִי שֶׁל אשֶׁר שׁוֹטֵף;

גַּלִּים סוֹעֲרִים, הַהוֹמִים־דּוֹבְבִים –

זַעֲקַת מַעְפִּיל בְּיָם זוֹעֵף.





נָתַתָּ לִי, אֱלֹהַּ, רֹב אשֶׁר וּכְאֵב,

שִׂמְחָה וְיָגוֹן גַּם יָחַד;

הַאֲבָרְכֶךָּ עַל חֶדְוָה זֹה בַלֵּב

אוֹ אֲקַלְּלֶךָּ עַל צַעַר וָפָחַד?


13.11.46






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54423