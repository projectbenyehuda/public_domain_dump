


	
	זִכְרוֹן יָד
	



ז. עם ישראל מיחל לגאולה


זִכְרוֹן יָד הָרָמָה

שֶׁנָּשָׂאתִי אֶתְמוֹל מִכָּל אֻמָּה

יַגְבִּיהַ לֵב וָנֶפֶשׁ.

אַךְ בִּרְאוֹת זִיקֵי זָרִים

אֶל רַגְלִי נִקְשָׁרִים,

כִּמְעַט אֶבְזֶה עַצְמִי מִטִּיט וָרֶפֶשׁ –

לוּלֵי אוֹחִיל, בּוֹרְאִי,

כִּי עוֹד תַּגְדִּיל כִּסְאִי.





זִכְרוֹן חוּט חֵשֶׁק אֵל

כִּי מִקֶּדֶם הִמְשִׁיךְ עַל יִשְׂרָאֵל

יַרְגִּיעַ בִּי כָּל קֶרֶב.

אַךְ בִּרְאוֹת שֵׁבֶט זַעְמוֹ

נָטוּי עַל גֵּו עַמּוֹ

אַרְגִּישׁ בִּי חֵץ, אַרְגִּישׁ בְּקִרְבִּי חֶרֶב –

לוּלֵי אוֹחִיל יוֹם יוֹם

מִימִין עֻזּוֹ פִּדְיוֹם.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/48255