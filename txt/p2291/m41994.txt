


	
	[אִשּׁוּת זֶה לִי לֹא שֹׁוֶה]
	




אִשּׁוּת זֶה לִי לֹא שֹׁוֶה



אֶתְאַוֶּה



לַזִּוּוּג אַךְ לִי שָׁוֶה



אֵיךְ לִי יֵאָמֵר “הֵא אָיִל”



וּלְאִשְׁתִּי



רַעְיָתִי



“הֵא אֵשֶׁת חָיִל”.



חֵיל דּוֹדִים הָמוֹן רַבָּה



לָהּ צָבָא



אָמְנָם אַחְזִיק לָהּ טוֹבָה



כִּי בִי לִנְסִיכָם בָּחָרָה



וּלְבַד לִי



לִכְלִילִי



קֶרֶן שָׁמָרָה.



יֵשׁ אוֹמֵר "הֵרֹם וּפְרשׁ



לֹא תִדְרשׁ



לָהּ פֶּן־תִּקָּרֵא קַל רֹאשׁ"



יֵשׁ עוֹנֶה "זֶה טַעַם הֶבֶל



יוֹם שַׁבָּת



לֹא יֻשְׁבַּת



מֵרֹאשׁוֹ סֵבֶל".



לֹא דַי לָהּ כִּי עַל־פָּנָי



וּלְעֵינָי



יָבוֹאוּ לַקְהוֹת שִׁנָּי



אַךְ לִי שׁוֹפָרוֹת יָסָדָה



לִקְרוֹתָם



עֵת אוֹתָם



לִזְנוּת יָעָדָה.



קוּמִי־נָא וּצְאִי נַפְשִׁי



לַחָפְשִׁי



מֵעַבְדוּתֵךְ הִנָּפְשִׁי



יוֹבֵל זֶה הַבָּא נֶגְדֵּנוּ



אוֹת חֵרוּת



מִשֵּׁרוּת



חֵשֶׁק יִפְדֵּנוּ.



יֵשׁ שׁוֹאֵל "אֵיךְ דּוֹד יָרוּץ



קַל חָרוּץ



לָנוּס" יֵשׁ נוֹתֵן תֵּרוּץ



"אִם מָחָר יַקְרִין וּבְכֹחַ



אַיִל הוּא



כָּמֹהוּ



יֵקַל לִבְרֹחַ".



הַשּׁוֹפָר יָעִיר לִבּוֹת



לִקְרָבוֹת



וְיחַמֵּם בַּעְלֵי רִיבוֹת



לֹא כֵן הוּא בִּקְרָב הַחֵשֶׁק



זֶה יָבִיא



בִּלְבָבִי



קֵרוּר לַנֵּשֶׁק.



לוּ אֶהְיֶה מֵהוֹן שׁוֹלָל



דַּל אֻמְלָל



מֵאֵין קֶרֶן וּמְחֹלָל



אֶשָּׂא זֹאת וּלְהוֹן כִּפְלָיִם



אָז אֶסְכֶּה



אָז אֶזְכֶּה



לִשְׁנֵי קַרְנָיִם.



אַךְ כַּנּוֹסָף כַּנִּגְרָע



גַּם זֶה רָע



כַּמָּה אָז לָרִיק אֶזְרַע



כָּל־קֶרֶן שֶׁבַח יַשְׁבִּיחַ



וּבְקַרְנַי



בּוּז וּגְנַי



וּסְחִי אַרְוִיחַ.



אִי כָבוֹד אֵיךְ בִּמְנוּחָה



וּרְוָחָה



תּוּבַל כַּצֹּאן לַטִּבְחָה



לָךְ הוּכַן בִּמְקוֹם מַטְבֵּחַ



עַל־כָּרְחִי



עַל־מִצְחִי



קַרְנוֹת מִזְבֵּחַ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41994