


	
	[יָהּ נַכְתִּיר לְרֹאשָׁךְ (קדושה)]
	



 [כנראה חי באיטליה הדרומית במאה הי"ב]





קְדֻשָּׁה




יָהּ נַכְתִּיר לְרֹאשָׁךְ



יוֹדֵעַ מַה בַּמַּחְשָׁךְ



נַעֲרִיצָךְ וְנַקְדִּישָׁךְ.



רָם שִׁירָה לְךָ נְחַדֵּשׁ



רַחוּם כְּסוֹד-שִׂיחַ שַׂרְפֵי קֹדֶשׁ



הַמַּקְדִּישִׁים שִׁמְךָ בַּקֹּדֶשׁ.



חֵיל מַעֲלָה מְשַׁבְּחִים לְנַשְּׂאֶךָ



חַיּוֹת וְאוֹפַנִים מְרוֹמֲמֵי כִסְאֶךָ



כַּכָּתוּב עַל יַד נְבִיאֶךָ.



מִקּוֹל הָמוֹן הָעוֹמְדִים בַּמִּשְׁמָר



מֵהֶם וּבָהֶם יְשׁוֹרֲרוּ מִזְמוֹר



וְקָרָא זֶה אֶל זֶה וְאָמָר.



אֲגֻדּוֹת כִּתּוֹת בְּשִׁלּוּשׁ מַפְלִיאוֹת



אַחַת וְשֵׁנִית וּשְׁלִישִׁית לְחַוּוֹת



קָדוֹשׁ קָדוֹשׁ קָדוֹשׁ יְיָ צְבָאוֹת.



לְיָחִיד בְּעוֹלָמוֹ נִשְׂגָב לְבַדּוֹ



לוֹ-נָאֶה הוֹדוֹת כִּי-אֵין בִּלְעָדוֹ



מְלֹא כָל-הָאָרֶץ כְּבוֹדוֹ.



בְּרַעַשׁ מַקְדִּישִׁים וּבְשִׁיר מִשְׁקוֹל



בְּקוֹל אֶחָד מִבְּלִי עִקּוּל



אָז בְּקוֹל רַעַשׁ גָּדוֹל אַדִּיר וְחָזָק מַשְׁמִיעִים קוֹל.



רְצוּיִים לְבוֹרְאָם בְּנֹעַם יַאְדִּירוּ



רֶנֶן אֶרְאֵל וּכְרוּב יְשׁוֹרֵרוּ



מִתְנַשְּׂאִים לְעֻמַּת שְׂרָפִים לְעֻמָּתָם בָּרוּךְ יֹאמֵרוּ.



שִׁיר וָשֶׁבַח יְשַׁבְּחוּ לִשְׁמוֹ



שׁוֹקְדֵי דְלָתוֹת מַנְעִימִים לְעֻמּוֹ



ֹבָּרוּךְ כְּבוֹד יְיָ מִמְּקוֹמוֹ.



לְעַמְּךָ רַחֲמֶיךָ וַחֲסָדֶיךָ תַּשְׁפִּיעַ



לְבָרֵךְ מִמְּקוֹמְךָ מַלְכֵּנוּ תוֹפִיעַ



וְתִמְלֹךְ עָלֵינוּ כִּי מְחַכִּים אֲנַחְנוּ לְךָ לְהוֹשִׁיעַ.



מוֹעֵד וּזְמָן חַדֵּשׁ אֵלֵינוּ



מָתַי תִּמְלֹךְ בְּצִיּוֹן בְּקָרוֹב בְּיָמֵינוּ



לְעוֹלָם וָעֶד תִּשְׁכֹּן בְּתוֹכֵנוּ.



הָאֵל בְּעֹז גָּדְלְךָ וּפְאֵרֶךָ



הָאֵר חָשְׁכֵּנוּ וּשְׁלַח אוֹרֶךָ



תִּתְגַּדַּל וְתִתְקַדַּשׁ בְּתוֹךְ יְרוּשָׁלִַםִ עִירֶךָ



חַנּוּן תְּנַחֵם אֶת-עַם הַנֶּאֱנָחִים



חֲפֹץ בְּאַהֲבָתָם וְיִהְיוּ שְׂמֵחִים



לְדוֹר וָדוֹר וּלְנֵצַח נְצָחִים.



זָעוּ כָּל חַיִל מֵאֵימָתֶךָ



זְכוּת וּצְדָקָה נִמְצָא לְעֻמָּתֶךָ



וְעֵינֵינוּ תִרְאֶינָה מַלְכוּתֶךָ.



קְשַׂב הֲגִיגֵנוּ כְּהֶגֶג



חוֹזֶךָ



קוֹלֵנוּ תַאֲזִין גִּנַּת אֱגוֹזֶךָ



כַּדָּבָר הָאָמוּר בְּשִׁירֵי עֻזֶּךָ.



וְאַמֵּץ אֱלֹהֵינוּ הַנִּכְשָׁלִים בְּחֻקֶּיךָ



וְאַמֵּת צוּרֵנוּ דְּבָרֶיךָ כְּחֻקֶּיךָ



עַל יְדֵי דָוִד מְשִׁיחַ צִדְקֶךָ.



יִרְאוּ רַבִּים חֹזֶק מַלְכוּתוֹ



אֹם אֲשֶׁר בָּחַר-לוֹ יָהּ



יִמְלֹךְ יְיָ לְעוֹלָם אֱלֹהַיִךְ צִיּוֹן לְדוֹר וָדוֹר



הַלֲלוּיָהּ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38423