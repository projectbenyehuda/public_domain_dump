


	
	בורגני וחלוץ עני: זמר לעם
	



לשיר בנגון אקדמות


אלף – אַוָּזִים אוֹכֵל הַבֻּרְגָּנִי,



אלף – אֲבַטִּיחִים אוֹכֵל חָלוּץ עָנִי.



בית – בָּשָׂר אוֹכֵל הַבֻּרְגָּנִי,



בית – בָּצָל אוֹכֵל חָלוּץ עָנִי.



גימל – גְּבִינָה-גְּלִידָה אוֹכֵל הַבֻּרְגָּנִי,



גימל – גְּרִיסִים בְּמַיִם אוֹכֵל חָלוּץ עָנִי.



דלת – דָּגִים אוֹכֵל הַבֻּרְגָּנִי,



דלת – דְּלַעַת אוֹכֵל חָלוּץ עָנִי.



הא – הֵידָד-הֵידָד חַיֵּי הַבֻּרְגָּנִי,



הא – “הוֹרָה” רוֹקֵד חָלוּץ עָנִי.



וו  – וַיֹּאכֵלוּ מַמָּשׁ אֵצֶל הַבֻּרְגָּנִי,



וו  – וַיֹּאכֵלוּ בִּנְקֻדּוֹת… אֵצֶל חָלוּץ עָנִי.



זין – זִבְדָּה אוֹכֵל הַבֻּרְגָּנִי,



זין – זִפְתְּ אוֹכֵל חָלוּץ עָנִי.



חת – חֶמְאָה-חָלָב אוֹכֵל הַבֻּרְגָּנִי,



חת – חִינִין אוֹכֵל חָלוּץ עָנִי.



טת – טִגּוּנִים טְרִיִּים אוֹכֵל הַבֻּרְגָּנִי,



טת – טָפֵל הָאֹכֶל לְחָלוּץ עָנִי.



יוד – יַיִן יָקָר שׁוֹתֶה הַבֻּרְגָּנִי,



יוד – יַיִן בְּמַיִם שׁוֹתֶה חָלוּץ עָנִי.



כף – כֻּפְתָּאוֹת אוֹכֵל הַבֻּרְגָּנִי,



כף – כָּבֵד וְרֵיאָה אוֹכֵל חָלוּץ עָנִי.



למד – לְבִיבוֹת אוֹכֵל הַבֻּרְגָּנִי,



למד – לַחְמָא עַנְיָא אוֹכֵל חָלוּץ עָנִי.



מם – מְרַק זָהָב מְרַק הַבֻּרְגָּנִי,



מם – מַיִם שׁוֹתֶה חָלוּץ עָנִי.



נון – נַקְנִיקִים אוֹכֵל הַבֻּרְגָּנִי,



נון – נַהֲמָא בְּנַהֲמָא אוֹכֵל חָלוּץ עָנִי.



סמך – סֹלֶת אוֹכֵל הַבֻּרְגָּנִי,



סמך – סַלַּתְּ אוֹכֵל חָלוּץ עָנִי.



עין – עִנְבֵי מוּסְקָט אוֹכֵל הַבֻּרְגָּנִי,



עין – עַגְבָּנִיּוֹת אוֹכֵל חָלוּץ עָנִי.



פא – פַּרְפֶּרֶת פֵּירוֹת אוֹכֵל הַבֻּרְגָּנִי,



פא – פַּת קִבֵּר אוֹכֵל חָלוּץ עָנִי.



צדי – צִמּוּקִים אוֹכֵל הַבֻּרְגָּנִי,



צדי – צְנוֹן אוֹכֵל חָלוּץ עָנִי.



קוף – קְצִיצוֹת אוֹכֵל הַבֻּרְגָּנִי,



קוף – קִשּׁוּאִים אוֹכֵל חָלוּץ עָנִי.



ריש – רְקִיקֵי דְבַשׁ אוֹכֵל הַבֻּרְגָּנִי,



ריש – רֹטֶב שֶׁל דָּג מָלוּחַ לְחָלוּץ עָנִי.



שין – שֶׁמֶן זַיִת זַךְ שִׁמּוּשׁ הַבֻּרְגָּנִי,



שין – שֶׁמֶן שֻׁמְשׁוּמִין שִׁמּוּשׁ חָלוּץ עָנִי.



תו – תַּפּוּחִים, תְּאֵנִים, תְּמָרִים,



תַּמְרוּקִים, תַּפְנוּקִים, תַּעֲנוּגִים לַבֻּרְגָּנִי,



תו – תַּעֲנִיוֹת, תַּמְרוּרִים, תָּכְנִיּוֹת



תַּזְכִּירִים, תַּקְצִיבִים בִּלְתִּי מִשְׁתַּלְמִים לְחָלוּץ עָנִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/22