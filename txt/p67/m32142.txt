


	
	עַצְלָן וְקַמְצָן
	




עַצְלָן הָיָה אִכָּר,

חַי בַּכְּפָר;

צֶאֱצָאִים לוֹ, צְפִיעוֹת לוֹ,

בְּלִי מִסְפָּר.

וּבַגֹּרֶן וּבַיֶּקֶב רֵק אֵין כֹּל;

וּבְנֵי בֵיתוֹ מִתְאוֹנְנִים,

רְעֵבִים וּמְקוֹנְנִים:





אוֹי לֹא טוֹב, לֹא טוֹב, לֹא טוֹב,

תָּמִיד לִרְעֹב…





נוּחָה, נוּחָה, אִכָּר דָּל,

קַוֵה, קַוֵה לָאֵל מֵעָל,

מִטַּל שָׁמַיִם יִתֶּן לָךְ –

לֵיל מְנוּחָה לָךְ!





קַמְצָן הָיָה קֹרַח,

חַי בַּכְּרָךְ;

כֶּסֶף לוֹ, זָהָב לוֹ,

כַּךְ וְכַךְ.

וּבְמֹחוֹ וּבְלִבּוֹ רֵק אֵין כֹּל;

וְכֹל קְרָבָיו מִתְאוֹנְנִים,

צְמֵאִים וּמְקוֹנְנִים:





אוֹי, מְעַט מְאֹד, מְאֹד, מְאֹד,

כֶּסֶף עוֹד וְעוֹד…





נוּחָה, נוּחָה, עַכְבָּר גַּס,

עַל הָרִבִּית, עַל הַבַּז,

אֶל קִבְרֶךָ תִּקַּח לָךְ, –

לֵיל מְנוּחָה לָךְ!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/32142