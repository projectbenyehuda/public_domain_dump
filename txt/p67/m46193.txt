


	
	לַיְלָה
	



תרגום


שַׁלָּמָה אֹהַבְךָ לֵיל אוֹרָה כָּל כַּךְ,

וּלְבָבִי הַמְּעֻנֶּה אַחֲרֶיךָ נִמְשָׁךְ?

שַׁלָּמָה אֹהַבְךָ לֵיל שׁוֹקֵט וָרַךְ –

הֵן לֹא לִי – לַאֲחֵרִים מְנוּחָה בָּךְ…

מַה לִי כוֹכְבֵי אוֹר,

סַהַר, אֹפֶק, עָבֵי צְחוֹר,

אוֹר הַזַּךְ הַנּוֹפֵל עַל סֶלַע מֵעָל,

וְהוֹפֵך לִפְנִינִים אֶת אֶגְלֵי הַטָּל,

וְכִשְׁבִיל הַזָּהָב בַּיָּם יִתְגָּל?

לָיִל! מַדּוּעַ אֹהַב אֶת זָהֳרֵךָ כָּל כַּךְ –

הַהוּא לִי יַמְתִּיקָה מְרִי דֶמַע וּכְאֵב?

הֲיֵקַל לְרוּחִי הַנִּפְעָם, הַדָּךְ?

מַה פֵּשֶׁר יַגִּיד לִי לִסְפֵקוֹת הַלֵּב?

לֹא אֵדָעָה… עַל מַה זֶּה אֹהַבְךָ לֵיל זַךְ

וּלְבָבִי הַמְעֻנֶּה אַחֲרֶיךָ נִמְשָׁך.

הַאֻמְנָם כֹּה נַפְשִׁי תִּכָּסֵף לָךְ

יַעַן שֶׁלְבָבִי בִּי לֹא יָנַח?…















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/46193