


	
	הָאַדֶּרֶת
	




אַבָּא הָלַךְ אֶל הַקֶּרֶת,

אַבָּא חָזַר מִן הַקֶּרֶת,

וְהֵבִיא בַּד לְאַדֶּרֶת,

כְּמוּבָן – לְאַדֶּרֶת.

מִי יִתְפֹּר הָאַדֶּרֶת?  (ב)

– שוֹשַנָּה הַתּוֹפֶרֶת

כְּמוּבָן – הַתּוֹפֶרֶת.

מִי יִתְכַּסֶּה בָּאַדֶּרֶת? (ב)

– הוֹי, הַבַּת הַבּוֹגֶרֶת,

כְּמוּבָן – הַבּוֹגֶרֶת.

וּלְאָן תֵּלֵךְ בָּאַדֶּרֶת? (ב)

– לַגָּלִיל, לְכִנֶּרֶת

כְּמוּבָן – לְכִנֶּרֶת.

וּמַה תַּעֲשֶה בָּאַדֶּרֶת? (ב)

– תְּגַדֵּל צְנוֹן וְחַזֶּרֶת,

כְּמוּבָן – חַזֶּרֶת.

וְאֶת מִי תִּמְצָא בָּאַדֶּרֶת? (ב)

– הוֹי, חָלוּץ לְתִפְאֶרֶת,

כְּמוּבָן – לְתִפְאֶרֶת.

וּמַה תִּכְתֹּב בָּאַדֶּרֶת?  (ב)

– כִּי הִיא מְאֻשֶּרֶת,

כְּמוּבָן – מְאֻשֶּׁרֶת!


  

מנגינה עממית






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7494