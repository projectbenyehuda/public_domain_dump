


	
	עשׂוֹר ל"הבּימה"
	



1

על אדמת המוֹלדת, בּשנת העשׂוֹר לחייך, חרד לבּי לקראתך כּביוֹם נתבּשׂרנוּ: בּמרחק, בּנכר עלתה “הבּימה”.

מדי אֶהגה בּך ודברי הנביא יקוּמוּ ויחיוּ וירוֹנוּ בּי: חסד-נעוּרים,
אהבת-כּלוּלוֹת, לכתך אחרי חזוֹן הגאוּלה בּמדבּר, בּארץ לא זרוּעה. זכרנוּ
לך. זכרנוּ לך – וּלעוֹלמי עַד לא נשכּח – את שלהבת-הקוֹדש אשר הוּצתה
מתוֹכך, את המַשׂוּאה אשר הדלקת לנס-עמים, עדוּת-לא-תכַזב לאש היוֹקדת
בּמעמקי הוָיתנוּ ולא תכבּה. זכרנוּ לך את עמידתך, מתוֹך יסוּרים וטלטלה,
בּתוֹך זעף נַחשוֹלים בּלב-ים. עדים אנוּ כּיוֹם לתפארת-עלוּמַיך,
לתוֹם-יצירתך, למאמצי-רצוֹנך. וגם ליסוּריך, לנדוּדיך וּלרפיוֹנוֹתיך.
וּתפילתנוּ: היי לנוּ וּלעצמך לאוֹרך ימים. אַל נא תהיי לנוּ רק זֵכר מפוֹאר למעשׂה-גבוּרה אגָדי. אַת היי לנוּ פּלוּגת-חזיוֹן בּצבא-החזוֹן. אִתנוּ בּהוֹוה, אִתנוּ בּעתיד. אִתנוּ בּאשר אנוּ מתענים ויוֹצרים. משׂגב לאמנוּת חלוּצית-גוֹאלת.

אַל יָסוּף חזוֹן מעל סִפּך, הבּימה! אַל יעזבך ואַל יטשך חסד נעוּריך.



טבת תרפ”ט.










מוּסף ל“דבר”, גליוֹן 1080, א' בּטבת תרפ"ט, 14.12.1928.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18313