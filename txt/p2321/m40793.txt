


	
	[בִּגְדֹל דֵּעָה גָּאוֹן וּבְרֹב מֶמְשֶׁלֶת]
	




Isach Luzzatto


[נולד בסַן דָּנִיאֶלֵי בפלך פְֿרִיּוּלִי בשנת 1730, ומת בטְרִיֶּסְטֵי בשנת 1803]






בִּגְדֹל דֵּעָה גָּאוֹן וּבְרֹב מֶמְשֶׁלֶת

רָדִית מֵאָז עָלַי טוֹבַת הָעָיִן

רִמָּנִי זֶה צַלְמֵךְ בּוֹגֵד מִיָּיִן

עִם־יֹפִי מַלְבּוּשֵׁךְ כַּרְפַּס וּתְכֵלֶת.





וּלְעֵת כָּזֹאת אָמְנָה מוֹקֵד גַּחֶלֶת

שָׁבַת מִתּוֹךְ לִבִּי שָׁבַת וָאָיִן

הֵן זֹהַר יִפְעָתֵךְ אֶחְשֹׁב כָּאָיִן

גַּם־שַׂמְתִּי זִכְרוֹנֵךְ אַחַר הַדֶּלֶת.





אֶקֹּב הַיּוֹם הַהוּא כִּי בוֹ עָכַרְתִּי

גַּם־יַחַד בִּגְלָלֵךְ בָּשָׂר וָרוּחַ

קַוֹּה מִמֵּךְ אֶשְׂכָּר וּבְלִי זָכָרְתִּי





כִּי בַגַּלִּים חוֹרֶשׁ בַּחוֹל זוֹרֵעַ

וִיקַו אֶל־תּוֹךְ רִשְׁתּוֹ לִכְנֹס הָרוּחַ

אָדָם בִּלְבַב אִשָּׁה כִּסְלוֹ שׁוֹקֵעַ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40793