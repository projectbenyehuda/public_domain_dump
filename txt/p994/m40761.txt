


	
	[יוֹם זֶה יְהִי מִשְׁקַל כָּל־חַטֹּאתַי] (סְלִיחָה)
	



Leon Modena

[נולד בוֵנֶצְיָה בשנת 1571, התחנךְ בפֵֿרָרָה
ופָּדוֹבָה. בשנת 1593 שב לוינציה וגר שם כל ימיו חוץ משנות 1604־1607 שחי
בפֵֿרָרָה ושנות 1609־1610 שחי בפִֿירֶנְצֵי. נפטר בוֵנֶצְיָה בשנת
1648]

─

סְלִיחָה לְיוֹם כִּפּוּר קָטָן


– – ͝– – – – – – –

– – ͝– – – – – – – –

יוֹם זֶה יְהִי מִשְׁקַל כָּל־חַטֹּאתַי



בָּטֵל בְּמִעוּטוֹ כִּדְמוּת יָרֵחַ



הַיּוֹם, לְבַד מִסְפַּר זְכֻיּוֹתַי



יִרְבֶּה וְיָצִיץ צִיץ וִיהִי פוֹרֵחַ.



וַדַּאי זְדוֹן לִבִּי אִתִּי גָלוּי



חוּטֵי עֲוֹנוֹתַי עִם דֹק רִשְׁעִי



דִּינִי אֲנִי אֵדַע בָּאֵשׁ קָלוּי



כִּי רַע וּבִישׁ אָרַגְתִּי אֶל־פִּשְׁעִי



הוֹלֵךְ בְּיוֹם וָיוֹם אַחְרֵי בִצְעִי



מִבֵּית מְקוֹם סֵפֶר תִּינוֹק בּוֹרֵחַ.



אָכֵן בְּחַבְלֵי־שָׁוְא עָוֹן מוֹשֵׁךְ



אָחוֹר, לְךָ אֵלִי בָּאתִי נִצָּב



רִפְאוּת לְאֶרֶס מַר נָחָשׁ נוֹשֵׁךְ



שׁוֹאֵל וּמִתְחַנֵּן נִכְאָב נֶעְצָב



יוֹשֵׁב בְּעִנּוּיֵי אֶבֶן מַחְצָב



יָד פֶּה וְעַיִן אֵין לִי טַעַם רֵיחַ.



הֵן רֹאשׁ חֳדָשִׁים אֶל־עַמְּךָ נָתַתָּ



לִזְמָן כַּפָּרָה עַל־כָּל־תּוֹלְדוֹתָם



מֵאֵת אֲהוּבֶיךָ שׂוֹטֵן הִשְׁבַּתָּ



עַל־כֵּן אֲקַדֶּמְךָ בִּתְחִנָּתָם



מִיּוֹם לְפָנָיו בָּא כִּי אָז אֵיתָם



אָשׁוּב לְאִישׁ תּוֹשָׁב לֹא עוֹד אוֹרֵחַ.



וּבְרֹב חֲסָדֶיךָ אַתָּה מַלְכִּי



תָּקוּם תְּרַחֵם אֶת־צִיּוֹן קָדְשֵׁנוּ



דִּירַת מְנוּחָתְךָ שִׂים כָּבוֹד כִּי



בָּהּ נַעֲלֶה עוֹלוֹת רָאשֵׁי חָדְשֵׁינוּ



נָא אֵל שְׁלַח נוֹשֵׂא נֵזֶר רֹאשֵׁנוּ



כִּי שָׁם לְבָבֵנוּ שׁוֹאֵף זוֹרֵחַ.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/40761