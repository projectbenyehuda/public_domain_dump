


	
	פָּנָה יוֹם סְתָו
	






פָּנָה יוֹם סְתָו,



עָרֹם הַחֹרֶשׁ,



פָּתוּחַ לִתְפִלָּה



כְּשַׁעֲרֵי אֲרוֹן־הַקֹּדֶשׁ



בִּשְׁעַת נְעִילָה.



לִבְנִים בְּצִבְעוֹנֵי שַׁלֶּכֶת



כְּטוּר סִפְרֵי־תוֹרוֹת



רֹאשָׁם הַשֶּׁמֶשׁ הַדּוֹעֶכֶת



עִטְּרָה בַּעֲטָרוֹת.



עוֹמֵם זְהָבָם. מַאֲפִיל הָאֹרַח.



– הֵיכָן פַּנָּסֵי עִירִי?



לִבִּי, פְּנֵי לֵיל קַדֵּם בְּלִי מֹרֶךְ –



הַשֵּׁם אוֹרִי!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20571