


	
	צֵא אֲדָר
	






צֵא, אֲדָר עִם הָאַדֶּרֶת!



פְּרַח עִם פִּיחַ הַתַּנּוּר!



שׁוּב מִטְּוִי־זִיוָהּ שׁוֹזֶרֶת



הַחַמָּה חוּטִים דִּי־נוּר.



סִיס חוֹלֵף בֵּינָם קַל־קֶצֶב,



קוּר שְׂמָמִית אַחֲרָיו נִגְרָר;



כֵּן בֵּין פַּז הַשְּׁתִי עִם כֶּסֶף



חוּט הָעֵרֶב טָס בּוּכְיָר.



מִדֵּי יוֹם נוֹסַף הָאֶרֶג –



עוֹד תֵּבֵל בְּגִדּוּלָהּ.



צַר הַלְּבוּשׁ מֵהֲכִילָה,



נִתְלָשִׁים כּוֹכְבֵי הָעֶרֶב –



כַּפְתּוֹרֵי הָאִצְטָלָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20628