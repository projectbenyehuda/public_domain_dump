


	
	תּוֹר טֶרֶם בֹּקֶר
	






תּוֹר טֶרֶם בֹּקֶר, שָׁעָה מַרְנִינָה.



לֹא תֵּבֵל אֶרֶץ – תֵּבַת־נְגִינָה.



שַׁחַר־נִיסָן מְגֻוָּן, עֲנָקִי,



נָע עַל אֶצְבַּע אֱלֹהִים כְּתֻכִּי.



פַּיִס יָרֹק הוּא מוֹצִיא מִן הַצֵּל:



נִיר… – הָאִכָּר, שַׁרְווּלֶיךָ הַפְשֵׁל!



פַּיִס כָּחֹל הוּא מוֹשֵׁךְ מִן הָאֵד:



נַחַל… קוּם זְכֵה, הַדַּיָּג הַשָּׁקֶט!



הוֹי, תֻּכִּיִּי, עוֹף נָאֶה, מָשְׁלָם –



אֵי גּוֹרָלִי בְּקַלְפֵּי הָעוֹלָם?



פַּיִס לָבָן הוּא הִשְׁלִיךְ לִי בַּגַּיְא:



כְּבִישׁ… – הַמּוֹלֶדֶת, שָׁלוֹם, כֹּה לֶחָי!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20636