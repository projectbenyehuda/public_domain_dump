


	
	הַאַתָּה הוּא הֶחָכָם בַּלַּיְלָה
	






הַאַתָּה הוּא הֶחָכָם בַּלַּיְלָה



הַכּוֹתֵב שִׁירִים לְאוֹר הַנֵּר,



הַמַּשְׁבִּיעַ שְׁאוֹל בְּפֶה חִוֵּר



וּלְכוֹכַב הָעֶרֶב תִּתְפַּלֵּלָה?



פְּתַח אֶשְׁנָב לַכְּרַךְ, שׁוּר, שְׁמַע וּנְשׁוֹם –



שְׁמֵי עָשָׁן, שְׁרִיקַת אוֹטוֹ וָרֵיחַ.



הִסָּגֵר וּכְתוֹב עַל צִיץ פּוֹרֵחַ,



הִי, חָכָם בַּלַּיְלָה וְטִפֵּשׁ בַּיּוֹם!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20551