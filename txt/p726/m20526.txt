


	
	הָיְתָה עֲיָרָה...
	






אָנָּא, יְלָדִים, הַבָּיְתָה!



כְּבָר הִתְחִילוּ בָּאֲוִיר לָשׁוּט



חוּט וָחוּט – קוּרֵי שִׁלְהֵי דְקַיְטָא.



שָׁט אִתָּם קוֹל־אֵם אִלֵּם, מָרוּד:



– אָנָּא, יְלָדִים, הַבָּיְתָה!



צַר עָלַיִךְ, עֲיָרָה גּוֹסֶסֶת!



יְלָדִים הָיוּ – אַיָּם? מִי הֵם?



לְוַאי גַּם בָּאוּ לֹא לִשְׁמֵךְ – לָרֶשֶׁת…



עַד לִבְכּוֹת חֲבָל עָלַיִךְ, אֵם –



עֲיָרָה גּוֹסֶסֶת!



בְּנֹגַהּ הַחַמָּה הַמִּסְתַּלֶּקֶת,



לְאֹרֶךְ הַשְּׂדֵרָה הָעֲגוּמָה



מִתְהַלֵּךְ הַסְּתָו. מַדְלֶקֶת



תִּדְהָרִים כְּנֵרוֹת־נְשָׂמָה



הַחַמָּה הַמִּסְתַּלֶּקֶת.



לִמְרַאֲשׁוֹת הָעֲיָרָה לַנַּחַל



עֲרָבָה שִׁלְּחָה בַּדִּים לִפְרֹק;



מִנִּקְרַת גִּזְעָהּ הִיא נֶאֱנַחַת



וְלוֹחֶשֶׁת מַעֲבַר־יַבֹּק



לִמְרַאֲשׁוֹת הָעֲיָרָה לַנַּחַל.



עֲיָרָה הָיְתָה… הָיְתָה וְאֵינֶנָּה.



רוּחַ יַעֲבוֹר בַּכַּר בַּלָּאט,



יִתְלֹש חָצִיר יָבֵשׁ וְיִזְרְקֶנּוּ



אַחַר גֵּווֹ כִּלְאַחַר־יָד – –



עֲיָרָה הָיְתָה וְאֵינֶנָּה.


25.7.26






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20526