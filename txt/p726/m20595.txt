


	
	מַה נִּבְהַלְתִּי
	






מַה נִּבְהַלְתִּי הַלַּיְלָה! בַּחֲצִי הַלֵּיִל



בְּעָרְפִּי אָחֲזוּ אֶצְבְּעוֹת־קֹר.



מֵאָחוֹר



נֶהְדַּפְתִּי בִּיעָף לַחַלּוֹן הָאָפֵל,



קוֹל צִוָּה בְמַפְגִּיעַ: סְקוֹר!



הִתְבּוֹנַנְתִּי, רָאִיתִי – הוֹי מָרֵיהּ דְּעַלְמִין! –



מְקוֹמוֹת יְדוּעִים לִי מִכְּבָר:



שְׂפַת נָהָר



וְחָרְבוֹת מְצוּדַת גֶּדִימִין



מַעֲלָה־מַעֲלָה, בְּרֹאשׁ הָהָר.



כַּאֲשָׁדִים דְּלוּחֵי־סַעַר מִן הָהָר גָּלְשׁוּ



אֶל הָעֵמֶק צַמְּרוֹת אֳרָנִים.



הַעֵר אֲנִי, אִם…



שִׁפְשַׁפְתִּי עֵינַי, מַבָּטִי נִתְקַל שׁוּב



בְּבַרְזֶל סְרִיג הַגָּן. וּבִפְנִים –



בִּפְנִים רְאִיתִיהָ. בַּצֵּל הַחִוֵּר



הִבְהִיק לֹבֶן אֲרִיג חֲלוּקָהּ.



הִיא הָלְכָה,



וּלְצִדָּהּ: לֹא, לֹא אָח, לֹא קָרוֹב – אַחֵר!



– הוֹי, כַּתַּר, כַּתַּר־נָא, יַנּוּקָא! –



צְלִיל זְגוּגִית שְׁבוּרָה… גָּז הַכֹּל, לַהֲדָ"ם!



לַיְלָה, רוּחַ, יָדַי שׁוֹקְעוֹת –



וְכֹה צַר עַד לִבְכּוֹת.



וּמְחַיֵּךְ הַמּוֹלָד בִּמְרוֹמוֹ שֶׁל עוֹלָם



בִּשְׂפָתַיִם דַּקּוֹת.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20595