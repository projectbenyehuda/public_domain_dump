


	
	קִפְאוֹן בַּרְזֶל נוֹשֵׁם בָּאֲוִיר
	






קִפְאוֹן בַּרְזֶל נוֹשֵׁם בָּאֲוִיר,



סוּסִי נוֹפֵל עַל אַף וְעַל בֶּרֶךְ:



סַנְדַּל טַלְפּוֹ הוֹלֵם בְּאַדִּיר,



גִּצִּים חוֹצֵב מִגְּלִיד הַדֶּרֶךְ.



גִּצִּים… אוּלַי עֵינֵי זְאֵבִים,



אוּלַי בּוּבְיַת מְאוֹרוֹת הַלַּיִל –



גַּם הָא וְגַם הָא. כֻּלָּם רְעֵבִים



וְאֵין כְּרוּב בָּרוֹם, בַּסְּבַךְ אֵין אַיִל…



עָקְדֵנִי־נָא, הַקֹּר הַזָּעֵף!



אֶת יֵשׁוּתִי שַׁסֵּף לִשְׁנָיִם;



בְּשָׂרִי הֶפְקֵר לְשֵׁן הַזְּאֵב,



רוּחִי הֶקְדֵּשׁ לְשֵּׁם שָׁמָיִם.


סיביר 1936






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20622