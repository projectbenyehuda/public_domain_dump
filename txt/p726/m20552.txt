


	
	אֵי־שָׁם סַתָּת הוֹלֵם
	








אֵי־שָׁם סַתָּת הוֹלֵם עַד עֶרֶב,



שָׁם חוֹל, חָצָץ וְגֶלֶם גִּיר.



יָצָאת אֵלַי עַל אֵם־הַדֶּרֶךְ



וְעַל פָּנַיִךְ צְעִיף סַגְרִיר.





צְוִיץ־עוֹף, אוֹב־בִּיב, רֹן־גַּל, טִיף־אֵגֶל –



הָרֹךְ מִנַּיִן כֻּלֵּי הַאי?



כָּל זֶה הָיָה קוֹלֵךְ עַד הֶגֶה,



כָּל זֶה לָחַשׁ לִי: “כֹּה לֶחָי!”



חֲיִי בְּטוֹב! אֵין לִי תַּרְעֹמֶת.



עָנְיֵךְ יָדַעְתִּי, אֶרֶץ־אֵם.



כֵּן, מוֹץ מִבָּר, כֵּן, קַשׁ מֵעֹמֶר,



אַךְ מִיָּדֵךְ הֵם לִי – אֶרְצֵם.



חַסְדֵּךְ אֶזְכּוֹר וְאִם אָנוּעַ,



אוּלָם גַּם אַתְּ אַל תִּשְׁכְּחִי –



לְצַד הַכְּבִישׁ בַּקֹּר, בָּרוּח



עָמֵל מִבֹּקֶר בְּנֵךְ – אָחִי.



פִּרְסִי־נָא לֶחֶם לוֹ דֵּי צֹרֶךְ



בִּימוֹת הַחֹל וּבְיוֹם חַגּוֹ,



כְּשֵׁם שֶׁהוּא לְזֶה הָאֹרַח



פּוֹרֵס יוֹם־יוֹם חֲצַץ חֻקּוֹ.


לנינגרד, נובמבר 1933






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20552