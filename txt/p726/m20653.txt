


	
	מֵעַל אִוְשַׁת שִׁפּוֹן
	








מֵעַל אִוְשַׁת שִׁפּוֹן שְׂעִיר־שִׁבֹּלֶת,



מֵעַל יְרִיד כַּלְבֵי הַחֲצֵרוֹת



לוֹקֵט הַשַּׁחַר מְדֻבְלַל־כַּרְבֹּלֶת



אֶת זֵרְעוֹנֵי הַמַזָּרוֹת.



אֶחָד־אֶחָד לוֹקְטָם הַשֶּׂכְוִי־שַׁחַר,



יִבְלַע גַּרְעִין, יִגְמַע מִשְּׁבִיל־הֶחָלָב.



הִנֵּה הוּרְקוּ כָּלִיל אוֹצְרוֹת הַשַּׁחַק,



הַבֹּקֶר הַצָּעִיר שׁוֹלֵף חַלָּף.



הַשַּׁחַר, מַחֲוִיר דָּמוֹ עֲדַיִן,



זוֹלֵף בַּיְאוֹר, מַבְלִיחַ בַּמַּעְיָן.



יוֹרְדוֹת לִשְׁאוֹב רִיבוֹת וְרֻדּוֹת שׁוֹקַיִם



מֵימֵי הָאַרְגָּמָן מְלֹא דָּלְיָן.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20653