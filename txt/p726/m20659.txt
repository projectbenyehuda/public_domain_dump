


	
	יָרַד הַגֶּשֶׁם
	






יָרַד הַגֶּשֶׁם, רַד־חָדַל,



וּכְקִמְרוֹן שֶׁל גֶּשֶׁר־קֶסֶם



תְּלוּיָה הַקֶּשֶׁת בֶּחָלָל,



גְּבִיעֵי פְּרָחִים בְּעִנְבְּלֵי־טַל



מְצַלְצְלִים: חָדַל הַגֶּשֶׁם!



צִיּוּץ אַנְקוֹר אֶשְׁמַע מִקֵּן



וְעַל אָזְנִי לוֹאֵט הָרוּחַ:



– עֵינֵי הַקֶּשֶׁת שֶׁבַע הֵן,



לִשַׁלל תִּקווֹת סוֹף אַיִן, אֵין – –



חֲזָק! וִיהִי לִבְּךָ בָּטוּחַ.



דַּע! עוֹלָמְךָ עוֹד לֹא חָרַב,



עוֹד תַּרְנְגוֹל קוֹרֵא עַל גֶּדֶר,



בְּכָל שְׁבִילָיו, פִּנּוֹת סְתָרָיו,



בְּכָל גְּזָעָיו מַרְעִיפֵי שְׂרָף



גַּן־עֶדְנְךָ עוֹד נָב כְּקֶדֶם.



שָׁם עוֹד נִצָּב הָעֵץ הַשָּׂב,



וּכְבַעַל אֲחִיזַת־עֵינַיִם



הוּא מְנַעֵר מִשַּׁרְווּלָיו



עוֹפוֹת, זְמִירוֹת, פֵּרוֹת־זָהָב



וְדִינְרֵי־שֶׁמֶשׁ מְלֹא חָפְנָיִם.


תר"ץ






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20659