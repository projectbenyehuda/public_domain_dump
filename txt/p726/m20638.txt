


	
	עַל הָאָרֶץ הַמְחֻדֶּשֶׁת
	



ליעקב פיכמן




עַל הָאָרֶץ הַמְחֻדֶּשֶׁת



כְּרוּב מִכְּרוּב נוֹטֵל דְּלִי טָל;



זֶה שׁוֹפְכֵהוּ עַל הַדֶּשֶׁא,



זֶה יְצַו לַצֶּמַח: גְּדָל!



וְהַגֹּמֶא, זֶה הַגֹּמֶא



הַגּוֹחֵן אֶל יְאוֹרִי –



קוֹמָתוֹ פָּחוֹת מִגֹּמֶד,



שׁוּר! וּכְבָר לָמַד “עִבְרִי”.



זֶה עָגוּר לִמְּדוֹ בְּלִי אֹמֶר,



לֹא מִסֵּפֶר לֹא מִקְּלָף –



אוֹת חָתְמָה רַגְלוֹ בַּחֹמֶר,



אוֹת אַחַת מִכָּל הַכְּתָב.



מִי נַפְשׁוֹ לִלְמוֹד חוֹשֶׁקֶת



יֵט לַיְאוֹר וְיַאֲזִין.



עֲמֻקָּה גִּרְסַת הַשֶּׁקֶט



שֶׁל הַגֹּמֶא – פַּתָּח שִׁין.


כ“ו־כ”ח בניסן תרצ"ז






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20638