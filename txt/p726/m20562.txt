


	
	זֶה הַכְּבִישׁ
	






זֶה הַכְּבִישׁ, בִּיבָיו הַלָּלוּ



מִדֵּי יוֹם יָדַי סָלָלוּ –



הַמַּסְלוּל הַסִבִּירִי!



מִי בַּבָּא יַךְ קֶצֶב־קֶבַע



עַל גְּשָׁרָיו בֵּין גַּיְא וָגֶבַע?



מִי יַגִּיד לִי זֶה בָּרִי?



הֲמַגְּפֵי פַסְּטוֹן כְּבַד־צַעַד?



הֲטַלְפֵי סוּס קְרָב קַל־שַׁעַט?



הֲמַקְלוֹ שֶׁל הֵלֶךְ סְתָם?



כִּי חַמָּה תַּשְׁכִּים לָאֹרַח



אָן צִלָּם יִפּוֹל בָּאֹרֶךְ –



לַאֲחוֹרָם אוֹ מוּל לֶכְתָּם?



הַיְקַדְּמוּם כְּפָרִים בְּנֶשֶׁם



בֻּסְתָּנֵי־אַחַר־הַגֶּשֶׁם



אוֹ בְּעַב עֲשַׁן שְׂרֵפוֹת?



כִּי נֶחְשָׁל יִצְנַח לָנוּחַ



הַיְסַיְּדוֹ לִבְלוּב תַּפּוּחַ



אוֹ שֵׂיבַת שַׁלְגֵי סוּפוֹת?



אֵין מַגִּיד וְאֵין מוֹדִיעַ



מִי מֵאָן וּלְאָן יַגִּיעַ



בַּמַּסְלוּל הַסִבִּירִי.



רַק לֹא לִי, לֹא לִי לִפְסֹעַ



אֶל אַרְצִי רְוַּת הַזֹּהַר.



זֶה בָּרִי, בָּרִי, בָּרִי!


סיביר 30.8.1935






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20562