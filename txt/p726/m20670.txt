


	
	לֹא זִיק עִם זְנַב דִּי־נוּר הִנּוֹ
	






לֹא זִיק עִם זְנַב דִּי־נוּר הִנּוֹ


הַשְּׁמֵימִי, לֹא גֵּר, אַךְ גֶּרֶם –


זֶהוּ מַאְדִּים חֲמוּץ הַקֶּרֶן,



סַנְדַּק הַדּוֹר וְקַבְּרָנוֹ.



מַזַּל דָּמִים! דּוּמָם בַּנֶּשֶׁף



יַקִּיף אָפְקֵנוּ הַקַּדְמוֹן;



דּוֹמֶה, גּוֹחֵן בְּצֵל בֵּית־נֶשֶׁק



עִם גַּחַלְתּוֹ הַגַּמֲחוֹן.



בְּאֵד וָאֵשׁ יָנִיף הַנֶּפֶץ



קַרְקַע תֵּבֵל וַחֲבָטָהּ –



וּמִי זֶה הַמְיַבֵּב עַתָּה:



“אֲהָהּ לַיּוֹם שֶׁאֵין בּוֹ חֵפֶץ!”



אַשְׁרַי! הֲרַת עוֹלָם חִבְּלַתְנִי



בְּדִמְדּוּמֵי מַזַּל מַאְדִּים,



וְיַד הַמְּרִי מָרוֹם הֶעֱלַתְנִי



עִם בְּנֵי־בְּלִי־כֹל עַל כֵּס מִדִּין.



בַּדָּם כָּתַבְנוּ גְּזָר לַיֹּשֶׁן



עַל קִיר דְּבִירוֹ: מְנֵא, תְּקֵל!



בְּשֵׁם הַדִּין, בְּשֵׁם הַיֹּשֶׁר,



בְּשֵׁם הַבָּא הַמִּתְעַרְטֵל!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20670