


	
	בַּת־זְקוּנֵי בִּיצַנְץ
	






בַּת־זְקוּנֵי בִּיצַנְץ וְיוֹרַשְׁתָּהּ!



שְׁנוֹת בַּצֹּרֶת קָמוּ לָךְ אָמְנָם,



שְׁנוֹת רָזוֹן לְמִנְזָרַיִךְ הַבְּצוּרִים –



לֹא יְבַצְבְּצוּ צְלָבֵי־זָהָב



עַל רָאשֵׁי כִּפּוֹת מִגְדְּלֵיהֶם.



אַךְ דְּרָכַיִךְ לֹא יָבְשׁוּ עֲדֶן.



עֲלֵיהֶם עוֹד לֹא קָרַם הַבֹּץ



כִּפְצָעִים שֶׁאֵין לָהֶם תְּרוּפָה.



בֹּץ קְדוּמִים!



זְנַב חֲזִיר שִׂרְטֵט בּוֹ קַו לָקָו,



גְּלִיל דָּרְבָן הִטְבִּיעַ פְּסִיק לִפְסִיק,



סוּת שֶׁל כֹּמֶר פַּס רָחָב גָּרְרָה.



עוֹד בָּרֶפֶשׁ עַד הַיּוֹם הַזֶּה



לֹא נִמְחוּ עִקְּבוֹת נוֹשְׂאֵי כְבָלִים,



בָּם רַגְלִי כּוֹשֶׁלֶת הַבְּצֵקָה.



צְלִיף מַגְלֵב אֶשְׁמַע מֵאֲחוֹרַי –



אוֹ זֶה הֶנֶף אֵבֶר דּוּ־הָרֹאשׁ1?



אוֹ חִבּוּט בַּד דֶּגֶל אַרְגָּמָן?



הַיְנוּ הַךְ! יָדַעְתִּי: זֶה קוֹלֵךְ,



בַּת־בִּיצַנְץ!







“אבר דו־הראש” סמל בית מלכות הרומאנובים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20679