


	
	שִׁירִי הֶעָגוּם, אֶל הַגַּיְא אוּץ
	






שִׁירִי הֶעָגוּם, אֶל הַגַּיְא אוּץ!



שָׁם עָפִים בַּשַּׁלֶּכֶת עָלִים



כְּקִרְעֵי טַפִּיטִין בָּלִים.



יוֹצֵא הָעוֹלָם מִן הַקַּיִץ



כְּבַיִת מֵרְשׁוּת בְּעָלִים.



מִנִּקְרוֹת אַלּוֹנִים בּוֹקַעַת



לַחוּת חֲלוּדַת־מַרְזֵב,



דַּרְכָּהּ מְפַהֵק הַמַּרְתֵּף.



– אָן לָנוּס? לַחַמָּה? – הִיא שׁוֹקַעַת



וְגַגָּה שֶׁל תֵּבֵל מְטַפְטֵף.



הֶפְקֵר שְׁיָר הָאוֹר הַזָּרוּעַ,



הֶפְקֵר הָעוֹלָם הַמְּפֻלָּשׁ



לְכָל מְמַּדּוֹ הַמְשֻׁלָּשׁ.



– בּוֹאוּ, זְכוּ בָּהֶם, לַיְלָה וָרוּחַ!



לִיצוּעִי רַק הִשְׁאִירוּ לִי קַשׁ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20616