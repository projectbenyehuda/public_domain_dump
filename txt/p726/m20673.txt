


	
	אֱלֹהִים, מָה רַב הָאֶמֶשׁ
	






אֱלֹהִים, מָה רַב הָאֶמֶשׁ!



כְּלוּם עֵינִי חָשְׁכָה אוּלַי –



אוֹ הַשֶּׁמֶשׁ? כֵּן, הַשֶּׁמֶשׁ!



הִיא דּוֹעֶכֶת, אֱלֹהַי!



יִלְהֲגוּ וְיִתְקַלֵּסוּ –



מִדְּבָרַי אֵינֶנִּי סָר:



לֹא הַלֵּזוּ, לֹא הַלֵּזוּ



חַמָּתוֹ שֶׁל יוֹם מָחָר.



הִיא אַחֶרֶת, הִיא אַחֶרֶת.



אֵין זְרִיחָה לִמְאוֹר יוֹם תְּמוֹל.



עֵין צוֹפָיו יְכַס הַחֶרֶס,



עִקְבוֹתָם יִבְלַע הַחוֹל.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20673