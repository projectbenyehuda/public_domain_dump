


	
	מוֹצָאֵי יוֹם־טוֹב
	






מוֹצָאֵי יוֹם־טוֹב שֶׁל פֶּסַח…



אֵל חַנּוּן, לִבִּי אַמֵּץ!



אִסְרוּ־חַג רוֹבֵץ לַפֶּתַח



כֻּלּוֹ חֹל, כֻּלּוֹ חָמֵץ.



צְלִיל זְכוּכִית כּוֹסוֹת הַסֵּדֶר



מֶה עָגוּם בְּהִגָּנְזָן!



זֶה צִלְצוּל פַּעֲמוֹן דִּין־סֵתֶר:



שׁוּב לֹא לִי לְאָחֳזָן.



שְׁלִי, כּוֹסִי, בְּדָלְחֵךְ זוֹרֵחַ



אַל יֻדְלַך בָּעֲלִיָּה!



לוּ אֵדַע כִּי יָד שֶׁל רֵעַ



בָּךְ תֹּאחַז כָּעֵת חַיָּה.



וּלְזִכְרִי אוֹתָךְ יַגְבִּיהַּ



בַּמְּסִבָּה וּבְקוֹל יִקְרָא:



כֵּן, הוּא אִישׁ הָיָה מַתְמִיהַּ,



אַךְ בְּטֶבַע כְּלָל לֹא רָע.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20569