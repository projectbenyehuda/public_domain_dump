


	
	שׁוּב אַשְׁמֹרֶת הַלַּיְלָה
	






שׁוּב אַשְׁמֹרֶת הַלַּיְלָה. לַהַט לֹעַ כִּבְשָׁנִים.



בְּסַמּוּם פִּהוּקָם סַם שִׁעְמוּם הַיְשִׁימוֹן.



כּוּשִׁי מְסֻיַּד שֵׁן וּמְפֻיַּח פָּנִים –



בָּבוּאָתִי בִּזְגוּגִית הַחַלּוֹן.



הָרְגָעִים כְּשָׁעוֹת. הַשָּׁעוֹת – שָׁנִים.



מַה לִּי זְמָן? מַצֵּבָה בְּלִי פֵּא־נוּן וּמִסְפָּר.



מִתְפָּרְטִים רְגָעַי בֵּין חִשּׁוּקֵי־הָאוֹפַנִּים



כִּפְרוֹטְרוֹט מַשְׂכֻּרְתִּי בֵּין אֶצְבְּעוֹת הַגִּזְבָּר.


תרצ"ב






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20549