


	
	וּמָה עוֹד הַכְּרַךְ
	






וּמָה עוֹד הַכְּרַךְ, וּמָה עוֹד



תָּנִיף עָלַי רְצוּעוֹת עֲשָׁנְךָ,



כְּרַבִּי זוֹעֵף תַּלְקֵנִי:



הָזַע, לְמַד, עֲבוֹד!



מְלָאכוֹת הַרְבֵּה לְמַדַּי



לָמַדְתִּי: פְּצִירָה־פִּים, פַּטִּישׁ,



מַקְדֵּחַ, מַשּׂוֹר, מַפְסֶלֶת –



הִרְגַּלְתִּי בָּהֶם יָדַי.



כֵּן, קָשֶׁה לִלְמוֹד, אַךְ מַה קַּל



לְאַבֵּד. וּכְבָר לֹא אֶזְכּוֹר אֵימָתַי –



וְאָסִיף הִזְהִיב בָּאָרֶץ



וּבְיָדִי אָז הִכְחִיל הַמַּגָּל.



וּכְבָר לֹא לִי לִלְמוֹד שִׁיחַת



קְנֵי־הַסּוּף אֶת גַּלֵּי הַמִּיכָל –



תּוֹרָה זוֹ הֶעָגוּר בָּאָחוּ



לָמַד עַל רֶגֶל אַחַת.


יוני 1932






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20546