


	
	לְחַיִּים וּלְחַיִּים
	






לְחַיִּים וּלְחַיִּים! כּוֹס בְּכוֹס, כּוֹס בְּשֵׁן…



– נָחָשׁ הַקַּדְמוֹנִי, הִשְׁבַּעְתִּיךָ בְּשֵׁם.



הוּא זוֹחֵל, מִתְפַּתֵּל וּכְבָר אֲנִי חָשׁ



קֶרַח כְּרִיכוֹתָיו שֶׁל יַרְקָן הַנָּחָשׁ.



בְּעֵינָיו־אִזְמָרַגְדָּיו מוֹרִיק אוֹר קַר



וְלַהַב רַעֲלוֹ מַכְחִיל בְּעוֹרְקַי.



שָׁלַח דּוּ־קִלְּשׁוֹן לְשׁוֹנוֹ – שׁוֹר! –



יֵשׁוּת מֻכְפֶּלֶת תּוֹךְ וְחוּץ עִגּוּל דִּי־נוּר.



מְטַלְטֵל הָאוֹרְלוֹגִין בֵּין מָחָר וּבֵין תְּמוֹל



מְטֻטֶּלֶת לְיָמִין, מְטֻטֶּלֶת לִשְׂמֹאל.



מְטֻטֶּלֶת לִשְׂמֹאל, מְטֻטֶּלֶת לְיָמִין,



כְּעָשָׁן הַלֵּילוֹת, כִּצְלָלִים הַיָּמִים.



יִתְנַדְּפוּ! יַחַלְפוּ! אֵינִי מֵצֵר, אֵינֶנִּי חָס.



– חַנְּקֵנִי בְּטַבְּעוֹתֶיךָ, יַרְקָן הַנָּחָשׁ!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20699