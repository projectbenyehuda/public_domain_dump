


	
	צַהֲלִי לָךְ
	






צַהֲלִי לָךְ כְּיוּבַל צְלוּל־מַיִם!



אֶל גִּילֵךְ בִּיגוֹן בָּכָא אִכַּף.



צַהֲלִי! בְּרַם, עֲלוּמַיִךְ מָה הֵם



אִם פָּג תֻּמֵּךְ כְּרֵיחַ צִיץ נִקְטַף?



רַעֲנַנָּה כְּוֶרֶד טְבוּל טַל־שַׁחַר



מֵהוֹדֵךְ אָצַלְתְּ עַל בֵּית אָבִיךְ,



עַל גָּגּוֹ נִמְנֵם מוֹלַד־הַסַּהַר,



בַּקִּיטוֹן חָלַמְתְּ אַתְּ, בַּת־אָבִיב.



עוֹד כָּפוּף לַנַּחַל נָם הַגֹּמֶא,



אַתְּ גְּמִישַׁת־קוֹמָה הִשְׁכַּמְתְּ לָקוּם,



דְּגַן זָהָב זָרִית מְלֹא הַקֹּמֶץ



לַיּוֹנִים סְבָבוּךְ פְּעוּרוֹת־חַרְטוּם.



וְכָל הַיּוֹם בַּגָּן מֻקַּף הַגֶּדֶר



אֶל תַּלְמֵי הַקִּשּׁוּאִים גָּחַנְתְּ



עַד שׁוּבָם שֶׁל בְּנֵי מָרוֹן בָּעֵדֶר.



בִּנְגֹהוֹת עַרְבַּיִם מַה נֵחַנְתְּ!



סַף בֵּיתֵךְ עָזַבְתְּ בְּלִי קֶרִי־מֶרִי.



לַבֵּיצָה גּוֹזָל אֵינֶנּוּ שָׁב.



מִיָּדַיִךְ שֶׁחָלְבוּ עִם עֶרֶב



הִתְנַדֵּף כְּבָר הֶבֶל הֶחָלָב.



זֶה הַכְּרַךְ חִבְּקֵךְ בִּזְרוֹעוֹת־אֶבֶן.



מַר לִי מַר וְאַתְּ כֻּלֵּךְ רִפְרוּף.



צִפּוֹרִי לֹא עוֹד תַּצְמִיח אֵבֶר,



עוֹף שָׁמַי הַקַּל כָּלוּא בַּכְּלוּב.



צַהֲלִי לָךְ כְּיוּבַל צְלוּל מַיִם!



אֶל גִּילֵךְ בִּיגוֹן בָּכָא אִכַּף.



צַהֲלִי! בְּרַם, עֲלוּמַיִךְ מָה הֵם



אִם פָּג תֻּמֵּךְ כְּרֵיחַ צִיץ נִקְטַף?







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20528