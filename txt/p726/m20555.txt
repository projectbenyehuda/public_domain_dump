


	
	הֵן יֵשׁ פַּס נוֹף
	






הֵן יֵשׁ פַּס נוֹף בִּכְנַף הָאָרֶץ



לֵילוֹת עֲדֶן שָׁם נוֹהֲגִים



לִקְשׁוֹר אֱלֵי כַרְעֵי כָּל עֶרֶשׂ



אוֹתוֹ הַגְּדִי שֶׁמִּן הַזֶּמֶר



דְּבָרָיו לָעַד לֹא נִמְחָקִים:



"גְּדִי לָבָן וָצַח־הַצֶּמֶר



טְעוּן שְׁקֵדִים וְצִמּוּקִים."



בַּנוֹף הַהוּא בְּבַיִת שַׁח־דֹּפֶן



קַרְשֵׁי עַרְשִׂי עוֹדָם חוֹרְקִים.



תִּינוֹק פְּעוּר־פֶּה וּקְמוּץ־הַחֹפֶן



חוֹלֵם עַל דּוֹרוֹנוֹת הַזֶּמֶר



מָתְקוּ מִשְּׁדֵי הָאֵם צוֹמְקִים:



"גְּדִי לָבָן וְצַח־הַצֶּמֶר



טְעוּן שְׁקֵדִים וְצִמּוּקִים."



הוֹי, אֶרֶץ־אֵם, אֲגַם גְּדוּר גֹּמֶא,



עֻלְּפוּ פִּרְגֵי שְׁנָתִי. הַשְׁקִים!



הַטִּי כּוֹסָם אֶל פִּי, אֶלְגֹּמָה.



מָה רַךְ מִדְּבַשׁ, מַה טּוֹב מֵחֶמֶר,



מָה רַעֲנָן מִטַּל מַשְׁכִּים? –



"גְּדִי לָבָן וְצַח־הַצֶּמֶר



טְעוּן שְׁקֵדִים וְצִמּוּקִים."



אֲהָהּ! אֵין שְׁנָת לְעֵין בֶּן־מֶמֶר.



לִי מוֹךְ לַכַּר הָבוּ שְׁלָגִים!



אַךְ מִי אָזְנִי יַנְעִים בְּזֶמֶר?



יַשְּׁנִינִי, אַתְּ, סוּפַת דֶּצֶמְבֶּר



בַּחֲלִילַיִךְ הַשּׁוֹרְקִים:



"גְּדִי לָבָן וְצַח־הַצֶּמֶר



טְעוּן שְׁקֵדִים וְצִמּוּקִים."







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20555