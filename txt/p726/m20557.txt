


	
	בִּזְכוֹת הַפַּרְדֵּסִים הַמְקֻטָּרִים
	






בִּזְכוּת הַפַּרְדֵּסִים הַמְקֻטָּרִים אֵד בֹּקֶר



טַלָּם הֵזִין בִּיבֵי חָטְמֵנוּ הַמְצֻנָּן;



בִּזְכוּת הַתַּפּוּחִים אֲשֶׁר אָכַלְנוּ בֹּסֶר



עֲדֵי נֵצֵא בְּשֵׁן וָבֶטֶן מִן הַגָּן;



בִּזְכוּת הַמַּהֲלֻמּוֹת אֲשֶׁר נִסְפּוֹג בְּיֹשֶׁר



מֵאֵם וָאָב, מִמָּרָנָן וְרַבָּנָן –



פָּלָטִין זִכְרוֹנוֹתַי מוּפַז־הַגַּג זוֹרֵחַ.



נָבוֹאָה חֲדָרָיו, נָגִילָה, אָח וָרֵעַ!



וְאִם בְּגַב, בַּגֵּו, מִבֹּהֶן עַד קָדְקֹד,



עוֹד חַי בְּךָ אוֹתוֹ קֻנְדָּס מְרוּט־הַלֶּחִי;



וְאִם דָּמְךָ עֲדֶן רִקּוּד אָדֹם יִרְקוֹד



עֵת צַפְרִירֵי נִיסָן בָּאָרֶץ יִתְהַלֵּכוּ;



וְאִם לִבְּךָ עָדִין עוֹד לֹא שָׁכַח לִפְקוֹד



בְּשֵׁם וּבְכִנּוּיִים רֵעֵי תַּעֲלוּלֶיךָ –



שְׁמִי חַיִּימְקֶה קְרַע־קְרַע, בֶּן לִיטָא, צִיץ נוֹפָהּ.



זָכְרֵנִי, חֲבֵרִי, פָּקְדֵנִי לְטוֹבָה!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20557