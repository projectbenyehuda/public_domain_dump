


	
	אָכֵן, מֶזֶג־אֲוִיר
	






אָכֵן, מֶזֶג־אֲוִיר אִי־שָׁכִיחַ! –



תִּימְרוֹת חוֹל, עֲנָנִים, סְעָרָה.



אֵין זֹאת כִּי בִּמְדוֹר הָרָקִיעַ



אַף שָׁם אֵין הַכֹּל כַּשּׁוּרָה.



אֵין זֹאת כִּי יוֹבִיס מָעַל מַעַל,



שוּׁב שָׁגָה בְּאַהֲבַת בַּת־חַוָּה;



הַפְּלוֹנִית קוֹבְלָה וְהַבַּעַל



שׁוֹתֵק וּמְקַבֵּל נְזִיפָה.



הוּא שׁוֹתֵק. אַךְ הִנֵּה מִתְנַעֵר הוּא,



קֶמֶט מִצְחוֹ מִשְׂתָּרֵג כִּנְחַשׁ זַעַם.



טְרַח! קְדֵרוֹת מִשְׁתַּבְּרוֹת, וַי לְהֶרָה!



קוֹרְאִין הַבְּרִיּוֹת לָזֶה “רַעַם”.



זוּגָתִי, אַל תֹּאמְרִי: מָשָׁל הֶרָה



וְכִי יוֹבִיס לֹא הָיָה וְלֹא נִבְרָא,



יֵשׁ קְדֵרוֹת, קַלָּחוֹת… הִזָּהֵרִי,



בְּלִבִּי מִתְחוֹלֶלֶת סְעָרָה.



עוֹד מְעַט וְאֶת כָּל כְּלֵי־הַחֶרֶס



אֲנַפֵּץ לְשִׁבְרֵי־שַׁבְרִירִים.



עֵסֶק זֶה וְהִלְכוֹת דֶּרֶךְ־אֶרֶץ



לָמַדְתִּי מֵאֵלִים אַדִּירִים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20697