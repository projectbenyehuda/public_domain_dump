


	
	לְזֵכֶר חנ"ב
	






לוּ יְלֵל רוּחַ סְתָו, לוּ אִוְשַׁת הַשַּׁלֶּכֶת,



שִׁיר פְּרִידָה שֶׁל עוֹפוֹת הַנְּדוֹד לְאֵין־גְּבוּל…



עֵץ שַׂגִּיא, הֵן יָרֹק שִׂגְשֵׂג רַעַשׁ עָלֶיךָ,



אֵיךְ נָפַלְתָּ עַל סִפּוֹ הֶחָלוּד שֶׁל אֱלוּל!



צִפֳּרִים יָנְקוּ שִׁיר מֵאַלְפֵי שָׁרָשֶׁיךָ



כְּנֵרוֹת מִפְּתִילוֹת אֶת אוֹרָם.



בִּמְרוֹמֵי אֲמִירְךָ מִגְּרוֹנָן שָׁר הַשַּׁחַר



אֶת הִימְנוֹן קַבָּלַת פְּנֵי שִׁמְשׁוֹ שֶׁל עוֹלָם.



יוֹם עֶבְרָה! לֹא מֵעֶצֶם אֵידְךָ, אַף כִּי מַטָּה



שַׁח הַלֵּב מִסַּפְסַל הַ“שִּׁבְעָה” –



אַלְלַי מִצְּרִיחַת הָעוֹרְבִים: “לֹא גָבַהְתָּ”,



אַלְלַי מִנְּהִימַת הַיּוֹנִים: “גָּוָע”.



אַךְ בִּמְרוֹם שְׁמֵי עוֹלָם חוּג מְעוּף חוּגוֹתֶיךָ



רַן לִקְרַאת הֶעָתִיד לָבוֹא,



אֲשֶׁר אֶל אוֹרוֹ נִמְשְׁכוּ עֲנָפֶיךָ



כִּזְרוֹעוֹת הַנָּבִיא מֵהַר נְבוֹ.



(לְזֵכֶר חנ"ב):



אַלְלַי מִצְרִיחַת הָעוֹרְבִים: “לֹא גָבַהְתָּ”,



אַלְלַי מִנְהִימַת הַיּוֹנִים: “גָוָע”.


רמז לשני “המספידים” של ח.נ. ביאליק בין הקומוניסטים היהודיים
בברית־המועצות. ה“עורבים” פסלו לגמרי את כשרונו כמשורר; ה“יונים” הודו בו
בקושי, אולם הוסיפו, כי כמשורר “גווע” זמן רב לפני מותו, שכן היה דברו של
“העולם שאבד עליו כלח”.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20666