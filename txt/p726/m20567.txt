


	
	אַתֶּם, אֲשֶׁר חַלּוֹנְכֶם
	






אַתֶּם, אֲשֶׁר חַלּוֹנְכֶם צָלוּל



פָּתוּחַ לְתוֹךְ בֻּסְתַּן תַּמּוּז,



אֲשֶׁר אֶת כָּתְלְכֶם



פִּצְּלוּ עֳפָאֵי תַפּוּחַ –



פַּס אוֹר, פַּס צֵל, פַּס אוֹר, פַּס צֵל –



פִּתְחוּ פִּשְׁפָּשׁ לִמְסִלַּת־הַחוֹל!



מְאֹפֶק רָחוֹק בָּא הֵלֶךְ גֵּר,



אָבָק בַּעֲקֵבוֹ



נִכְרָךְ כְּנָחָשׁ בָּרִיחַ,



וּמוּל לֶכְתּוֹ צִלּוֹ קָצָר.



הוֹשִׁיטוּ יָד נְדִיבָה לַגֵּר



תּוֹךְ עֶנֶף אִילָן מַשִּׁיל פִּרְיוֹ –



צֵא בְּדוֹק אֵי יָד, אֵי בַד…



אֱמוֹר מֵעַתָּה כִּי שֶׁקֶר



גְּלֻסְקָאוֹת וּכְלֵי־מֵילָת.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20567