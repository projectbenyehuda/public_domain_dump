


	
	עַל הַוִּיסְלָה
	






עַל הַוִּיסְלָה אֶלֶף גַּלֵּי תְכֵלֶת



רוּחַ בֹּקֶר מְקַפֶּלֶת.



בֵּין גַּלֶּיךָ, וִיסְלָה, אֵי צָפַנְתָּ



בַּת־הַפֶּלֶא



וַנְדָּה?





וַנְדָּה, וַנְדָּה, אַתְּ מַלְכַּת הַמַּיִם,



שְׁמֵךְ קָרָאתִי פַּעַם, פַּעֲמַיִם,



דּוגִיתִי הִנֵּה עָיְפָה לַשַּׁיִט, –



אֵין עֲדַיִן



צַיִד



בָּא עֶזְרִי! הֶאָח, רַבַּת הַחֶסֶד!



מִכְמַרְתִּי בַּיָּד מוּחֶשֶׁת.



לֹא! הָהּ, לֹא לַשָּׁוְא כָּל כָּךְ כָּבֵדָה –



אַתְּ בָּרֶשֶׁת,



וַנְדָּה!



וַנְדָּה, וַנְדָּה, שׁוּבִי אֶל מֵימַיִךְ,



יֵשׁ אִשָּׁה לִי בִּלְעָדַיִךְ,



לֹא לִשְׁמֵךְ – לְפִי הַטַּף כִּוַּנְתִּי,



לְבָנַיִךְ,



וַנְדָּה!


[31.3.1934]

&amp;&amp; פּוֹלוֹנֶז




– אִם שְׁמֵךְ מַרְיָנָה, אֲנִי שְׁמִי סְטָשֶׁק,



וּבְכֵן הֲמֻתָּר לָךְ לְנַשֵּׁק?



"אִם שְׁמוֹ הוּא סְטַךְ – שְׁמִי לֹא מַרְיָנָה,



זֶה שֵׁם אֲחוֹתִי הַקְּטַנָּה."



– אִם כֵּן – הַנְּשִׁיקָה בִּשְׁבִיל אֲחוֹתֵךְ.



עַתָּה הָבָה אֲנַשֵּׁק אוֹתָךְ.



"הִי, פּוֹחֵז גָּדוֹל וּבִרְיוֹן לֹא־קָטָן!



מֵאַיִן יָבוֹא, בְּכוֹר הַשָּׂטָן?"



– אֲנִי בֶּן אֶרֶץ הַמַּזּוּרִים –



נוֹף הַמְּחוֹלוֹת, מְקוֹר הַשִּׁירִים.



"וּמַה בַּנַּרְתִּיק, מַנְדּוֹלִינָה?



אוּלַי יִפְרֹט לִי מַנְגִּינָה?"



– הָבָה אֶפְרֹט וְאַתְּ תָּחוּלִי



עַל הַדֶּשֶׁא, כָּאן מִמּוּלִי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/20722