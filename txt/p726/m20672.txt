


	
	זֶה הַיְלֵל הֶחָרִיף
	






זֶה הַיְלֵל הֶחָרִיף, שְׁרִיקַת פֶּרֶא הַלֵּזוּ,



הֵדֵי הַיְּעָרוֹת יִשְׁנוּ וִישַׁלֵּשׁוּ.



אֵין זֹאת כִּי אֶצְבַּע אֱלֹהִים. יִתָּכֵן,



לֹא אַחַת, אֶלָּא שְׁתַּיִם. כֵּן…



בִּיגוֹנוֹ הַאִם אוֹ בְּאַפּוֹ הַקּוֹדֵחַ



תְּחָבוֹ כִּבְיָכוֹל לְתוֹךְ פִּיו – מִי יוֹדֵעַ?



אַךְ, בָּדוּק וּמְנֻסֶּה, שׁוֹרֵק אֵל נְקָמוֹת:



אַל תְּקַו לִישׁוּעוֹת וּלְנֶחָמוֹת.



וִיהִי כָּךְ… יִשְׁלֹף מִנָּדָן לַהַט חֶרֶב



וְיַךְ בְּצִלְצוּל כָּל הָאָרֶץ חֵרֶם.



וּמָה? בְּאֵין טוֹבוֹת נִתְנַחֵם בָּרָעוֹת.



נִשְׁרוֹק לְכָל אֵלֶּה בִּשְׁתֵּי אֶצְבָּעוֹת!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20672