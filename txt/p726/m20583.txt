


	
	הַיּוֹצְאוֹת לִפְנֵי קְרִיאַת הַשֶּׂכְוִי
	






הַיּוֹצְאוֹת לִפְנֵי קְרִיאַת הַשֶּׂכְוִי



עֲטוּפוֹת עַד מֵצַח בַּפַצֵ’לָה



עִם “קָרְבַּן מִנְחָה” בְּבֵית־הַשֶּׁחִי



(עוֹד בְּיִשְׂרָאֵל יֶשְׁנָן כָּאֵלֶּה) –



מִי לִבָּה לֹא יַך לְשֵׁמַע צַעַד



כַּף נוֹדֵד בְּנוּם שְׁוָקִים בַּשֶּׁלִי?



מִי בַּת־עֹנִי לֹא תִּנְעַץ מִבַּעַד



אֵד שַׁחֲרִית מַבַּט תִּקְוָה וָמֹרֶךְ



בִּקְלַסְתֵּר הַהֵלֶךְ: מִי יוֹדֵעַ?



שֶׁמָּא בָּא הַבֵּן אוֹבֵד הָאֹרַח?



יִתָּכֵן, תִּרְאוּנִי נָד יָגֵעַ –



אָנָּא, סְלַחְנָה לִי, אִמּוֹת קְשׁוֹת־רוּחַ,



אֶת הָאַכְזָבָה לָכֶן אֶגְרוֹמָה,



סְלַחְנָה אִם אֶת אָזְנְכֶן אֶצְרוֹמָה



בְּקוֹלִי הַזָּר, הָאִי־בָטוּחַ.



בִּשְׁלוֹמְכֶן לִדְרוֹשׁ־נָא לִי הַרְשֶׁינָה,



זְכוֹרְנָה גַּם אֶת שְׁמִי: חַיִּים בֶּן שֵׁינָה.



כִּי תִּשְׁפּוֹכְנָה שִׂיחַ עַל בֶּן־מֶמֶר



הַמְטֻלְטָל בַּיָּם אוֹ בַּיַּבֶּשֶׁת



וְלָאֵל תֻּגַּשׁ דִּמְעָה דוֹמֶמֶת



וְלַדַּל נְחֹשֶׁת מְקַשְׁקֶשֶׁת –



הָהּ, אִמּוֹת, אַף כִּי אֵינִי כְּדַאִי,



רַחֲמִים בַּקֵּשְׁנָה גַּם עָלַי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20583