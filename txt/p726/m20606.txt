


	
	פּוֹרֵחַ עוֹרֵב
	






פּוֹרֵחַ עוֹרֵב לְרוּחַ הָעֶרֶב,



עָג חוּג שְׁחוֹר לְרֹאשִׁי וּבְקִרְקוּר מְקַרְקֵר:



גֵּר! גֵּר! גֵּר!



– עוֹף שָׁחוֹר, יִשָּׁקְךָ חַרְטוֹם עַיִט בָּעֹרֶף!



מַלְבִּין עוֹד בֵּיתִי מֵאֲחוֹרֵי הַגָּדֵר,



עַל שִׁפּוּעַ גַּגּוֹ אֵין לְךָ דְּרִיסַת רֶגֶל.



צוֹרֵחַ עוֹרֵב: יִמָּכֵר!



עַפְרָא לְפוּמָךְ, הַבַּדַּאי, דֹּם לְרֶגַע!



יֵשׁ לִי גַּן וּבַגָּן כָּל אִילָן לִי חָבֵר.



לֹא קֵן לִכְמוֹתְךָ בּוֹ, לֹא חֵלֶק…



צוֹוֵחַ הָעוֹרֵב: יֵעָקֵר!



– עוֹף טָמֵא, יֵשׁ יַלְדָּה, לֶחְיָהּ וֶרֶד וָשֶׁלֶג,



שְׁחוֹרִים תַּלְתַּלֶּיהָ מִלַּיְלָה סוֹעֵר,



רַק לִי בְּרַק עֵינָהּ, רַק לִי דִּמְעוֹתֶיהָ…



גּוֹנֵחַ הָעוֹרֵב: לְאַחֵר!



כֹּה חָג הָעוֹרֵב לְרוּחַ הָעֶרֶב,



עָג חוּג שָׁחוֹר לְרֹאשִׁי וּבְקִרְקוּר מְקַרְקֵר



וְאֶת פּוּמוֹ אֵינוֹ סוֹגֵר, אֵינוֹ סוֹגֵר.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20606