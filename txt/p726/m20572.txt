


	
	כֹּה זַכָּה הַיּוֹם
	






כֹּה זַכָּה הַיּוֹם תְּפִלַּת



צִפֳּרִים בְּצִבּוּר



וּתְקוּעִים לִבְנִים בַּחֹרֶשׁ



כְּנֵרוֹת יוֹם־כִּפּוּר.



פְּרוּשׂ־עָנָף גּוֹחֵן כָּל סְבַךְ



וְעָלֵהוּ לוֹחֵשׁ.



רַק אֶחָד בְּלִי נִיד, בְּלִי נוֹעַ –



עֵץ שָׁחוּף, עֵץ יָבֵשׁ.



כֹּפֶר מִשְּׂרָפוֹ עָשׂוּ –



הֲיַצְמִיחַ עָלִים?



אֵיךְ, אֵלִי, בְּיָד כּוֹפֶרֶת



אֶהֱפוֹךְ דַּף תְּהִלִּים?



עַל רָאשִׁי לֹא יִסְתּוֹבֵב



תַּרְנְגוֹל־כַּפָּרָה.



זֶה עוֹרֵב צָרוּד צוֹרֵחַ:



יוֹם עֶבְרָה! יוֹם עֶבְרָה!



אֵיךְ אֶבְרַח? וּבָעוֹלָם



אֵין קָרוֹב, אֵין גּוֹאֵל.



רַב־סְלִיחוֹת, גַּלְגֵּל רַחֲמֶיךָ



עַל פּוֹשֵׁעַ יִשְׂרָאֵל!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20572