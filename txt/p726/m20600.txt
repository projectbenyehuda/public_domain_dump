


	
	כָּמְהָה נַפְשִׁי
	






כָּמְהָה נַפְשִׁי, אָקוּם וְאֵרֵד אֶל הַנַּחַל,



עַל חוֹל שְׂפָתוֹ טִיַּלְתְּ בְּיָמִים חָלָפוּ.



הִרְקִיד אֶת צִלֵּךְ אָז אַגְמוֹן גּוֹחֵן,



וְאֶת צַלְמֵךְ – הַמַּיִם הַזּוֹרְמִים.



כָּמְהָה נַפְשִׁי, אָקוּם וְאֵרֵד אֶל הַנַּחַל;



אֶרְאֶה בַּרְבּוּר צָף צַח – צַוָּארֵךָ אֶזְכּוֹרָה,



אֶקְלוֹט מֵאִבִּים רְטֻבֵּי־טָרָף



אֵת רֵיחַ שַׂלְמָתֵךְ וְאִוְשָׁתָהּ.



וְעוֹד בַּצַּפְצָפָה אֶסְתַּכֵּל, בָּרוֹעֶדֶת –



הִנֵּה גַּלֵּי הֶפְקֵר שָׁרְשָׁהּ יָלֹקּוּ.



וְהִיא לֹא תַּפְשִׁיל שָׁבְלָה יָרֹק –



מִמֵּךְ לָמְדָה צְנִיעוּת, מִמֵּךְ תַּמָּהּ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20600