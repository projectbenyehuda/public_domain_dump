


	
	לֵילוֹת לִילָךְ
	






לֵילוֹת לִילָךְ, לֵילוֹת לִילָךְ!



רֵיחָם זָלַף – לֹא לִי, לֹא לָךְ.



רֵיחָם זָלַף, קִסְמָם חָלַף.



לָחַשְׁתִּי לָךְ: הַהֵן, אִם לָאו?



הִרְכַּנְתְּ רֹאשֵׁךְ: הֵן – לָאו, לָאו – הֵן



חִיְכָה לֶחְיֵךְ, גֻמַּת־הַחֵן.



שָׁאַלְתִּי פִּי הַכּוֹכָבִים:



מַה טִּיב חִיּוּךְ דּוּ־פַּרְצוּפִים?



הָעֲרוּמִים! רָמְזוּ: מִיָּד!



רָמוֹז, דָּעוֹך אֶחָד אֶחָד.



חָלַף הַלֵּיל כִּיצִיר־חֲלוֹם –



נֶעְלַמְתְּ וּבְלִי בִּרְכַּת־שָׁלוֹם…



וְעָלַי צִיֵּץ כָּל עוֹף הַגַּן:



מַקְשָׁן טִפֵּשׁ! טִפֵּשׁ מַקְשָׁן!


תר"ץ






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20589