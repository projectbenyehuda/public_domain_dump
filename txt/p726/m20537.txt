


	
	הַיְצוּרִים הַחֲלוּשִׁים הָאֵלֶּה
	






הַיְצוּרִים הַחֲלוּשִׁים הָאֵלֶּה



הַדּוֹמִים – לְמִי לְהַשְׁווֹת, לְמִי?



אֶת כֻּלְּכֶם אֹהַב, כְּאֶחָד כְּאֶלֶף,



הַפָּעוֹטוֹת שֶׁל עֲנִיֵּי עַמִּי!



בִּקְהַלְכֶם רָקְדָה בְּרוּכַת מְטַר שֶׁמֶשׁ



יַלְדוּתִי פּוֹחֶזֶת וִיחֵפָה.



מְעַט מָרוֹר, כְּזַיִת דְּבַשׁ וְנַחַת שֶׁמֶץ –



אֶת הַכֹּל קִבַּלְנוּ כִּלְטִיפָה.



כְּבָר הֵפִיץ אוֹתָנוּ לְכָל עֵבֶר



הַגּוֹרָל. בָּגַרְתִּי כְּבָר לְאִישׁ.



אַךְ בְּזָכְרִי אֶתְכֶם אֲנִי הַגֶּבֶר



אֵבְךְּ בַּסֵּתֶר בִּדְמָעוֹת שָׁלִישׁ.



לִשְׁלוֹמְכֶם אֶדְאַג. יָדַעְתִּי טֶבַע



גּוּפִיפְכֶם הַקַּל מִנִּי אָבָק;



יְדֵיכֶם שְׁחוּפוֹת, מַמָּשׁ קְנֵי־תֶבֶן



וְצַוָּאר לָכֶם כֹּה דַּק, כֹּה דָּק…



וּבַהֲמוֹן רַחֲמַי שֶׁיִּתְקְפֵנִי



לַשָּׁמַיִם מִתְפַּלֵּל אֲנִי:



כַּפָּרַת צִפָּרְנְכֶם הֲרֵינִי,



הַפָּעוֹטוֹת שֶׁל עֲנִיֵּי עַמִּי!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20537