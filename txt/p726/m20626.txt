


	
	הִיא בָּאָה פִתְאֹם
	






הִיא בָּאָה פִתְאֹם, הָאוֹר עֶדְיָהּ,



הִיא אֵינָהּ שׁוֹאֶלֶת: מָה שִּׁמְךָ? –



בָּרוּךְ בּוֹאֵךְ, אוֹרַחַת אִי־צְפוּיָה,



הַשִּׂמְחָה!



צְלִיל קוֹלֵךְ עִנְבַּל הַפַּעֲמוֹן,



פֶּה לָאֵלֶם פַּעֲמֵךְ הָרָן.



אַתְּ נֶשֶׁם צִיץ, אַתְּ הֶגֶה תּוֹר, אַתְּ רֹן



עוֹף הַגָּן.



אֶת כֻּלָּם בָּלְעָה סוּפַת כִּסְלֵו



– מִי – אָמַרְתִּי – לִי כּוֹכָב יַדְלִיק?



מָתַי שְׁלָגָיו הַחֹרֶף יְדַפְדֵּף



עַד הַסְּלִיק?



אַךְ אוֹרֵךְ פְּקָדַנִי מִמָּרוֹם.



שׁוּב בִּילֵל סוּפוֹת אֶקְלוֹט שַׁאֲנָן



גַּם נֶשֶׁם צִיץ, גַּם הֶגֶה תּוֹר, גַּם רֹן



עוֹף הַגָּן.


סיביר, 25.12.1935






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20626