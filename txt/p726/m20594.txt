


	
	לֹא רִיבָה צוֹעֲנִית
	






לֹא רִיבָה צוֹעֲנִית שְׁזוּפַת לֶחִי



עֲגוּמָה כְּתִרְזַת בֵּית־עָלְמִין –



עַל הַדֶּרֶךְ תִּרְזָה בַּשַּׁלֶּכֶת



כְּצוֹעֲנִית לְבוּשָׁה צִבְעוֹנִין.



עוֹד סוֹכֵך צֵל בַּדֶּיהָ עָלַי, אַךְ



כְּבָר נוֹשְׁרִים וְנוֹשְׁרִים הַטְּרָפִים.



– נַחֲשִׁי לִי, תִּרְזָה בְּעָלַיִךְ



כְּרִיבָה צוֹעֲנִית בִּקְלָפִים.



מִצְטָרֵף הִתָּלֵשׁ וְצָנֹחַ



עָלֶה לְעָלֶה – קְלָף אֶל קְלָף.



כְּגִלְגּוּל יִדְעוֹנִית בִּדְמוּת אֹחַ



סָח בִּילֵל לִי מִמְּרוֹם הֶעָנָף:



– – שׁוֹב אָשׁוּב לְעִירִי לְעֵת עֶרֶב



מְבֻיָּשׁ וְנִכְנָע כְּגֵר.



אֶתְבַשֵּׂר: זוֹ אָהַבְתִּי מִקֶּרֶב



כְּבָר הָיְתָה לְאַחֵר, לְאַחֵר.



לֹא אֶשְׁמַע לְנִחוּם מְתֵי־חֶסֶד,



אֲטַיֵּל יְחִידִי עַד בּוֹשׁ.



עַל לִבְנַת טִיחַ קִיר בֵּית־הַכְּנֶסֶת



אֶרְאֶה אֶת צִלִּי נְטוּל־רֹאשׁ.



תִּזְדַּעְזַע מִחוּץ לָעִיר הַנִּרְדֶּמֶת



בָּאֲגַם בָּבוּאָה אֲדֻמָּה,



עַל קַרְקַע טוֹבְעָנִית יָד נֶעְלֶמֶת



תַּעֲלֶה לִי נֵרוֹת־נְשָׁמָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/20594