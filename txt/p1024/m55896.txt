


	
	תחומן של הלכות טהרה
	



1

בידוע שמסורת ההלכה הקבועה אינה זוקקת דיני טהרה שבתורה אלא לענין כהנים וכניסה למקדש ואכילת קדשים בלבד2. וכשבאה ההלכה למקראות, שנראים מכוונים לזיקת טומאה מחוץ למקדש
ולאיסור טומאה מכל מקום, אף לישראל, הרי היא מוציאתם מידי פשוטם ומעמידה
אותם במקדש ובכהנים3.

ברם, כמה הלכות מקפחות במסורת זו, ומתוכן למדנו שבימי בית
שני ולאחריהם לא היתה זיקת טהרה מצומצמת באותם התחומין, וביותר מוכח הדבר
מעדותם של יוסיפוס ופילון, כמו שנראה להלן.

“התפשטותה”4 של זיקת הלכות טומאה מחוץ לתחומין הנ"ל, נתכוונה בשלוש דרכים, ואלו הן:

א) לדברים שבקדושה (מחוץ לקדושת הבית וקדשיו);

ב) לאכילת חולין;

ג) חובת טהרה לעצמה ואיסור טומאה.





א. מצות טהרה לדברים שבקדושה

הלכות אלו, העומדות להתפרש להלן, שבאות ללמד על “הרחבת”
תחומם של דיני טהרה שנקבע להם על־ידי המסורת, מביאות הן לידי ביטוי
מגמת־יסוד משונה מזו של ההלכה הקבועה והיא: יִחוס מצוַת טהרה לכל ישראל
והמשכת קדושתם של כהנים לכל האומה כולה.

מעתה נפתח לעיין בהלכות, ענין אחר ענין.





1) זיקת הלכות טומאה לדברים שבקדושה.

טומאת קרי לתורה ולתפילה.

מכמה משניות וחיצונות5 למדנו,
שבעל קרי אסור בדברי תורה ותפילה. הלכה זו יש בה לכאורה מסורות חלוקות, אם
היא מן התורה. או מדבריהם. שלדעת רבי יהושע בן לוי ורבי אלעזר דבר תורה
היא6. ברם, למסורת תנאים7 כמוֹת שהיא מתפרשת בתלמוד8, אינה אלא מתקנות עזרא.

אולם לאחר העיון נראה, שאין מסורות הללו סותרות זו את זו.
שכּן יש לנו להבחין במקורות, המדברים בדיני בעל קרי, בשלוש הלכות, ואלו
הן:

א) הלכה המחייבת טבילה לתורה ולתפילה, מפני האיסור להיזקק להם בטומאה (זו);

ב) הלכה המטילה על בעל קרי לטבול כשהוא בא לאכול ולשתות;

ג) הלכה הקובעת מצוַת טבילה להיטהר מן הטומאה, מכל מקום, ואף בלא זיקה לתורה ולסעודה.

לפיכך נראה, שאותה מסורת סתומה, המעידה עליו על עזרא
ש“תיקן טבילהּ לבעלי קריין”, אין היא מכוונת לאיסור זיקתם לתורה, אלא
למצוַת טהרה כשהיא לעצמה9.

מעתה אין הלכה זו נוגעת במסורת האמוראים המלמדים איסור בעל
קרי לתורה ותפילה מן הכתוב. ולא עוד אלא שייתכן, שיהא אדם חייב לטבול מן
הטומאה ומותר בדברי תורה עד שלא טבל: לפיכך אין אנו אנוסים לומר, שרבי
יהודה בן בתירה, האומר “אין דברי תורה מקבלין טומאה”10, חולק על המסורת, המיחסת אותה תקנה לעזרא11.

דבר זה, חובת טבילה לבעלי קרי שלא לתורה, יש ללמוד מן
הירושלמי (ברכות פ“ג ו ע”א) “כל עצמן לא התקינו את הטבילה הזאת אלא שלא יהו
ישראל כתרנגולין הללו משמש מטתו ועולה ויורד ואוכל”, הרי שאותה טבילה
לענין אכילה היא. וכן למדנו שם ממעשה של רבי יוסי בן חלפתא שהיה בא בספינה
וביקש אחד לטבול בים ואסר עליו רבי יוסי מפני הסכנה, “אמ' ליה ההוא גברא
בעי מיכול12. אמר ליה אכיל. ההוא גברא בעי
מישתא. אמר ליה שתי. כיון דמטון ללמינה אמר ליה תמן לא שרית לך אלא בגין
סכנתא דנפשא, ברם הכא אסור לההוא גברא למיטעם כלום עד שעתא דיסחי”. הואיל
ובשני מקורות הללו סותמת המסורת ואינה מפרשת איסור זה מפני הברכה, לפיכך יש
לנו לפרשם כפשוטם ולומר, שגורמו של איסור הוא במצוַת טהרה לסעודה.

על דעת אותה הלכה יש לפרש אף את המעשה האחר של רבי יוסי, המובא בירושלמי שם, שהיה מהלך “באיסמטא13 בליליא
והוה חמרא מהלך בתריה על חד בית שיח אמר ליה ההוא גברא בעי מיסחי”
וכו'14. שכּן רחוק הדבר לאומרו, שאותו חמר ביקש לטבול לתורה15.

אלא שמסתמה של המסורת נראה, שלא נתכוון הלה לטבול אף לא לסעודה, אלא בשביל לקיים מצוַת טהרה מכל־מקום.

חובת טבילה לבעל קרי ואפילו שלא לתורה ולסעודה, יש ללמוד
אף מדבריו של רבי חנינא (ברכות כב א) “גדר גדול גדרו בה”, ומן הברייתא
שלהלן שם, המפרשים טיבו של גדר זה מהו, “מעשה באחד שתבע אשה לדבר עבירה.
אמרה לו: ריקא, יש לך מ' סאה שאתה טובל בהן. מיד פירש”. מכאן שמצוַת טבילה
תכופה וקצובה ואינה זקוקה לתלמוד ולא לאכילה. וכן למדנו כיוצא בו מן “מעשה
בשומר אחד שבא להיזקק עם אשת איש עד שהן מתקינין להן מקום איכן הן טובלין
עברו העוברין והשבין ובטלה העבירה”16.

הלכה זו מוּכחת אף מן הברייתא ששנינו17: “בעל קרי טובל והולך כל היום כולו [ביום־הכיפורים]. רבי יוסי
אומר מן המנחה ולמעלה אינו צריך לטבול”. הרי שלדעת חכמים טובל והולך ואפילו
שלא לתורה ולא לאכילת טהרות.

לפיכך יש לנו לקיים אותה מסורת, המדברת בתקנת עזרא שיהו
בעלי קריין טובלין, במצות טהרה לעצמה, ושלא לתורה. ולא עוד אלא שנראין
דברים, שאף הירושלמי מסייע לדעה זו. שכן למדנו שם (יומא פ“ח מד ע”ד):
“ובתשמיש המטה אתי חמי ברחיצה הוא אסור בתשמיש המטה לא כל שכן תפתר במקום
שאין טובלין או קודם שהתקין עזרא טבילה לבעלי קריין”. הירושלמי סבור איפוא,
שלאחר תקנת עזרא אין אנו צריכין לאיסור מיוחד לתשמיש ביום־הכיפורים, הואיל
ובלא כך אסור לאדם לשמש מיטתו, שלא יתחייב בטבילה ונמצא רוחץ ביום צום.
ברם, הרי “מן המנחה ולמעלה” ודאי אין הוא זקוק לדברי תורה ולתפילה, ולאכילה
לא כל־שכן. בעל־כרחנו איפוא נאמר, שלדעת התלמוד תיקן עזרא שיהו טובלין
מטומאת קרי אף שלא לתורה18.

מעתה יש בידינו לענין יסודה של ההלכה המחייבת טבילה לבעלי קריין לדברי תורה, מסורת אחת, המלמדתה מן התורה.

אלא שבגופה לא היתה הלכה זו מקובלת על כל החכמים, והיו
שחלקו עליה והיו מקומות שלא נהגו כן, שהרי רבי יהודה בן בתירה עורר עליה
ואומר “אין דברי תורה מקבלין טומאה”, ואף רבי יהודה בר אילעאי מקרב מידתו
לזו של רבי יהודה בן בתירה19.

ונראין דברים שלדעת רבי יהודה בן בתירה הסכימו בדורות
ראשונים חכמים הרבה, אף־על־פי שבמשנת אחרונים אין דעתו לכאורה אלא דעת
יחיד. שכּן נראה, שהלכתנו שקועה ביסוד מנהגם של “טובלי שחרית” הראשונים
שהיו טובלים כל יום קודם לתפילתם מפני חשש קרי. וכבר שנינו בתוספתא [ידים
פ“א ה”כ לגירסתו השלמה של הר“ש סוף משנה של אותה מסכת]: “אומרים טובלי
שחרית קובלנו עליכם פרושים שאתם מזכירין את השם בשחרית בלא טבילה, אומרים
פרושים קובלנו עליכם טובלי שחרית שאתם מזכירים את השם מן הגוף שיש בו
טומאה”. פרושים הללו, המבקשים בתשובתם להוכיח להם ליריביהם, שאי־אפשר להגיע
לידי טהרה מוחלטת בהזכרת השם, אין מסתייעים באותו הטעם אלא לשם ניצוח
ו”לשיטתם" של בעלי־המחלוקת, וכל־עצמם של דבריהם אינם מכוונים אלא להלכה
שאין לחוש מפני הטומאה אצל הזכרת השם, הואיל ו“אין דברי תורה מקבלין
טומאה”, נמצא שטובלי שחרית עומדים בשיטתם של חכמים, ו“פרושים” הראשונים
תופסים דעתו של רבי יהודה בן בתירה. מיהו הדבר צריך תלמוד20.

2) זיקת שאר טומאות לדברי תורה

ההלכה הקצובה מלמדתנו, שאין אסורים בדברי תורה אלא בעלי קריין בלבד. שכך שנינו בברייתא21: “הזבין והזבות
והנידות והיולדות מוּתרין לקרות בתורה וכו' ובעלי קריים אסורים בכולן”.
הלכה זו מתפרשת על־ידי ראשונים לפי ששאר כל הטמאין “יכולים להיות באימה
וברתת אבל בעל קרי אינו אלא מתוך קלות ראש וזחות הדעת”22, פירוש הבא לעקור יסודה של הלכה על זיקת טומאה אצל תורה ולהעמיד
איסור בעלי קריין לדברי תורה, שלא יהו נזקקין לדברים שבקדושה
בקלות־ראש.

ברם, לאחר שנתברר לנו, שאין במסורת חולק על דברי אמוראים
שבתלמודים, שהלכה זו נלמדת מן התורה, ממעמד הר סיני, יש לנו לפרש את
הברייתא על־ידי ההנחה, שלא ביקשו חכמים להקיש שאר כל הטומאות לטומאה האמורה
בענין, והעמידו את ההלכה על מה שמפורש במקרא.

אלא שמן המקורות המובאים להלן למדנו, שאף טומאות אחרות
זוקקות איסור לתורה מן הדין. לפיכך נראה פירושו של גאון
שכתב23: ו“מאי שנא בעל קרי שהוא אסור כי אלו
(הזבין וכו') אין להם תקנה בשעתן וביומן וזה יש לו תקנה בשעתו וביומו לפיכך
אסרוהו”, הרי שלדעה זו מן הדין שיהו אף שאר כל הטמאין אסורים בדברי תורה,
אלא שלא יכלו לבטל אדם מן התורה ומן התפילה, כשאין לו תקנה על־ידי טהרה בו
ביום24.

כך שנינו לענין טומאת נכרים (שבת קכז ב): “תנו רבנן פעם
אחת הוצרך דבר אחד אצל מטרוניתא אחת וכו‘. אמרו מי ילך, אמר להם ר’ יהושע
אני הולך וכו‘. אחר שיצא ירד וטבל ושנה לתלמידיו וכו’ בשעה שירדתי
וטבלתי במה חשדתוני. אמרו שמא ניתזה צינורה מפיה לבגדיו של רבי. אמר להם
העבודה25, כך היה” וכו'. והרי טומאת גויים,
לאותה מסורת, טומאת זבים היא. מכאן שאף טומאה זו אוסרת לדברי
תורה.

כיוצא בדבר הורו, שאסור לה לנידה להתפלל ולברך ולהיכנס
לבית־הכנסת. ולא עוד אלא שאמרו, שאף המיטמא במגעה ובמושבה חייב לטבול
לתורה26.

ולענין טומאת מתים, הרי אף־על־פי שלא חייבו את הטמאין
לטבול, מכל־מקום אסרו לעסוק בתורה במקום טומאה. שכך שנינו בירושלמי (ברכות
פ“ב ד רע”ג): “הרי שהיה עסוק עם המת בקבר והגיע עונת קריאת שמע הרי זה פורש
למקום טהרה ולובש תפילין וקורא את שמע ומתפלל”. וכן שנינו בשמחות (פ“ג ה”ז,
הוצ' היגר, עמוד 202): “העושה כוך בקבר והגיע זמן המקרא לא יקרא ולא יתפלל
אלא פורש למקום טהרה וקורא ומתפלל ואחר־כך נכנס”27.

זיקת שאר כל הטומאות אצל דברי תורה וחיוב טהרה במקום שאפשר
יש ללמוד מן המסורת המחייבת לברך על מצוַת טבילה לאחר עשייתה, שלא כשאר כל
המצוות (פסחים ז ב; ירושלמי פ“ט יג ע”א). בהלכה זו חלוקים
הגאונים28, שיש מהם אומרים שאין היא מדברת אלא
בגר בלבד, כדי להשוות את ההלכה עם אותה ברייתא, המתרת שאר טמאין לדברי
תורה. ויש מפרשים אותה כפשוטה וכאמיתה, שמכוונת היא לכל חייבי טבילות. לפי
שמאחר שהוא בא להיזקק לטהרה, שוב אין להקל ולקפּח בעיקר הדין, המחייב טהרה
אצל דברי תורה מכל הטומאות, שלא הקלו אלא במקום שאי־אפשר. ולפיכך אין הוא
מברך בשעה ש“אכתי גברא לא חזי”29, אלא לאחר שטהר.

הרי שההלכה ביסודה קובעת, שכל טומאה אוסרת לדברי תורה ולתפילה30.

3) טומאת בעל קרי אצל תפילין

אף־על־פי שההלכה הקבועה אינה זוקקת איסור טומאה אלא כלפי
תורה ותפילה, להוציא שאר דברים שבקדושה, מכל־מקום למדנו שהיו מן החכמים
שהורו איסור אף להנחת תפילין.

שכך שנינו בתלמוּד (סוכה כו ב): “תנו רבנן הנכנס לישן ביום
רצה חולץ רצה מניח, בלילה חולץ ואינו מניח, דברי רבי נתן. רבי יוסי אומר
הילדים לעולם חולצין ואינן מניחין מפני שרגילין בטומאה”. התלמוד בו במקום
תמה ושואל: “לימא קסבר רבי יוסי בעל קרי אסור להניח תפילין”, ומשיב אביי:
“בילדים ונשותיהם עמהם עסיקינן שמא יבואו לידי הרגל עברה”. ברם, פשוטם של
דברים באים ללמדנו, שלדעת רבי יוסי אסור להניח תפילין בטומאה של
קרי.

ולא עוד שנראין דברים, שאותה הלכה מקובלת היא אף על־ידי
רבא, בן מחלוקתו של אביי, המתיר בעל קרי בתפילין. שכּן למדנו בשבת (מט א;
קל א): “אמר רבי ינאי תפילין צריכין גוף נקי כאלישע בעל כנפים מאי היא אביי
אמר שלא יפיח בהן, רבא אמר שלא יישן בהם”. לפשוטם של דברי רבא, “גוף נקי”
פירושו טהור, שבעל קרי אסור להניח תפילין. ואף־על־פי שראשונים הקשו
מאותה סוּגיה שבסוכה, מכל־מקום יש לומר, שמחלוקת אמוראים בדבר. שסתם סוּגיה
ההיא מכוונת לשיטתו של אביי31, המפרש אף בשבת
טעמה של הלכה של ר' יוסי, לא מפני הקרי, אלא מפּני הנקיות, ורבא תופס אותה
הלכה כדעת ר' יוסי, שם בברייתא, לפי פשוטה32.

4) נטילת ידים לתפילה

הלכה זו לא למדנו בתלמוד אלא מתורתם של אמוראים33. ברם, גופה של הלכה עתיקת־יומין היא,
שנהגו בה רבים דורות הרבה לפני ימיהם של אלו. שהרי כך מעיד בעל “אגרת
אריסטיאס” על שבעים ושנים זקן, שתירגמו את התורה יוָנית34, “וכמנהגם של ישראל היו רוחצין את ידיהם בים ומתפללים” וכו',
ולמדנו במפורש מן הכתוב שלהלן, שאותה רחיצת ידים באה בשביל התפילה.

כיוצא בו אנו קורין בסיביליה35:
“אבל את כפות ידיהם הטהורות הם נושאים לשמים ברחצם את ידיהם תמיד, עת קומם
מן משכבם, במים ונותנים כבוד ראשונה ליחיד חי העולמים ואחריו –
לאבות”.

והנה לאחר שראינו למעלה, שמעיקר הדין אף כל שאר הטומאות
פוסלות לתפילה, יש לנו לפרש נטילת־ידים זו שבאה לטהר מן הטומאות הקלות,
המצויות אצל כל אדם. לפיכך ייתכן לבאר אף את מנהגה של יהודית, שהיתה
יוצאת בימים ששהתה אצל הולופירניס, באשמורת הבוקר, אל מחוץ למחנה וטובלת
ומתפללת, לא מפני טומאת גויים שנזקקה להם באלו הימים36, אלא כמנהג שהיתה נוהגת תדיר, אף כשהיתה בין ישראל. שאותה
טבילה, בדומה לרחיצת ידים, היתה קודמת לתפילתה בכל מקום, כדי להיטהר מן שאר
הטומאות.

מעתה, אם נאמר כן, מצינו בימי בית שני שני מנהגות בישראל,
אחד להיטהר לתפילה על־ידי רחיצת ידים, ואחד – חמוּר הימנו – להיטהר על־ידי
טבילת כל הגוף כולו37. ברם, ייתכן, שיסודן של
הלכות אלו, המחייבות טבילה או נטילת ידים לתפילה, אינו בספק טומאה ממש, אלא
במה שהקישו עבודה שבלב לעבודה שבמקדש, המחייבת נטילת ידים וטבילה אף
לטהורים38, וכמוֹת שמצינו הלכה כיוצא בהן,
מיוסדת אף היא על היקש זה, והיא במה ששנינו (ברכות נג ב): “כשם שמזוהם פסול
לעבודה כך ידים מזוהמות פסולות לברכה”39.

אלא שמכל־מקום יש בהן בהלכות אלו מן הרחבת התחומין של טהרה מחוץ למקדש.

5) מצוַת טהרה ברגל ובשבת

שנינו בספרא (שמיני פרק ד, הוצ' וייס, מט א; ר"ה טז ב):
“ובנבלתם לא תגעו יכול יהו ישראל מוזהרים על מגע נבילות וכו' הא מה אני
מקיים ובנבלתם לא תגעו ברגל”. וכן הוא דורש בספרי זוטא (הורוביץ, עמוד
229): “כל צרוע וכל זב וכל טמא לנפש – וכל טמא לרבות כל שאר המיטמאין שיראו
קודם לרגל”. ואף מלהלן שם אנו למידין כן, שכך שנינו אצל הנזיר (עמוד 242):
“יכול יטמא הוא למות מצוה ברגל תלמוד לומר לאמו לא יטמא אבל מטמא הוא על מת
מצוה ברגל”. ובא להשמיענו, שאף־על־פי שיש עליו קודם הרגל שתי מצוות מן
התורה שלא יטמא, אחת מפני נזירותו ואחת מפני החג, מכל־מקום הוא חייב להיטמא
למת־מצוה.

והנה ראשונים וגאונים40, פירשו
הלכה זו, שאין טעמה אלא מפני הקרבן (חגיגה) והמקדש (ראיה), ולפיכך לא נצטוו
על מצוה זו אלא עולי־רגלים בלבד. ולכאורה יש סמוכין לדעה זו מן הברייתא
האחרונה שבספרי זוטא, ש“רגל” מכוון שם כלפי “שחיטת פסח'” שבברייתות
המקבילות41, מכל־מקום נראה, שלא נצטמצמה ההלכה
בעולי־רגלים, וכמוֹת שמוּכח מתשובתו של גאון שבגמו“מ (סי' ע'“ח; אוצר
הגאונים לר”ה, עמוד 26), התופס את הלכתנו כמכוונת לכל ישראל. שהרי מסתמות
לשונו של ר' יצחק הקובע (ר"ה, שם) ש”חייב אדם לטהר עצמו ברגל", וממה שסמך
התלמוד מאמר זה למאמרו הקודם של ר' יצחק “חייב אדם להקביל פני רבו ברגל”,
שעל־כרחנו אין הוא מדבר בזמן הבית דוקא, משמע שמצוַת טהרה אינה מפני הקרבן
והכניסה למקדש בלבד, אלא אף מפני קדושת היום.

מנהג טהרה מפני קדושת היום הרינו מוצאים בימים ראשונים אף
אצל השבת. שכך אנו קורין בחשמונאים ב (יב לח): “ויהודה לקח את הצבא
ויבוא אל עיר עדולם. והיום השביעי קרב לבוא ויטהרו כמנהג וישבות
שם”42.

ושמא יש לדקדק וללמוד דבר זה לימיהם של תנאים ממשנתנו (שבת
פ“ב מ”ז), שרוב המעשים המנויים שם נעשים לצורך השבת, ויש לומר שהטבלת הכלים
(שהיא לחולין, כמו שמפרש הירושלמי) היתה נהוגה אצל כמה מישראל, מפני קדושת
היום, והרי כך פירשו ראשונים43 את המשנה שבביצה
(פ“ב מ”ב): “חל להיות אחר השבת בית שמאי אומרים מטבילין את הכל מלפני השבת
ובית הלל אומרים כלים מלפני השבת ואדם בשבת” (ועי' משנה שלהלן), שטעמה של
טבילה זו הוא מפני שמצוה ליטהר ברגל.

ואמנם מצינו, שבימי רב יהודאי גאון היו מקומות שנהגו לטבול
בערבי שבתות ובערבי ימים־טובים, וראו בטבילה מצוה שבקבע, עד שביקשו אף
לברך עליה44, ייתכן איפוא שסדר המעשים
שבערב־שבת, השנוי במשנתנו, מכוון למנהגם של אחרים לטהר עצמם לכל שבת
ויום־טוב.





ב. אכילת חולין בטהרה

כשאנו באים לדון בפרשה זו, הרי אין אנו יכולים להתעלם מן
החומר המיוחד שבעיון המקורות, הנוגעים בהלכה הנידונית. שכן הרבה הלכות של
תנאים, המדברות ב“טהרות” ובספקותיהן, שנויות הן סתם. ואין בידינו ברוב
המקומות להכריע בדרך של ודאי, אם ענינן טהרות של חולין, ואם נתכוונו לטהרת
התרומה והחלה והמעשרות. והנה עשויים אנו להיות נוטים לפרש את ההלכות הללו
בדרך האחרונה, הואיל וההלכה הקצובה מיחדת בדרך־כלל הלכות טהרה לקודש
ולמתנות כהונה. בדרך זו הלך החכם המובהק פרופ' ביכלר (בספרו על “עם הארץ
הגלילי”, שאני מעתיק הימנו להלן דברים הרבה) וביקש ליישב את המקורות,
לפרקים בדוחק מרובה, שיהו הולמים את שיטת צמצום הטהרה של ההלכה
הקבועה.

ברם, נראה לי, שלאחר שאנו מכירים כמה הלכות של תנאים, שהן
קובעות טהרה לחולין כדבר של מצוה וחובה לאין ספק, ראוי להתכוון בעיון
המקורות על־פי שתי ההנחות הללו: א) כל הלכה שהיא שנויה סתם (או שענינה
מפורש וזמנה סתום) ושאין לפרשה לענין טהרת התרומה אלא מדוחק, יש לבארה
כפשוטה ולזוקקה לחולין (ולקיימה בו בדור, שהמסורת מיחסתה לו); ב) כל הלכה
סתומה יש למושכה ולפרשה בדרך של הנחת הדעת בטהרת החולין, עד שלא תהא
ראָיה להיפוכו של דבר.

ומאחר שכּן אין צריך לומר, שכמה מסקנות, הכתובות להלן,
בפירושי המקורות, אינן אלא השערות קרובות, שמכל־מקום הן עשויות,
לדעתי, כשהן מצטרפות עם הראָיות הגמורות, לבסס את ההשקפה הכללית המוצעת
בפרק זה.

מעתה נחזור לעיין בגופן של ההלכות.

במקומות הרבה מעידים המקורות על חכמים ראשונים ואחרונים שהיו אוכלים את חוליהם בטהרה45. כיוצא בדבר מיחסת האגדה אכילת חולין בטהרה לאבות הראשונים46.

והנה לכאורה יש ללמוד ממקצת מן המסורות הנ"ל ומלשונן47, שלא נהגו בכך אלא יחידים, ושאין בה באכילת חולין בטהרה מן המצוה ממש, אלא ממידת חסידות בלבד48.

ברם, אותה עובדה, שהמסורת מיחדת נוהגם של חכמים הללו,
כאילו החמירו על עצמם חוּמרה יתירה, אין בידה ללמד דבר זה. לפי שיש לבארה:
א) על־ידי שבדורות אחרונים לא היו רבים (אף מן החכמים) נזהרין במצוה זו; ב)
לפי שקשה ביותר לעמוד בה כל הימים ולדקדק בשמירתה כל
הצורך49; ג) לפי שמימיהם של חכמים לא נמנעו
אחרים לדרוש ולהורות שאין זיקת טהרה מן הדין אלא לקודש ולתרומה, והיתה
ההלכה תלויה. ואמנם מכמה מקומות למדנו, שבימיהם של תנאים היתה אכילת חולין
בטהרה נהוגה אצל הרבים ולא נצטמצמה ברשות היחיד של צנועים מועטים. ועוד
למדנו, שלכמה דברים ראו מצוה זו כדבר שבחובה והורוה כהלכות הקבועות,
אף־על־פי שלא יכלו להורות איסור גמור לאכילת חולין טמאים, מפני
שאי־אפשר.

שנינו בברייתא50: “המקבל עליו
ארבעה דברים מקבלין אותו להיות חבר שלא יתן תרומות ומעשרות לעם הארץ ושלא
יעשה טהרותיו אצל עם הארץ ושיהא אוכל חולין בטהרה”.

ושנו במשנה51: “המקבל עליו
להיות חבר אינו מוכר לעם הארץ לח ויבש ואינו לוקח ממנו לח” וכו'. שאין
לומר, שמפני תרומות ומעשרות נגעו בה, שהרי ההלכה סותמת ואוסרת למכור לו לעם
הארץ ואפילו תרם המוכר ועישר תחילה52, ועוד, שאין אדם רשאי למכור טבלין (לעם הארץ)53.

כיוצא בו שנו54: “חבר ועם הארץ
שירשו את אביהם עם הארץ וכו' אבל לא יאמר לו טול אתה חטים ואני שׂעורים,
טול אתה הלח ואני אטול את היבש”. אף כאן משנתנו אוסרת למכור לעם הארץ
אוכלין המוכשרים לקבל טומאה (שהחליפין כמכר), כמשנה הקודמת, וכמוֹתה מדברת,
כנראה, אף היא בטהרות של חולין.

ושנינו בתוספתא55: “לא יאמר חבר
לעם הארץ הילך ככר זה ותן לפלוני חבר שאין משלחין טהרות ביד עם הארץ. חבר
שאמר לו עם הארץ הילך ככר זה והולך לפלוני עם הארץ לא יתן לו, שאין מוסרין
טהרות לעם הארץ. עם הארץ שאמר לחבר תן לי ככר זה ואוכלנו, יין זה ואשתנו,
לא יתן לו, שאין מאכילין טהרות לעם הארץ”. והרי כאן ודאי אין הטעם מפני
טהרת הקודש שבאוכלין, אלא מפני טהרת החולין לעצמם.

ועוד שנינו56: “איזהו עם הארץ כל שאינו אוכל חולין בטהרה דברי ר' מאיר”.

הרי למדנו, שאין טהרת חולין ממידתם של יחידים, אלא מצוה
שנהגו בה כל ה“חברים”. אלא שעדיין יש לדון, תחילה, אם טהרה זו תופסת מקום
בתחומה של ההלכה, או אינה אלא דבר שבסלסול טהרה בלבד. ובשניה, אם הלכה היא,
כלום היא מצטמצמת ברשות הרבים של החברים ה“מקבלים” עליהם, או אינו אלא
שביסודה הרי היא מיוחדת לכל ישראל כולם, אלא שהחברים קיבלו עליהם לדקדק
בשמירתה.

והנה לשאלה הראשונה, הרי לשונן של ההלכות המועתקות למעלה
מוכיח, לכאורה, שמצוה קבועה היא זו, שכּן הן שנויות כהלכות קצובות. ברם,
דבר זה יש לנו ללמוד ביותר מן המשניות והחיצונות, המדברות בטהרה לאכילת
חולין על־יד הטהרה לתרומה. הרי שטהרה זו קבע היא כחברתה, והיא מגופי
תורה.

כך שנינו בזבים (פ“ג מ”ב): “פורקין (הטהור עם הזב) מן
החמור או טוענין בזמן שמשאן כבד טמאין בזמן שמשאם קל טהורין
וכולן57 טהורין לבני הכנסת וטמאין לתרומה”.

ועוד שנו במשנה (פרה פי“א מ”ה): “כל הטעון ביאת מים מדברי
סופרים מטמא את הקדש ופוסל את התרומה ומוּתר בחולין דברי ר' מאיר”
וכו'.

ושנינו בתוספתא (מקואות פ“ו ה”ז): “כל אלו שאמרו טהורין לחולין וטמאין לתרומה חוץ מהפולטת שכבת זרע שהיא טמאה לחולין”.

ולענין השאלה השניה, הרי יש לעמוד על המקורות שלהלן
המוכיחים, שהיו והורו לכמה דברים טהרת החולין כחובה ממש וקבעו איסור גמור
לאוכלן בטומאה לכל ישראל. שכּן הם סותמים הוראה ומלמדים הלכה זו, כשאר
כל ההלכות, בלא הפרש בין חברים לאחרים.

כך שנינו בחולין (פ'“ב מ”ו): “השוחט בהמה חיה ועוף ולא יצא
מהן דם כשרים ונאכלים בידים מסואבות לפי שלא הוכשרו בדם, רבי שמעון אומר
הוכשרו בשחיטה”. הרי שמודים רבי שמעון וחכמים, שאין לוכל בטומאה, והלא כאן
ודאי בחולין אנו עסוקין שהרי הוזכרו חיה ועוף58.

כיוצא בדבר מפרשת התוספתא (ברכות פ“ו (ה) ה”ב–ה"ג)59 מחלוקתן של בית שמאי ובית הלל במשנת
ברכות (פ“ח מ”ב–מ"ג) אצל נטילת ידים ומזיגת הכוס, איזו מהן קודמת, ואצל
המפה, היכן הוא מניחה, שהכל מודים שאסור לטמא את האוכלין בשעת סעודה, ואין
הם חלוקין אלא באיזו דרך יש להימנע ביותר מחשש טומאתן.

איסור כולל זה של אכילת חולין טמאין יש ללמוד מן ההלכה,
האוסרת “לגרום טומאה לחולין בארץ־ישראל”, אף כשאין הם טבולין לקודש, לפי
שבעיקרה אותה הלכה שניה טעמה מפני טהרת אכילתן.

דבר זה למדנו ממשנתנו (ע“ז פ”ד מ"ט): “דורכין עם הנכרי
בגת, אבל לא בוצרין עמו”, לפי שהוא מסייע להכשיר את הענבים שיטמאו על־ידי
הגוי. והרי פירותיו של נכרי אינם טבולין60, ואף־על־פי־כן אסרו לטמאם.

ובתוספתא (מכשירין פ“ג ה”ז) שנינו: “אף־על־פי שאמרו אין
אדם רשאי לטמא פירותיו התירו לבעל הבית שיהא מטמא דבר מועט ונותן לתוך
כפישא”.

וכבר ראינו61, שר' יוסי אסר
לאדם שבא עמו בספינה לוכל ולשתות עד שלא יטבול, מפני טומאת קרי. ואף הלה
ביקש להסתכן ובלבד שלא יעבור על מצוה זו.

לפיכך יש לנו לומר, שמצוה זו ראוה חכמים שהיא מוטלת ביסודה
על כל ישראל, אלא שמן הקושי לא קיימוה רבים, או שלא נהגו בה קבע, לפיכך
צרכו חכמים (ושאר כל אדם המקבלים עליהם) להתחבר ולהתיחד על־ידי קבלה,
על־מנת לדקדק בקיומה ולהיות מובטחים מן הספקות62.

הילכך אין משנתנו מתמיהה, כשהיא קוראת להם לאוכלי חולין
בטהרה – “בני הכנסת” (זבים, שם), שמשמעם כל שהם ישראל, וכענינו אף במקומות
אחרים63, לפי שאכילת חולין בטהרה הריהי מצוה של כל אדם.

ברם, לענין יסודה של ההלכה, אימתי נשנתה והיכן הונהגה, יש
לנו לדון כתחילה. לפי שפרופ' ביכלר תופס בפרשה זו שיטה מיוחדת, הואיל והוא
נוטה לראות את המסורת, המצמצמת זיקת טהרה בתחומו של מקדש ושל כהנים, שכוחה
היה יפה בכל מקום ובכל שעה, עד לימיהם של אחרוני התנאים, בלא שיהו עליה
עוררין. לדעתו לא נולדו ההלכות המחמירות בטומאה ואוסרות את הספקות אצל עם
הארץ, אלא לאחר החורבן, מקצתן ביבנה ורובן ככולן באושא לאחר חורבן ביתר ואף
הן אינן מכוונות בעיקרן אלא לכהנים ולתרומה64,
אלא שהכהנים נהגו טהרה לפרקים אף בחוליהן “מפני סרך
תרומה”65. ולפיכך, פרט להלכות מועטות שהוֹרוּן חכמי אושא66, כל מקום שההלכה מדברת בטהרת חולין
אין היא מתכוונת אלא לכהנים. אמנם אף פרופ' ביכלר מודה, שאף לפני מלחמת
בר־כוכבא ואף בימי הבית מצינו טהרה לחולין, אלא שלדעתו לא נהגו בה אלא
יחידים מועטים, ואף הם לא הורו אותה הלכה, אלא עשאוּה כמידת חסידים.

והנה שיטה זו קשה מתוכה. שאין לנו לפרש מה ראו להחמיר
ולחדש איסורים אצל הטהרות ימים רבים לאחר החורבן, כשפסקה זיקתן למקדש
ולקדשים. ואף רחוק הדבר לאומרו, שחכמי אושא חידשו גופי הלכות רבות, הנוגעות
בכל אחד מישראל והמכבידות במידה יתירה על מי שבא לקיימן, בלא להסתמך על
מסורת ראשונים. ושמא תאמר, כדעת פרופ' ביכלר, מפני שאנשי הגליל היו רחוקי
תורה ומזלזלין במצוות והם־הם “עמי הארצות” שבמשנת חכמים (אצל דקדוקי מצוה),
הרי תמוה ביותר, כיצד גזרו בבת־אחת גזירות קשות על ציבור שאין יכול לעמוד
בהן?67

הא אין עליך לומר אלא שכל ההלכות הללו לא נתחדשו מעיקרן
בבית־מדרשם של חכמי אושא ולא היו מכוונות תחילה לאנשי הגליל דוקא, אבל יש
בהן מתורתם של ראשונים, שהיו אף הם בדלים מ“עם הארץ” שאינו נזהר מן הטומאה
אצל החולין ואף לא אצל הקדשים68; ואין לדחות
הנחה זו ממה שמצינו דברים הרבה בענינות אלו בפיהם של חכמי הדור הראשון
שלאחר חורבן ביתר, לפי שאף בשאר הלכות מצינו כיוצא בזה. וטעמו של דבר מפני
שתלמידי רבי עקיבא היו מלמדים ובאים תורת רבם ותורת אחרים, ונשתקעו
הלכותיהם של חכמי הדורות בתורתם שלהם ובפירושיהם למשנת ראשונים. ברם, לענין
שאנו עסוקים בו כאן, אכילת חולין בטהרה, יש לנו ללמוד מן המקורות שלהלן,
שאף בדורות הראשונים נהגו בה רבים והורוה הלכה.

שנינו בברייתא69: “עד מתי
מקבלין, בית שמאי אומרים למשקין שלשים יום ולכסות שנים־עשר חודש, ובית הלל
אומרים זה וזה שלשים יום”. ההלכה מדברת באכילת חולין בטהרה ובכל ישראל
החברים. הרי שהיתה מצוה זו נהוגה וקבועה לפני ימיהם של בעלי המחלוקת הללו,
הואיל ואין הם חלוקין אלא בתנאי מסוים אחד, הנוגע בה.

אמנם פרופ' ביכלר רוצה לומר שאותה מסורת לא נשנתה מעיקרה
בצורתה זו, ושיש בה מ“ביאורם” של חכמי אושא; ברם, אין ידים לפקפק באמיתה של
המסורת ולהכפירה מנטיית הדעת70.

כיוצא בו שנינו בתוספתא71: “בית
שמאי אומרים לא יאכל זב פרוש עם זב עם הארץ ובית הלל מתירין”. מכאן שהכל
מודים שפרוש טהור אינו אוכל עם הזב, מפני טומאת אוכלין, ולא נחלקו אלא על
הזב שהוא טמא מאליו, וכמוֹת ששנה רבי שמעון בן אלעזר שם: “בוא וראה עד היכן
פרצה טהרה בישראל שלא גזרו הראשונים לומר לא יאכל טהור עם הנידה שהראשונים
לא היו אוכלין עם הנידות אלא אמרו לא יאכל הזב עם הזבה מפני הרגל
עבירה”.

והנה אף כאן מבקש פרופ' ביכלר לפרש72, שיש בה בברייתא הראשונה, במחלוקת בית שמאי ובית הלל תוספת
ביאור של רבי שמעון בן אלעזר, ושעיקר המסורת לא שנתה אלא כך: “לא יאכל זב
עם זבה”, ובא רבי שמעון בן אלעזר והוסיף בה דברים וניסחה על יסוד ההלכה
האחרונה שלו ושל בית־מדרשו.

ברם, אף הצעה זו אינה מיוסדת בגופה של הברייתא, ולא
מסתייעת בראָיה אחרת. לפיכך אין לנו ליטול הימנה, מן הברייתא, חזקת נאמנות
בלא טעם.

קדמותה של ההלכה מוּכחת אף מן הברייתא שלהלן73: “בראשונה היו מטבילין כלים על־גב כל
הנשים המתות נידות חזרו להיות מטבילין על־גב כל אחת ואחת מפני כבוד הנשים.
בראשונה היו מטבילין על־גב זבין מתים והיו זבין חיים מתביישין התקינו שיהיו
מטבילין על־גב הכל מפני כבודן של זבים חיים”.

שאין צריך לומר שהמסורת מדברת בכל ישראל ולא בכהנים בלבד,
ואף מסתבר, ש“בראשונה” פירושו לפני דורם של תלמידי רבי
עקיבא74.

כיוצא בדבר יש לדקדק מברייתא אחרת75: “בראשונה היו אומרים בד”ד76; אין
בוצרים עם הגוי בגת שאסור לגרום טומאה לחולין בארץ־ישראל וחזרו לומר… אבל
בוצרין עם הגוי בגת שמותר לגרום טומאה לחולין בארץ־ישראל“. אף כאן, נראין
דברים, ש”בראשונה" (כשאסרו לגרום טומאה לחולין של גוי, ואף־על־פי שאינן
טבולין) קודם לימי חכמי אושא77.

כיוצא בדבר נראה שיש להוכיח קדמותה של ההלכה ממשנת דמאי
(פ“ו מ”ו): “בית שמאי אומרים לא ימכור אדם את זיתיו אלא לחבר, בית הלל
אומרים אף למעשר”. שאף־על־פי שאפשר ליישב את המסורת מפני טומאת תרומה ומעשר
הטבולין בהם בזיתים, מכל־מקום קרוב לומר, שאין בית שמאי ובית הלל חלוקין
אלא בטהרת החולין, שבית שמאי מחמירין ביותר ובית הלל
מקילין78.

כיוצא בדבר מעידה על קדמותה של ההלכה מחלוקת בית שמאי ובית
הלל שבמשנת ברכות פ“ח מ”ב ומ"ג, שקשה ביותר לפרשה בדרך אחרת שלא כפירוש
התוספתא. לפיכך אין לנו לעשות את מרקוס טועה ולהוציא מידי פשוטם את
הדברים שהוא אומר על “הפרושים וכל ישראל”, – “ואת אשר מן השוק אינם אוכלים
בלא טבילה ועוד דברים רבים שקבלו עליהם לשמור כמו טבילת כוסות וכדים
ויורות”. לפי שאין דבר המונע מלהניח, שבימיו של הכותב (ואף של ישו) נהגו
החברים ורבים מן העם לאכול את חוליהם בטהרה, וכעדותו המפורשת של
הלה.

זיקת טומאה אצל אכילת חולין בימים ראשונים, כהלכה קבועה,
מוכחת ביותר ממצוַת נטילת ידים לחולין. ואמנם בפרשה זו יִחד פרופ'
ביכלר79 דברים הרבה כדי לסלק מכאן את הסתירה
לשיטתו, הכופרת בקדמותה של הלכה זו; אלא שהוא אנוס להקדים קמעה שעת חידושה
של נטילת ידים. וכך הוא מלמד ובא: נטילת ידים לחולין לא נתחדשה אלא
בבית־מדרשו של רבן גמליאל דיבנה, קרוב לשנת מאה למנינם, שהלל ושמאי לא גזרו
אלא על טהרת ידים לקודש. ואף־על־פי שאף קודם־לכן היו יחידים שנהגו ליטול
ידיהם לחולין, הרי לא היתה זו הלכה ברורה, ואף הנוהגין בה לא היו אלא
מתלמידי בית שמאי, שהם־הם אבות ההלכה שנתקבלה ביבנה אף על־ידי שאר כל
החכמים. ואם תאמר והרי כותבי הגליונות מדברים במצוה זו כב“מסורת זקנים”,
שנוהגין בה “הפרושים וכל ישראל”, אף הוא משיב, שאין אלו אלא מעתיקים דבר
שהיה נוהג ובא בזמנם לימי משיחם וכוללים את מה שהורו בימיהם יחידים מן
החכמים (מבית שמאי) כהלכה קבועה ורוֹוַחַת.

ברם, שיטה זו פנים קשות לה, לפי שאין ליישב על־פיה את
המקורות אלא בדוחק מופלג. שהרי בית שמאי ובית הלל חולקין בסדר נטילת ידים
בסעודה, ומוּכח שאותה מצוה נהגה לפני ימיהם של אלו, מאחר שהם חלוקים
בפרטות. וקשה לומר, כהצעתו של פרופ' ביכלר, שאין מחלוקת זו בדבר שבהלכה,
אלא בסדר סעודה של עשירים שנהגו בו לא מפני המצוה אלא מפני העידון.
שאף־על־פי שמצינו מסורות של תנאים ב“סדרי סעודה”, בלא זיקה לדברים שבהלכה,
מכל־מקום דומה שאין מצויה במקורות מחלוקת של חכמים בדבר שאין בו הפרש להלכה
כל־עיקר80.

ועוד שנינו בברייתא81: “יין חי
מברכין עליו בורא פרי העץ ונוטלין ממנו לידים. נתן לתוכו מים מברכין עליו
בורא פרי הגפן ואין נוטלין הימנו לידים דברי ר' אליעזר וחכמים אומרים אחד
חי ואחד מזוג מברכין עליו בורא פרי הגפן ואין נוטלין הימנו לידים”. והנה ר'
אליעזר וחכמים חולקין ביין חי אם הוא ראוי לנטילת ידים ואם לא, הרי שעצם
ההלכה קדומה היא לדורם של חכמים הללו82.

ברם, פרופ' ביכלר מבקש סיוע להנחתו, שההלכה נתחדשה בדורו
של רבן גמליאל דיבנה, ושבאלו הימים עדיין לא היתה מוסכמת על־ידי החכמים
כולם, מן הברייתא שבעירובין (כא ב), מקום שרבי עקיבא אומר לו לר' יהושע
הגרסי תלמידו, שהביא לו מים לשתות ולא הספיקו לנטילה ולשתיה כאחד ונמנע רבי
עקיבא לשתותם: “ומה אעשה שחייבין עליהן מיתה מוטב אמות מיתה עצמי ולא אעבור
על דעת חברי”, שיש לדקדק מכאן, לדעתו של פרופ' ביכלר: א) שהיתה ההלכה חדשה
באותם הימים ונתחדשה על־ידי חבריו של רבי עקיבא; ב) שרבי עקיבא עצמו לא
הודה בה.

ברם, נראים דברים שאין בברייתא זו ראָיה לעניננו, שהלשון
הסטיריאוטיפי “ולא אעבור על דעת חבריי” אינו צריך להתפרש כאן בדקדוק
ובמשמעו הפשוט, שכל עצמו אין הוא בא לומר אלא שרבי עקיבא ביקש למות ובלבד
שלא יעבור על דבר מדברי סופרים. ואין “חברים” אלא חכמים המורים הלכה זו
מכל־מקום, ולאו דוקא בני דורו. ומצינו לשון זה במקום אחר, שאף בו הוא מתפרש
כך, והוא בברייתא המספרת עליו על רבי יהודה בן בבא שלקח עז “וקשרה לכרעי
מיטתו והיה יונק ממנה חלב רותח בשעה שהיה גונח… ובשעת מיתתו אמר אין בידי
אלא עון זה שעברתי על דברי חבריי”83; והנה איסור
גידול בהמה דקה לא נתחדש על־ידי חבריו של רבי יהודה בן בבא, שהרי כבר רבן
גמליאל ורבי אליעזר נשאלו בהלכה זו84. הא אין
עליך לומר אלא ש“דברי חברים” הם דברי סופרים, ורבי יהודה בן בבא, כרבי
עקיבא באותו מעשה שבעירובין, בא להשמיענו, שהעובר על דברי חכמים חייב מיתה,
ולפיכך צריך אדם להמית עצמו עליהם.

אמנם הדעת נותנת, שעד לחורבן הבית וייתכן אף לאחר־כך לא
היתה נטילת ידים לחולין מקובלת אצל כל החכמים ולא נהוגה אצל כל
ישראל. וראָיה לדבר מפקפוקו של אלעזר בן חנוך. לפיכך יש לראות בדבריהם של
בעלי הגליונות, המדברים ב“כל ישראל” שנהגו כן בימי ישו85, מן הגוזמה וההכללה. מיהו אין ידים לדחות את ההנחה, שבגופה היתה
מצוה זו נוהגת כבר בימים שלפני החורבן ואף־על־פי שמעומעמת היתה ושנויה
במחלוקת86.

והנה ודאי אין לדון וללמוד מנטילת ידים על כל שאר הלכות
טהרה לחולין מבחינת קביעותן וקיומן למעשה. שטהרת ידים נוחה, והזהירות בשאר
מעשי הטהרה קשה, ולפיכך אין להקיש מכאן, ששאר דיני טהרה לחולין היו נהוגים
וקבועים אף הם כמידתה של מצוה זו. ברם, לענין יסודה של ההלכה, הרי יש
ללמוד הימנה בקל וחומר, שהרי נטילת ידים באה לטהר מספק טומאה קלה, ואם לה
חשו חכמים, לטומאת־ודאי חמוּרה לא כל־שכן87.

אלא שכל־עצמה של ההלכה, הזוקקת טהרה לאכילת חולין, מעומעמת
היתה מלכתחילה, לפי שאחרים הורו שאין טומאה אלא למקדש וקדשים (וייתכן,
שעוּבדה זו שימשה גורם לכך, שהיו מפקפקים בטהרת ידים)88. ולפיכך לא יכלה ההלכה להיעשות קבע ולכל דבר, ונשתיירה אצל רבים
“מצוַת פרישות” ולא זכתה להיקבע אלא בדברים מסוימים.





ג. מצות טהרה ואיסור טומאה

כבר נתברר לנו למעלה89 מן
התלמודים, שהיו שהורו חובת טבילה לבעל קרי ואף שלא לתורה ולסעודה, לומר
שחייב אדם להיטהר מטומאה זו מפני מצוַת טהרה לעצמה.

דבר זה יש לנו ללמוד אף מ“תנא דבי אליהו” (פט“ו, איש שלום,
פט”ז, עמוד 78): “ראה אדם קרי חייב טבילה מן התורה”. ממה שסתם לשונו נראה,
שהוא מתכוון לטבילה כמצוה קבועה, בלא זיקה לדברי תורה
ולאכילה90.

וכן מוכח אף מדבריו למעלה שם (עמוד 40): “דם מפני מה [בא
עליהן] ראו את ישראל שהן טובלין ממיטותיהן ואת בנות ישראל שהן טובלות מן
הנידה ומן המיטה אחזו עליהן את המים כדי שלא יטבלו ויבואו זה על זה ויפרו
וירבו”. הקיש טומאת קרי לטומאת נידה, מה זו טבילתה חובה, אף טומאת קרי
כן91. ברם, לא לטומאה זו בלבד, אלא אף כל שאר
הטומאות מחייבות את הטבילה במצוה קבועה, דבר שהתלמוד קורהו “טבילה בזמנה
מצוה”, וכמות שלמדנו מן הברייתא “הזב והזבה והמצורע והמצורעת ובועל נידה
וטמא מת טובלין כדרכן ביום־הכיפורים”92.

ובברייתא אחרת93 שנו: “שוב מעשה
בריבה אחת שנשבית והלכו אחריה שני חסידים לפדותה וכו‘. לשחרית אמר להם
הטבילוני וכו’. אמר להם לטבילה של ריבה זו במה חשדתוה. אמרו לו שכל אותן
הימים שהיתה שרויה בין הנכרים היתה אוכלת משלהם ושותה משלהם עכשיו אמרת
הטבילוה כדי שתטהר. אמר להם העבודה כך היה” וכו‘. והנה טומאה זו היא טומאת
נבלות (באכילתן), ואף־על־פי שאותה ריבה לא נזקקה לתורה, מכל־מקום נתחייבה
בטהרה. ומעֵין זה שנינו בברייתא קרובה לה94:
"מעשה ברבי יהושע וכו’. וכשבא ירד וטבל וכו'. אמרו לו היינו אומרים עליך
כשהיית בין הגויים הטמאים הערלים היית כאוכל בשר חזיר וכשבאת לבין ישראל
אמרת ארד ואטבול ואהיה כמוֹתם טהורים. אמר להם כך וכך לא הטיתם ימין
ושמאל". סתמה המסורת ולא פירשה טהרה זו לדברי תורה (ולסעודה), להודיעך
שחייב אדם להיות טהור מכל מקום.

חובת טהרה כמצוַת קבע מלמדנו אף פילון. שכך הוא אומר:
“וכל־כך גדלה השתדלותו (של משה) למנוע אדם מלהיות גורם למיתתו של חברו,
שהגיע לידי הכרה, שמן הראוי שאף הנוגע בגופו של מת שמת מיתת עצמו יהא טמא
עד שלא יטהר עצמו בטבילות והזיות. אולם את הכניסה למקדש אסר אף על הטהורים
ביותר תוך שבעה ימים, והוא מצווה אותם להיטהר בשלישי
ובשביעי”95.

והנה ההלכה האחרונה מתפרשת על־ידי שהיו מחייבים להיטהר
מספק טומאת מתים. מכל־מקום למדנו, מפורש, שמי שנטמא במת חייב בטהרה מן
הדין, ואף אם אין הוא בא למקדש.

כיוצא בדבר כותב יוסיפוס על טומאת־מת, שהוא מפרשה כפילון,
שטעמה מפני גדר שפיכות־דמים (נגד אפיון ב כו): “והבית ויושביו יטהרו מטומאת
המת, כדי שיתרחק אדם ביותר מן הרעיון, שהרוצח נפש טהור”96. וכן הוא אומר (שם, שם, כג): "ומלבד הקרבנות צוותה תורה על
הטהרות מן הקבורה, מן המיטה ומן ההזדווגות עם אשה ועוד טהרות רבות, שכתיבתן
בשעה זו היתה מרובה מן הראוי97.

תפיסת־יסוד זו, הרואה מצוַת טהרה כחובה לעצמה, בלא זיקה
למקדש ולקדשים, מוצאת ביטוי אף בהלכה, האוסרת לגרום טומאה לחולין, וכמוֹת
שקובע התלמוד בכמה מקומות ומפרש על־פיה דבריהם של תנאים, וכמות ששנינו
בתוספתא מכשירין, שנעתקה למעלה. שאף אם תכליתה של ההלכה היא למנוע אכילת
חולין טמאין, מכל־מקום מעיד עליה לשונה, שהאיסור עומד בפני עצמו, שלא
להרבות טומאה באוכלין.

ואף הלכה זו, שהיא שנויה, למסורת האמוראים, במחלוקת
שלתנאים, קבועה היא בתלמודו של פילון, שכּן הוא שונה באותה פרשה (שם, שם,
206): “ועוד הוא (משה) מצוה, למי שנכנס לבית שמת בו אדם, שלא יגע בשום דבר
עד שלא ירחץ ויכבס את בגדיו, שהיה לבוש אותה שעה”98.

כיוצא בו הוא אומר (שם, 63, III):
“ועד כדי כך השתדלה תורה שלא יהא אדם עבריין בדיני האישות, שאסרה אף על
המזדווגים כמשפט הנשואין, האנשים והנשים, ליגע בשום דבר, לאחר שירדו מן
המיטה, לפני שרחצו במים, כדי להרחיק (את ישראל) מן הניאוף ומן
החשד”99.

כיוצא בדבר אנו קורין אצל יוסיפוס (קדמוניות ג יא ג): “את
שגופן לקוי בצרעת ואת הזבים הוציא מן העיר, ואת הנידות הרחיק (מן
המשא־והמתן עם הטהורים) עד ליום השביעי שלהן; לאחר כך הן טהורות ומוּתרות
להתערב עם הרבים. כיוצא בזה המתעסק עם המת אינו רשאי להתערב עם הרבים אלא
לאחר שבעה ימים”100.

הרחקתה של הנידה מן הטהרות והפרשתה מן הרבים מפני הטומאה,
שמעיד עליה יוסיפוס, אנו למידין אף מן המסורת. שכּן אנו קורין ב“תנא דבי
אליהו” (איש שלום, פט"ז, 75–76): “הא כל האומר לאשתו ולבני ביתו געו בכלים
ועשו מה שאתם רוצים והלא אין טבילה לנידה מן התורה אינו רואה קורת רוח
בעולם”. וממשנתנו (נידה פ“ז מ”ד), המסיחה לפי תומה ומעידה על “בתי טומאות”
של נידות, מוכח שנהגו בימיהם של תנאים להושיב את הנשים בימי נידותן בבתים
מיוחדים101 שלא יטמאו אדם וכלים ואוכלין, וכמנהגם של השומרונים והפלשים102.

והנה ההלכות הללו, המחייבות את הטמאים לפרוש מן הטהורים ומן הטהרות, שלא לטמאן103, יש בהן ללמדנו מקל
וחומר, שאסור להם לטהורים להיזקק לטומאה מעיקרם, במקום שאיפשר. והרי הגענו
לקצה תחומם של דיני טהרה, לאיסור זיקת טומאה של כל ישראל, כמוֹת שנצטוו
עליה הכהנים מן התורה (אצל טומאת מת).

אלא שמצוַת כהנים שלא להיטמא יכולה להישמר בשלמות ובקבע,
מה שאין כן שאר כל ישראל, שעל־כרחם הם מתעסקים עם המתים. ואף אין להימנע מן
המשא־והמתן עם הטמאים אלא לשיעורין.

ולמדנו הלכה זו ממשנתו של רבי יהודה (דמאי פ“ב מ”ג)
הקובעת, שהמקבל עליו להיות חבר, חייב לקבל “שלא יהא מטמא
למתים”104. ואף יוסיפוס מסייע לו לרבי יהודה
(שהחכמים חלוקין עליו). שכּן מוּכח הדבר מהצעת דבריו בסיפור המעשה של בנין
טבריה על־ידי הורדוס אנטיפס, שבנאה בעמל רב ונאנס להביא מתישבים ממקומות
רחוקים ושונים ומן הפחוּתים שבעם ואף מן העבדים ולחלק להם קרקעות וליתן להם
בתים, ובלבד שיתרצו לישב בעיר החדשה: “לפי שידע שעבודת־בנין זו אסורה להם
לישראל על־פי תורת אבותיהם, הואיל ויסוּדה של טבריה נעשה על־גבי קברות,
שמרובים היו באותו מקום ונהרסו (בשעת בנין) והתורה אומרת, שהיושבים (במקום
קברות) טמאים שבעה ימים”105.

למדנו מכאן שני דברים, אחד להלכה, שטומאת מתים אסור להיזקק
לה, ואחד למעשה, שכך נהגו ישראל (להוציא את הפּחותים והריקנים ואת העבדים)
בדור שקדם לדור החורבן לפרוש מטומאה זו מפני העבירה106.

הרי שההלכה והמנהג הפקיעו זיקת דיני טהרה מן התחום שצימצמה
וקבעה להם ההלכה הקבועה – מקדש וקדשים וכהנים, והרחיבתו בדרכים הרבה ובפנים
מרובות107.

מעתה עלינו לדון בטיבן וביסודן של ההלכות הללו מבחינת יחסן
לאותה הלכה קצובה וכוללת, לומר מה היא המגמה השקועה ביסודן של הלכות אלו
כולן, אם יש בה מן הניגוד לאותה הלכה, ואם היא יוצאת מתפיסת־יסוד משונה
בדיני הטומאה שבתורה מעיקרה.

והנה יש לנו להבחין תחילה בין ההלכות המרחיבות תחום של
דיני טהרה לדברים שבקדושה לבין השאר. לפי שהראשונות אין בהן שינוי ברי
בתפיסה היסודית של דיני טהרה בהלכה הקצובה, המלמדת שאין טומאה אלא לקודש.
שאף־על־גב שעל־ידיהן גברה זיקת טהרה אצל ישראל במידה מרובה, מכל־מקום אין
ידים מוכיחות לפרש אותן על־ידי המגמה להנחיל לישראל קדושתם של כהנים.
וייתכן לראות בהן רק נטיה להרחבת תחומו של ה“קודש” בלבד, וכמוֹת שמצינו אף
בהלכות אחרות מימי בית שני המכוונות להנחיל לבית־הכנסת מן המצוות שהיו
תחילה מיוחדות למקדש.

ברם, ההלכות הזוקקות דיני טהרה לחולין וההלכות המחייבות את
הטהרה ואוסרות על הטומאה, כולן מכוונות בדרך אחת שהיא שתים: המשכת קדושתם
של כהנים לכל ישראל וטהרת קודש לחולין.

מגמה זו שביסוד ההלכות הללו מתנסחת יפה על־ידי בעל “תנא
דבי אליהו” (איש שלום, פט"ז, עמוד 72) האומר אצל נטילת ידים לחולין בלשון
הזה: “ולמדנו רחיצת ידים מן התורה וכו', אבל בישראל מהו אומר והתקדשתם
והייתם קדושים מיכן היה רבן גמליאל אוכל חולין בטהרה. אמרו לא לכהנים בלבד
ניתנה קדושה אלא לכהנים וללויים ולישראל. מיכאן אמרו כל המזלזל ברחיצת ידים
סימן רע לו”.

ועדיין אנו צריכים לדון אם ההלכות הללו והמנהגות לא היו
מתחילתם אלא כתוספת טהרה בלבד; שבראשונה לא היו אלא מנהגות של חסידים
וצנועים, ורק בהמשך הימים חזרו ונעשו נוהגם של רבים והלכות קבועות. ובלשון
אחר: כלום אין לומר, שאלו ההלכות נתפתחו ונתגבשו במאוחר על יסודה של אותה
הלכה כוללת בדרך של הרחבה ותוספת־מצוה, ובראשונה לא היו דיני טהרה נוהגין,
לא להלכה ולא למעשה, אלא אצל הכהנים ואצל מקדש וקדשים בלבד.

והנה הנחה זו, הדעת נוטה לה לכאורה משני טעמים. תחילה,
שלפי המסורת אלו ההלכות נידונות כדברי סופרים, לומר כתקנות מאוחרות, שנתקנו
על יסודה של ההלכה הקצובה ‏“שמן התורה”, ובשניה, מפני שאין עליה, על ההלכה
הקבועה, עוררין מפורשין בתורתם של חכמי התורה שבעל־פה.

ברם, ראשונה יש להבחין, שהעוּבדה שהמסורת רואה הלכה פלונית
כדבר סופרים, אינה יכולה ללמד, שאותה הלכה נתחדשה אצל האחרונים. שכמה הלכות
עתיקות בידינו, שימיהן כימי תורה, ומהן – שקדמו לה108. ואף אין ראָיה ממה שאין לנו במסורת שום מחלוקת בשום הלכה,
שמעולם לא יצא עליה ערעור, לפי שהרבה הלכות ראשונות נשתקעו ונשתכחו על־ידי
ההלכה האחרונה בלא שיור כלל. קל וחומר שאנו יכולים להניח מציאותה של הלכה
חולקת בימים ראשונים, כשיש לנו במסורת כמה דברים להלכה ולמעשה המכוונים
לה.

ברם, בעניננו דומה שיש לנו לסמוך הרבה על דבריהם הקצובים
והמפורשים של פילון ויוסיפוס, המוכיחים לא זו בלבד שבימיהם היו נוהגין
ומורין שלא כהלכה הקבועה, אלא אף זו שהם (ובתי־המדרשות שקיבלו מהם) מפרשים
בתורה כן.

לפיכך נראה להניח, שבימי בית שני נתעצמו שתי שיטות בישראל:
אחת, שיטת הצמצום, שקבעה להם לדיני הטהרה תחום מקדש וכהנים, ואחרת, שיטת
ההרחבה, שהורתה הלכות טומאה לכל ישראל.

שתי מסורות הללו יש לראותן תחילה כשתי שיטות פרשנות
חלוקות, המשתנות בפירוש המקראות. ברם, הדין נותן, שמחלוקת זו יסודה בשניוּת
המצויה בתורה גופה, ושאין היא אלא המשך לחילופי־שיטה, המוצאים ביטוי
במקראות המשתנים. לפי שיש מקראות המדברים בטומאה זו אצל הכהנים ומקדש
וקדשים בלבד109 ויש שהם סותמים ומכוונים דבריהם לכל ישראל ולאיסור טומאה מכל מקום, בלא זיקה לקודש110. וכבר מצינו שניות זו אף אצל הלכות אחרות, שבמקום אחד בתורה הן
אמורות לענין כהנים, ובפרשיות אחרות – בכל ישראל111. ובידוע, שמצוי דבר זה לענין נבלה וטריפה ביחזקאל, כשאנו מצרפים
אותו לגופה של תורה112.

והנה שתי מסורות חלוקות אלו גברו, כל אחת לעצמה ולתומה,
אצל בני הכיתות. שיטת ההרחבה נתגברה אצל האיסיים, ושיטת הצמצום – אצל
הצדוקים113. ברם, בתורתם של הפרושים לא יכלה אחת
מהן לדחוק את חברתה לגמרי, ואף־על־פי שידה של שיטת המצמצמים היתה על
העליונה114.

וכשאנו מבקשים טעם להתעצמות זו שבהלכה אצל הפרושים, הרי יש
לראותה כתוצאה של התנגשות שני היסודות הכוללים, שעליהם מושתתת תורתם של
חכמים. אחד, התאמת ההלכה לצרכי החיים, ואחד, ריבוי קדושה לכל אדם (שלא כהן)
ולכל מקום (שלא מקדש) ולכל שעה.

אותו עיקר שני היה מחייב את החכמים להורות טהרה לישראל
ולצוות על הפרישות המוחלטת. ברם, החיים תובעים צמצום הטהרה, לפי שאי־אפשר
לעמוד בה, ובמקום שאפשר טרחתה מרובה. לפיכך (ואף מפני שלא היתה ההלכה
לישראל יכולה להיות קבע בכל ענין בשום פנים) גברה ההלכה, המפקיעה זיקת
טהרה מישראל שלא למקדש, ונעשתה כלל, ואותה מסורת שניה מצאה את תיקונה בכמה
הלכות של פרטות, שאין קשה לקיימן115 או שיש בהן חומר מיוחד116, ובמנהגות של טהרת פרישות.
















מאמר זה נכתב בקשר עם מאמרי הקודם, שבו השתדלתי
להוכיח קדמותה של ההלכה על טומאת גויים. ותכליתו היא לקרב אל הדעת את
ההנחה שהנחתי באותו מאמר, שהלכות טומאת נכרים, כשאר כל הטומאות, היה
כוחן יפה להלכה ולמעשה אף לישראל ושלא למקדש דוקא.  ↩



ביטוי כולל ובולט להלכה הרוֹוַחַת נמצא בדברי הרמב“ם
(הילכות טומאת אוכלין, פט“ו ה”ח וה"ט), הכותב: ”כל הכתוב בתורה ובדברי
קבלה מהילכות הטומאות והטהרות אינו אלא לענין מקדש וקדשיו ותרומות
ומעשר שני בלבד… אבל החולין אין בהן איסור כלל אלא מותר לאכול חולין
טמאין – כשם שמותר לאכול חולין טמאים ולשתותן כך מותר לגרום טומאה
לחולין שבארץ־ישראל – וכן מוּתר לאדם ליגע בכל הטומאות ולהתטמא בהן"
וכו'.  ↩



הכתוב שבויקרא יא ח שלפי פשוטו הוא בא להזהיר על
טומאת נבלה וללמד איסור זיקה לטומאה זו לכל ישראל, נדרש בתורת כהנים,
שאינו מדבר אלא בטהרה שקודם לרגל ראה להלן, ו“אחרים” שם דוחקים לדרוש
את המקרא בדרך אחרת, להוציאו מידי פשוטו.

וכן הכתוב שבויקרא יד לו, שלשונו מוכיח, שחובה להציל
את הכלים מן הטומאה, נדרש על־ידי ר' מאיר במשנה (נגעים פי“ב מ”ה)
ובספרא (מצורע, פרשה ה) ש“התורה חסה” על ממונם של ישראל, שלא יפסידו
על־ידי שהכלים לא יהיו ראויים להשתמש בהם לטהרות. ורבי יהודה מעמיד את
הדין על גזירת הכתוב, ושלא מפני הטומאה (כפירוש הראב“ד לספרא והר”ש
למשנה), ואף ר"ש, נראה, מסכים עמו (או עם ר' מאיר כדעת הר“ש, והשוה
משנה למלך לרמב”ם, פי“ד מהילכות טומאת צרעת, ה”ד).

ואף פירושיהם של התנאים בפרשיות שבתורה המדברות
בשילוּח טמאים מן המחנה, שהן מכוּונות למחנה שכינה ולויה בלבד, אין הם
קרובין ביותר לפשוטן של מקראות.  ↩



בסופו של המאמר הריני דן בשאלה ונוטה לראות בהן
בהלכות הללו, היוצאות מגדר המסורת הקבועה, לא התפתחות שמתוך ההיא, אלא
ביטוי לשיטה אחרת, שהתנגדה לה מימים ראשונים, לפיכך איני יכול לדבר על
“התפשטות” זיקת טומאה וכו', אלא במרכאות.  ↩



ברכות פ“ג מ”ד–מ“ו; תרומות פ”א מ“ו (השוה תוספתא שם
פ“ב, ה”א וירוש' לאותה משנה); תוספתא ברכות פ”ב הל‘ י“ב–י”ד; הברייתות
שבתלמודים ברכות שם וירוש’ שבת פ“א ג ע”ד.  ↩



ברכות כב ב; ירוש' שם פ“ג ו ע”ג.  ↩



ב“ק פב א; ירושלמי מגילה פ”ד עה ע“א ויומא פ”ח מד  ע"ד.  ↩



ב"ק שם וברכות כב ב.  ↩



צייטלין, J.Q.R.n.s., חע“ג  63–66 וכן HUCA I, עמודים 369–371, רוצה לומר,
שאותה תקנה של עזרא לא היתה אלא להקל עליו שלא יהא חייב בהערב שמש (או
אף להישלח מחוץ לירושלים) כלמקדש, ברם, הלשון ”תיקן טבילה" מוכיח על
עצמו, שאינו מתכוון אלא לחידוש בגופה של מצוה, ולא לביטול מצוה אחרת.
וכן כל שאר התקנות המיוחסות לו הן חידושים בגופם.  ↩



ברכות כב א, ירושלמי שם פ“ג ו ע”ג.  ↩



דבר שנתקשו בו ראשונים. עי' תוספות ב“ק פב, וּברא”ש  שם ורשב"א לברכות.  ↩



כנוסח המתוקן של כ"י רומי. תרגום: אמר לו: אותו אדם
רוצה לאכול. אמר לו אכול. אותו אדם רוצה לשתות אמר לו: שתה. כיון שבאו
לנמל אמר לו: שם לא הרשיתי לך אלא בגלל סכנת נפשות, אבל כאן אסור לאותו
אדם לטעום כלום עד שיטהר.  ↩



או “באיסרטה” כנוסח כ"י רומי.  ↩



והיה החמר מהלך אחריו נכנס לבית שיח, אמר לו: אותו  אדם רוצה להיטהר וכו'.  ↩



כבר נתפרשו מעשים אלו כמבואר בפנים אף  על־ידי Brandt, Beihefte zur ZATW, XVIII,  עמודים 39–41 ובמוסף לאותו מכ“ע כרך י”ח, עמודים 124–125.  ↩



רואה אני להעיר על דברי היינימן (Philons
jüdische und griechische Bildung, עמוד 73), המעתיק
את דברי פילון על טעמה של מצוַת טומאת מתים, שהוא לדעתו, ללמד על־ידיה
חומר העבירה של שפיכות דמים, ואומר: “Nach einer anderen
Auffassung (scil. Philons) soll die Vorschrift der Reinigung der
Verbrechen verhüten. Verwandtes findet sich in der rabbinischen
Literatur nicht”.

ברם, המעשים הללו והמאמרים של ר' חנינא ורבי יהושע בן
לוי מוכיחים, שאף בבית־מדרשם של חכמי תורה ראו את חובת הטהרה כ“גדר
גדול”, המרחיק את האדם מן העבירה החמוּרה (וממש כלשון הזה כותב פילון
אצל דין טבילה שלאחר התשמיש, שהיא באה “להרחיק מן הניאוף ומן החשד”).
וכבר שנו תנאים בברייתא (ספרי במדבר פי‘ קסא; תוספתא יומא פ“א ה”ב
ושבועות פ“א ה”ד; יומא כג א וירוש’ שם פ“ב לט ע”ג): “ללמדך שטומאת
סכינים חמוּרה להם יותר משפיכות דמים”.

ואף יוסיפוס מפרש טעמו של דין טומאה אצל המת כשיטתו של  פילון (ראה להלן).  ↩



יומא פח א ותוספתא שם פ“ד ה”ה (בדפוסים וכת“י וינה;  בכת”י ארפורט אינה, ונשמטה אולי על־ידי הדומות).  ↩



על־ידי הנחה זו ייתכן ליישב את הסתירה המצויה
במסורת שבירושלמי בענין תקנת הטבילה לבעל קרי, שביומא ובמגילה הרי
התלמוד מיחסה לעזרא, ובשבת (פ“א ג ע”ד) הרי הוא מונה אותה בין י"ח דבר.
לפי שבשבת מדברת הסוגיה בטבילת בעל קרי לתורה, מה שאין כן בשני המקומות
האחרים, שהוא מכוון למצוַת טבילה לעצמה.  ↩



משנת ברכות פ“ג מ”ה ומ“ו; תוספתא שם פ”ב הי“ד; בבלי  כב א וירוש' פ”ג ו ע"ג.

אלא שקשה לכאורה על משנת ר' יהודה, שלא השוה מידותיו
בהלכות אלו, שכאן הוא מקל וחכמים מחמירים, ובמקום אחר (תוספתא פ“ב
הי”ב; בבלי כב ב וירוש' פ“ג ו ע”ג) שנינו: “בעל קרי חולה (אף בבבלי יש
לנסח כן, כנוסח כי“מ ושאר נוסחאות, וכגירסת הירושלמי והמשנה, מקואות
פ”ג מ"ה) שנתן עליו תשעה קבין מים הרי זה קורא, אבל אינו מוציא את
הרבים ידי חובתן עד שיבוא בארבעים סאה. רבי יהודה אומר ארבעים סאה מכל
מקום”, הרי שרבי יהודה מחמיר יותר מן החכמים.

ושמא יש לשער, אם נברח מן התשובה “שני תלמידים שנו
אותה”, שדברי רבי יהודה “בארבעים סאה מכל מקום”, לא נאמרו בעיקרם בענין
ההלכה שבכאן, ואינם אלא העתקה מן הברייתא שבתוספתא מקואות פ“ו ה”א, ששם
הוא אומר: “מפני שבעל קרי טובל בארבעים סאה בכל מקום”, ובא להקל (נגד
רבי מאיר המחמיר) וללמד, שיש מקומות שאסורין לשאר טמאין ומוּתרין לבעל
קרי. וה“תנא” של החיצונה שלנו העתיקה אותה מסורת כמוֹת שהיא וצירפה
לענין שלא נאמרה לו תחילה, ונמצא על־ידי צירוף זה שימושו של לשון
(שנשתנה מן “בכל מקום” ל“מכל מקום”) הפוך.

ורואה אני להעיר על הלכה שנתחדשה בבית־מדרשם של נחום
איש גם זו ורבי עקיבא ובן עזאי, המכשירה נתינת מים אצל בעל קרי (ברכות
כב א) שמצינו כיוצא בה במקור אחר, שמאותו הזמן, והוא ב“תורת י”ב
השליחים“, חיבור שיסודותיו שקועים בהלכות ומנהגות של יהודים. שם הוא
אומר (ז א–ג), לאחר שציוה על הטבילה (של נוצרים) במים חיים: ”ואם אין
שם מים חיים טבול באחרים. ואם אין אתה יכול בצונן טבול בחמין. ואם אין
לך לא אלו ולא אלו שפוך מים שלש פעמים על ראשך" וכו'.

למדנו מכאן היתר טבילה (בשעת הדחק) בשפיכת מים על
הראש, והיתר רחיצה בחמין (השוה ברכות שם), ואף יש כאן הגבולין להקל
ולהחמיר, המצויין בענין זה בירושלמי: “אמר רבי ינאי שמעתי שמקילין
ומחמירין בה – מקילין בה לרחוץ במים שאובים ומחמירין בה לטבול במים
חיים”.

אמנם יוסיפוס (קדמוניות ג יא ג) תופס את ההלכה עד שלא  הורו בה היתר וקובע שבעל קרי חייב לטבול במים צוננין.  ↩



שייתכן, שהיו טובלים להתקדש לפני התפילה, בלא חשש  של טומאה, וראה להלן, בפנים.  ↩



תוספתא ברכות פ“ב ה”ג; בבלי כב א.  ↩



רש“י, שם, וטור או”ח, סי' פח.  ↩



אשכול, ח"א, אורבך, עמוד 3, אלבק, עמוד 5.  ↩



מכאן תשובה לפרופ' גינצברג, שכתב 1912 MGWJ
עמוד 448, הערה 1, שההלכה אוסרת לתפילה בעל קרי בלבד
ולא מי שנטמא בטומאה אחרת, שרק הקראים בלבד אוסרין גם את
האחרים.  ↩



מעשה זה אירע לאחר החורבן, שלפני כן ודאי לא
היו לו תלמידים לרבי יהושע, ואף־על־פי־כן אין לתמוה שהוא אומר בלשון
הזה “העבודה”. שלא זו בלבד שבני דור החורבן נשתמשו בשבועה זו (מצינו את
ר' יהושע משתמש בלשון הזה לאחר החורבן אף בגטין נח א, והעירני על כך
חברי ח. פינקל), אלא אף חכמים שהיו ימים רבים לאחר חורבן הבית היו
נשבעין כן. לפי שלא פסק שימוש הלשון מפיהם של ישראל, אף־על־גב שבטלה
העבודה. כך מצינו לשון זה בפי ר' יוסי בן דורמסקית (פסדר"כ בובר,
קכח א) ובפיו של רבי נהוראי (מכילתא בשלח ומדרשב"י שם, עמוד 38)
ובפיהם של ר' חייא ובר קפרא (יבמות לב ב) ובפי תלמידו של רבי חייא
(או רבי מאיר, ספרי שלח פי' קטו; מנחות מד א) ובפיו של רבי יוחנן
(ירושלמי יבמות פ“ה ט ע”ג וקידושין פ“ד סה ע”ג. ובבלי שם עא א –
היכלא, והיא היא) וטעה איפוא ליברמן, שכתב (“הירושלמי כפשוטו”,
עמוד 51), שאין לשון שבועה זה הולם אלא את החכמים שחיו בפני הבית. וכן
לא עמד על המקורות הללו היימן (תותו"א, ערך בנימין הצדיק).  ↩



ברייתא דמסכת נידה, עמודים 3, 33, 17. ואף־על־פי
שחיבור זה ממשנת אחרונים הוא, מכל־מקום נראין דברים, שיסוד המסורת
השקועה כאן, מימים ראשונים. ואף מן הגאונים, שרובם הורו להיתר, היו
שאסרו על הנידה להיכנס לבית־הכנסת ולהיזקק לדברים שבקדושה (השוה אוצה"ג
לברכות, תשובות, עמוד 49).  ↩



[ברכות יד ב].  ↩



ראה אוצה“ג לברכות, תשובות, עמוד 48 ולפסחים, עמוד  8 (וע"ש בהערות) ולר”ה, עמוד 27.  ↩



(עדיין האדם אינו ראוי). לשון הגמרא ברכות נא א,
וכן דעת רבי יהודאי גאון, שמברך אחר עשייתה אף בשאר טומאות (תורתן של
ראשונים, הלכות קצובות, עמוד 25).  ↩



בברייתא דמסכת נידה, עמוד 26, הוא אומר: “ולא ימותו
בטומאתם אין רשות לאחד מישראל ליכנס לבית התפילה והוא טמא שהוא מטמא
מקדשו של הקדוש־ברוך־הוא” וכו‘. הרי שכל טמא אסור. ברם, להלן הוא
מוסיף: “ומה היא טומאתו של בן־אדם וזאת תהיה טומאתו בזובו” וכו’, הרי
שמדבר בבעל קרי.  ↩



בכמה מקומות העירו הראשונים, שיש סוגיות בתלמוד
שהשאלות, האמורות בהן סתם, לא נשאלו אלא על־ידי המשיבים (חשוה תוספות
לב“מ כא א ורמב”ן שם שכתב: “וכן במקומות הרבה בתלמוד” ובמ"א).  ↩



כבר נשאל גאון “אם יכול אדם להניח תפילין לאחר
ששימש מטתו או לא” (אוצר הגאונים לברכות, תשובות, עמוד 56), אלא שהגאון
הכריע להיתר מאותה סוגיה שבסוכה. ושמא עיקר טעמה של משנתנו (תרומות פ“א
מ”ו), הקובעת שבעל קרי לא יתרום לכתחילה, אינו מפני הברכה (תוספתא
שם פ“א ה”א; ירושלמי פ“א מ ע”ד), אלא מפני קדושת המעשה של הפרשת
תרומה (וכן אצל הערום, והאילם – מפני שאינו יכול להוציא בשפתיו
ולקרוא שם) וכן אצל החלה (חלה פ“ב מ”ג).  ↩



ברכות יד ב; טו א; פסחים מו א; חולין קכב ב.
ופירושה של ההלכה “לתפילה לנטילת ידים ארבעה מילין” נראה שהוא לרחיצת
ידים לתפילה (השוה אוצר הגאונים לברכות, תשובות, עמוד 42, ותוספות
חולין שם ד"ה: ולגבל), ואף־על־פי שר‘ שרירא גאון מפרשו לטבילת בעל קרי,
ומברכות נא א: "אמר רבי ישמעאל בן אלישע ג’ דברים סח לי אריאל שר הפנים
– ואל תטול ידיך ממי שלא נטל ידיו" וכו', אין ללמוד שנתכוון
לנטילת־ידים זו. ואף טעמו של דבר באותה מסורת אינו אלא מפני
הרוחות.  ↩



הוצאת וינדלנד, 305–306, והשוה שירר
Geschichte4 etc., II, עמוד 519, הערה 63. ואף־על־פי
שבעל האיגרת מפרש טעמה של נטילה בדרך סימבולית, הרי אין בה, בנתינת טעם
זו, אלא כדי לשכך את אזנם של הקוראים היוָנים ולהניח את דעתם של בעלי
האליגוריה מישראל.  ↩



II, 591–594, הוצאת האקדמיה  של מלכות פרוסיה, עמוד 78. ἀλλὰ γὰϱ ἀείϱουσι πϱὸς οὔϱανον
ὠλένας ἁγνὰς ὄϱθϱιοι ἐξ εὐνῆς αἰεὶ χϱόα ἁγνίζοντες ὕδατι ϰαὶ τιμῶσι
τὸν ἀεὶ μεδεόντα ἀθάνατον ϰαὶ ἔπειτα γονεῖς. והנה
העתקתי בשינוי מן הכתוב, לפי שלא רציתי לשנות בהעתקה מן הנוסח שבאותה
הוצאה, ברם, הכרעתי על־פי שתי הנוסחאות (ראה בהערות שם) שגורסות
χέϱας, תחת χϱόα χειϱες. מיהו
ודאי אין מן הנמנע לגרוס כנוסח היחיד. שענינו רחיצת כל הגוף, לפי
שכאמור בפנים, נראין דברים, שהיו מישראל שנהגו לטבול לפני התפילה
לעולם.  ↩



ראה לעיל, עמוד 126.  ↩



יש לנו עדות אצל אבות הכנסיה הנוצרית על מנהגם של
יהודים לטבול כל יום (קודם לתפילה). ואף מנהגם של בני הכיתות
הנוצריות־יהודיות, שנקרא להם שם על אותו מעשה, ודאי מיוסד הוא על מנהג
ישראל, וראה ברנדט במוסף ZATW, XVIII, עמוד 49,  ובפרקים שלהלן על טבילת הכיתות.  ↩



יומא פ“ג מ”ג.  ↩



ר‘ אברהם בנו של הרמב“ם כותב (“מן כתאב כפאיה”
אלעבדין, נתפרסם על־ידי אפנשטיין בספר היובל לר' ישראל לוי, עמודים
33–59, עם תרגומו של המו"ל, שממנו אני מעתיק): ”ומה שהוא מן הצורך לצרף
עוד ביאורו אל חיובי טהרת הידים (לתפילה) הוא – אבל המעולה והמובחר הוא
רחיצת ידים ורגלים ביחד – כי התפילות כנגד התמידות תיקנון וכאשר
התפילות עומדות במקום הקרבן והתורה אמרה ועשית כיור נחושת וגו’ ורחצו
ממנו – מן הצורך הוא שישתדל בכל תפילה ותפילה ברחיצת ידים ולא יחדל
מלעשותה – כי יש בזה דמיון לעבודת בית־המקדש ומן הדברים אשר בהם היו
מזדרזים מאד שם הוא מה שאז“ל זה הכלל היה במקדש כל המיסך רגליו טעון
טבילה וכל המטיל מים טעון קידוש ידים ורגלים”.  ↩



הראב“ד לתו”כ שם; רמב“ם פט”ז מהל' טומאת אוכלין ה“ט
(וכן הרי"ף שלא הביא להלכה זו) ורא”ש סוף יומא ורמב"ן בפירושו לתורה,
ויקרא יא ח. וכן דעת גאונים (אשכול, אורבך, עמוד 3, אלבק, עמוד 5; שערי
תשובה סי' קעה).  ↩



ספרי במדבר פי' כו; נזיר מח ב. ומכאן שלפחות לדעת
ספרי זוטא הרי זו מצוה גמורה שמן התורה, ולא אסמכתא בעלמא, כדעת הרמב"ן
בפירושו לתורה שם (עי' משנה למלך).  ↩



העיר על המקום הזה גינצברג, MGWJ,  XLIII, עמוד 435.  ↩



רש“י לביצה יז יב; המאירי שם והר”ן. אמנם רבן שמעון
בן גמליאל בתוספתא מנסח את ההלכה בכהן ולתרומה. ברם, אין ללמוד הימנו
לפירושה של משנתנו, שייתכן שב' מסורות הן.  ↩



שערי תשובה שם (אוצה“ג לר”ה, עמוד 26 והערה ט).
אמנם הגאון משיב: “כך שנו חכמים ז”ל מיום שחרב בית־המקדש אין טומאה
וטהרה ואין חובה לטבול לא בערב־שבת ולא בערב יומ־טוב שאין עלינו טבילה
מן התורה אלא לביאת מקדש“ וכו‘. ברם, לא הכל חשבו כמותו, ובמיוחד
בארץ־ישראל. ומכאן תשובה לפרופ’ גינצברג האומר (שם, הערה 3) לענין ”ספר
ברית דמשק", שיש ללמוד הימנו לכאורה, שבני אותה הכת נהגו להיטהר לשבת,
שאין זכר לכך במסורת (מלבד בחשמונאים שם), ואין מציין אלא לקראים
(אשכול הכופר), המחייבים טבילה בערב־שבת. ולעיקר דברי הגאון על הטבילה
בערב־שבת ובערב יום טוב שאינה חובה, יש ללמוד על מה שקובע רב סעדיה
גאון (מאה שערים לרי"ץ אבן גיאת הל' יום־הכיפורים), שהטובל בערב
יום־הכיפורים חייב לברך בעלייתו, הרי שטבילתו חובה.  ↩



ראה ביכלר, 124–119,Der galiläische  ʽAm־ha־ʽAres. מיהו ראייתו לרבי יהושע מן הברייתא בשבת קכז ב אינה. לפי
שלשונה “ירד וטבל ושנה” מוכיח, שאין הטבילה אלא מפני התלמוד. ויש,
כנראה, להוסיף לאוכלי חוליהן בטהרה את רבן יוחנן בן זכאי ורבי אליעזר,
שאמרו בשעת מיתתם “פנו בית מפני הטומאה” (ירוש' סוטה פ“ט כד ע”ג וע“ז
פ”ג מב ע"ג). אלא שאין מן הנמנע, שכהנים היו אף שניהם.  ↩



אברהם (ב“מ פז א; ב”ר פמ"ד), שאול (מדרש
תהילים, מזמור ז, בובר לב א; פסיקתא דר“כ, בובר, 78; פסיקתא רבתי פט”ו,
איש שלום, סח א).  ↩



אין מן השאר ראָיה, למשל, יוחנן בן גודגדא מתיחד
במה שהיה אוכל “על טהרת הקודש”. ואף ר' יוחנן בן החורנית, ייתכן
שחידושו במה שברח מן הספק.  ↩



ביכלר, שם, עמוד 119, עמוד 124–126.  ↩



דקדק בלשון “כל ימיו” אצל רבי יוחנן בן גודגדא ורבן  גמליאל ועקילס.  ↩



תוספתא דמאי פ“ב ה”ג; אדר“נ נו”א, פמ"א (שכטר, סו  ב).  ↩



דמאי פ“ב מ”ג.  ↩



וכן פירשו הר“ש והרמב”ם, שמשנתנו מדברת בטהרה של  חולין.  ↩



דמאי פ“ה מ”ח וירוש' שם כד ע"ד. והנה ביכלר (עמוד
163) נוטה לפרש תחילה את משנתנו בכהנים ולתרומה, לפי שאין מדרסו של זב
טמא לחולין. ברם, כבר פירשו, שאם ישבה אשתו נידה על בגדיו, הרי הם
טמאין אף לחולין (עי' ר“ש כאן ולטהרות פ”ז מ"ה). ולכך אנו
חוששין.  ↩



דמאי פ“ו מ”ט.  ↩



פ“ב ה”כ–הכ“ב. ביכלר (154–155) קובע, שעלינו לפרש
הלכות אלו בתרומה או בחולין של כהנים שנעשו על טהרת התרומה (לעצמו של
דבר, אם אנו מודים שהברייתות יכולות לדבר בחולין, כל־שהם, מה כופנו
להעמידן בשל כהנים דוקא). דבר זה הוא בא ללמד על־ידי ההיקש מן התוספתא
דמאי פ”ו ה"ח, המדברת בטהרות של עם הארץ שהן נשרפות, שאין היא יכולה,
לדעתו, להתקיים אלא בתרומה. ברם, ראשונה אין לדמות בטהרות ואין
ללמוד סתום מן המפורש. ובשניה, הרי ביכלר עצמו מודה שייתכן, לפחות על
דעת חכמי אושא, שתהא ההלכה מדברת אף על שריפת טהרות של חולין (עמוד
151).  ↩



תוספתא ע“ז פ”ג (ד) י; גטין סא ב.  ↩



לענין הגירסה השוה ר“ש ותוספות נידה ז א ד”ה: וכולן  ומלאכת שלמה.  ↩



השוה חולין לג א וירוש' חגיגה פ“ג עח ע”א (אמנם  התלמודים מקיימים אותה בחולין שנעשו על טהרת הקודש).  ↩



בבלי שם נב א–ב; ירוש' שם פ“ח יב ע”א.  ↩



אף מדרבנן, כשהן ברשותו. ראה רמב“ם פי”א מהל‘ מעשר  הל’ טו וראב“ד שם, ושם פ”א מהל' תרומות היא וכסף משנה שם.  ↩



לעיל, עמוד 150.  ↩



רובן של המצוות שקיבלו עליהם החברים לשמור,
ושהמסורת מעידה עליהן שעמי הארץ אינם זהירים בהן, הן חובה גמורה, כגון
המעשרות וקריאת שמע ותפילין וציצית ומזוזה ואיסור גידול בהמה דקה ואף
הפריצות בנדרים, שהיא מביאה לידי עבירה (דמאי פ“ב מ”ג; תוספתא ע"ז שם
וגטין שם וסוטה כב א וברכות מז ב). ואם היו שדיברו אף בתלמוד תורה
ושימוש הכמים (ר' יהודה שם במשנה ו“אחרים” בסוטה ובברכות), הרי ודאי לא
היה זה עיקר ענינם של ה“חברים” הראשונים. ועוד, לא מצינו אצל החבורות
אלא ב' מצוות אלו – הטהרות והמעשרות (חוץ ממשנת ר' יהודה הנ"ל) – בלבד.
לפיכך הדעת נוטה, שעיקר תכליתן של החבורות היתה להקל על עצמן בשמירת
המצוות אצל האוכלין, שלא יהו נושאים ונותנים עם שאינם נאמנים ונכשלים
בדבר עבירה. הילכך אין ליחס להם לחברים השתדלות להוסיף על עצמם קדושה
יתירה במה שאין חייבין בו כל אדם, אבל יש לומר, שנתכוונו לסייע אלו
לאלו בשמירת אותן מצוות, שבני־אדם מזלזלים בהן משום טעם.  ↩



בכורות פ“ה מ”ה; תוספתא סנהדרין פ“א ה”ב ובכורות
פ“ג הכ”ה. והקבלתם כאן ל“מומחה” מעידה, שאין הם אלא בני הקהילה, כל
שהם. וביכלר נדחק (עמוד 74, הערה 2) לראות בהם חכמים. ו“בני כנסת”
שבתוספתא מגילה פ“ג ה”א ופ“ד הי”ב, אינם ענין לכאן, ששם פירושו בני בית
כנסת פלונית. והשוה תוספות נידה ז א ד“ה: וכולן ותוספות הרא”ש שם.
ובפירושו למשנת זבים הנ“ל ור”ש שם.  ↩



ביכלר רוצה ללמד, שכל מקום שההלכה שונה דיני טהרות
סתם, אין היא מכוונת אלא לתרומה (עמודים 83–85). ברם, הנחתו זו (שהוא
עצמו אינו קובעה אלא בדרך של “אומדנא בטוחה למדי”) אין היא מיוסדת אלא
על שיטת “ילמד סתום מן המפורש”, שאינה מוכחת במיוחד אצל הטהרות, לפי
שהיו הלכות חלוקות, ולכל הדעות גדולה זיקת טהרה אצל התרומה מאצל
החולין, שטהרתן מעומעמת (ואין הנחה זו מתקפחת על־ידי שמצינו בכמה
מקומות ש“טהרות” שבהן הן התרומה). כך אין ללמד מן התוספתא יום־טוב פ“ב
ה”ז (שהיא על דעת רבן שמעון בן גמליאל) על סתם משנתנו בביצה פ“ב מ”ב
(ביכלר, עמוד 84). ויותר מזו רע כוחה של ראייתו ממשנת טהרות פ“ה מ”ב –
“אם מכירו שהוא אוכל בתרומה טהורין מטמא מת אבל טמאין מדרס”, שכל שאר
הלכות שבפ“ז ופ”ח שם, המדברות בכלים ובאוכלין המופקדים אצל עם הארץ,
עסוקות הן בכהנים ובתרומתן (עמוד 49). שכן פירושה של אותה משנה כפשוטה
ייתכן שיהא כאילו אמרה: “אם היה המפקיד כהן והלה מכירו בכך” וכו',
לומר, שההלכות מדברות בישראל (ביכלר נדחק על־ידי פירושו הנ“ל ליישב את
הלשון ”אוכל בתרומה“ שבמשנה זו, כאילו בא ללמד שיש כהנים שאינם אוכלים
בתרומה. ברם, אין ”אוכל בתרומה“ אלא כינוי לכהן בכלל, כשאנו עסוקין
בטהרת אוכלין, וכמוֹת שמוכיחה הקבלתו לבני כנסת במשנת זבים
הנ”ל).

כיוצא בדבר אין ללמד ממשנת טהרות פ“ז מ”ה, שר‘ מני
בירוש’ (חגיגה פ“ב עח ע”ג) מקיימה בתרומה (ביכלר, עמוד 48), שהרי ר‘
יהודה בן פזי חולק עליו ומישב את משנתנו בחולין, ולכאורה דעתו מסתייעת
על־ידי מה ששנינו בתוספתא (חגיגה פ“ג הכ”א): “ספק רשות עם הארץ מדרסו
וחציצו והסיטו טהורין לחולין וטמאין לתרומה”, שהרי משנתנו כאן אף היא
מטהרת מספק היסטו. ולענין מה שביכלר כותב, שהר“ש (לאותה משנה) מפרש אף
משנה ו שבאותו פרק ומ”א פ“ח בתרומה, הרי אין הלה כותב אלא: ”ושמא
כי היכי דמוקי בירושלמי מתני’ דהכא בתרומה ה“נ כל הני מתני' דלקמן”
וכו', שיש לומר, שחוששין להיסטה של אשתו נידה אף לחולין, ולפיכך טמאין
הכלים המוקפין צמיד פתיל (פ“ח, מ”א) כשדר עם עם הארץ בחצר. אלא שלפירוש
אותן המשניות בזיקה למשניות אחרות, שנראות סותרות להן (ראה ר“ש שם
ולדמאי פ”ב ה“ג ותוספות גטין סא ב ורמב”ן לגטין שם, ולנידה לג ב), יש
לומר, שהיו דעות מתחלפות אצל התנאים בעיקר טומאת זבין של עם הארץ,
וכמוֹת שמצינו כיוצא בזה דעות משתנות אצל התנאים הראשונים לענין טומאת
הכותים, שיש וראום טמאי־זיבה מחמת עצמם, ויש שטימאום מפני שהם בועלי
נידות (דבר שבדעתי לבררו במקום אחר).  ↩



עמ' 86 ובמ“א. ביכלר (עמוד 161) משתדל לדקדק בלשון
”ושיהא אוכל חוליו בטהרה“ ולהוכיח מכאן, שאותה הלכה נאמרה תחילה
בכהנים, שהרי משמע הימנו שיש לו אוכלין אחרים מלבד החולין, והן התרומה,
ומסתייע מן התוספתא שבחגיגה פ”ג, ה“ב, השונה: ”רבן גמליאל היה אוכל על
טהרת חולין כל ימיו“, להודיעך, שכל מקום, שנאמר בו ”חולין“ סתם,
הריהו מדבר בישראל (ויש להשלים: חולין של כהנים) וכל מקום שהוא אומר
”חוליו“ מדבר בכהן. ברם, ראשונה יש להעיר שבאותה ברייתא שבתוספתא דמאי
הנוסחאות משתנות, שכ”י וינה ודפוס גורסין “חולין”. וכן היא הגירסה
במקבילה שבאדר“נ. ואף במקום אחר הנוסח משתנה, כגון תוספתא סוכה פ”ב
ה“ג, שהדפוס וכי”ע גורסין “חולין”, וכי“ו – ”חוליו“. ובשניה, אין
להוכיח מתוך הלשון כנ”ל, הואיל וכפשוטו ענינו – אוכליו של חולין,
לומר שיקבל עליו לוכל כל מה שהוא אוכל משלו בטהרה.  ↩



בעמוד 124, הערה 1 מודה ביכלר שהברייתות בתוספתא
מכשירין פ“ג ה”ז, ה“ט, ה”י, ה“ה, ה”ן, וע“ז פ”ד הי“א מדברות בחולין של
ישראל ולא בכהנים דוקא, אלא שלדעתו לא נשנו קודם לימיהם של חכמי אושא.
והוא מסתייע לכך בראָיה ממשנת מכשירין פ”ו מ“ב, המוכיחה ש”אבות ההלכות
הללו הם ר‘ מאיר ור’ יהודה“. ברם, לא זו בלבד שאין מן המשנה ראָיה
לשיטתו, אלא אף זו, שהיא מוכיחה שאלו ההלכות קדומות הן לימיהם של תנאים
אלו. שכך אנו שונים: ”כל האגודות של בית השוקים טמאים ר' יהודה מטהר
בלחים א“ר מאיר וכי מפני מה טימאו אלא מפני משקה הפה”. הרי שהם
חלוקין בתנאי של הלכה ראשונה, שקבעו חכמים שלפניהם. וראה לענין זה
להלן, בפנים.  ↩



ראה עמודים 65, 212. דעתו של ביכלר היא, ש“עם הארץ”
לענין המצוות אינו אלא בגליל ולאחר חורבן ביתר, שביהודה לא ידעו אלא
“עם הארץ” לתורה. ברם, כבר עמד ביכלר עצמו (עמוד 26) על הקושי לשיטתו
ממה שיוסיפוס מעיד על בני הגליל, שהיו נותנים מעשר כדין (חיים פי"ב).
ויש ללמוד דבר זה אף לענין הטהרה, מסיפורו של יוסיפוס בקדמוניות (ראה
להלן), על בני הגליל שסירבו להתישב בטבריה, מפני הטומאה. והנה נדחק
ביכלר (עמוד 32) לומר, שמא גרם (לזלזול במעשרות) החורבן. ברם, אם כן מה
בין הגליל ליהודה? והרי ביטול העבודה היה צריך להשפיע על בני יהודה לא
פחות מעל אנשי הגליל. ועוד, שמצינו את אנשי הגליל זהירין אצל הטהרות
לאחר החורבן ולפני מלחמת בר־כוכבא. שכּן אנו שונין בתוספתא
(מכשירין פ“ג ה”ה): “אמר ר' יוסי בראשונה היו הבכורות של קשואין
ושל דלועין שבצפורי טמאות מפני שמקנחין אותן בספוג בשעה שעוקרין אותן
קבלו עליהם אנשי צפורי שלא יהו עושין כן”. וכבר ראינו, שנים מן
הגליל (שהאחד מהם חַמר) נותנים נפשם על הטהרה.  ↩



הרבה נדחק ביכלר כדי לסלק את הסתירות שיש לשיטתו,
המצמצמת את ה“חברים” ו“עמי הארצות” אצל המעשרות והטהרות בגליל ובדור
שלאחר ביתר (ראה עמוד 18, הערה 1, עמוד 22). ובמיוחד אין לקבל דעה זו
לאורה של המסורת על הדמאי שנתקן בימיו של יוחנן כהן גדול (ביכלר נדחק
מאד לבטל אותה ראָיה על־ידי שהוא מכפיר את המסורת). ואם אנו מוצאים
בפיהם של חכמי אושא דברי שבח למעשרים ותוכחות – לשאינם מעשרים, הרי
ודאי בא זה ללמדנו שלא הכל נזדרזו מעצמם. ברם, הדין נותן שמצוה קשה
כעין הפרשת מתנות כהונה הצריכה זירוז בכל דור ודור. כן, למשל, אנו
קוראים אצל פילון (“על החוקים”, I, 153–154)
במיוחד אצל מתנות הכהונה, דברי־זירוזין הרבה, ובודאי מפני שנתרשלו העם
להביאן, מפני הפסד ממון. והוא הדין לטהרות, שקשה ביותר לשומרן כל
הצורך. ולענין ה“חבורות” של החכמים ושאר העם לקיום המצוות הנ"ל, דומה
שהעוּבדה, שאין לנו במסורת מעשים שאירעו אלא הלכות בלבד, יש בידה
להעיד, שבצורתן היסודית קדומות הן לדורם של תלמידי רבי עקיבא
על־כל־פנים, הואיל שאילולא כן היו מגיעות אלינו ידיעות של ממש על קבלת
החברים ועל המצוות שקיבלו עליהם, דברים שחולקין בהם חכמי הדור.  ↩



תוספתא דמאי פ“ב הי”א; בכורות ל ב.  ↩



עמוד 170, הערה 2. ביכלר מדקדק מלשון “עד כמה
מקבלין” וכו‘, ש“אין לו כל זיקה” להלכות האחרות שבאותו פרק, וממה ששאר
ההלכות הן של חכמי אושא, שיש לפנינו מסורת שנתנסחה על־ידי חכמים שבאותו
דור. ברם, זו אינה ראָיה, שבכמה מקומות מצינו בתורתם של תנאים, הלכות
שהן קשורות באחרות, שלא הגיעו לידינו, ואף־על־פי־כן אין לפקפק באמיתן.
ועוד, שאף בפרשה זו יש לראות את ההלכה הקודמת (ה"י), שהיא קדומה. ובלא
כך, ר’ מאיר ור‘ יהודה ור’ שמעון ורבן שמעון בן גמליאל ורבי יהושע בן
קרחה אינם מדברים באותו פרק אלא בפרטים, שהם חולקין בהם, ואין נמנע
כלל, שמחלוקותיהם נובעות מחילופי־שיטה בפירוש מסורת של ראשונים.  ↩



שבת פ“א הט”ו; ירוש' שם פ“א ג ע”ג.  ↩



עמוד 167. מה שמביאו לידי כפירה במסורת, הוא שיטתו
על “עמי הארץ והחברים”, שלא היו מצויים עד לדורם של תלמידי רבי עקיבא.
ודקדוקו מנוסח הברייתא שבירוש' והבבלי, לא יכולתי להבין.  ↩



תוספתא נידה פ“ט הט”ז; מו"ק כז ב.  ↩



ההלכה נראית עתיקה, לפי שלא מצינו זכר לאותו מנהג
במסורת של אחרונים. ועוד, שבהלכה הבאה להלן שם (הי"ז), המצטרפת עם הנ“ל
לקבוצה אחת, קודם ”בראשונה“ ל”הנהיג רבן גמליאל".  ↩



ע“ז נה ב–נו א: תוספתא שם פ”ז (ח) א; ירוש' שם פ“ד  מד ע”ב.  ↩



סימן הוא לראשי־התיבות של ההלכות שבברייתא.  ↩



ראָיה לדבר ממה ששנינו בתוספתא שם: “בראשונה היו
אומרים אין בוצרין עם הגוי וכו‘ ומוליכין עמו חביות חדשות אבל לא ישנות
דברי ר’ מאיר וחכמים אומרים אחד חדשות ואחד ישנות”. שהרי ר' מאיר
וחכמים נראין חלוקין בפירוש “חביות” שבמסורת הראשונה, הרי שאותה הלכה
קדמה להם (ואף אם נאמר שנשמטה בתוספתא הסיפא של הברייתא שנשתמרה בבבלי,
ועי' ירושלמי, הרי ההלכה על הולכת החביות קשורה בה, כבמשנתנו). מטעם זה
רחוקים דבריו של ביכלר (עמוד 41, הערה 1), המלמד מן התוספתא הנ“ל,
שמשנתנו (ע“ז פ”ד מ"ט) נשנתה בדורו של רבי מאיר וחכמים, שהם ”אבות
שאלות הלכה אלו", ושבזמנם צירפה ההלכה להחמיר אצל ישראל איסור דריכה
ובצירה כאחד. ברם, כאמור, אותה הלכה קודמת להם (ובמשנה שנוי “חביות”
סתם ועדיין לא נתפרש מה טיבן).  ↩



כך פירש הרמב“ם, שטעם ההלכה של בית שמאי הוא מפני
שאסור לגרום טומאה לחולין שבארץ־ישראל. ונראין דברים, שבית שמאי ובית
הלל החולקין, אם צריך שיהא הלוקח ”חבר“ נאמן על הטהרות, או שדי לו שהוא
”מעשר“, אינם חלוקין אלא במחלוקת של רבי מאיר וחכמים בתוספתא ע”ז,
שרבי מאיר אמר “איזהו עם הארץ” – “כל שאינו אוכל חוליו בטהרה”, “וחכמים
אומרים כל שאינו מעשר”. מיהו ביכלר המניח, ש“החבר, עם הארץ והמעשר הם
שמות של זמן מאוחר”, כופר אף כאו במסורת ורואה בה דברים של אחרונים,
שיִחסום לראשונים.  ↩



עמודים 130–138.  ↩



שאף מחלוקתם שלהם אצל נטילת ידים של מים אחרונים
וכבוד הבית, שביכלר מסתייע הימנה להוכיח, שהם חולקין בדבר
שבמנהגי־סעודה בלבד, מתפרשת בתוספתא (וכן בבלי וירוש' במקומו) “מפני
איבוד אוכלין”, דבר שהמסורת קבעתוּ איסור (השוה “אין מעבירין על
האוכלין”).

ביכלר מדקדק ממה ששנוי בתוספתא פ“ד ה”ט (ברכות מג א)
בסדר סעודה – “הלכה בסעודה יוצא להסך את רגליו נוטל ידו אחת”, שכשם
שרחיצת ידו אחת זו אינה מצוה, שהרי “נטילת יד אחת אינה ידועה בנטילת
ידים של טהרה”, כך נטילת שתי ידיו שבסעודה אינה מצוה אף היא (עמוד
138). ברם. הרי שנינו (חגיגה פ"ג מב): “ובתרומה אם נטמאת אחת מידיו
חברתה טהורה ובקודש מטביל את שתיהם”. והשוה תוספתא פ“ג ה”ח–ה“י וכן
במשנת ידים (פ“ב מ”א): ”נטל לידו אחת משטיפה אחת ידו טהורה“. וקל וחומר
לחולין שידו אחת טהורה. מה מונע, איפוא, לראות אף בנטילת ידו זו דבר
שבמצוה, לפי שאנו מניחים, שלא נתעסק אלא ביד אחת. ואמנם כן פירשו
בתוספות, פסחים קטו א ד”ה: כל, את ההלכה שם, הביאו להם יין כל אחד נוטל
ידו אחת, שהוא מפני הטומאה באחת ידו.  ↩



תוספתא ברכות פ“ד ה”ג; בבלי שם, נ ב; ירוש' פ“ו י  ע”א.  ↩



ביכלר כותב (עמוד 133): “Es sind Kollegen
des R. Akiba, die hier den Beschluss des Lehrhauses in Jamnia über
das Händewaschen bereits voraussetzen könnten”. אבל
ר' אליעזר וחכמים אינם “חבריו של רבי עקיבא”, ואם הם סומכין דבריהם על
הלכה שקדמה להם, הרי שהלזו נתחדשה לפני רבן גמליאל דיבנה.  ↩



תוספתא ב“ק פ”ח הי“ג; ב”ק פ א; תמורה טו ב; ירושלמי  סוטה פ“ט כד ע”א.  ↩



ראה דברי ביכלר עצמו, עמוד 193.  ↩



מתיא טו א; מרקוס יז א–ה; לוקס, יא יח.  ↩



אם אנו מאחרים נטילת ידים לחולין לאחר החורבן, הרי
שהמסורת על הלל ושמאי שגזרו על טהרת הידים, מדברת בקדשים, וכן סבור אף
ביכלר, ברם, ביהודית יא יג, אנו קורין: “ואת תרומות (או: ביכּוּרי)
הדגן ואת מעשרות היין והשמן, אשר קדשום וישמרום לכהנים העומדים לפני
אלהינו בירושלם, גמרו לאכלם, [דברים] אשר אין ראוי לאחד העם לגעת
בהם בידיהם”, הרי שלתרומות ולמעשרות מטמאות הידים אף לנגיעה (שלא
כפירוקם של שני התלמודים לסתירה שבין משנת ביכורים פ“א מ”ה ומשנת חגיגה
פ“ב מ”ה, לענין המעשר אם הוא טעון רחיצת ידים למגע, ראה בבלי שם יח ב
וירוש' ביכורים פ“ב סד ע”ד, וקרובה, איפוא, תשובתו הראשונה של הירושלמי
והבבלי שם, שמחלוקת תנאים בדבר). ואם כן נהגה רחיצת ידים לקדשים לפני
הלל ושמאי. אלא שביכלר (עמוד 68, הערה 1) מטיל ספק במסורת זו, מפני שלא
גתחוור לו למה כוון ב“בכורי הדגן ומעשרות היין” וכו', שלכאורה, כך הוא
אומר, כוון למתנות שהן קודש. ויסוד פקפוקו הוא במה שלפי ההלכה
התרומות והמעשרות ניתנים לכהן בכל מקום; ברם, כבר השתדלתי לברר (לעיל
עמוד 83 ואילך), שנהגו בימי בית שני להעלות את התרומות והמעשרות
לירושלים. המקרא מתפרש, איפוא, כפשוטו, ואין לנו להכפירו.  ↩



לכאורה יש ללמוד טהרת החולין בימים ראשונים
שבראשונים מן המקרא, שמואל א כ כו (ושמא שימש מקרא זה יסוד לאגדה,
להעיד על שאול, שהיה אוכל חולין בטהרה. שהרי הכתוב בשמואל א ט כד
שהימנו למד בעל מדרש שוחר טוב ז' לדבר זה אינו מוכיח לענין הנידון).
ויוסיפוס (קדמוניות ו יא ט) כותב: “ἁγνεύσας ὡς ἔθος εἶχεν ὃ
βασιλεὺς ἧϰεν ἐπὶ τὸ δεῖπνον” (ויבוא המלך אחרי שטיהר
עצמו כנהוג אל הסעודה). ברם, אין להביא מכאן ראָיה, שכן “זבחים” שבאלו
הימים כקדשים היו. ועוד, שהכתוב מדבר בראש חודש, שנידון בימים ראשונים
כמועד לכל דבר, וייתכן שהטהרה באה על שם קדושת החג.  ↩



השוה טהרות פ“ד מי”א.  ↩



עמוד 149.  ↩



רואה אני להעיר על אלו ההלכות שבתנא דבי אליהו
המוכיחות, לכאורה, שמקום חיבורו ארץ־ישראל, לפי שבבבל הקלו בטבילת קרי
ובטומאת נידה. שכן למדנו, בתלמוד (ברכות כב א) מפי רב נחמן בר יצחק,
וכן מעיד הירושלמי (פ“ג ו ע”ג), שנוהגין כן בבבל, להקל. ולימיהם של
גאונים הרי יש לנו עדות ב“חילופי מנהגים בין בני ארץ־ישראל ובני בבל”
(השחר, ז, 579), האומרת: “אנשי מזרח אין רוחצין לא מקרי ולא מתשמיש
המטה ובארץ־ישראל אפילו ביום־הכיפורים טובלין כדרכן” וכו'.

ברם, אין ספק שאף בבבל לא היו כל הנוהגין וכל הדעות
שוין. שהרי בני דורו של רב נחמן בר יצחק (ר' פפא, רב הונא בריה דרב
יהושע ורב חמא) הורו לטבול (שם, שם, ע"ב). ובימיהם של גאונים מצינו
שנהגו להחמיר, ויש מן הגאונים שהורו חובת טבילה לתפילה.

והוא הדין לנידה, שאף־על־פי שב“חילופים” אנו קורין
(שם, עמוד 580) שבארץ־ישראל החמירו עליה שלא תגע בכלים ובבבל התירוה
לכל, הרי אף כאן אנו למידין מתשובות גאונים, שאחרים נהגו בבבל להחמיר,
הא אין בין בבל לארץ־ישראל הפרש אלא זה, שבארץ־ישראל רבו המחמירין,
ובבבל – המקילין. לפיכך אין מכאן ראָיה גמורה שהספר נתחבר
בארץ־ישראל.  ↩



למדנו מן הירושלמי נידה פ“ב נ ע”א, שטהרת נידה חובה
וקבע, מפני מצוַת עצמה. שכך הוא אומר: “אמר רבי חנינא זאת אומרת שאסור
לאשה לשהות בטומאתה”. ושנינו באדר“נ כיוצא בזה שבתד”א (נו“א, פ”ב, שכטר
ה א; בדפוסים אין המאמר על הרואה קרי, ושמא נשמט על־ידי הדומות): “דבר
אחר בטנך ערימת חטים זו כנסת ישראל… הא כיצד אשתו נידה עמו בבית רצה
משמש… הא אינו מתיירא אלא ממי שפוקד אותו על הנידה, ראה קרי רצה טובל
רצה אינו טובל הא אינו מתיירא אלא ממי שפוקד על הטבילה”.  ↩



תוספתא יוהכ“פ פ”ה (פ"ד), ה“ה; בבלי יומא פח א.
ולפי שקשתה ההלכה לראשונים, לפיכך ביקשו להגיהה. וכתב המאירי: ”ומתוך
כך גדולי קדמונינו מתמיהים שאר חייבי טבילות למה טובלין ביום־הכיפורים,
הרי יכולין להתפלל שלא אסרו אלא לבעל קרי" וכו‘. ברם, אין צריך להגיה
בברייתא, לפי שכבר ראינו (לעיל עמוד 154), שמיסוד ההלכה אף שאר כל
חייבי טבילות אסורים בתפילה, כשיש להם תקנה בו ביום. אלא שפשוטה של
הברייתא בא ללמד, שלדעת חכמים מצוַת הטהרה קבע, ור’ יוסי חולק וסובר,
שמצותה מפני התפילה (או שמצוַת עצמה אינה דוחה איסור רחיצה
ביום־הכיפורים).  ↩



אדר“נ, נו”א, פ"ח (שכטר יט י ע"א).  ↩



אדר“נ נו”ב פי“ט, כ”א ע"א. והנה ר' יהושע ודאי לא
התגאל במאכלות אסורים, אלא שאכל מפתם שלא בטובתו (והשוה הלשון שבפי רבי
אליעזר, חברו, במשנת שביעית, פ“ח מ”י: “האוכל פת כותים כאוכל בשר
חזיר”). למדנו מכאן, שאוכלין של גויים מטמאין באכילה, כנבלה (השוה לעיל
עמוד 142).  ↩



DSL., III 205. Τοσαύτην δὲ πϱόνοιαν
ἐποιήσατο τοῦ μηδένα παϱαίτιόν τινι γενέσθαι θανάτου,

ὡς ϰαὶ τοὺς πϱοσαψαμένους νεϰϱοῦ σώματος, ὃ τελευτὴν ἐνδέδεϰται τὴν
ϰατὰ φύσιν, οἴεται δεῖν μὴ εὐθὺς εἶναι
ϰαθαϱούς, μέχϱις ἂν πεϱιϱϱανάμενοι ϰαὶ ἀπολουσάμενοι ϰαθαϱῶσιν. εἰς
μέντοι τὸ ἱεϱὸν

ἡμεϱῶν ἑπτά, τϱίτῃ ϰαὶ ἑβδόμῃ ϰελεύσας οὐδὲ
τοῖς σφύδϱα ϰαθαϱοῖς ἐφῆϰεν εἰσιέναι ἐντὸς

ἀφαγνίζεσθαι.  ↩



ϰαθαίϱειν δὲ ϰαὶ τὸν οἶϰον ϰαὶ τοὺς
ἐνοιϰοῦντας ἀπὸ ϰήδους, ἵνα πλεῖστον ἀπέχῃ τοῦ δοϰεῖν,

“ϰαθαϱὸς εἶναί τις φόνον ἐϱγασάμενος.  ↩



ἁγνείας ἐπὶ ταῖς θυσίαις διείϱηϰεν ὃ νόμος
ἀπὸ ϰήδους, ἀπὸ λέχους, ἀπὸ ϰοινωνίας τῆς πϱὸς

ἄν ἔιη νῦν γϱάφειν γυναίϰα, ϰαὶ πολλῶν ἄλλων,
ἃ μαϰϱὸν. והשוה אף שם ב כד. ומכאן פירכה לרבי יהושע
בן לוי האומר (ירושלמי ברכות פ“ג ו ע”ג) “אין קרי אלא מתשמיש המטה”.
ורחוק לפרש את הכתוב “טהרות לשם הקרבנות”, שמלבד מה שאין הלשון סובל
פירוש זה אלא בקושי (ולא סדר המאמרים שבפרשה), הרי ראינו את יוסיפוס
סודר מצוַת הקרבנות ומצוַת הטהרות בפירוד ובדרך של הקבלה גמורה ומתוך
הפסק שבינתים על־ידי פרשת מאכלות אסורים, בקדמוניות ג ט א עד ג יב א.
ויש לעמוד על כך, שבקדמוניות שם (ואילך) סדר הפרשיות שוה לזה שבנגד
אפיון: קרבנות, טהרות, עריות. ומחזיק אני טובה לד"ר שוואבה,
שהסכים על־ידי בפירוש הכתוב.  ↩



ἔτι μέντοι ϰαὶ τοῖς εἰσιοῦσιν εἰς οἰϰίαν,
ἐν ἤ τετελεύτηϰέ τις, πϱοστάττει μεδενὸς ἅπτεσθαι,

αἴς ἀμπίσχοντο πϱοσαποπλύσαντες. μέχϱις ἄν
ἀπολούσωνται ϰαὶ τὰς ἐσθῆτας  ↩



τοσαύτην δ᾽ ἔχει πϱόνοιαν ὃ νόμος τοῦ  μηδὲν ἐπὶ γάμοις νεῶτε־ϱίζεσθαι, ὥστε ϰαὶ
τοὺς

συνιόντας εἰς δμιλίαν ἄνδϱας ϰαὶ γυναῖϰας ϰατὰ τοὺς ἐπὶ γάμοις
θεσμούς, ὅταν εὐνῆς

ἀπαλλάττωνται, οὐ πϱότεϱον ἐᾷ τινος ψαύειν. ἤ λουτϱοῖς ϰαὶ
περιϱϱαντηϱίοις χϱῆσθαι.

ἀνείϱγων ϰαὶ τῶν ἐπὶ μοιχείαις ἐγϰλημάτων. πόϱϱωθεν μοιχείας  ↩



ἀπήλασε δὲ τῆς πόλεως ϰαὶ τοὺς λέπϱᾳ τὰ
σώματα ϰαϰωθέντας ϰαὶ τοὺς πεϱὶ τὴν γονὴν

ϰαὶ τὰς γυναῖϰας δὲ αἷς ἣ τῶν ϰατὰ φύσιν ἔϰϰϱισις ἐπίοι, μετέστησε
πϱὸς ʽϱεομένους.

ἡμέϱαν ἑβδόμην, μεθ’ ἥν ὡς ἤδη ϰαθαϱαῖς ἐνδημεῖν ἐφίησιν, ὁμοίως δὲ
ϰαὶ τοῖς

ϰηδεύσασι νεϰϱὸν μετὰ τοσαύτας ἡμέϱας νόμιμον τὸ ἐνδημεῖν.  ↩



השוה תרביץ, שנה ז, עמוד 124, הערת מורי פרופ'  אפשטיין, ויש לעיין אף ברמב"ן לבראשית לא לה.  ↩



א. אפשטיין, אלדד הדני, עמוד 177; אשכולי, תרביץ,  שם, עמודים 123–124.  ↩



אף רב האי גאון פוקד על הפרשת הזב מן הרבים שלא  יטמאם ומטיל עליו לישב במקום מיוחד בבית־הכנסת, גאוניקא,
II, עמוד 38. והשוה רמב“ם לזבים פ”ג מ"ב.  ↩



ביכלר (עמודים 204–207) נדחק לפרש הלכתו של רבי
יהודה בכהן. אלא שהוא עצמו עומד על הקושי המרובה שבהנחה זו, שהרי אם כן
למה חכמים חלוקין עליו, ועוד, שכל השאר אינם ענין לכהנים ודאי. ברם,
שיטתו זו של רבי יהודה האוסר להיטמא למתים (כשאין צורך לשם מצוה, ומכאן
תשובה לתמיהתו של ביכלר ממה שרבי יהודה מלמד, שמבטלין תלמוד תורה
להוצאת המת), הרינו מוצאים אף בהלכתו, האוסרת לצאת לחוץ־לארץ שלא ברשות
אף לישראל, שכך שנינו בתוספתא (מו“ק, פ”ב (א) ה"ב): “וכן היה ר‘ יהודה
אומר הבאין מחוף הים וממדינת הים אסורין לספר ולכבס וחכמים מתירין א’
ר‘ נראין דברי ר’ יהודה בזמן שלא נטל רשות ודברי חכמים בזמן שנטל
רשות”. והשוה בבלי י“ד א‘ וירוש’ פ'ג פא ע”ג ופסחים פ“ד ל ע”ד, שנראה
טעמו של ר‘ יהודה מפני טומאת ארץ העמים, שהיא לפי ההלכה מספק טומאת
מתים. ולפיכך סומך הירוש’ במו“ק לדברי ר' יהודה ושואל: ”מעתה כהן
(שחכמים מודים שהוא אסור לצאת לחוץ־לארץ מפני הטומאה) שיצא חוץ־לארץ
הואיל ויצא שלא ברצון חכמים יהא אסור לו לגשת".  ↩



קדמוניות יח ב ג. εἰδὼς παϱάνομον τὸν
οἰϰισμὸν ὄντα ϰαὶ ἀπὸ τοῦ ᾿Ιουδαίοις πατϱίου διὰ

τὸ ἐπὶ μνήμασιν, ἃ πολλὰ τῇδε ἦν, ἀνῃϱημένοις τὴν ἵδρυσιν Τιβεϱιάδι
γενέσθαι,

μιαϱοὺς δὲ ἐπὶ ἑπτὰ ἡμέϱας εἶναι τοὺς οἰϰήτορας, ὡς ἀγοϱεύει ἡμῖν τὸ
νόμιμον.  ↩



ביכלר (96), הטוען כנגד שירר שהבין את דברי
יוסיפוס אלו כמשמעם, שואל הא כיצד יש להסיק מכאן ולומר, שאסור היה
ליהודי שומר מצוה לגור שם, והרי רבן יוחנן בן זכאי ואחרים ישבו בטבריה
עוד לפני שר' שמעון טיהרה, ולפיכך הוא בא לפרש דברי יוסיפוס כגרץ, שהוא
כיון לא לאיסור ישיבה ממש, אלא להזאה שיתחייבו בה כשיעלו לרגל, או – מה
שביכלר מקיימו לבסוף – שיוסיפוס כיון, כמסורת של החכמים,
לכהנים.

ברם הפירוש הראשון רחוק, שמה בכך אם יצטרכו להיטהר,
והרי כמה וכמה מישראל (אם לא הכל מפני הספק) התקדשו בירושלים לפני
הרגלים, וכלום יכול דבר זה להבריחם מן טובות ההנאה המרובות, שנתן להם
הורדוס. ולענין פירושו של ביכלר, הרי ברור שהוא מוציא את הדברים מידי
פשוטם. שאף אם היו כהנים בגליל באותם הימים במספר רב, הרי ודאי שאם
נאנס הורדוס לשחרר עבדים לישובה של העיר ולהסיע לשם “ריקים ופוחזים”,
יש לומר שברחו אף הישראלים מלהתישב בה. אלא שעיקר שאלתו של ביכלר אינה
עומדת לאחר העיון, שכן אנו למידין מן התלמוד (שבת לד א) שכבר בן עזאי
(כך נראה יש לגרוס תחת בן זכאי שבדפוס, כגירסת הערוך וכ“י מינכן,
שמצאנו את בן עזאי בטבריה, כשהוא יושב בה ישיבת־קבע, וכמוֹת שמעיד
המאמר השגור בפי אביי ורבא בבבלי ”הריני כבן עזאי בשוקי טבריא“,
עירובין כט א והקבלות, והמאמר שבפי רב בירוש' פאה פ”ו יט ע“ד וסוטה פ”ט
כג ע“ג – ”אנא הוא בן עזאי דהכא (טבריה)") ראה את טבריה כטהורה.
ובבראשית רבה (פע"ט) אומר רבי שמעון: “יבא עלי אם אין בידי הלכות כשער
ראשי על טבריא שהיא טהורה”, לומר, שרבי שמעון לא טיהר את העיר במעשיו,
אלא נסתמך על הוראתם של ראשונים. ולצד שני, למדנו מן המסורת שבתלמודים
ובמדרשים, שאף לאחר אותה טהרה, היו שחלקו על רבי שמעון וטימאו את העיר.
אם כן אין להקשות על חכמים שישבו בה, שרבו המטהרים אף בראשונה. ושמא יש
לומר, שהמחלוקת על טהרתה של טבריה יסודה במחלוקתם של תנאים על קברי
נכרים אם מטמאין ואם לא. שייתכן, שאותם קברות, שעליהם נבנתה טבריה, משל
“הכנענים” הם, תושבי־הארץ הקדמונים, ורבי שמעון שטיהרה הולך לשיטתו,
שאין קברי עכו"ם מטמאין.  ↩



רואה אני להעיר על מסורת, המלמדת מצוַת טהרה של כל
ישראל כדבר חובה אף לימיהם של אמוראים, והיא בירושלמי ברכות פ“ו כ ע”א
– “רבי חגיי ורבי ירמיה סלקון למי חטאתא (כגירסה הנכונה של כ“י רומי
ואצל הר”ש מסיריליאו) קפץ רבי חגיי ובירך עליהן אמר ליה רבי ירמיה יאות
עבדת שכל המצוות טעונין ברכה”. הרי שהטהרה על־ידי הזיה מצוה גמורה היא,
אף לישראלים.  ↩



השוה דורות הראשונים ח“א פ”ל–ל"ה.  ↩



ויקרא ז יט–כא; יב ד; כא ד; כב ד–ח: במדבר יט  כ.  ↩



ויקרא פי“א מדבר כולו בטומאת ישראל ואומר (פסוק ז)
”ובנבלתם לא תגעו“ ומצווה על שבירת כלים טמאים (פי"ג) ועל כיבוס בגדים,
ואין מזכיר ענין מקדש וקדשים. ומסיים ב”והתקדשתם והייתם קדושים“, כמצוה
של ישראל, שלא יטמאו מלכתחילה. וכן מדברים המקראות אצל הזב, פט”ו,
במצוַת טהרה שלעצמה.  ↩



יש להשוות, לענין קריחה ושריטה וגילוח זקן, אמור  כא ה, לקדושים יט כז ולדברים יד א.  ↩



הקראים חלוקין בדבר, שיש מהם שהורו דיני טומאה
כאיסורים גמורים, שישראלים שוים בהם לכהנים, ואחרים הורו כהלכה הקצובה,
ראה גינצברג, גנזי שכטר, ח"ב, עמודים 192–193.  ↩



שהצדוקין צימצמו הלכות טומאה בכהנים ובמקדש, מסתבר
מאליו, שהם־הם עיקר כהונה. אלא שמוכה הדבר אף מן הויכוח שבגליונות בין
ישו ובין הפרושים על הטהרה לחולין (אצל נטילת ידים וטבילת כלים), שישו
דוחה את הטהרה, לפי שהיא “קבלה” ו“מסורת זקנים” שאינן כתובות בתורה.
ולענין תפיסת דרך צדוקין של ישו, השוה Leszynsky, Die
Sadduzäer, עמוד 280 ואילך.  ↩



לעיקר הרעיון ראה גייגר 223 ,Urschrift, וכן Zeitschrift, II,
31–33. ברם, הלה (ואחריו לישינסקי, בספר הנ"ל) מוכיח  דבר זה מחשמונאים ב (שמחברו פרושי), ב יז: ὁ δὲ θεὸς ὁ σώσας
τὸν πάντα λαὸν αὐτοῦ, ϰαὶ ἀποδούς τὴν ϰληϱονομίαν αὐτοῦ πᾶσιν ϰαὶ τὸ
βασίλειον ϰαὶ τὸ ἱεϱάτευμα ϰαὶ τὸν ἁγιασμόν, ϰτλ

(והאלהים אשר הושיע את העם כולו ואשר נתן לכולם את
הנחלה ואת המלכות ואת הכהונה ואת הקדושה). מכאן הוא בא ללמד שהמחבר
מבקש להבליט שהכהונה והקדושה אינן לכהנים בלבד, אלא קנין העם כולו,
להוציא, מלבם של צדוקים. ברם, אין מקרא זה ענין לכאן, לפי שאין הוא
מדבר ביחס שבין “העם” לבין הכהנים, אלא בא לומר להם, ליהודי מצרים,
שלהם הם כותבים אותו מכתב ומבקשים מהם לקבל עליהם ולקיים את חג החנוכה,
שכל קניני האומה הם נחלתם של כל ישראל, ולא רק של בני ארץ־ישראל בלבד,
שהמלכות (השלטון שזכו בו החשמונאים) והכהונה והמקדש (שנתחללו על־ידי
היוָנים והמתיונים) והנחלה (לארץ) הם לכל העם. ולפיכך גם הם, בני
מצרים, היו באותו הנס ונתחייבו לשמור את מצוַת החג. וכן הוא מוסיף להלן
ואומר בכתוב שלאחריו – ואנחנו מקווים כי ה‘ יקבץ את כל נידחי ישראל
לארצו וכו’, ומתכוון לומר, שאף הם עתידים להיות קבועים בארץ־ישראל,
ולפיכך אין בינם לבין בני הארץ הפרש לענין המצוה.  ↩



נטילת ידים לסעודה.  ↩



אצל הנידה ובעל קרי וזב, ואף אצל טומאת  גויים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55896