


	
	החשבון הלאומי
	



ראשית דאגתנו, ראשון ועליון
לצרכינו הלאומיים, הוא בנין החיים החדשים במולדת הלאומית, תקנת הישוב העברי
בארץ-ישראל. השעה שעת נסיון קשה, אבל גם שעת תקוות מזהירות לישובנו, שמשפעו
יונקת כל הגולה הלאומית. עשרות שנים עברו מיום שהנחנו את אבן-הפינה הראשונה
בבניננו זה. הזדקפה קומתנו הכפופה, וכבודנו הלאומי שב אלינו. בעמל אין קץ
החילונו לקומם הריסות דורות ולהחיות שממות יובלות. והנה הגיעה שעת משבר
ושעת תקוה כאחת לעבודת בנין זו. הסערה שעברה על האנושות נגעה גם בארץ
חמדתנו לזעזע את בניננו הרך, ופרי עבודתנו היה למשיסה. אבל עצם רכושנו
הלאומי, מתנת המולדת המתעוררת לתחיה, לא ניתן לכליה, כשם שאין להביא כליה
על הקשר הפלאי, המקשר את האומה, את השכבות העמוקות ביותר שבנשמתה אל המולדת
העתיקה. את השפעתו הגדולה של הישוב, השפעה תרבותית כלפי פנים והשפעה
פוליטית כלפי חוץ, לא ישמידו שום מעשי אלמות ועריצות שבעולם. וחובתנו היא
לדאוג לכך, שהשפעה זו עוד תגדל ותתחזק בתוקף המאורעות האחרונים. קרבנותיו
החדשים של הישוב בארץ ישראל צריכים להצטרף ל“חשבוננו” הלאומי.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/51334