


	
	נְזַמֵּר שִׁיר וְשֶׁבַח
	



על הכוונה בתפילה

סימן: נסים חזק.






נְזַמֵּר שִׁיר וְשֶׁבַח גַּם תְּהִלָּה / לְאֵל עֶלְיוֹן וְהוּא שׁוֹכֵן זְבוּלָה

סְבִיבָיו נִשְׂעֲרָה מְאֹד בְּחִילָה / שְׂאֵתוֹ הִיא תְבַעֵת בַּהֲמֻלָּה

יְהוֹדוּן לוֹ צְבָא מָרוֹם בְּגִילָה / וְשָׁם תִּהְיֶה רְעָדָה בַּתְּחִלָּה

מְלִיצָה תַעֲשֶׂה תֵבֵל וְחֵילָהּ / וְכָל נִבְרָא יְהוֹדֶה לַתְּפִלָּה

חֲסִידֵי אֵל גְּדוֹלֵי הַקְּהִלָּה / לְאֵל יוֹדוּ וְהֵם יוֹדְעִים שְׁבִילָהּ

זְרִיזִים שַׁבְּחוּ לָאֵל בְּמִלָּה / וּבִלְבַבְכֶם, בְּכַוָּנָה גְדוֹלָה

קְדוֹשִׁים יַעֲלֶה קוֹלְכֶם לְמַעְלָה / וְיֵרָצֶה כְּמוֹ מִנְחָה בְלוּלָה.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41479