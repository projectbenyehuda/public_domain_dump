


	
	נוֹרָא בַמָּרוֹם
	



פיוט לליל שבועות. סימן: נשׂים חזק






נוֹרָא בַמָּרוֹם אַדִּיר

נֶעֱלָם דּוֹד מֵרַעְיוֹן

וּבְעֵת תּוֹרָתוֹ הֶאְדִּיר

כְּבוֹד הוֹדוֹ יְשִׁירוּן.

שִׁמְעָה עַמִּי תוֹרָתִי

יִשְׂרָאֵל הַאֲזִינָה.



שַׂרְפֵי קֹדֶשׁ בִּמְעוֹנוֹ

עָמְדוּ עַל מֹשֶׁה לְשִׂטְנוֹ

פִּרְשֵׁז עָלָיו עֲנָנוֹ

וַיְהִי מֶלֶךְ בִּישׁוּרוּן.

שִׁמְעָה עַמִּי



יָחִיד שׁוֹכֵן רוּם חֶבְיוֹן

תָּקוּם תְּרַחֵם צִיּוֹן

וְיֵשֵׁב בָּהּ עַם אֶבְיוֹן

יַחַד שִׁבְטֵי יְשׁוּרוּן.

שִׁמְעָה עַמִּי





מַמְצִיא יֶשַׁע וּפִדְיוֹן

מַהֵר תִּבְנֶה אַפִּרְיוֹן

נֹכַח פְּנֵי אֵל עֶלְיוֹן

אֵין רָם כָּאֵל, יְשׁוּרוּן.

שִׁמְעָה עַמִּי





חַזֵּק יָדַיִם רִפְיוֹן

וּסְלַח לִי שִׁגָּיוֹן

רְצֵה רַחְשִׁי וְהֶגְיוֹן

שְׂפָתַי לָךְ יְשִׁירוּן.

שִׁמְעָה עַמִּי









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41499