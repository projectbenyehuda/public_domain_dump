


	
	נָשִׁיר לָאֵל בָּחַר
	



לברית מילה. סימן: נסים. מנגינה: חוסיני.






נָשִׁיר לָאֵל בָּחַר בָּנוּ / מִכָּל הָעַמִּים

וְתוֹרָתוֹ הִנְחִיל לָנוּ / רָחְבָה מִיַּמִּים

מִצְוָה רִאשׁוֹנָה צִוָּנוּ / יָהּ צוּר עוֹלָמִים

פְּרוּ וּרְבוּ בַּיִת תִּבְנוּ / וְתִהְיוּ תַמִּים

מוֹרָאֵנוּ וְחִתֵּנוּ / עַל כָּל לְאֻמִּים.





סַפְּרוּ הוֹד חֲתַן מִשְׂרָה / זֶרַע רְחוּמִים

אֲמִתּוֹ צִנָּה סֹחֵרָה / לֵילוֹת וְיָמִים

קִיֵּם מִצְוָה זוֹ חֲמוּרָה / כִּקְטֹרֶת סַמִּים.

פְּרוּ וּרְבוּ





יִגְדַּל יִנָּצֵל מִקָּטוֹב / מִמִּתְקוֹמְמִים

יְהִי זַרְעוֹ כְגַן רָטֹב / כֻּלָּם חֲכָמִים

מֵיְיָ יֵצֵא הַטּוֹב / שׁוֹכֵן מְרוֹמִים.

פְּרוּ וּרְבוּ





מַלְכִּי, בָּרֵךְ קְהָלֵנוּ / כֻּלָּם תְּמִימִים

וּזְכֹר לָנוּ אֱלֹהֵינוּ / אַהְבַת קְדוּמִים

נַקְרִיב קָרְבָּן בְּאַרְצֵנוּ / זִבְחֵי שְׁלָמִים.

פְּרוּ וּרְבוּ









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41502