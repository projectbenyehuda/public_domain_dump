


	
	נִדְבוֹת פִּי
	



לחתן. סימן: נסים חזק.






נִדְבוֹת פִּי רְצֵה וְרַחְשִׁי

הַאֲזֵן נִיבִי וְלַחְשִׁי

מָגִנִּי, צוּרִי, קְדוֹשִׁי, חַי חַי

אָשִׁיר שִׁירִי כְבֶן מוּשִׁי

הַלְלִי נַפְשִׁי

נֶאֱמָן אֵלִי.





סָמוּךְ יִהְיֶה חֲתַן מִשְׂרָה

אֲמִתּוֹ צִנָּה וְסוֹחֵרָה

יְבֹרַךְ דּוֹד מֵאֵל נוֹרָא, חַי חַי

צְבִי הַחֵן צִיץ תִפְאָרַָה

נֵזֶר עֲטָרָה

נֶאֱמָן אֵלִי.





יִשְׂמַח חָתָן בְּכַלָּתוֹ

בַּת נְדִיבִים הִיא רַעְיָתוֹ

תָּסֹב תֶּרֶב גְּדֻלָּתוֹ, חַי חַי

יָרוּם כּוֹכַב מַעֲרַכְתּוֹ

וְעֹז חֶדְוָתוֹ

נֶאֱמָן אֵלִי.





מַה מַּעֲלַת חֵן וְחֶמְלָה

כְּלִילַת יֹפִי נַעֲלָה

חֲסוּדָה יָפָה הַכַּלָּה, חַי חַי

בִּימִינָהּ חַיִּים עֹשֶׁר בִּשְׂמֹאלָהּ

טוֹבָה כְּפוּלָה

נֶאֱמָן אֵלִי.





חַזֵּק בָּרֵךְ קְהָלֵנוּ

עַל יַד בֶּן דָּוִד מַלְכֵּנוּ

חִישׁ, בִּימֵי שַׂר, קְהָלֵנוּ, חַי חַי

חַזְּקֵנוּ וְאַמְּצֵנוּ

בָּרֵךְ עָלֵינוּ

נֶאֱמָן אֵלִי.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41500