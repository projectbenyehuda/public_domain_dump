


	
	נַפְשִׁי חִכְּתָה
	



סימן: נסים. מנגינה: צבא






נַפְשִׁי חִכְּתָה לַיְיָ

עֶזְרִי וּמָגִנִּי, יִשְׁעִי הוּא

יִשְׁמַע אֶת קוֹל תַּחֲנוּנַי

עֵת אֲשַׁוֵּעַ, אֵלִי, אַנְוֵהוּ.





סָמַר מִפַּחְדּוֹ בְשָׂרִי

עֵת אֲזַמֵּר לוֹ בְשִׁירִי

וּבוֹ נִשְׁעַנְתִּי, הוּא צוּרִי

אֵלִי וַאֲרוֹמְמֶנְהוּ.





יוֹדוּךָ כָּל שׁוֹכְנֵי אֶרֶץ

יַקְדִּישׁוּךָ יוֹשְׁבֵי עֶרֶץ

כֻּלָּם בְּאֵימָה, בְּמֶרֶץ

וְלֹא חָשִׁים וְלֹא יִנְהוּ.





מַלְכִּי, אֵין בִּלְשׁוֹנִי מִלָּה

וּלְךָ דוּמִיָּה תְהִלָּה

אֹמַר בְּדֶרֶךְ שְׁלִילָה

אֵין אֲדֹנָי אֵין כָּמוֹהוּ.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41581