


	
	נַפְשִׁי אִוִּיתִיךְ
	



סימן: נשים. מנגינה: חוסיני






נַפְשִׁי אִוִּיתִיךְ / רוּחִי בְּקִרְבִּי

גַּם הִיא תְשַׁחֶרְךָ / אֱלֹהֵי אָבִי

אֶשְׁאַף עֲבוֹדָתְךָ / אָקוּם כְּלָבִיא

וּלְבֵית תְּפִלָּתְךָ / אָרוּצָה כִצְבִי.





שָׂבְעָה נַפְשִׁי שְׁכוֹל / קַבֵּץ פְּזוּרַי

אָכַל אוֹיֵב אָכֹל / הוֹנִי וּבְצִירַי

חוּשָׁה לִנְקֹם מִכָּל / צָרַי וְעָרַי

אֵדְעָה תוּכַל יָכֹל / פְּאֵרִי נִזְרִי.





יָחִיד, דְּלֵה מִבּוֹר / בִּתְּךָ עֲנִיָּה

חוּשָׁה קוּם כְּגִבּוֹר / הַצֵּל לְבִיָּה

אֶת עֹל אוֹיְבָהּ שְׁבֹר / שׁוֹכֵן עֲלִיָּה

וּמְחֹל וּסְלַח וַעְבֹר / עַל כָּל פְּשָׁעֶיהָ.





מַלְכִּי בִלְתָּךְ גּוֹאֵל / קָרוֹב אֵין לָנוּ

פְּדֵה בֵית יִשְׂרָאֵל / וְהַצִּילֵנוּ

מֵאֱדֹם וְיִשְׁמָעֵאל / וְכָל אוֹיְבֵינוּ

נוֹדֶה בָּרוּךְ הָאֵל / שֶׁהִבְדִּילָנוּ.















את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/41662