


	
	נִדְבוֹת פִּי רְצֵה
	



סימן: נסים.






נִדְבוֹת פִּי רְצֵה נָא יְיָ

וְתִשְׁמַע אֶת קוֹל תַּחֲנוּנַי

נֶאֱמָן, אֶשְׁאַל מֵאֵל זֹאת הַשְּׁאֵלָה

קָרְבָה אֶל נַפְשִׁי גְּאָלָהּ.





סִתְרִי מָגִנִּי אַתָּה

רָחַקְתָּ מֶנִּי עַתָּה

אֵלִי אַל תִּרְחַק

אֱלֹהֵי יִצְחָק

וּמִי בְשַׁחַק

יִדְמֶה לְאֵל חַק

יוֹשֵׁב וְיִצְחַק

יַצִּיל מִדֹּחַק

אֶל עַם מְרֹחָק

אֻמָּה שְׁפָלָה.





יִשְׁלַח גּוֹאֵל לְיִשְׂרָאֵל

יִפְדֶּה בְּכֹחַ כִּשְׁמוֹ אֵל

יִקְבֹּץ אֶת גּוֹלַת אֲרִיאֵל

מֵאֱדֹם וְיִשְׁמָעֵאל

וְיָשִׁיב בָּנִים לִגְבוּלָם

וְדָוִד נָשִׂיא לְעוֹלָם

נֶאֱמָן, כִּי כֵן הִבְטַחְתָּ מֵעוֹלָם

כִּסְאוֹ יִכּוֹן לָעַד סֶלָה.





מַלְכִּי קוּמָה

וּנְקֹם נְקָמָה

מֵאַלּוּף שַׁמָּה

נֶאֱמָן, בְּזַעַם וּבְחֵמָה

וּבְיָד רָמָה

יֵצְאוּ כָל הַגּוֹלָה.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/41664