


	
	לֵיל־חֹרֶף
	




כְּאִי בּוֹדֵד בְּלֶב־יַמִּים

הָאֹהֶל עַל שׁוֹכְנָיו,

יְרִיעוֹת־הַבַּד לוֹ הַחוֹפִים,

יַם־שְׁחֹור מֵסִיט גַּלָּיו.





נָעִים, קוֹמְרִים מוֹטוֹת־הָעֵץ,

גַּלֵּי קָרָה פּוֹרְצִים.

רַק חַיִץ דַּק מַבְדִּיל, חוֹצֵץ

בֵּין כְּפוֹר לְמִבְטַחִים.





לָשׁוֹן כְּחֻלָּה שֶׁל אֵשׁ־כִּירָה,

זִמְזוּם פִינְגַ’אן־קָפֶה.

רָאשִׁים, גּוּפוֹת בְּעַב עָשָׁן,

מְרִירוּת־טַבָּק בַּפֶּה.





אֲזַי דָּמוּ הַבַּחוּרִים

לְחֶבֶל מַלָּחִים

סְפִינָה בְּמִשְׁבָּרִים נָטְשׁוּ,

בְּאִי שׁוֹמֵם נָחִים.





הִנֵּה, אָחִי, יִסְעַר הַלֵּיל

וְלָנוּ פֹּה מִקְלָט.

אוּלָם נָעִים בְּזֶה הַלֵּיל

אַחִים חַסְרֵי מִפְלָט.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54289