


	
	[שְׁמַע־נָא תְחִנָּה אֱלֹהֵי מְעוֹנָה]
	



Samuel Marli

[חי במַנְטוֹבָה בתחלת המאה הי"ז]






͝– – ͝– –



שְׁמַע־נָא תְחִנָּה/ אֱלֹהֵי מְעוֹנָה/ עֲגוּמָה עֲגוּנָה/ בְּכַמָּה מְגוֹרִים



מְעוֹרֵר יְשֵׁנִים/ תְּחַיֶּה רְפָאִים/ וְתָצִיץ קְבוּרִים/ עֲדָרִים
עֲדָרִים



וְהַדְרַת כְּבוֹדְךָ/ תְּגַלֶּה לְעַמְּךָ/ וְיֶהְנוּ בְזִיוְךָ/
בְּרָאשִׁים עֲטוּרִים



אֲשֶׁר זֹאת יְצַפֶּה/ לְאֵל חַי יְחַכֶּה/ בְּלֵב בַּר וְנִדְכֶּה/ וְזַךְ
מִשְּׁמָרִים



לְטוֹבוֹת צְפוּנוֹת/ לְקֵץ הַפְּלָאוֹת/ מְחוֹלֵל אֲרָצוֹת/ יְזַכֶּה
לְדוֹרִים



אֱלֹהֵי אֱלֹהִים/ מְעוֹדֵד עֲנָוִים/ רְמוּסַת לְאֻמִּים/ יְמַהֵר
לְהָרִים



לְהָחִישׁ לְעַמּוֹ/ גְּאֻלַּת מְשִׁיחוֹ/ יְשׁוֹבֵב שְׁבוּתוֹ/בְּכַנְפֵי
נְשָׁרִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40756