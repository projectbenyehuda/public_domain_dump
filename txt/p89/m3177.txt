


	
	לִכְבוֹד הַחֲנֻכָּה
	




אָבִי הִדְלִיק נֵרוֹת לִי

וְשַׁמָּשׁ לוֹ אֲבוּקָה –

יוֹדְעִים אַתֶּם לִכְבוֹד מִי?

לִכְבוֹד הַחֲנֻכָּה!


  


מוֹרִי הֵבִיא כִּרְכָּר לִי

בֶּן־עוֹפֶרֶת יְצוּקָה –

יוֹדְעִים אַתֶּם לִכְבוֹד מִי?

לִכְבוֹד הַחֲנֻכָּה!





אִמִּי נָתְנָה לְבִיבָה לִי,

לְבִיבָה חַמָּה, מְתוּקָה –

יוֹדְעִים אַתֶּם לִכְבוֹד מִי?

לִכְבוֹד הַחֲנֻכָּה!





דּוֹדִי נָתַן תְּשׁוּרָה לִי:

פְּרוּטָה אַחַת שְׁחוּקָה –

יוֹדְעִים אַתֶּם לִכְבוֹד מִי?

לִכְבוֹד הַחֲנֻכָּה!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3177