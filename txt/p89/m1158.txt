


	
	נָטֹף נָטְפָה הַדִּמְעָה
	




נָטֹף נָטְפָה הַדִּמְעָה – וַיִּפֹּל קַו-אוֹר



וַיַּכֶּנָּה,



צִנָּה הִכְּתָה לְבָבִי: עוֹד אַחַת מְעַט –



וְדִמְעָתִי אֵינֶנָּה.


  


וּבְחֹסֶר כֹּל אֵלֵךְ, וְצַר-לִי מְאֹד –



הִיא דָלָלָה –



וְאַף לֵב עָרֵל אֶחָד לֹא-נָקְבָה, אַף לֹא



מִקְצָת שֵׁנָה גָּזָלָה.


  


וְאָנָה אוֹלִיךְ אֶת-עָנְיִי, וַאֲנִי אָנָה בָא?



עַל-מִשְׁכָּבִי



אֶמְצֶה דִמְעָה עוֹד אַחַת, מַחֲצִיתָהּ לָכֶם



וּמַחֲצִיתָהּ לִלְבָבִי.


  


וְהָאוֹר אֵחַר לָבוֹא וְרָפֶה הָאוֹר



מֵהַחֲיוֹתֵנִי;



שֶׁמֶשׁ אַחַת בַּמָּרוֹם וְשִׁיר יָחִיד לַלֵּב



וְאֵין שֵׁנִי.


  

חשון, תרס"ב, אודיסא.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1158