


	
	אָלֶף-בֵּית
	



(שִׁיר לְמִשְׂחָק)

  


משֶׁה, שְׁלֹמֹה –

אִישׁ לִמְקוֹמוֹ!

כְּבָר הִגִּיעָה עֵת!

כְּבָר הִגִּיעָה עֵת!

רַב לָשׂוּחַ,

דַּי לָנוּחַ –

נִלְמַד אָלֶף-בֵּית!

נִלְמַד אָלֶף-בֵּית!

אוֹת לָאוֹת

וְקַו לְקַו,

וּבֵינְתַיִם

תִּהְיֶה רָב!


  


אַחַת לְמַעְלָה וְאַחַת לְמָטָּה,

פָּסוּק רִאשׁוֹן נִלְמַד עָתָּה:

אָלֶף, בֵּית, גִּימֶל, דָּלֶת –

מִי הֶחָכָם הוּא יִמָּלֶט!

שְׁנוּ, שַׁלֵּשׁוּ,

אַל תַּחֲרִישׁוּ

מִי הֶחָכָם הוּא יִמָּלֶט!


  


שְׁתַּיִם לְמַעְלָה וּשְׁתַּיִם לְמָטָּה,

פָּסוּק שֵׁנִי נִלְמַד עָתָּה:

הֵא, וָו, זַיִן, חֵת –

עַם הָאָרֶץ חָשׁוּב כְּמֵת!

שְׁנוּ, שַׁלֵּשׁוּ,

אַל תַּחֲרִישׁוּ

עַם הָאָרֶץ חָשׁוּב כְּמֵת!


  


שָׁלֹש לְמַעְלָה, וְשָׁלֹש לְמָטָּה,

פָּסוּק שְׁלִישִׁי נִלְמַד עָתָּה:

טֵת, יוּד, כָּף, לָמֶד –

תְּחִלָּה תִּלְמַד וְאַחַר תְּלַמֵּד.

שְׁנוּ, שַׁלֵּשׁוּ,

אַל תַּחֲרִישׁוּ

תְּחִלָּה תִּלְמַד וְאַחַר תְּלַמֵּד.


  


אַרְבַּע לְמַעְלָה וְאַרְבַּע לְמָטָּה,

פָּסוּק רְבִיעִי נִלְמַד עָתָּה:

מֵם, נוּן, סָמֶךְ, עַיִן –

אִם אֵין תּוֹרָה – קֶמַח אָיִן.

שְׁנוּ, שַׁלֵּשׁוּ,

אַל תַּחֲרִישׁוּ

אִם אֵין תּוֹרָה – קֶמַח אָיִן.


  


חָמֵשׁ לְמַעְלָה וְחָמֵשׁ לְמָטָּה,

פָּסוּק חֲמִשִּׁי נִלְמַד עָתָּה:

פֵּא, צָדֵי, קוּף, רֵישׁ –

דִּבְרֵי תּוֹרָה מְשׁוּלִים לְאֵשׁ!

שְׁנוּ, שַׁלֵּשׁוּ,

אַל תַּחֲרִישׁוּ

דִּבְרֵי תּוֹרָה מְשׁוּלִים לְאֵשׁ!


  


שֵׁשׁ לְמַעְלָה וְשֵׁשׁ לְמָטָּה –

פָּסוּק אַחֲרוֹן נִלְמַד עָתָּה:

שִׁין, תָּו, שִׁין, תָּו –

שְׁנוּ, שַׁלֵּשׁוּ,

אַל תַּחֲרִישׁוּ

מִי שֶׁגָּמַר הוּא הָרָב!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1842