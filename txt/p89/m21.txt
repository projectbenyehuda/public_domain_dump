


	
	מִשּׁוּט בַּמֶּרְחַקִּים
	



מִשּׁוּט בַּמֶּרְחַקִּים, מִמְּקוֹמוֹת נָדַדְתִּי,
כְּצִפּוֹר מִיָּם אֶל-בֵּית אִמִּי חָרַדְתִּי.
    
וְשֵׁנִית לְפָנַי הַמְּקוֹמוֹת הַחֲבִיבִים,
הַקְּרוֹבִים אֶל-לִבִּי וּלְבָבִי מַעֲצִיבִים;
    
וְשֵׁנִית הַתְּמוּנוֹת הַנְּעִימוֹת לִקְרָאתִי,
שֶׁכֹּה כָלְתָה עֵינִי רַוֹּתָן דִּמְעָתִי,
    
שֶׁכֹּה צָמְאָה נַפְשִׁי לִבְכּוֹת עַל-צַוָּארָן,
לְחַבְּקָן וּלְנַשְּׁקָן וּלְחוֹנֵן עֲפָרָן.
    
מִכֹּל תַּנְחוּמוֹתָיו אֵל הוֹתִיר לִי שְׁתָּיִם:
זִכְרוֹנוֹת מַדְאִיבִים עִם דִּמְעוֹת עֵינָיִם.
    
וְגַם יְמֵי עָנְיִי וּנְדוּדֵי גָלוּתִי
לֹא מָחוּ מִלִּבִּי זִכְרוֹנוֹת יַלְדוּתִי,
    
הַחֲתוּמִים בְּנַפְשִׁי וּנְשׂוּאִים עִמָּדִי,
כַּחוֹתָם עַל-לִבִּי, כַּחוֹתָם עַל-יָדִי;
    
וְגַם דִּמְעוֹת עֵינַי בַּנֵּכָר הוֹרַדְתִּי -
אֶל-נֹאדֵךְ נָפָלוּ, עֲרִישַׂת מוֹלַדְתִּי!
    
וּבְאֶרֶץ מֶרְחַקִּים - גַּם-שָׁם לֹא מָצָאתִי
יַד חֶסֶד שֶׁתִּמַח מִפָּנַי דִּמְעָתִי.
    
וּמְלֵאָה כְּיוֹם הוֹצֵאתִיהָ, הֵבֵאתִי
אֶת-כּוֹס הַתַּרְעֵלָה עִמָּדִי אֶל-בֵּיתִי.
    
וּכיוֹם עֲזַבְתִּיה, מְלֵאָה וּרְוָיָה,
מָצָאתִי גַם-כּוֹסֵךְ - הַכֹּל כְּשֶׁהָיָה!
    
זֶה עָנְיֵךְ, זֶה לַחֲצֵךְ, זֹאת קַדְרוּת פָּנָיִךְ -
מַה-כָּבֵד הֶעָנָן הָרֹבֵץ עָלָיִךְ!
    
אַף-נֵטֶף מַר אֶחָד לֹא נִגְרַע מִכּוֹסֵךְ -
אֵל אָסַף אֶת-שְׁלוֹמֵךְ, אֵל שָׁכַח חַנּוֹתֵךְ.
    
מִי יֵדַע הַדְּמָעוֹת שֶׁעוֹד תִּשָּׁפַכְנָה,
הַסּוּפוֹת שֶׁעוֹד עַל-רֹאשֵׁנוּ תָּגַחְנָה -
    
עַד-פְּרֹץ רוּחַ טוֹבָה, חֲזָקָה, נֶאְדָּרָה,
שֶׁתּוּכַל לִתְקֹעַ הָעָב הַמִּדְבָּרָה;
    
שֶׁתִּמַח הֶעָנָן הַסוֹכֵךְ שָׁמֵינוּ
מֵעֲלוֹת צַעֲקָתֵנוּ, מֵעֲבֹר תְּפִלָּתֵנוּ...


תרנ"א.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/21