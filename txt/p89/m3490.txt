


	
	מיכה אמן יד
	



מִיכָה אֻמַּן יָד / חיים נחמן ביאליק


רֵעַ לִי בִּקְצֵה הָעִיר –



מִיכָה אֻמַּן יָד;



שְׁאַל וְעָשָׂה לְךָ כְּלֵי-שִׁיר,



כְּלִי וּכְלִי מִיָּד.



עָמַד וְעָשָׂה כִּנּוֹר לִי,



כִּנּוֹר פֶּלֶא-פְּלָאִים,


נִים-נִים-נִים, נִים-נִים-נִים.


כֹּה הַכִּנּוֹר יָהִים,



אִי, כִּנּוֹרִי,



אָח, כִּנּוֹרִי,



כְּלִי מִזְמוֹרִי,



מַעְיַן אוֹרִי,


אוֹרִי, אוֹרִי, אוֹרִי.


רֵעַ לִי בִּקְצֵה הָעִיר –



מִיכָה אֻמַּן יָד;



שְׁאַל וְעָשָׂה לְךָ כְּלֵי-שִׁיר,



כְּלִי וּכְלִי מִיָּד.



עָמַד וְעָשָׂה חָלִיל לִי,



חָלִיל יָפֶה לְהַלֵּל,


לִי-לִי-לִי, לִי-לִי-לִי,


כֹּה הֶחָלִיל יְחַלֵּל.



אִי חֲלִילִי,



כִּלְיִי, פִּלְאִי,



שִׂמְחַתִ גִּילִי,



גִּילִי, גִּילִי, גִּילִי.

רֵעַ לִי בִּקְצֵה הָעִיר –



מִיכָה אֻמַּן יָד;



שְׁאַל וְעָשָׂה לְךָ כְּלֵי-שִׁיר,



כְּלִי וּכְלִי מִיָּד.



עָמַד וְעָשָׂה חֲצוֹצְרָה לִי,



כָּמֹוהָ עוֹד לֹא נוֹצְרָה,



תְּרוּ-תְּרוּ-תְּרוּ, תְּרוּ-תְּרוּ-תְּרוּ,



כֹּה תָּרִיעַ הַחֲצוֹצְרָה,



אִי, חֲצוֹצְרָתִי,



אָח, חֲצוֹצְרָתִי,



כְּלִי תִּפְאַרְתִּי



וּשְׁפוֹפַרְתִּי,



פִּרְטִי, פִּרְטִי, פִּרְטִי.

רֵעַ לִי בִּקְצֵה הָעִיר –



מִיכָה אֻמַּן יָד;



שְׁאַל וְעָשָׂה לְךָ כְּלֵי-שִׁיר,



כְּלִי וּכְלִי מִיָּד.



עָמַד וְעָשָׂה נֵבֶל לִי,



נֵבֶל אֵין דּוֹמֶה,


הִי-נְהִי, הִי-נְהִי,


כֹּה הַנֵּבֶל הוֹמֶה.



אִי, בֶּן-נִבְלִי,



אָח, בֶּן-נִבְלִי,



פֶּה לְסִבְלִי,



בּוֹרֵא נִיב לִי,


נִיב-לִי, נִיב-לִי, נִיב-לִי.


רֵעַ לִי בִּקְצֵה הָעִיר –



מִיכָה אֻמַּן יָד;



שְׁאַל וְעָשָׂה לְךָ כְּלֵי-שִׁיר,



כְּלִי וּכְלִי מִיָּד.



עָמַד וְעָשָׂה מְנַעַנְעִים לִי,



כָּמוֹהֶם אֵין בָּעוֹלָם,


נַע-נַע-נַע, נַע-נַע-נַע,


כֹּה יַנְעִימוּ קוֹלָם.



אִי, הַמְנַעַנְעִים,



אח, הַמְנַעַנְעִים,



עַל שׁוֹשַנִּים



זְמִירוֹת נַנְעִים,



נַנְעִים, נַנְעִים, נַנְעִים.

רֵעַ לִי בִּקְצֵה הָעִיר –



מִיכָה אֻמַּן יָד;



שְׁאַל וְעָשָׂה לְךָ כְּלֵי-שִׁיר,



כְּלִי וּכְלִי מִיָּד.



עָמַד וְעָשָׂה לִי בֶּן-תֹּף,



תֹּף וְצֶלְצָלִים עִמּוֹ,



רַעַם-צְלִיל, רַעַם-צְלִיל,



יַךְ הַתֹּף בְּהַרְעִימוֹ.



אִי, כְּלִי רַעַם,



אָח, כְּלִי רַעַם.



קוֹלְךָ נַהַם,



הֹלֶם פַּעַם,



פַּעַם, פַּעַם, פַּעַם!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3490