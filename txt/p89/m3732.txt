


	
	קְטִינָא כָּל-בּוֹ
	



א


נַעַר יֶשׁ לִי – חֹמֶט קָטָן,

גָּדְלוֹ אֶצְבַּע – וּבְכוֹר שָׂטָן.

אָמָן הוּא בְּכָל חֲרֹשֶׁת:

גַּם בַּבַּרְזֶל, גַּם בַּנְּחֹשֶׁת

וּבַחֶרֶשׂ וּבָאֶבֶן

וּבַנְּיָר וּקְנֵה-הַתֶּבֶן

וּבָעֶצֶם וּבָעֵצִים

וּבִקְלִפַּת-שׁוּם וּבֵיצִים; –

יָד בַּכֹּל לוֹ, מַזַּל-בְּרָכָה

רוֹאֶה הוּא בְּכָל מְלָאכָה:

חוֹתֵךְ, גּוֹזֵר, שָׁף וּמְתַקֵּן

בַּמַּקְצוּעַ וּבַסַּכִּין

גַּם בַּמַּעֲצָד וּבַפְּצִירָה

יָד אֱמוּנָה לוֹ וּמְהִירָה,

דּוֹק וְתִמְצָא בְּאַמְתַּחְתּוֹ

וּבְצַלַּחְתּוֹ כְּלֵי-מְלַאכְתּוֹ:

יָתֵד, מַסְמֵר, וָו וָחֶרֶט,

מַסְרֵק פָּגוּם, מְחוּגָה, שֶׂרֶד,

מַנְעוּל קְלֹקֵל, שֵׁן מַפְתֵּחַ

וּמַרְצֵעַ וּמַקְדֵּחַ,

צַוָּאר-בַּקְבּוּק, רֹאשׁ הָעֱלִי,

דַּד שֶׁל כִּיּוֹר, שֶׁבֶר-כֶּלִי,

וּשְׁפוֹפֶרֶת וְגַרְגֶּרֶת,

קְנֵה-מִקְטֶרֶת וּמִסְפֶּרֶת.

פִּי-טַבַּעַת, אֹזֶן מַחַט –

הַכֹּל יָכִיל וְכוֹלְלָם יַחַד!

לֹא לְחִנָּם שְׁמוֹ בַּמְּדִינָה:

קְטִינָא כָּל-בּוֹ, כָּל-בּוֹ קְטִינָא.



ב


מִי יְתַנֶּה עֹצֶם פְּלָאָיו!

קְטִינָא עָשָׂה רֶכֶב זָהָב.

חֵיק וְאַרְגָּז לַמֶּרְכָּבָה –

קְלִפַּת בָּצָל זְהַבְהָבָה;

בֵּית-קִבּוּלָהּ – מְלֹא צִפֹּרֶן,

מוֹטוֹתֶיהָ – מַחְטֵי אֹרֶן,

שְׁנֵי גַפְרוּרִים דַּקֵּי-קָנִים

זַעֲרוּרִים לָהּ לַסְּרָנִים,

הָאוֹפַנִּים – שֶׁל עֲדָשִׁים,

גַּרְגְּרִים קְטַנִּים וּמְפֻלָּשִׁים.

כֵּן וּמוֹשָׁב שָׂם לָרַכָּב

מַעֲשֵׂה חוֹשֵׁב – צוּרַת מַקָּף.

הַכֹּל נַעֲשָׂה, הַכֹּל הוּכָן, –

רַכָּב, קוּם עֲלֵה לַדּוּכָן.

קְטִינָא רָתַם הַמֶּרְכָּבָה.

צֶמֶד סוּסִים – אֵשׁ לֶהָבָה!

גּוֹמְאֵי אֶרֶץ, בּוֹקְעֵי יַמִּים –

“סוּסֵי-מֹשֶׁה” אֲדַמְדַמִּים.

כְּלֵי הָרִתְמָה – פִּלְאֵי פְּלָאוֹת:

רְצוּעוֹת דַּקּוֹת עִם לוּלָאוֹת,

גִּידִים שְׁנַיִם – לַמַּחְגָּרוֹת,

לַמּוֹסֵרוֹת – שְׁתֵּי שְׂעָרוֹת.

קְנֵה-הַתֶּבֶן – קֶשֶׁת נְטוּיָה,

פַּעֲמוֹן אָבִיב – צִיצִית תְּלוּיָה,

עַל הַדּוּכָן רַכָּב אוֹחֵז

בַּמּוֹשֵׁכוֹת: יַתּוּשׁ פּוֹחֵז.

שׁוֹט לַסּוּסִים – חוּט וָמַחַט,

וּבָרֶכֶב יוֹשְׁבִים יַחַד

שֶׁבֶת גְּבִירֵי עָם חֲשׁוּבִים

צִרְעָה אַחַת וּשְׁנֵי זְבוּבִים,

צֹרְחִים מַר וּפֹרְשִׂים כַּף שָׁם,

כִּי הַקּוֹץ – אֲבוֹי לְנַפְשָׁם! –

בַּאֲחוֹרֵיהֶם בָּא וְּנָקָבם

וַיַּצְמִידֵם אֶל מוֹשָׁבָם…

גַּם הָרָצִים, בְּנֵי הַכּוּשִׁים,

פַּרְעֹשׁ חִגֵּר, זְבוּב בֶּן-יוֹמוֹ,

בָּאוּ וַיֵּחָלְצוּ חוּשִׁים

וַיִּתְיַצְּבוּ אִישׁ בִּמְקוֹמוֹ

עַל הָרֶכֶב כִּמְזֻמָּנִים

לִהְיוֹת לוֹ אֲחַשְׁתְּרָנִים.

עוּרָה, לָמָּה תִּישַׁן, רַכָּב,

הָנֵף שׁוֹט וְאַל תִּתְעַכָּב!

הוֹי, רְאוּ, הַיַּתּוּשׁ זוֹרֵר,

פָּשַׁט רֶגֶל, שׁוֹטוֹ עוֹרֵר,

הִנֵּה זִמְזֵם, הִנֵּה שָׁרַק,

וְהָרַכָּב טָס כְּבָרָק!

זְבוּב קְצוּץ-כָּנָף

רָץ מִלְּפָנָיו

וּמֵאָחוֹר

פַּרְעֹשׁ שָׁחֹר!

עַד לַמָּרוֹם אָבָק עָלָה,

הָאֲדָמָה רָגְזָה, חָלָה,

רַעַם, רַעַשׁ וּבֶהָלָה.

נְמָלָה רָאֲתָה כֵּן נִדְהָמָה

וְלֹא קָמָה בָּהּ נְשָׁמָה,

חָגָב שָׁמַע – וַיִּתְחַבָּא,

הַחִפּוּשִׁית –צְנָח עַל גַּבָּהּ!

חִלֵּק, בִּלֵּק, אֶלְדָּד, מֵידָד

מָחֲאוּ כַּף וְקָרְאוּ: הֵידָד!

וּבַמְּדִינָה עָבְרָה רִנָּה:

כַּמָּה גְּדוֹלִים מַעֲשֵׂי קְטִינָא!



ג


אָכֵן גְּדוֹלִים מַעֲשֵׂי קְטִינָא!

קְטִינָא בָּנַה לוֹ גַּם סְפִינָה.

נְבוֹבַת אֱגוֹז, קְלִפָּה חֲלוּלָה,

מִקְשָׁה אַחַת עָשָׂה כֻּלָּה,

וּמִכָּתְלָהּ אֱלֵי כָּתְלָהּ –

קֶרֶשׁ, כֵּן לַמַּלָּח שָׁת לָהּ;

קְנֵה-שִׁבֹּלֶת בֶּן-הַגֹּרֶן

הָקֵם הֵקִים בָּהּ לַתֹּרֶן,

וּפַסְפַּסֵּי נְיָר רַב-צְבָעִים –

דְּמוּת מִפְרָשִׂים לָהּ וּקְלָעִים,

עַל הַתֹּרֶן נֵס הוֹקִיעַ –

לִבְנַת סַפִּיר דְּמוּת רָקִיעַ,

גַּם עִם צוּרַת מָגֵן-דָּוִד

וּבַתָּוֶךְ כּוֹכָב שָׁבִיט;

וּבְבֵית-קִבְעָם שָׂם כַּהֹגֶן

הַמִּשּׁוֹטִים עַל הָאֹגֶן;

שֶׁמָּא שָׁכַח אֶת הָעֹגֶן?

לֹא, חָלִילָה! חָח שֶׁל חַכָּה

עָשָׂה אוֹתוֹ, וּשְׂעָרָה דַּקָּה;

וּבִן-רֶגַע, וּכְמוֹ הֶגֶה

וּבִירֵכָהּ אוֹתוֹ קָשַׁר.

כִּכְלוֹת הַכֹּל הֵבִיא שָׁשַׁר,

טָח עַל חָטְמָהּ וּמָשׁוֹחַ

שְׁמָהּ הַמְפֹרָשׁ “תֵּבַת נֹחַ”.

עַתָּה חָזָה לוֹ בַּחוּרִים

עַזֵּי נֶפֶשׁ, כֻּלָּם בְּרוּרִים,

כֻּלָּם פֹּחֲזִים כֻּלָּם רֵיקִים,

וּמֵהֵם לָהּ פְּקִידִים הֵקִים

אֶת-הַזִּבֵּל קְטִינָא קִבֵּל

וַיִּתְנֵהוּ בְּרֹאשׁ הַחִבֵּל;

אֶת-הַצְּרָצַר בֶּן-הַחֲשֵׁכָה

לִקְבַרְנִיט לָהּ עַל יְרֵכָהּ;

חַרְגֹּל קַל, בַּשָּׂדֶה יָשׁוּט –

תּוֹפֵשׂ מָשׁוֹט, מַלָּח פָּשׁוּט.

אִישׁ עַל כַּנּוֹ וּפְקֻדָּתוֹ,

לְפִי כְּבוֹדוֹ – כֵּן מִשְׂרָתוֹ.

אַחֲרֵי חֲלֻקַּת הַמִּשְׁמָרוֹת

יָצָא לְבַקֵּשׁ יָם וּנְהָרוֹת:

קִישׁוֹן, פִּישׁוֹן, פְּרָת אוֹ גִיחוֹן

יָם הַקָּרוּשׁ, יָם הַתִּיכוֹן,

שֹׁקֶת, עָבִיט, גֵּב וְכַדּוֹמֶה

מְקוֹם אֳנִיּוֹת וּכְלֵי גֹמֶא;

סוֹף-סוֹף הוֹרִיד אֶת-הַתֵּבָה

אֶל הַמַּיִם בָּעֲרֵבָה;

וּבִכְדִֵי שֶׁלֹּא תָּנוּחַ,

הוֹצִיא מֵאוֹצְרוֹתָיו רוּחַ,

נָשֹׁף נָשַׁף בָּהּ בְּחָזְקָה,

פְּחָה וּפְחָה – עֲדֵי הִנָתְקָהּ

מִיַּבָּשָׁה, וּבְלִי מֹרֶךְ

הָאֳנִיָּה רָצָה אֹרַח.



ד


אָכֵן עָצְמוּ הַמִּכְשׁוֹלִים,

הַמִּשְׁבָּרִים, הַנַּחְשׁוֹלִים;

חָגָה, נָעָה הָאֳנִיָּה,

תְּהוֹם לְרַגְלָהּ פָּתְחָה פִּיהָ.

גַּם חוֹבְלֶיהָ הַגִּבּוֹרִים

רֹאשָׁם סְחַרְחַר כַּשִּׁכּוֹרִים,

רֶגַע קַל וְיָרְדוּ שְׁאוֹלָה, –

אַךְ נִלְחָמָה – גַּם יָכֹלָה,

וּכְבַתְּחִלָּה בֵּין מִשְׁבָּרִים

קוֹמְמִיּוּת נִסָּהּ תָּרִים.

קַלַּת כָּנָף, שְׂמֵחָה, דְּגוּלָה,

תִּבְקַע דֶּרֶךְ לָהּ בַּמְצוּלָה,

תַּחְתֹּר, תִּדְרֹךְ עֹז קָדִימָה,

הִיא וְכֹל הַכְּבֻדָּה פְּנִימָה.

עַד אַרְגִּיעָה וְהָאֳנִיָּה

בְּשָׁלוֹם אֶל הַחוֹף הִגִּיעָה.

גִּילָה, רִנָּה, שִׂמְחָה, שָׂשׂוֹן:

בָּרוּךְ אֵל! לֹא קָרָה אָסוֹן!

“הֵידָד, הֵידָד!” אָז הִכְרִיזָה

כָּל הַחֶבְרָה הַעַלִּיזָה –

הֵידָד, קְטִינָא! הַלְלוּהוּ!

הִקִּיפוּהוּ, הִכְתִּירוּהוּ.

מִי אֶת שְׁבָחָיו לֹא יְמַלֵּל,

מִי לֹא יִגְמֹר עָלָיו הַלֵּל!

הַכֹּל, הַכֹּל: חִלֵּק, בִּלֵּק,

אִלֵּם וּכְבַד-פֶּה וְעִלֵּג;

נָשִׁים, טַפָּן מָחֲאוּ כַּפָּן

וַיָּרִיעוּ: יְחִי הַסַּפָּן!

וּבַמְּדִינָה עָבְרָה רִנָּה:

אָכֵן גְּדוֹלִים מַעֲשֵׂי קְטִינָא!








את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/3732