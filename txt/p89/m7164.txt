


	
	[יֵשׁ פּוֹשֵׁט לַמַּרְגָּלִית יָד]
	




יֵשׁ פּוֹשֵׁט לַמַּרְגָּלִית יָד –



וְחֶרֶס בְּיָדוֹ.



אִם מַזָּל, אָחִי, אֵין לָאִישׁ –



נִסְתַּחֲפָה שָׂדוֹ!


  


לֹא-הִגִּיד לִבִּי לִי מֵרֹאשׁ



וְלֹא צִפִּיתִי,



שֶׁכָּךְ תַּעֲלֶה לִי וְכָךְ



תְּהֵא אַחֲרִיתִי.


  


גַּם אָב, גַּם אֵם לֹא-הָיוּ לִי,



לֹא דוֹד וְגוֹאֵל,



ר' שׁוֹאֵל רַצְעָן בְּעָלַי הוּא –



וַאֲנִי הַפּוֹעֵל.


  


וּלְבַעַל-בֵּיתִי הָיְתָה בַת,



וְעוֹד אַחֶרֶת;



כִּפְנֵי הַחַמָּה מַרְאֵה זוֹ,



וְזוֹ מְכֹעֶרֶת.


  


וָאֵרֶא אֶת-יְפַת הַחֵן –



וַיִּפְתְּ לְבָבִי.



וְכָל-הַיּוֹם מַעְיָנַי בָּהּ



וַעֲלֵי מִשְׁכָּבִי.


  


וַיְהִי הַיּוֹם, וַיִּפְתַּח פִּיו



הָרַצְעָן שׁוֹאֵל,



וַיְרַמֵּז לִי: הֱיוֹת… כְּפִי…



וּלְךָ אֵין גּוֹאֵל.


  


וְלִי – אַל עַיִן רָעָה – בַּת,



בַּת כְּשֵׁרָה, תְּמִימָה;



וּבְכֵן, הֲמֵבִין אַתָּה, בְּנִי?



וְדַי לְחַכִּימָא!


  


וְעוֹד בְּעֶרֶב אוֹתוֹ יוֹם –



וּקְרוּאִים בָּאִים



וְשׁוֹתִים יַ"שׁ וְשׁוֹבְרִים פַּךְ



וְכוֹתְבִים תְּנָאִים.


  


אַךְ טָעוּת קְטַנָּה נָפְלָה שָׁם –



הוֹי טָעוּת מָרָה!



אֲנִי לַיָּפָה דַעְתִּי, וְהֵם –



אֶל הַמְכֹעָרָה.


  


מֵאָז נָפַלְתִּי, אָח, בַּפָּח –



וְעַד בֹּא קִצִּי



אֶת-מֵימַי הָעֲכוּרִים אֵשְׁתְּ



מִתּוֹךְ עֲצִיצִי.


  


אִם מַזָּל, אָחִי, אֵין לָאִישׁ –



נִסְתַּחֲפָה שָׂדוֹ!



וּפַטִּישׁ חָזָק קַח וָהַךְ



וּרְצֹץ קָדְקָדוֹ!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7164