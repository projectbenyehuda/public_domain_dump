


	
	בִּכְרַכֵּי יָם
	




בִּכְרַכֵּי יָם בִּמְבוֹא הַשֶּׁמֶשׁ



יֵשׁ – בָּרוּךְ שֶׁכָּכָה לוֹ בָּעוֹלָם! –



אֲנָשִׁים גְּדוֹלִים כַּעֲנָקִים,



עַםָ רָם – מִקְטַנָּם וְעַד גְּדוֹלָם.


  


וְאַנְשֵׁי פְּלָאוֹת הֵמָּה כֻלָּם,



מֵהֶם כָּל דָּבָר לֹא יִפָּלֵא;



בְּאֶצְבַּע קְטַנָּה יַעֲשׂוּ מְדִינָה,



וּבְבֹהֶן יָדָם – עוֹלָם מָלֵא…


  


גַּם עַתָּה, אֹמְרִים, - לֹא, מַכְרִיזִים! –



כְּבָר מוּכָן הַכֹּל שָׁם בְּוִינָא; -



מִקֵּץ שְׁנֵי רְגָעִים וְדַקִּים חֲמִשָּׁה –



וּתְהִי, לְמַזָּל טוֹב, מְדִינָה!..


  


וּמְבַשְּׂרִים יוֹצְאִים – לֹא, הֵם רָצִים! –



וּשְׁקָלִים אֹסְפִים, אֹסְפִים, אֹסְפִים;



וְעַל הַנִּסִּים, עַל הַפֻּרְקָן



הֵם כֹּתְבִים סְפָרִים, כֹּתְבִים, כֹּתְבִים.


  


וּמִי הָאִישׁ הֶחָפֵץ מְדִינָה!



וּמִי הָאִישׁ הֶחָפֵץ חַיִּים! –



קְנוּ, קְנוּ יְהוּדִים בְּנֵי רַחֲמָנִים!



בְּזוּזִים שְׁנָיִם, זוּזִים שְׁנָיִם!


 


וּבְעוֹד הֵד פַּעֲמֵי הָעֲנָקִים



בְּרֹאשׁ הֹמִיּוֹת וּבָרְחוֹבוֹת –



אֲנַחְנוּ חֲגָבִים נִסָּתֵרָה –



מֵרָחוֹק נִשְׁמַע בְּשׂוֹרוֹת טוֹבוֹת…


 

(חלק ב' של השיר “ילדות”)

 

כתב יד. נדפס בספר “ביאליק, חייו ויצירתו” מאת פ' לחובר, עמ' 234–235






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3684