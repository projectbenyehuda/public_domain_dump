


	
	צָנַח לוֹ זַלְזַל
	




 צָנַח לוֹ זַלְזַל עַל־גָּדֵר וַיָּנֹם –



כֹּה יָשֵׁן אָנֹכִי:



נָשַׁל הַפְּרִי – וּמַה־לִּי וּלְגִזְעִי,



וּמַה־לִּי וּלְשׂוֹכִי?


  


נָשַׁל הַפְּרִי, הַפֶּרַח כְּבָר נִשְׁכָּח –



שָׂרְדוּ הֶעָלִים –



יִרְגַּז יוֹם אֶחָד הַסַּעַר – וְנָפְלוּ



אַרְצָה חֲלָלִים.


  


אַחַר – וְנִמְשְׁכוּ לֵילוֹת הַזְּוָעָה,



לֹא מְנוּחָה וּשְׁנָת לִי,



בָּדָד אֶתְחַבֵּט בָּאֹפֶל וַאֲרַצֵּץ



רֹאשִׁי אֶל־כָּתְלִי.


  


וְשׁוּב יִפְרַח אָבִיב, וְאָנֹכִי לְבַדִּי



עַל־גִּזְעִי אֶתָּלֶה –



שַׁרְבִיט קֵרֵחַ, לֹא צִיץ לוֹ וָפֶרַח,



לֹא־פְרִי וְלֹא־עָלֶה.


  

אלול, תרע"א.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2663