


	
	זֹהַר
	




בְּעֶצֶם יַלְדוּתִי יְחִידִי הֻצַּגְתִּי,



וָאֶשְׁאַף כָּל-יָמַי סְתָרִים וּדְמָמָה;



מִגּוּפוֹ שֶׁל-עוֹלָם אֶל-אוֹרוֹ עָרַגְתִּי,



דְּבַר-מָה בַּל-יְדַעְתִּיו כַּיַּיִן בִּי הָמָה.



וָאָתוּר מַחֲבֹאִים. שָׁם דֹּם נִסְתַּכַּלְתִּי,



כְּמוֹ צֹפֶה הָיִיתִי בְּעֵינוֹ שֶׁל-עוֹלָם;



שָׁם נִגְלוּ לִי חֲבֵרַי, רָזֵיהֶם קִבַּלְתִּי



וָאֶחְתֹּם בִּלְבָבִי הָאִלֵּם אֶת-קוֹלָם.


  


וַחֲבֵרַי מָה-רָבּוּ: כָּל-עוֹף הַפּוֹרֵחַ,



כָּל-אִילָן עִם-צִלּוֹ, כָּל-שִׂיחַ בַּיָּעַר,



פְּנֵי סַהַר צָנוּעַ לָאֶשְׁנָב זוֹרֵחַ,



וַעֲלֶטֶת הַמַּרְתֵּף וּשְׁרִיקַת הַשָּׁעַר;



כָּל-חָרוּל מֵאַחֲרֵי כָל-גָּדֵר הַדְּחוּיָה,



כָּל-קֶרֶן פָּז מְתוּחָה אֶל-עֵינַי וּנְטוּיָה



מִשֶּׁמֶשׁ, מִנֵּר אוֹ מֵרְסִיסֵי כּוֹס גָּבִישׁ;



עֲלִיַּת הַגָּג, פִּנַּת קוּרֵי עַכָּבִישׁ,



תַּעֲרֹבֶת הָאוֹר עִם-הַחֹשֶׁךְ הַמְּתוּקָה



וַאֲיֻמָּה כְּאַחַת בְּתוֹךְ בְּאֵר עֲמֻקָּה,



בַּת-קוֹלִי וְצַלְמִי שָׁם, לְשׁוֹן הָאֻרְלֹגִין



וּמַשּׂוֹר שֵׁן חוֹרֵק בַּעֲבִי הַקּוֹרָה,



וּכְמוֹ שֵׁם מְפֹרָשׁ בְּאוֹתִיּוֹתָיו הֵם הֹגִים –



אֲגַסֵּי “כָל נִדְרֵי”, הַתַּפּוּחִים הַקֵּהִים



הַנּוֹטִים עִם-נוֹפָם מִגַּן שְׁכֵנֵנוּ,



זְבוּב הוֹמֶה, “בֶּן-סוּסוֹ שֶׁל-מֹשֶׁה רַבֵּנוּ” –



כֻּלָּמוֹ חָמַדְתִּי וַיִּהְיוּ לִי רֵעִים –



וַחֲבִיבִים מִכֻּלָּם צַפְרִירֵי הָאוֹרָה.


  


בַּקַּיִץ הָיִיתִי יוֹדֵעַ צַפְרִירִים,



עֲדַת כְּרוּבִים קַלִּים, בְּנֵי-נֹגַהּ מַזְהִירִים.



מִשּׁוּט בְּאוֹר שֶׁמֶשׁ אֶל-מַיִם וְקָמָה



יוֹם אֶחָד עַלִּיזִים עַל פָּנַי עָבָרוּ,



וַיִּדְבַּק בִּי שְׂשׂוֹנָם וְנַפְשִׁי נֵחָמָה,



וְעֵינַי רִאשׁוֹנָה כַּיֶּלֶד נָהָרוּ.



וָאֱהִי לָמוֹ חָבֵר וּבְסוֹדָם מְשָׁכוּנִי –



וַאֲנִי מָה-אֲהַבְתִּים וּמָה-אֲהֵבוּנִי!


  


בַּבֹּקֶר עִם-שֶׁמֶשׁ עוֹדֶנִּי תְּפוּשׂ תְּנוּמָה –



וְחָפְזוּ לְחַלּוֹנִי וְדָפְקוּ-לִי: קוּמָה!



עוֹדֶנִּי מִתְלַבֵּשׁ וּבְטֶרֶם אֶתְנַעֵר



מֵחֶזְיוֹן הַבֹּקֶר – וְקָרְצוּ לִי: מַהֵר!



וּבְטֶרֶם מַנְעָלִי הַנִּדָּח אֶמְצָאָה –



וְשִׂקְּרוּ לִי: “צֵאָה! יְקָרָה כָל-שָׁעָה!”



וּבְעוֹד אֲנִי נֶחְפָּז עַד-גִּשְׁתִּי אֵלֵימוֹ –



וַיִּרְמְזוּ: “פּוּצוּ!” – אָנֹכִי אַחֲרֵימוֹ.



קַלּוֹתִי, זַכּוֹתִי, כְּנַף אוֹר תִּשָּׂאֵנִי,



נָטוּשָׂה, הַזַּכִּים, אֲחִיכֶם הִנֵּנִי!



לַכִּכָּר, לַכִּכָּר נָשׁוּטָה, נָפֹזָּה!



נִתְעַלֵּס, נִתְפַּלֵּשׁ בִּדְשָׁאָיו הַטְּלוּלִים,



נַזְהִירָה בָרְסִיסִים וּפְנִינִים נַחֲרֹזָה,



עַל-מַצָּע יְרַקְרַק נִתְגַּלְגֵּל גִּלְגּוּלִים…


  


אָז נִפֹּל בַּכִּכָּר, בְּטַל-אוֹרוֹת נִתְבּוֹסֵס –



הַכָּר הִזְהִיר פִּתְאֹם בְּאַלְפֵי נְגֹהוֹת



וַיִּקְרַן הַדֶּשֶׁא בְּאוֹרִים רִבֹּאוֹת



וּבְשֶׁבַע עֵינַיִם כָּל-בַּרְקָן הִתְנוֹסֵס.



עַל-כָּל-קוֹץ וָקוֹץ תִּרְעַד אֶבֶן בָּרֶקֶת,



וְקֶרֶן אֶל-חֹד כָּל-נַעֲצוּץ תִּתְנַפֵּץ



וּלְצִיצַת פָּז דַּקָּה וּרְדוּדָה נֶחֱלֶקֶת.


  


וּפִתְאֹם מַמְלֶכֶת הַזֹּהַר נִנְעָרָה



כְּנוֹעַ סַפִּירִים וּשְׁמָשׁוֹת בִּכְבָרָה,



סַנְוֵרִים לָעָיִן – זֶה עָמַד וַיְקַפֵּץ



בֵּין צִמְחֵי הַכִּכָּר הָעֵגֶל הַמְלַחֵךְ;



וַעֲדַת חוֹפְרֵי אֹכֶל, קְהַל תַּרְנְגוֹלִים



מִתְעַלְּמִים וּמְזַעְזְעִים אֶת-רֹאשׁ הַנַּהֲלוֹלִים,



וַיְצַחְצַח הַכִּכָּר וַיִּנְהַר וַיְגַחֵךְ.



אָנֹכִי כְּלִיל זֹהַר כְּצִפּוֹר אֶחֱרָדָה,



וּכְצִפּוֹר בְּרֶשֶׁת אוֹר נַפְשִׁי נִלְכָּדָה,



כְּמוֹ חוּטֵי-פָז דַּקִּים עֲנֻגִּים וְרַכִּים



שׂוֹכְכוּנִי, וַיְתַפְּשׂוּ בִּיצוּרַי הַזַּכִּים.



הִתְנַעֲרָה, הִתְחַדְּשָׁה בִי יַלְדוּת מְאִירָה,



פִּי שׂוֹחֵק מֵאֵלָיו, בַּלֵּב – שֶׁמֶשׁ שִׁירָה.



מִמַּגַּע קַרְנַיִם, מִגִּיל וּמִנֹּגַהּ



אֶקְרָנָה, אֶנְהָרָה, אֵבוֹשָׁה, אֶמּוֹגָה.


  


עוֹדֶנִי שְׁכוּר זֹהַר, עוֹד רוּחִי נִפְעָמָה



וּרְקוּמָה בִנְגֹהוֹת – וַיֹּאמְרוּ: לַקָּמָה!



וּבְטִיסָה קַלִּילָה עֲדַת הַצַּפְרִירִים,



הִתְשׁוֹטֵט וְנַצְנֵץ, בַּקָּמָה פָשָׁטוּ,



עַל-רָאשֵׁי שִׁבֳּלֵי הַדָּגָן הַשְּׂעִירִים,



רְעֵבֵי מְשׁוּבָה, יְרַחֲפוּ, יִלְהָטוּ – – –



"זֶה יָם הַנְּגֹהוֹת רְחַב הַיָּדָיִם,



עַד-חֹם צָהֳרַיִם נִתְרַחֵץ, נִתְהוֹלֵל.



עֲדַת עָבִים קַלוֹת, הִרְהוּרֵי שָׁמָיִם,



צֵל רֶגַע תַּעֲבִיר עָלֵינוּ וּתְגוֹלֵל."



וּפַעַם יִתְעַלְּמוּ כְּמוֹ תְהֹמוֹת צָלָלוּ,



בִּן-רֶגַע יִתְגַּלּוּ וּכְקֶדֶם יִצְהָלוּ,



נוֹעֲרִים גַּפֵּיהֶם וְיַזּוּ רְסִיסִים,



אִישׁ לִקְרַאת אָחִיהוּ מַתִּיזִים נִיצוֹצוֹת.


  


יַעֲלֹז הַשָּׂדֶה: בִּיעָף עוֹבְרִים סִיסִים,



וּפְזִיזִים יְבָרְכוּ: “צְוִיץ צְוִיץ” – וְנָגוֹזוּ.



וַהֲמוֹן זְבוּבֵי רִקְמָה קַלִּילִים כְּנוֹצוֹת



עַל-כַּנְפֵי אוֹר נוֹסְסִים, פּוֹרְחִים, מְנַפְנְפִים,



מְפַרְכְּסִים דּוּמָם בַּקָּמָה וּמְרַפְרְפִים,



יַלְבִּינוּ, יַאְדִּימוּ, יַצְהִיבוּ, יָפֹזּוּ,



נִבְלָעִים בַּנֹּגַהּ וְשָׁבִים מִתְגַּלִּים,



כְּמוֹ יָד מְשַׂחֶקֶת זֹרֶקֶת חָפְנַיִם



עַל-רָאשֵׁי צַפְרִירַי עֲתַר פְּרָחִים חַיִּים,



בְּעוֹדָם בִּמְחוֹל חִצֵּי זָהָב מִתְלַהְלְהִים,



מְשַׂחֲקִים בַּזִּקִּים, מְקַלְקְלִים, זֹרְקִים



לְקוֹל נֹגְנֵי שָׂדַי, מַקְהֲלוֹת נִיר יוֹקֵד –



הַחַרְגֹּל, הַצְּלָצַל שֶׁחוֹרְגִים וְשׁוֹרְקִים



וְיוֹצְאִים בְּצֶלְצְלִים נַסֵּר וְנַתֵּר,



וּמְזַעְזְעִים הָאַוֵּר הַלּוֹהֵט וְשׁוֹקֵט,



וּמְרַטֵּט בְּרֶגֶשׁ וּבְרֶטֶט מִסְתַּתֵּר – – –


  


וַעֲיֵפָה לָאוֹרִים – הָעֵדָה הַשְּׂמֵחָה



נוֹעֶרֶת הַכַּרְמֶל, מַכְרֶזֶת: לַבְּרֵכָה!



חַמֹּנוּ, נִכְמָרְנוּ! – וְשׁוֹטְטוּ עוּף



לַבְּרֵכָה הַשְּׁטוּחָה בֵּין קָנֶה וָסוּף.


  


בְּחֹם צָהֳרַיִם מֵימֶיהָ אַט רֹגְעִים



בְּזָהֳרֵי חַמָּה וּבְצִלְלֵי עֲרָבִים.



מִקְצָתָם בְּהִירִים כָּרְאִי מְלֻטָּשִׁים;



בָּם רְקוּעִים שְׁמֵי תְכֵלֶת, אַט צָפִים בְּנֵי-עָבִים



כְּעֶצֶם הַפְּנִינִים לָטֹהַר, וּנְמוֹגִים.



וּכְעֵין עוֹלָם הָפוּךְ: שָׁמַיִם חֲדָשִׁים,



זִיו שֶׁמֶשׁ מְצֻנָּן וּפְנֵי יְקוּם צָנוּעַ



מְעֻלָּף צְעִיף שַׁלְוָה וַחֲלוֹם שֶׁקֶט עוֹלָם



בְּתוֹךְ מֵי-הַמְּנוּחוֹת הַצְּלוּלִים שָׁקוּעַ –



וְהַכֹּל שָׁם כֹּה-בָהִיר, כֹּה-שַׁאֲנָן, כֹּה-חוֹלֵם! – – –


  


מִקְצָתָם עֲלֶטֶת צֶאֱלִים שׂוֹכֵכָה,



וִירֹקִים הַמַּיִם וּשְׁרוּיִם בְּנָחַת.



מִזֶּה וּמִזֶּה תַּאֲפֵלְנָה בְצִלָּן



עַל-עוֹלָם הַתַּחְתּוֹן שְׁתֵּי גְדוֹתֵי הַבְּרֵכָה.



וַהֲפוּכִים וּכְפוּלִים נִשְׁקָפִים מִתַּחַת



הַסּוּף, זִיזֵי סֶלַע, וְנוֹפוֹ שֶׁל-אִילָן,



הַדּוּגִית הַקְּשׁוּרָה לְגֶזַע עֵץ חָטוּב,



הַתְּלוּלִית הַמְעֹרָה בְּגִידֵי שָׁרָשִׁים,



שְׁנֵי אַוְזֵי הַבָּר וְהַחֲסִידָה הָאַחַת,



כּוֹבֶסֶת חֲשׂוּפָה מְנַפֶּצֶת כְּבָסִים –



וְהַכֹּל שָׁם כֹּה מְצֻנָּן, כֹּה רַעֲנָן, כֹּה רָטֹב!


  


וּקְצָתָם – מֵי-זָהָב וָנֹגַהּ וְקֶסֶם



שַׁבְרִירֵי אוֹר שֶׁמֶשׁ וּמִשְׁטַח זַהֲרוּרִים,



קַשְׂקַשְּׂי פָּז טָהוֹר וְשַׁרְשְׁרוֹת כֶּתֶם.



מְכִתּוֹת שְׁתֵּי שְׁמָשׁוֹת, פֵּרוּרִים פֵּרוּרִים



שֶׁל-גָּבִישׁ וּזְכוּכִית, צַחְצוּחַ וָלַהַט –



וְהַכֹּל שָׁם כֹּה-נוֹצֵץ, כֹּה-יַזְהִיר, אוֹר יָעַט!


  


לַבְּרֵכָה, לַבְּרֵכָה! – וַתָּנָד הַבְּרֵכָה.



נִזְדַּעְזְעָה כָל-מְצוּלַת הַפָּז וְהַזֹּהַר.



וְעֵרֶב רַב נְגֹהוֹת בִּנְגֹהוֹת סִכְסֵכָה,



וַתִּרְגַּז מֵרִבֲבוֹת גָּוֶן וָצֶבַע.



וַתָּנַע מִתַּחַת יְרִיעַת שְׁמֵי-טֹהַר,



וַתָּנַע גַּם-שִׁמְשָׁהּ וְהֻכְּתָה לְשֶׁבַע,



וְשִׁבְעַת הַשְּׁמָשׁוֹת אִישׁ נֶגְדּוֹ יִנּוֹעוּ.



בִּן-רֶגַע – וְשֶׁמֶשׁ בַּשֶּׁמֶשׁ – וּפוֹר



יִתְפּוֹרְרוּ יַחַד, וְנִסְחַף וְטָבַע



יְקוּם הַתַּחְתִּיּוֹת בְּתֹהוּ וָבֹהוּ



וּבְמַבּוּל שֶׁל-זֹהַר וּבְיַמֵּי-הָאוֹר.


  


וּבְיָם דִּי-נוּר זֶה וּבְשִׁבֹּלֶת הַזֹּהַר



צָלַלְתִּי גַם-אָנִי וָאֶסְפֹּג יָם אוֹרִים,



וָאֵצֵא פִּי-שִׁבְעָה מְזֻקָּק וּמְטֹהָר.



וּבְפֶרֶץ מַעְיָנִים, בַּעֲזוֹז אַלְפֵי מְקוֹרִים



שֶׁל-אֹשֶׁר וָגִיל, קִרְבִּי דָץ יָם הַנֹּגַהּ,



כִּסְחוּף זִמְרַת מָחוֹל עִזּוּזָה שׁוֹבֵבָה



שֶׁתְּזַנֵּק בְּבַת-אַחַת מֵאַלְפֵי כִנּוֹרִים –



מְשֻׁקָּע בֵּין אִבֵּי הַבְּרֵכָה אֵשֵׁבָה,



מִתְבּוֹנֵן אֶל-מִשְׁקַע מֵימֶיהָ הַשָּׁבִים



לִמְנוּחָה. עוֹד נִיד קַל מְשַׁבֵּץ וְרֹגַע



אֶת-פְּנֵיהֶם וּמַרְבִּיץ בַּכַּדְכֹּד שַׁרְשׁוֹתָם,



וּמַדְלִיק בָּם לְשׁוֹנוֹת אֵשׁ קְטַנּוֹת וּלְהָבִים,



וְזוֹרֵק לְחִישַׁת גֶּחָלִים בֵּינוֹתָם,



מְזִיזָם זִיז כָּל-שֶׁהוּא – פּוֹחֵת – וּפוֹסֵק.


  


וַתִּשְׁקֹט הַבְּרֵכָה וַתָּשָׁב אֶל-עֵינָהּ



וּכְקֶדֶם הִיא חֲלָקָה וּלְטוּשָׁה וִישֵׁנָה,



וַעֲשׂוּיָה הִיא שֵׁנִית שְׁבִילִים שְׁבִילִים



וּתְקַפֵּל תַּחְתֶּיהָ הָעוֹלָם הַשּׁוֹתֵק



בְּסֵתֶר קְנֵי-סוּף וַעֲרָבִים מְצִלִּים.



מִמּוּלִי, מֵעֵבֶר הַבְּרֵכָה הַשֵּׁנִי,



דַּיָּג שָׂב עוֹמֵד עַל-מְצוּלַת הַנְּהָרָה



וּמֹשֶׁה מִשָּׁם רֶשֶׁת דַּקָּה רוֹסֶסֶת,



מְנַעֲרָהּ – וּבְצִבְעֵי הַקֶּשֶׁת אֶל-עֵינִי



נְעֹרֶת הָרְסִיסִים קוֹסֶמֶת, נוֹסֶסֶת;



כְּמוֹ בוֹחֵשׁ הַדַּיָּג סִיר זֹהַר בִּכְשָׁפִים,



וּמְסַנֵּן מְרַק זָהָב לִבְדֹלַח הַקְּעָרָה,



וַיִּזּוּ גַם-אַרְצָה נְטָפִים רְשָׁפִים –



וּלְעֵינַי כַּחֲלוֹם קַל וּמָתוֹק נָהָרוּ.


  


פִּתְאֹם אֶרְאֶה מִן-הַבְּרֵכָה



עַל-הַמַּיִם הַשַּׁאֲנַנִּים



עָלְתָה חוֹצֵץ שׁוּרָה זַכָּה



שֶׁל-צַפְרִירִים קְטַנִּים.


  


זַכֵּי-גַף, קְדוֹשִׁים, בְּרוּרִים,



כְּמוֹ נִנְעֲרוּ זֶה הַיּוֹם



מֵעַל כְּנַף כְּרוּב אֶחָד קָדוֹשׁ



אֲשֶׁר טָס בָּרוֹם.


  


וְעוֹד מִתּוֹך עֵינֵיהֶם יָצִיץ



זֹהַר עֶלְיוֹן, זִיו הַשְּׂכִינָה,



וַאֲחוּזֵי יָד נִצָּבוּ



וּבִלְשׁוֹנָם רִנָּה:


  


אֵלֵינוּ, הַיֶּלֶד!



אֵלֵינוּ, הַיָּפֶה!



הַצָּמֵא לַנֹּגַהּ –



עַד-פָּנָה הַיּוֹם.


  


נִטְבָּלְךָ בַּזֹּהַר,



נוֹרִידְךָ נְבִיאֶךָ



אֶל-מַטְמוֹן אוֹר גָּנוּז



בְּמַעֲמַקֵּי תְהוֹם.


  


שָׁם מִגְדְּלֵי זְכוּכִית.



שָׁם אַרְמְנוֹת גָּבִישׁ,



שָׁם הֵיכְלֵי הַבְּדֹלַח



וּשְׁמָשׁוֹת – כַּדְכֹּד.


  


מִנֹּגַהּ הַמְשֻׁמָּר,



אוֹר שִׁבְעַת הַיָּמִים,



כּוֹס זָהָב נַשְׁקֶךָ,



עָרוֹת עַד-יְסוֹד.





עַד-יֵצֵא מֵאַפְּךָ,



אַף-יִז מֵעֵינֶיךָ,



וּבָא בַעֲצָמֶיךָ



וּבְלִבְּךָ, כִּמְבוֹא


  


רִבֹּאוֹת נְשִׁיקוֹת



שֶׁל-רִבּוֹא קַרְנַיִם,



מְתוּקוֹת מֵהָכִיל



וּגְדוֹלוֹת מִנְּשֹׂא.


  


עוֹד צוֹלֵל בְּנַפְשִׁי מִזְמוֹרָם הֶעָרֵב –



וְהֵמָּה נִמְלָטִים לַיַּעַר הַקָּרוֹב,



מַאֲצִילִים מֵרָחוֹק לִי מַבַּט תַּנְחוּמִים



הָאֹמֵר: “לַבֹּקֶר!” וּפֹרְחִים וְאֵינֵימוֹ.


  

  -  -  -



וּבְאַחַד הַיָּמִים – לֹא-אֶזְכֹּר אֵימָתָי,



לֹא-אֵדַע מַדּוּעַ – וָאֵרֶא פָנֵימוֹ



וּמְלֵאִים הֵם רַחֲמִים עָלַי וַעֲגוּמִים,



וּבְלֶכְתָּם – מֶבָּטָם לֹא-אָמַר מְאוּמָה.



בַּבֹּקֶר הָאוֹר הֶעִירַנִי מִתְּנוּמָה



וַיְנַקֵּר אֶת-עֵינַי וַיִּצְרֹב אֶת-שְׂפָתָי…


  


הֵצַצְתִּי בַחַלּוֹן – וְהִנֵּה הִיא חַ מָּ ה,



צִפִּיתִי, הוֹחַלְתִּי עַד-בּוֹשׁ – אֵינָם שָׁבִים.



וְשִׁירַת הַזֹּהַר לָנֶצַח נָדַמָּה –



אַךְ-עָמֹק בַּלֵּב כָּמוּס עִמִּי הֵד קוֹלָהּ,



וּבְתוֹךְ בָּבוֹת עֵינַי שָׁמַרְתִּי זִיו אוֹרָהּ;



וּנְעִים חֲלוֹמוֹת חַיַּי בָּאָרֶץ הַגְּדוֹלָה,



וִיקַר חֶזְיוֹנוֹתַי – מֵעֵינָהּ נִשְׁאָבִים,



וּטְהוֹרִים וְרָוִים וּבְרוּכִים מִמְּקוֹרָהּ.


  

תרס"א.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8580