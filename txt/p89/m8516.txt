


	
	נוֹשָׁנוֹת
	




"כָּעֵינַיִם קֹרְצִים שָׁמָּה

בַּשָׁמַיִם אוֹרִים זַכִּים…"

– בְּעֵינֵיהֶם פָּז הַכְּרוּבִים

צוֹפִים בָּנוּ מִן־הַחֲרַכִּים.


  


"סָבִיב יִמְתַּח הַיָּרֵחַ

חוּטֵי אוֹר כַּכֶּסֶף זַכּוּ."

– מִקַּרְנֵיהוּ, יוֹנָה תַמָּה,

שַׂעֲרוֹת רֹאשֵׁךְ יָפוּ, רַכּוּ.


  


"שָׁם כְּגַלֵּי שַׁיִשׁ טָהוֹר

צָפִים גִּזְרֵי עָבִים צְחֹרוֹת."

– מִן הֶעָבִים, חֶמְדַּת לִבִּי,

מַעֲלוֹת רוּחֵך זַכּוֹת, טְהֹרוֹת.


  


"רְסִיסֵי לַיְלָה תְּלוּיִם שָׁמָּה

בֵּין עֲשָׂבִים, וּמָזְהִירִים."

– שְׁתֵּי עֵינַיִךְ יָפוּ, אֹרוּ

גַּם מֵרְסִיסִים, מִסַּפִּירִים.


  


"חֶרֶשׁ שׁוֹקֵק פֶּלֶג שָׁמָּה

רוּחַ יִשֹּׁב – קְטֹרֶת כָּלִיל."

– נִשְׁמַת אַפֵּךְ – רוּחַ עֵדֶן,

קוֹלֵךְ – הֶמְיַת פֶּלֶג, חָלִיל.


  


"שָׁם הַזָּמִיר יִפְצַח רִנָּה,

מָה רוֹמֵמָה הִיא, כַּבִּירָה!…"

– לַיְלָה צַוִּי חַסְדֵּךְ אִתִּי,

הָאַהֲבָה מְקוֹר הַשִּׁירָה.


  


"הֲיַאֲרִיךְ, דּוֹד לְבָבִי,

הֲיַאֲרִיךְ לֵיל עֲדָנִים?"

– דְּבָרִים אֵלֶּה, נַעֲרָה פֹתָה,

מַה־יְּשָׁנִים הֵם נוֹשָׁנִים!…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8516