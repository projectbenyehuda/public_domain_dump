


	
	ברכת עם
	



בִּרְכַּת עָם / חיים נחמן ביאליק


תֶּחֱזַקְנָה יְדֵי כָל-אַחֵינוּ הַמְחוֹנְנִים



עַפְרוֹת אַרְצֵנוּ בַּאֲשֶׁר הֵם שָׁם;



אַל יִפֹּל רוּחֲכֶם – עַלִּיזִים, מִתְרוֹנְנִים



בֹּאוּ שְׁכֶם אֶחָד לְעֶזְרַת הָעָם!

הֵן סוֹפְרִים אֲנַחְנוּ אֶת-נוֹדְכֶם וְחוֹבְבִים



נִטְפֵי הַדְּמָעוֹת וְזֵעַת הָאָף,



הַיּוֹרְדִים כַּטַּל לְיִשְׂרָאֵל וּמְשׁוֹבְבִים



נַפְשׁוֹ הַנִּלְאָה, הַשּׂוּמָה בַכָּף.

וּלְעוֹלְמֵי עַד תִּקְדַּשׁ כָּל-דִּמְעָה שֶׁצָּלֲלָה



בְּיָם דִּמְעָתֵנוּ, נְדָבָה לָעָם,



כָּל-טִפָּה שֶׁל זֵעַת אַפַּיִם, שֶׁסָּלֲלַה



דֶּרֶךְ אֲדֹנָי – כְּחֵלֶב וָדָם.

אִם-לֹא אֶת-הַטְּפָחוֹת – רַק מַסַּד יְסַדְתֶּם –



רַב-לָכֶם, אַחַי, עֲמַלְכֶם לֹא-שָׁוְא!



הַבָּאִים – וּבְנִיתֶם וְטַחְתֶּם וְשַׂדְתֶּם,



עַתָּה רַב-לָנוּ אִם נָטוּי הַקָּו.

גּוֹי קַו-קָו אֲנָחְנוּ! מִקַו לָקָו קוֹמְמוּ



שִׁמֲמוֹת עוֹלָם וּבְנוּ בִנְיַן-עַד!



יֶשׁ-יוֹם – וּמִיָּם עַד-יָם יֵצְאוּ יִשְׁתּוֹמְמוּ



לִרְאוֹת מַה-פָּעַל קְטֹן גּוֹיִם, עַם נָד.

וְלָמָה, הַמְפַגְּרִים, פַּעֲמֵיכֶם כֹּה בוֹשְׁשׁוּ?



הַעֶבֶד יִשְׂרָאֵל, הַאִם בְּנֵי מֵרוֹז?



הוֹי, כֹּחוֹת נִפְרָדִים, הִתְלַקְּטוּ, הִתְקוֹשְׁשׁוּ!



עִבְדוּ שְׁכֶם אֶחָד בְּחַיִל וָעֹז!

אַל-תֹּאמְרוּ: קָטֹנּוּ – הֲטֶרֶם תִּתְבּוֹנְנוּ



פְּנֵי אֲבִיר יַעֲקֹב הַהוֹלְכִים בַּקְּרָב;



מִימֵי זְרֻבָּבֶל יָדֵינוּ לֹא-כוֹנְנוּ



מִפְעַל אַדִּירִים כָּמֹהוּ וָרָב.

מִי בַז לְיוֹם קְטַנּוֹת? הַבּוּז לַמִּתְלוֹצְצִים!



מַלְּטוּ אֶת-עַמְּכֶם וְאִתִּים עֲשׂוּ –



עַד-נִשְׁמַע מֵרָאשֵׁי הֶהָרִים מִתְפּוֹצְצִים



קוֹלוֹת אֲדֹנָי הַקֹּרְאִים: עֲלוּ!

אד“ש, תרנ”ד.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3604