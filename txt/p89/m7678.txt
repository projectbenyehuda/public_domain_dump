


	
	פַּעֲמֵי אָבִיב
	




הָיְתָה רוּחַ אַחֶרֶת, גָּבְהוּ שְׁמֵי הַשָּׁמַיִם,



וַיִּגָּלוּ מֶרְחַקִּים בְּהִירִים, רַחֲבֵי יָדַיִם –



עַל-הָהָר עוֹמְדוֹת רַגְלֵי הָאָבִיב!



עַל-הַמִּגְרָשׁ עִם-שֶׁמֶשׁ אֵדִים חַמִּים מִשְׁתַּטְּחִים,



מִן-הָעֵצִים הָרְטֻבִּים פְּטוּרֵי צִיצִים מִתְפַּתְּחִים –



הָיְתָה רוּחַ אַחֶרֶת מִסָּבִיב.


  


עוֹד לֹא-פָרְצוּ הַנְּגֹהוֹת, אֵין עוֹד צִלְצְלֵי תְרוּעָה –



מֵאֵלֶיהָ תִּתְפַּשֵּׁט שִׁירָה זַכָּה וּצְנוּעָה,



אוֹרוֹת רַכִּים כְּמוֹ בֹקְעִים וְעוֹלִים –



חֲבוּ כִמְעָט! וְהִתְפָּרֵץ עֹז הַחַיִּים הַחֲתוּמִים,



יָצִיץ פִּתְאֹם וְיִתְגַּל כָּל-עֱזוּז הָעֲלוּמִים,



כָּל-הַכֹּחוֹת הַפֹּרִים, הַגְּדוֹלִים!


  


וּמַה-מָּתוֹק הָאוֹר וּמַה-מָּתוֹק הָרוּחַ!



פָּנִים שׂחֲקוֹת בַּכּל, בַּאֲשֶׁר עַיִן תָּנוּחַ –



שָׁם רְעוּתָהּ לִקְרָאתָהּ מַזְהֶרֶת.



וּמִכֹּל אֱלֵי-כֹל חוּטֵי זָהָב נִמְתָּחִים;



עוֹד מְעַט וְהִשְׁתַּפְּכָה בְּלִבְנַת הַפְּרָחִים



שִׁפְעַת נֹעַר הַלֵּזוּ וְזֹה הָעֲתֶרֶת.


  


עוֹד מְעַט וְהִשְׁתַּפְּכוּ בִּפְרָחִים לְבָנִים



גַּם-נְעוּרַי הַחֲדָשִׁים וַחֲלֹמוֹתַי הַיְשָׁנִים,



כִּי גַּם-בָּם נָשְׁבָה רוּחַ הָאָבִיב.



וּמִלְּבָבִי הַמָּלֵא כָּל-הֲגִיגִי אָשִׂיחָה,



וּבִדְמָעוֹת מַזְהִירוֹת שְׁחוֹר יֵאוּשִׁי אָדִיחָה –



הָיְתָה רוּחַ אַחֶרֶת מִסָּבִיב!


  

תר"ס.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7678