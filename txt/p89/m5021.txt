


	
	מחוץ לעיר
	



מִחוּץ לָעִיר… / חיים נחמן ביאליק

ו


מִחוּץ לָעִיר עַל-יַד הַיַּעַר,



בְּבֵית מַרְזֵחַ, חֻרְבָּה יְשָׁנָה,



אָבִינוּ מֵת, רְצוּץ חַיֵּי צַעַר,



אִמֵּנוּ נִשְׁאָרָה אַלְמָנָה.



וַתְּהִי הַיְרֻשָּׁה – מִרְזַח סְרוּחִים:



אַרְבָּעָה כְּתָלִים סְחוּפִים, רְטֻבִּים,



יַי"ש, מִקְפֵּה דָגִים, דָּגִים מְלוּחִים –



וִילָדִים חֲמִשָּׁה וּצְרָכִים מְרֻבִּים.



שָׁם עָבְרָה דֶרֶךְ-חוֹל רְחָבָה,



וּבְרֶדֶת אִכָּר בַּעֲגָלָה



אֶל יוֹם הַשּׁוּק לָעִיר הַקְּרוֹבָה,



סָר לִשְׁתּוֹת כּוֹס – וַיִּסַּע הָלְאָה.



אַף כִּי הַטֹּרַח הָיָה מְרֻבֶּה –



מְאוּם לֹא עָלָה בַּעֲמָלֵנוּ:



הַדַּלּוּת שָׁרְקָה בָאֲרֻבָּה,



הָעֹנִי רִקֵּד בְּזָוִיתֵנוּ.



בַּחוּץ מְנֻדִּים מִשְּׁכוּנַת יְהוּדִים,



מֵחֲדָרִים – קִיטוֹר סְחִי וָלֵחַ,



בַּלֵּילוֹת – חֶרְדַת לֵב וּנְדוּדִים,



בַּיּוֹם… סוֹף דָּבָר – בֵּית מַרְזֵחַ!








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5021