


	
	נטע אל
	



נָטַע אֵל / חיים נחמן ביאליק


מִי כָּאֵל מַפְלִיא עֲשׂוֹת?



אֵין כֵּאלֹהֵינוּ!

נָטַע אֵל תְּאֵנָה בְּגַן-עֵדֶן



עַל-מְנָת



שֶׁתַּחֲנֹט פַּגִּים כַּדָּת;



וַתְּמָאֵן – הוֹי, שִׁמְעוּ זֹאת! –



הַתְּאֵנָה פַּגִּים חֲנֹט.



הַפַּגִּים לִנְפֹּל מֵאֵנוּ.



מִי כָּאֵל מַפְלִיא עֲשׂוֹת?



אֵין כֵּאלֹהֵינוּ!

שָׁלַח אֵל לָאָרֶץ נַעַר



עַל-מְנָת



שֶׁיִּלְקֹט פַּגִּים כַּדָּת;



וַיְּמָאֵן – הוֹי, שִׁמְעוּ זֹאת! –



הַנַּעַר פַּגִּים לִלְקֹט.



נַעַר מֵאֵן פַּגִּים לְקֹט,



הַפַּגִּים לִנְפֹּל מֵאֵנוּ.



מִי כָּאֵל מַפְלִיא עֲשׂוֹת?



אֵין כֵּאלֹהֵינוּ!

שָׁלַח אֵל חָתוּל לָאָרֶץ



עַל-מְנָת



שֶׁיִּשְׂרֹט הַנַּעַר כַּדָּת;



וַיְּמָאֵן – הוֹי, שִׁמְעוּ זֹאת! –



הֶחָתוּל הַנַּעַר שְׂרֹט.



חָתוּל מֵאֵן נַעַר שְׂרֹט,



נַעַר מֵאֵן פַּגִּים לְקֹט,



הַפַּגִּים לִנְפֹּל מֵאֵנוּ.



מִי כָּאֵל מַפְלִיא עֲשׂוֹת?



אֵין כֵּאלֹהֵינוּ!

שָׁלַח אֵל מַקֵּל לָאָרֶץ



עַל-מְנָת



שֶׁיַּחְבֹּט חָתוּל כַּדָּת;



וַיְּמָאֵן – הוֹי, שִׁמְעוּ זֹאת! –



הַמַּקֵּל חָתוּל חֲבֹט.



מַקֵּל מֵאֵן חָתוּל חֲבֹט,



חָתוּל מֵאֵן נַעַר שְׂרֹט,



נַעַר מֵאֵן פַּגִּים לְקֹט,



הַפַּגִּים לִנְפֹּל מֵאֵנוּ.



מִי כָּאֵל מַפְלִיא עֲשׂוֹת?



אֵין כֵּאלֹהֵינוּ!

שָׁלַח אֵל אָז אֵשׁ לָאָרֶץ



עַל-מְנָת



שֶׁתִּקְלֶה מַקֵּל כַּדָּת;



וַתְּמָאֵן – הוֹי, שִׁמְעוּ זֹאת! –



אֵשׁ אֶת הַמַּקֵּל לִקְלוֹת.



אֵשׁ מֵאֲנָה מַקֵּל לִקְלוֹת,



מַקֵּל מֵאֵן חָתוּל חֲבֹט,



חָתוּל מֵאֵן נַעַר שְׂרֹט,



נַעַר מֵאֵן פַּגִּים לְקֹט,



הַפַּגִּים לִנְפֹּל מֵאֵנוּ.



מִי כָּאֵל מַפְלִיא עֲשׂוֹת?



אֵין כֵּאלֹהֵינוּ!

שָׁלַח אֵל מַיִם לָאָרֶץ



עַל-מְנָת



שֶׁיְּכַבּוּ הָאֵשׁ כַּדָּת;



וַיְּמָאֲנוּ – הוֹי, שִׁמְעוּ זֹאת! –



מַיִם אֶת הָאֵשׁ כַּבּוֹת!



מַיִם מֵאֲנוּ אֵשׁ כַּבּוֹת,



אֵשׁ מֵאֲנָה מַקֵּל לִקְלוֹת,



מַקֵּל מֵאֵן חָתוּל חֲבֹט,



חָתוּל מֵאֵן נַעַר שְׂרֹט,



נַעַר מֵאֵן פַּגִּים לְקֹט,



הַפַּגִּים לִנְפֹּל מֵאֵנוּ.



מִי כָּאֵל מַפְלִיא עֲשׂוֹת?



אֵין כֵּאלֹהֵינוּ!

שָׁלַח אֵל שׁוֹר-פָּר לָאָרֶץ



עַל-מְנָת



שֶׁיִּשְׁתֶּה מַיִם כַּדָּת;



וַיְּמָאֵן – הוֹי, שִׁמְעוּ זֹאת! –



שׁוֹר-פָּר אֶת הַמַּיִם שְׁתוֹת.



שׁוֹר-פָּר מֵאֵן מַיִם שְׁתוֹת



אֵשׁ מֵאֲנָה מַקֵּל לִקְלוֹת,



מַקֵּל מֵאֵן חָתוּל חֲבֹט,



חָתוּל מֵאֵן נַעַר שְׂרֹט,



נַעַר מֵאֵן פַּגִּים לְקֹט,



הַפַּגִּים לִנְפֹּל מֵאֵנוּ.



מִי כָּאֵל מַפְלִיא עֲשׂוֹת?



אֵין כֵּאלֹהֵינוּ!

שָׁלַח אֵל שׁוֹחֵט לָאָרֶץ



עַל-מְנָת



שֶׁיִּשְׁחַט שׁוֹר-פָּר כַּדָּת;



וַיְּמָאֵן – הוֹי, שִׁמְעוּ זֹאת! –



הַשּׁוֹחֵט שׁוֹר-פָּר שְּחֹט.



שׁוֹחֵט מֵאֵן שׁוֹר-פָּר שְׁחֹט



שׁוֹר-פָּר מֵאֵן מַיִם שְׁתוֹת



אֵשׁ מֵאֲנָה מַקֵּל לִקְלוֹת,



מַקֵּל מֵאֵן חָתוּל חֲבֹט,



חָתוּל מֵאֵן נַעַר שְׂרֹט,



נַעַר מֵאֵן פַּגִּים לְקֹט,



הַפַּגִּים לִנְפֹּל מֵאֵנוּ.



מִי כָּאֵל מַפְלִיא עֲשׂוֹת?



אֵין כֵּאלֹהֵינוּ!

שָׁלַח אֵל מַלְאָךְ לָאָרֶץ



עַל-מְנָת



שֶׁיִּשְׁפֹּט שׁוֹחֵט כַּדָּת;



וַיְּמָאֵן – הוֹי, שִׁמְעוּ זֹאת! –



הַמַּלְאָךְ שׁוֹחֵט שְׁפֹט.



מַלְאָךְ מֵאֵן שׁוֹחֵט שְׁפֹט,



שׁוֹחֵט מֵאֵן שׁוֹר-פָּר שְׁחֹט



שׁוֹר-פָּר מֵאֵן מַיִם שְׁתוֹת



אֵשׁ מֵאֲנָה מַקֵּל לִקְלוֹת,



מַקֵּל מֵאֵן חָתוּל חֲבֹט,



חָתוּל מֵאֵן נַעַר שְׂרֹט,



נַעַר מֵאֵן פַּגִּים לְקֹט,



הַפַּגִּים לִנְפֹּל מֵאֵנוּ.



מִי כָּאֵל מַפְלִיא עֲשׂוֹת?



אֵין כֵּאלֹהֵינוּ!

בִּכְבוֹדוֹ אָז אֵל יוֹפִיעַ



עַל-מְנָת



גְּמֹל לְאִיש וָאִיש כַּדָּת.



רָץ מַלְאָךְ שׁוֹחֵט שְׁפֹט,



רָץ שׁוֹחֵט שׁוֹר-פָּר שְׁחֹט,



רָץ שׁוֹר-פָּר הַמַּיִם שְׁתוֹת,



רָצוּ מַיִם אֵשׁ כַּבּוֹת,



רָץ מַקֵּל חָתוּל לַחֲבֹט,



רָץ חָתוּל הַנַּעַר שְׂרֹט,



רָץ הַנַּעַר פַּגִּים לְקֹט,



הַפַּגִּים אָמְרוּ: “הִנֵּנוּ!”



מִי כָּאֵל מַפְלִיא עֲשׂוֹת?



אֵין כֵּאלֹהֵינוּ!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4497