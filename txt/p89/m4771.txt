


	
	אַחֲרֵי מוֹתִי
	



לזכר N.




אַחֲרֵי מוֹתִי סִפְדוּ כָּכָה לִי:



"הָיָה אִישׁ – וּרְאוּ: אֵינֶנּוּ עוֹד;



קֹדֶם זְמַנּוֹ מֵת הָאִישׁ הַזֶּה,



וְשִׁירַת חַיָּיו בְּאֶמְצַע נִפְסְקָה;



וְצַר! עוֹד מִזְמוֹר אֶחָד הָיָה-לּוֹ –



וְהִנֵּה אָבַד הַמִּזְמוֹר לָעַד,



אָבַד לָעַד!


  


וְצַר מְאֹד! הֵן כִּנּוֹר הָיָה-לּוֹ –



נֶפֶשׁ חַיָּה וּמְמַלְּלָה,



וְהַמְשׁוֹרֵר מִדֵּי דַבְּרוֹ בוֹ



אֶת-כָּל-רָזֵי לִבּוֹ הִגִּיד לוֹ,



וְכָל-הַנִּימִין יָדוֹ דוֹבְבָה,



אַךְ רָז אֶחָד בְּקִרְבּוֹ הִכְחִיד,



סְחוֹר סְחוֹר לוֹ אֶצְבְּעוֹתָיו פִּזְּזוּ,



נִימָה אַחַת אִלְּמָה נִשְׁאֲרָה,



אִלְּמָה נִשְׁאֲרָה עַד-הַיּוֹם!


  


וְצַר מְאֹד, מְאֹד!



כָּל-יָמֶיהָ זָעָה נִימָה זוֹ,



דּוּמָם זָעָה, דּוּמָם רָעֲדָה,



אֶל-מִזְמוֹרָהּ, דּוֹדָהּ גּוֹאֲלָהּ,



כָּמְהָה, צָמְאָה, עָגְמָה, נִכְסְפָה,



כַּאֲשֶׁר יֶעְגַּם לֵב לַמְזֻמָּן לוֹ;



וְאִם-הִתְמַהְמַהּ – בְּכָל-יוֹם חִכְּתָה-לּוֹ



וּבִנְהִימָה טְמִירָה שִׁוְּעָה-לּוֹ –



וְהוּא הִתְמַהְמַהּ אַף לֹא-בָא,



אַף לֹא-בָא!





וְגָדוֹל מְאֹד, מְאֹד הַכְּאֵב!



הָיָה אִישׁ – וּרְאוּ: אֵינֶנּוּ עוֹד,



וְשִׁירַת חַיָּיו בְּאֶמְצַע נִפְסְקָה;



עוֹד שִׁיר מִזְמוֹר אֶחָד הָיָה-לּוֹ,



וְהִנֵּה אָבַד הַמִּזְמוֹר לָעַד,



אָבַד לָעַד!"


  

תרס"ד.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4771