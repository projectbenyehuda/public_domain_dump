


	
	אֵלִיָּהוּ הַנָּבִיא
	




אֵלִיָּהוּ, נְבִיא כָּל-דּוֹר,

אָנָּא זְרָק-לִי מִשְּׁמֵי אוֹר

כֶּסֶף רָב מְלֹא הַצְּרוֹר.

צְרוֹר שֶׁל כֶּסֶף לָמָּה-לָךְ?

לִקְנוֹת סוּס וַעֲגָלָה.

סוּס וַעֲגָלָה לָמָּה-לָךְ?

לְהַסִּיעַ אַבְנֵי גָזִית.

אַבְנֵי גָזִית לָמָּה-לָךְ?

לִבְנוֹת בֵּית הַמִּדְרָשׁ.

בֵּית הַמִּדְרָשׁ לָמָּה-לָךְ?

לִתְפִלָּה טְהוֹרָה

וּלְתַלְמוּד תּוֹרָה.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4236