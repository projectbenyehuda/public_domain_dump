


	
	צַפְרִירִים
	




הַנְשִׁיקַת פִּי אִמִּי, אִם-צִפְצוּף הַדְּרוֹר



תְּנוּמָתִי וַחֲלוֹמִי הַמָּתוֹק הַפְסִיקוּ? –



אֲנִי הֱקִיצוֹתִי וַאֲגֻדּוֹת שֶׁל-אוֹר



הִצְלִיפוּ עַל-פָּנַי וּבְעֵינַי הִבְהִיקוּ.



מֵעַפְעַפַּי לֹא-נִמְחוּ עוֹד קוּרֵי הַחֲלוֹם,



עוֹד כְּרוּבָיו מְתַפְּשִׂים בְּכַרְכֹּב הַקִּיר –



וּכְבָר יִצְהַל בֹּקֶר, יִשְׁתַּקְשַׁק הַיּוֹם



בְּדַהֲרוֹת עֲגָלָה עַל-מַרְצֶפֶת הָעִיר.


  


עַל-מַשְׁקוֹף אֶשְׁנַבִּי הִתְנַעֵר הַקֵּן,



וִירֹעַע וִיצֻפְצַף “צְוִיץ, צְוִיץ” עַד-בְּלִי דָי,



ובְזֹהַר אֶשְׁנַבִּי בְּפַחֲזוּת חֵן-חֵן



צַפְרִירֵי הַבֹּקֶר מְשַׂקְּרִים אֵלָי.



הֵם מְפַזְּזִים וְנוֹצְצִים בִּמְשׁוּבָה צֹהֶלֶת,



מִתְדַּפְּקִים כְּיוֹנִים עַל זְכוּכִית אֶשְׁנַבִּי,



מַחֲלִיקִים, מִתְחַמְּקִים בְּאוֹרָה נֹזֶלֶת



הַשֹּׁפַעַת, שֹּׁפַעַת עַל-גַּבִּי.


  


הֵם קֹרְצִים וְרֹמְזִים וּפְנֵיהֶם יִקְרָנוּ:



"אֵלֵינוּ צֵא, פֹּחַז! זְרַח, הַזְהֵר עִמָּנוּ!



עַלִּיזֵי גִיל יַלְדוּת נָפוּצָה, נְצַחֵקָה,



וּבַאֲשֶׁר נִמְצָאָה אוֹר נַזֶּה, נִזְרֹקָה:



בִּשְׂעַר רֹאשׁ שִׁבֳּלִים, בִּקְוֻצּוֹת תַּלְתַּלִּים,



עַל-חֶלְקַת הַמַּיִם, בֵּין רַצֵּי הַגַּלִּים,



בִּשְׂחוֹק יֶלֶד יָשֵׁן, בְּלֵב אֵם רַחֲמָנִיָּה,



בִּרְסִיסֵי טַל-בֹּקֶר, בִּלְחִי יְפֵה-פִיָּה,



בְּדִמְעַת יְלָדִים, בִּכְנַף הַצִּפֹּרֶת,



בִּמְכִתּוֹת כּוֹס זְכוּכִית, בְּבוּעָה שֶׁל-בֹּרִית,



בְּכַפְתּוֹר נְחֹשֶׁת, בַּחֲרוּזֵי הַשִּׁירָה –



אֵלֵינוּ צֵא, פֹּחַז! נִזְרָחָה, נַזְהִירָה!"



הֵם קֹרְצִים וְרֹמְזִים, עֵינֵיהֶם מַזְהִירוֹת



וּפְנֵיהֶם הַקְּטַנּוֹת מְאִירוֹת מְאִירוֹת,



גַּפֵּיהֶם הַזַּכּוֹת וּבְהִירוֹת מַשִּׁיקִים,



אוֹרִים חַמִּים וּגְדוֹלִים עַל-פָּנַי מַבְהִיקִים.



מַה-נָּמוֹג הַלֵּב! עֵינַי אֶפְקַח, אֶסְגֹּרָה –



אֱלֹהִים, שְׁטָפַתְנִי הָאוֹרָה!


  


הוֹ, אֵלַי בֹּאוּ, זַכִּים! צַפְרִירֵי הַתֹּם!



אֶל-מִתַּחַת לִסְדִינִי הַצָּחֹר, הַצָּח!



שָׁם נִתְפַּלַּשׁ, נִתַּפַּל עַד-יִכּוֹן הַיּוֹם,



וּפִזַּזְתֶּם עַל-עוֹרִי וּבְשָׂרִי הָרָךְ.



הוֹ, אֵלַי! עַל-תַּלְתַּלַּי, עַפְעַפַּי, שִׂפְתוֹתָי,



אֱלֵי גוּמוֹת לְחָיַי, מַעֲמַקֵּי בָבוֹתָי;



הֲזִכּוּנִי, שִׁטְפוּנִי, אֶל-לִבִּי חֲדֹרוּ,



בֹּאוּ רְדוּ אֶל-נִשְׁמָתִי, הֱיוּ שָׁם וָאוֹרוּ! –



חֶמְדָּה מְתוּקָה וְנוּמָה נֹפֶלֶת עָלָי,



וְכָל-עֹרֵק וָגִיד צִנּוֹר תַּעֲנוּג שֹׁפֵעַ,



וְהַלֵּב שֹׁטֵף עֹבֵר עַל-גְּדוֹתָיו בְּלִי-דָי,



וּמִתְפָּרֵץ כְּמַעְיָן שֶׁל-נֹגַהּ נֹבֵעַ – – –



הוֹ, מַה-מָּתוֹק! עַפְעַפַּי אֶפְקָחָה, אֶסְגֹּרָה –



אֱלֹהִים, שְׁטָפַתְנִי הָאוֹרָה!


  

סיון, תר"ס.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3413