


	
	הִתְעוּנִי חַרְבוֹנֵי צָהֳרַיִם
	



קטע




הִתְעוּנִי חַרְבוֹנֵי צָהֳרַיִם אֶל פִּנַּת סְתָרִים



בַּעֲזוּבַת הַגָּן,



עָיַפְתִּי לַשָּׁרָב וָאֶצְנַח פְּרִי דָשֵׁן, כְּבַד-עָסִיס,



לְרַגְלֵי חָרוּב רַעֲנָן.



מֵעֵבֶר לַחַיִץ יוֹם בּוֹעֵר, מֵעֵבֶר לַחַיִץ



כִּמְרִירֵי יוֹם שָׁרָב;



עַזִּים הַנְּגוֹהוֹת מִנְּשׂוֹא וְלֹא יָכִיל הַיּוֹם



אֶת זְהָרָיו.



הֶחָצָץ בְּצִדֵּי הַדְּרָכִים קְלוּי-אֵשׁ, הַגְּדֵרוֹת



כַּתַּנּוּר נִכְמָרוּ,



רֶמֶץ הָאָבָק, הַבָּתִּים נְעֹרֶת, גֵּץ אֶחָד



וְכֻלָּם כַּמּוֹקֵד יִבְעָרוּ.



נִלְאוּ אִילָנוֹת וְשִׂיחִים אֲרוֹג תַּחְתָּם אֶרֶג הַשָּׁוְא –



קוּרֵי הַצְּלָלִים,



כִּלְשׁוֹנוֹת בַּצָּמָא נָשָׁתּוּ מִשְׁתַּרְבְּבִים שְׁבִילִים



בְּמוֹרְדוֹת הַנְּחָלִים.



אֵין זֹאת כִּי אִם פָּתְחָה הַשֶּׁמֶשׁ כָּל צַנְתְּרוֹת זְהָבָהּ



וַתְּרִיקֵן עַד תֻּמָּן –



(כְּכִנּוֹר מְמַלְמֵל מִתְּנוּמָה קוֹל מִזְרַק הַמַּיִם



בְּנַפְּצוֹ אָת-בְּדָלְחוֹ אֶל שֵׁישׁ הָאַגָּן) – –


                                *       * 
                                    *


מלואים מנוסחה אחרת


הֲיִי עוֹד הַפַּעַם מַחֲסֶה לִי, כִּפַּת אֵלָה רַעֲנַנָּה,



בּוֹדֵדָה בְּפִנַּת סֵתֶר, עֲזוּבַת גִּנָּה וּשְׁכוּחַת רֶגֶל,



הַעֲלִימִינִי בְצִלֵּךְ הַמָּתוֹק וּבְחֵיקֵךְ אֶמְצָא אָת-נַפְשִׁי.



בִּעֲתוּנִי תְשׁוּאוֹת רְחוֹב וּשְׁאוֹן חוּצוֹת הֲדִמָּנִי,



אָבְדָה נַפְשִׁי בְתוֹכָם כְּצִוְחַת צִפּוֹר בּוֹדֵד בַּהֲמוּלַת יָעַר,



רְאִי, הִנֵּה הַשֶּׁמֶשׁ בִּגְבוּרָתוֹ הִכָּה אֶת-כָּל-הָאָרֶץ חֵרֶם – –


  

כתב-יד. נדפס ב“כנסת” ב‘, תרצ"ז, עמ’ 13






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5856