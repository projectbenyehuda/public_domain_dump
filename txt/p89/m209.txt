


	
	צִפֹּרֶת
	




כָּל-הָעוֹלָם טוֹבֵעַ בָּאוֹר וּבַשִּׁיר,



אוֹצְרוֹת חַיִּים לֹא-שְׁעַרְתִּים מִסָּבִיב מִתְרַחֲשִׁים,



וּבַמִּשְׁעֹל הַנִּמְתָּח בֵּין יַעַר וָנִיר



שְׁנֵינוּ הוֹלְכִים וּמַחֲשִׁים.



אָנוּ הוֹלְכִים וְהוֹלְכִים, לִשְׁבִילֵנוּ אֵין קֵץ,



אֲפָפוּנוּ שִׁבֳּלִים, כִּתְּרוּנוּ צִפֳּרוֹת,



וּבַחֲנִיתוֹת שֶׁל-זָהָב יִפְגָּעֵנוּ כָל-עֵץ



וּבְצֶאֱלֵי צַמָּרוֹת.


  


הַדְּמוּת כְּרוּב אִם עָב קַלָּה בְּרוּם עוֹלָם רִפְרֵפָה?



אַךְ גַּם-הִיא חִישׁ הִפְלִיגָה לִמְדִינַת הַיָּם –



וְאֶת-הִרְהוּרִי הַטָּהוֹר כָּמוֹהָ וָרָם



נָשְׂאָה עִמָּהּ לָנֶצַח עַל-כְּתֵפָהּ.



וְשׁוּב זֹהַר רָקִיעַ, וְשׁוּב תְּכֵלֶת בְּלִי-סוֹף,



אַתְּ הוֹלֶכֶת בְּרֹאשׁ וַאֲנִי כָרוּךְ אַחֲרָיִךְ,



וּבְקָמוֹתָיו הַמְלֵאוֹת הִשְׂתָּרַע הַנּוֹף,



וְהַכֹּל בָּהִיר בּוֹ כְּמוֹ בְעֵינָיִךְ.


  


רֶגַע אֶחָד לִי נִדְמָה: בַּיַּעַר הַלָּז,



הַמַּאֲפִיל וּמַשִּׁיב צִנָּתוֹ עָלֵינוּ,



גָּנוּז מַטְמוֹן מִסְתָּרִים, הַמְשֻׁמָּר מֵאָז



וּמֵעוֹלָם לִשְׁנֵינוּ –



פִּתְאֹם רָחֲפָה הַקָּמָה – וּמִפֶּה אֱלֵי-פֶה



עָבַר רֶטֶט קַרְנַיִם עַל-פְּנֵי הָאוֹקְיָנוֹס.



הוֹ, מִי הִשְׁלִיג עָלֵינוּ – וּבְשֶׁפַע כָּזֶה,



חֵיל צִפֳּרוֹת לְבָנוֹת?


  


וְהִנֵּה נִקְלְעָה צִפֹּרֶת כְּפֶרַח בִּקְצֵה



שְׂעַר מַחְלַפְתֵּךְ הַמְפַזְּזָה עַל-הַמַּחְגֹּרֶת,



וּכְמוֹ רָמְזָה לִּי: בָּחוּר, קוּם שְׁקָה-לָּהּ, וּדְמֵה



אֵלַי הַצִּפֹּרֶת!



אוּלָם אַתְּ – הַהִרְגַּשְׁתְּ בַּצִּפֹּרֶת וָבִי?



הַהִרְגַּשְׁתְּ, כִּי גַּם-נַפְשִׁי נְתוּנָה בַשְּׁבִי,



וּמְפַרְפֶּרֶת וּתְלוּאָה, וּמְצַפָּה לִישׁוּעָה



בְּמַחְלַפְתֵּךְ הַקְּלוּעָה?


  


וּבְעֵינַיִךְ שׁוּב אָצִיץ וַאֲבַקֵּשׁ שָׁם תְּשׁוּבָה –



וּכְבַתְּחִלָּה הֵן צְנוּעוֹת, שְׁתֵּי יוֹנֵי הַחֵן;



מַה-לִּי צְנִיעוּת עֵינַיִךְ – וּמַחְלַפְתֵּךְ מְשׁוּבָה,



הִיא אוֹמֶרֶת לִי: הֵן!



מַהֲרִי, מַהֲרִי, אֲחוֹתִי, נָבוֹאָה הַיַּעֲרָה,



תַּחַת חֻפַּת אֲשֵׁרָיו לָךְ כָּל-נַפְשִׁי אָפִיקָה,



וְאֶת-כָּל-אַהֲבָתִי הַתְּלוּיָה בְשַׂעֲרָה



נָמִית שְׁנֵינוּ בִּנְשִׁיקָה.


  

מרוזי, תמוז, תרס"ד.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/209