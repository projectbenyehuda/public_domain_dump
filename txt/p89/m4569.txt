


	
	כּוֹכָבִים מְצִיצִים וְכָבִים
	




כּוֹכָבִים מְצִיצִים וְכָבִים,

וַאֲנָשִׁים בַּחֲשֵׁכָה נְמַקִּים;

הַבִּיטָה בַכֹּל וּבִלְבָבִי –

מַחֲשַׁכִּים, יְדִידִי, מַחֲשַׁכִּים.

וְנוֹצְצִים חֲלֹמוֹת וְנוֹבְלִים,

וּפוֹרְחִים וּרְקֵבִים לְבָבוֹת;

הַבִּיטָה בַכֹּל וּבִלְבָבִי –

חֳרָבוֹת, יְדִידִי, חֳרָבוֹת.

וְהַכֹּל מִתְפַּלְּלִים לְאוֹרָה,

וְנֹבְלוֹת שְׂפָתַיִם בִּתְפִלָּה;

וִיגֵעִים הַדְּבָרִים וַאֲרֻכִּים,

וְהֵם נִשְׁנִים וְחוֹזְרִים חֲלִילָה.

וְהַלֵּילוֹת – הוֹי, כַּמָּה עֲצֵלִים!

אֲפִלּוּ הַלְּבָנָה הַפְּגוּמָה –

גַּם-הִיא מְפַהֶקֶת עֲיֵפָה

וּמְצַפָּה לַיּוֹם מִתּוֹךְ תְּנוּמָה.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4569