


	
	זריתי לרוח אנחתי
	



זָרִיתִי לָרוּחַ אַנְחָתִי / חיים נחמן ביאליק

  


זָרִיתִי לָרוּחַ אַנְחָתִי



וַיִּרְוֶה הַחוֹל דִּמְעַת עֵינִי;



הָרוּחַ! אִם תִּמְצָא אֶת-אָחִי



אֱמָר-לוֹ – אוּד עָשֵׁן הִנֵּנִי.


  


אֱמָר-לוֹ: בִּי נָבַע מְקוֹר אוֹרָה –



וַיִּיבַשׁ נְטָפִים נְטָפִים;



בִּלְבָבִי שַׁלְהֶבֶת יָקָדָה –



וַתִּדְעַךְ רְשָׁפִים רְשָׁפִים.


  


וְעַתָּה מַעְיָנִי כְּמוֹ פֶצַע:



רַק שׁוֹתֵת וּמְטַפְטֵף לִפְעָמִים;



וּלְבָבִי עוֹד יֶעְשַׁן בַּמִּסְתָּר



מְגוֹלָל בָּאֵפֶר וּבְדָמִים –







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7552