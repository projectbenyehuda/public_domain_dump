


	
	הם מתנערים מעפר
	



הֵם מִתְנַעֲרִים מֵעָפָר / חיים נחמן ביאליק



א


הֵם מִתְנַעֲרִים מֵעָפָר, הֵם כְּבָר קָמִים מֵאֶבְלָם –



וַאֲנִי בְּיוֹם קוּמָם



חָלֹץ אֶחְלֹץ נְעָלַי, רֹאשִׁי אֶתֵּן בָּאֵפֶר,



אֵשֵׁב יָחִיל וְדוּמָם.


  


אִלֵּם אֵשֵׁב לִפְנֵי קִיר מִקְדָּשָׁם הָאִלֵּם,



וּתְפִלָּתִי לֹא תָבֹא –



אֶל-מִי וְעַל-מָה? עוֹד עַל-תִּלּוֹ מִקְדָּשָׁם –



וֵאלֹהִים כְּבָר עֲזָבוֹ.


  


אֵבֶל כָּבֵד לִלְבָבִי, יָגוֹן קוֹדֵר בִּלְבָבִי –



כֻּלָּם עוֹבְרִים לְתֻמָּם,



וְאָנֹכִי חֲלוּץ נַעַל אֵבֶל יָחִיד אֵשֵׁבָה,



אֵשְׁבָה יָחִיל וְדוּמָם –


  

ב


וְאִם-אֶגְוַע מְזֵה חָרוֹן עַל מַפֶּלֶת מִקְדַּשְׁכֶם –



יְהִי מוֹתִי דּוּמִיָּה;



אַל-תַּרְגִּיזוּ עַצְמוֹתַי, אַל-תְּטַמְּאוּ אֶת-זִכְרִי



בְּדִמְעַתְכֶם רְמִיָּה.


  


שִׁבְעָה מְדוֹרוֹת לְגֵיהִנֹּם – הֵם שְׂרָפוּנִי בְּחַיָּי –



יִשְׂרְפוּנִי בְּמוֹתִי,



קְלוּ אֶת-לִבִּי, זְרוּ אֶפְרִי, אַךְ בְּיוֹרַת דִּמְעַתְכֶם



אַל-נָא תִשְׁפְּטוּ אוֹתִי.


  


וְאִם-אֶרְקַב בַּקֶּבֶר – הָבוּ אֶרְקַב לָבֶטַח,



וְאֶחֱלֹם רִקְבוֹנְכֶם;



וַאֲכוּל הַתּוֹלָעִים שִׁלְדִּי יִשְׂחַק לְאֵידְכֶם



וְהִתְפַּלֵּץ לִקְלוֹנְכֶם.


  

תרס"ח.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/186