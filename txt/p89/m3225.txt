


	
	יָם הַדְּמָמָה פּוֹלֵט סוֹדוֹת
	




יָם הַדְּמָמָה פּוֹלֵט סוֹדוֹת,



וְכָל-הָעוֹלָם כֻּלּוֹ שׁוֹתֵק;



וּמֵאַחֲרֵי הָרֵחַיִם



שְׁאוֹן הַנַּחַל אֵינוֹ פוֹסֵק.


  


שְׁחוֹר הַלַּיְלָה הוֹלֵךְ כּוֹבֵשׁ,



מַרְכִּיב צֵל עַל-צֵל וְכוֹפֵל;



דּוּמָם אֶל-יָם הַמַּחֲשַׁכִּים



כּוֹכָב אַחַר כּוֹכָב נוֹפֵל.


  


וּבְהִשְׁתַּתֵּק כָּל-הָעוֹלָם,



אַרְגִּישׁ: לִבִּי עֵר וּמְדַבֵּר;



אַרְגִּישׁ: מַעְיָן טָהוֹר אֶחָד



הוֹמֶה אַט שָׁם וּמִתְגַּבֵּר.


  


אוֹמֵר לִבִּי לִי בַחֲשָׁאי:



"בְּנִי! חֲלוֹמוֹתֶיךָ בָאוּ;



נָפַל כּוֹכָב מֵרָקִיעַ –



הַאֲמִינָה – לֹא שֶׁלְּךָ הוּא.


  


עוֹד שֶׁלְּךָ קָבוּעַ אֵיתָן



וּבְמִשְׁבַּצְתּוֹ יִזְרַח שָׁמָּה;



שָׂא עֵינֶיךָ – הִנֵּה שָׁם הוּא



קוֹרֵץ, רוֹמֵז לְךָ נֶחָמָה."


  


וּבְהִשְׁתַּתֵּק כָּל-הָעוֹלָם



אֵשֵׁב אַבִּיט אֶל-כּוֹכָבִי;



לִי אֵין עוֹלָם אֶלָּא אֶחָד –



הוּא הָעוֹלָם שֶׁבִּלְבָבִי.


  

חשון, תרס"ב.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3225