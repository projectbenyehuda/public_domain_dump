


	
	על-כף ים-מות זה
	



[עַל-כֵּף יָם-מָוֶת זֶה] / חיים נחמן ביאליק

  

לְשֵׁם אַחַד הָעָם

  


עַל-כֵּף יָם-מָוֶת זֶה, בְּרֹאשׁ הַסֶּלַע,



הִתְנַשֵּׂא לְפָנִים מִבְצָר יָשָׁן נוֹשָׁן;



כָּאֵמִים נִשְׁקְפוּ מֵחוֹרָיו קְנֵי הַקֶּלַע,



וּבְלֵב שָׁמַיִם תָּקְעוּ קַרְנוֹת צְרִיחָיו רֹאשָׁן.


  


וְצִים, אֳנִיּוֹת קְרָב, יָבֹאוּ שָׁמָּה



בְּיוֹם מִלְחָמָה;



וְדִבְּרוּ קְנֵי הַקֶּלַע עִם-הַצִּים.



וּמִדֵּי רָעַם וַיִּתְפּוֹצֵץ קוֹלָם –



וַיְהִי הַיָּם הַזֶּה וַחֲלַל הָעוֹלָם



לְחֶרְדַּת אֱלֹהִים.


  


וְעַתָּה מֵת הַיָּם, נִתְיַתֵּם כֵּפוֹ.



מִבְצָרוֹ הָרוּס;



רַק נִדְבְּכֵי חֳרָבוֹת, אַבְנֵי מַעֲמָסָה



עִם גָּדֵר נֶהֱרָסָה



עוֹד תְּלוּיִם שָׁם בְּנֵס עַל-כְּתֵפוֹ



וּסְמוּכִים עַל הַנֵּס.



וַעֲרָפֶל עַד לֹא-יִקָּרֵעַ פָּרוּשׂ



כְּסָדִין לָבָן עַל-הַמֵּת.



וְעָב עַל-רְעָמֶיהָ כִּי תִדָּחֶה שָׁמָּה –



וְנִרְדָּמָה.



וְהַכֹּל כְּאִלּוּ מְהַרְהֵר כָּאן בִּדְמָמָה –



“וְעַתָּה מֵת הַיָּם.”


 


לְפָנִים עָלָה כָאן בִּלְבַב הַיָּם אִי שַׁאֲנָן,



אִי-תִקְוָה קָרְאוּ לוֹ, וּנְוֵה הַפֶּלֶא;



הָאֶרֶז שִׂגְשֵׂג בּוֹ, הַבְּרוֹשׁ הָרַעֲנָן,



וּמִגְדַּל מָאוֹר נִצָּב שָׁם עַל צוֹק הַסֶּלַע.


 


וְסִירוֹת קַלּוֹת, לִבְנוֹת הַכְּנָפַיִם,



לְאוֹר הַמִּגְדָּל הָיוּ בָאוֹת שָׁמָּה



וּמְבִיאוֹת עִמָּן שָׁמָּה צָהֳלַת חַיִּים –



וְנִשְׁפְּכָה עַל-גַּיְא וְרָמָה.



וּמִדֵּי צֵאת הַסִּירוֹת שׁוּב הַיָּמָּה –



וּבֵרַךְ חֶרֶשׁ אוֹר הַמִּגְדָּל צֵאתָן



מִמְּרוֹם הַצּוֹק הָאֵיתָן.



וַיְהִי הָאִי הַזֶּה לִנְוֵה הַבְּרָכָה עִם



מְקוֹר נֶחָמַת אֱלֹהִים.


 


וְעַתָּה מֵת הָאִי. לֹא-בְרוֹשׁ וְלֹא-אָרֶז;



הַקִּימוֹשׁ יִפְרֶה בוֹ עִם אֵזוֹב צָעִיר;



עַל-חַלְמִישׁ כַּנּוֹ אֶ חָ ד נִשְׁאַר, עֵד הֶהָרֶס,



הַמִּגְדָּל בְּרֹאשׁ הַסֶּלַע;



עֲרִירִי נִצָּב שָׁם, וּכְבוֹא הַחַרְסָה



יַד-סֵתֶר תַּדְלִיק בְּרֹאשׁוֹ נֵר הַפֶּלֶא,



וּכְמוֹ שֶׁהֵאִיר – יָאִיר.



לְמִי הוּא מֵאִיר שָׁם וְלָמָּה? –



וּסְבִיבָיו מֵת הַיָּם מְלֹא מֵאָה פַרְסָה,



וּמֵאָה פַרְסָה סְבִיבָיו שְׁמָמָה, שְׁמָמָה



הַסִּירוֹת לֹא תָבֹאנָה עוֹד בִּגְבוּלוֹ:



הָאַחַת נִתְקְעָה בַּיָּם הַקָּרוּשׁ,



בְּחֶשְׁכַת לַיְלָה אַחַת אָבַד דַּרְכָּהּ,



וְאַחַת מָצְאָה קֶבֶר לָהּ עַל קַרְקַע



הַיָּם בְּלֵיל זְוָעָה



וְאִישׁ לֹא-יָדַע, וְאִישׁ לֹא-רָאָה –



וַיָּמָת כָּל-הָאִי וַיֵּשַׁם כֻּלּוֹ,



וּבָדָד, דֹּם, מִכָּל-הָעוֹלָם פָּרוּשׁ,



מִגְדָּלוֹ נִצָּב שָׁם וּמֵאִיר עַל-הַשְּׁמָמָה;



וְהַכֹּל כְּאִלּוּ מְהַרְהֵר כָּאן בִּדְמָמָה:



“לְמִי וְלָמָּה?”


 

תרס"ו, אודיסא.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7617