


	
	הקיץ גוע
	



[הַקַּיִץ גֹּוֵעַ] / חיים נחמן ביאליק


הַקַּיִץ גֹּוֵעַ מִתּוֹךְ זָהָב וָכֶתֶם



וּמִתּוֹךְ הָאַרְגָּמָן



שֶׁל-שַׁלֶּכֶת הַגַּנִּים וְשֶׁל-עָבֵי עַרְבָּיִם



הַמִּתְבּוֹסְסוֹת בְּדָמָן.

וּמִתְרוֹקֵן הַפַּרְדֵּס. רַק טַיָּלִים יְחִידִים



וְטַיָּלוֹת יְחִידוֹת



יִשְׂאוּ עֵינָם הַנּוֹהָה אַחֲרֵי מְעוּף הָאַחֲרוֹנָה



בְּשַׁיָּרוֹת הַחֲסִידוֹת.

וּמִתְיַתֵּם הַלֵּב. עוֹד מְעַט וְיוֹם סַגְרִיר



עַל-הַחַלּוֹן יִתְדַּפֵּק בִּדְמָמָה:



"בְּדַקְתֶּם נַעֲלֵיכֶם? טִלֵּאתֶם אַדַּרְתְּכֶם?



צְאוּ הָכִינוּ תַּפּוּחֵי אֲדָמָה."

תרס"ה.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7814