


	
	[הַקַּיִץ גֹּוֵעַ]
	




הַקַּיִץ גֹּוֵעַ מִתּוֹךְ זָהָב וָכֶתֶם



וּמִתּוֹךְ הָאַרְגָּמָן



שֶׁל-שַׁלֶּכֶת הַגַּנִּים וְשֶׁל-עָבֵי עַרְבָּיִם



הַמִּתְבּוֹסְסוֹת בְּדָמָן.


  


וּמִתְרוֹקֵן הַפַּרְדֵּס. רַק טַיָּלִים יְחִידִים



וְטַיָּלוֹת יְחִידוֹת



יִשְׂאוּ עֵינָם הַנּוֹהָה אַחֲרֵי מְעוּף הָאַחֲרוֹנָה



בְּשַׁיָּרוֹת הַחֲסִידוֹת.


  


וּמִתְיַתֵּם הַלֵּב. עוֹד מְעַט וְיוֹם סַגְרִיר



עַל-הַחַלּוֹן יִתְדַּפֵּק בִּדְמָמָה:



"בְּדַקְתֶּם נַעֲלֵיכֶם? טִלֵּאתֶם אַדַּרְתְּכֶם?



צְאוּ הָכִינוּ תַּפּוּחֵי אֲדָמָה."



תרס"ה.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7814