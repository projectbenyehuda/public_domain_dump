


	
	לֹא תִמַּח
	




לֹא תִמַּח בִּמְהֵרָה דִּמְעָתִי הַכְּבֵדָה,



דִּמְעָתִי מִקַּרְקַע נִשְׁמָתִי שָׁאָבְתִּי;



כָּל-טִפָּה בְשַׁעְתָּה בְּצִירֵי יוֹלֵדָה



וּבְלַחַץ שִׁנַּיִם מֵעֵינַי עִצָּבְתִּי.


  


לְבַדִּי, לְבַדִּי בְּלֵילוֹת אֲפֵלִים



בַּסֵּתֶר, בַּסֵּתֶר כָּאַבְתִּי, נוֹאָשְׁתִּי;



חָרַקְתִּי אֶת-שִׁנַּי עַל-לִבּוֹת עֲרֵלִים:



“עַם-אֹבֵד, עַם-נָבָל, עַם-אֹבֵד” לָחָשְׁתִּי.


  


וְיָמִים וִירָחִים בִּלְבָבִי צָרַפְתִּי



אֶת-דִּמְעַת סְתָרַי עַד שֶׁבַע זֻקָּקָה;



וּבְהִמֵּק הַלֵּב וּלְהִתְאַפֵּק עָיַפְתִּי –



אָז תַּחַת יְרָק-דָּם – זֹה הַדִּמְעָה נִתָּקָה.


  


וּלְמַרְאֵה כָל-עָרְלַת לֵבָב וְאָזְנַיִם,



וּלְמַרְאֵה הַנֵּכָר – בִּמְאֵרָה נֶעֱקָרָה:



"וְאָרוּר פּוֹשֵׁעַ וְיֵשׁ לוֹ יָדַיִם



לְהָקֵל מֵאֵיד – וּמִתְנַכֵּר בַּצָּרָה!"


  


וְעֵד אֱלֹהִים מַה-נֶּאֶמְנָה דִמְעָתִי!



אֶת-תַּמְצִית מַכְאוֹבַי בָּהּ שַׂמְתִּי, כָּרָכְתִּי;



וּכְמוֹ עִם כָּל-נֵטֶף מֵת חֵלֶק נִשְׁמָתִי



וַאֲבֵדָה עוֹלָמִית אֶל-קֶבֶר הוֹלָכְתִּי.


  


אַךְ מָרָה וּגְדוֹלָה מִזֹּה הַנִּשְׁפָּכָה



עוֹד דִּמְעָה כַבִּירָה בִּלְבָבִי נִצְפָּנָה,



שֶׁחָדֵל אָנֹכִי עָרוֹתָהּ, וְכַאֲנָחָה



רְצוּצָה בֹּקַעַת: “אֵי-יֶשַׁע? עַד-אָנָה!?”


  


וּכְרָקָב בַּעֲצָמוֹת הִיא נְשׂוּאָה בִלְבָבִי,



כִּכְאֵב נֶעְכָּר כָּמוּס אֶסְבְּלֶנָּה עַל-רוּחִי;



הִיא תַעְכֹּר חֲזוֹן יוֹמִי, הַחֲלוֹם עַל-מִשְׁכָּבִי,



תִּלְוֵנִי כַמָּוֶת בַּעֲמָלִי וּבְנוּחִי.


  


אַךְ מַאֲמִין אָנֹכִי כִּי-נָבִיא עוֹד נָקִים,



שֶׁיּוֹרִיד לְעֵינֵי הָעוֹלָם עוֹד דִּמְעָה,



וְהִרְעִים עוֹד קִינָה לְהַרְגִּיז שְׁחָקִים



וְאָחַז כָּל-בָּשָׂר פַּלָּצוּת לְשִׁמְעָהּ.


  

תר"ס, אב.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3991