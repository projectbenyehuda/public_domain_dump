


	
	בהבטחות שוא
	



בְּהַבְטָחוֹת שָׁוְא / חיים נחמן ביאליק


בְּהַבְטָחוֹת שָׁוְא אַל-תַּאֲמֵן, אָח,



אַל-תִּבְטַח בַּכּוֹכָבִים,



רַמָּאִים הֵם וַחֲנֵפִים הֵם –



גַּנָּבִים שֶׁבְּגַנָּבִים!

מִנְּעוּרַי נִגְלָה כוֹכָב לִי,



מוּל בֵּיתִי עֵינוֹ קָרְצָה,



וּבְרָכוֹת שָׁלַח לִי מֵעָל



עִם פִּתְקֵי זָהָב אָרְצָה.

וּבְעֵין עֲרוּמִים רָמַז לִי,



הִבְטִיחַ שַׁ"י עוֹלָמוֹת –



וּרְאֵה, עַד-עַתָּה רָשׁ אֲנִי



וּמִסְכֵּן עַל אֲדָמוֹת.

אִי, כּוֹכָב עֶלְיוֹן, עַפְעַף פָּז!



מַדּוּעַ רִמִּיתָנִי?



אַיֵּה הַגְּמוּל לֶאֱמוּנַת לֵב



וְלֶאֱמוּנָתִי אָנִי?

בְּהַבְטָחוֹת שָׁוְא אַל-תַּאֲמֵן, אָח,



אַל-תִּבְטַח בַּכּוֹכָבִים,



עֲרוּמִים הֵם וַחֲנֵפִים הֵם –



גַּנָּבִים שֶׁבְּגַנָּבִים!







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/697