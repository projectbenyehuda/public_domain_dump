


	
	סחרחרת
	




הֵי, סְחוֹר, סְחוֹר וָסֹב,          

אֵין לָעוֹלָם רֹאשׁ וָסוֹף.





רוּץ, בֶּן־סוּסִי, עוּף כַּחֵץ,    

דְּאֵה כַּנֶּשֶׁר, טוּס כַּנֵּץ.





לִבְלִי דַעַת, לִבְלִי שְׁאֹל,  

אֵי הַיָּמִין, אֵי הַשְּׂמֹאל!


  


הֵי, הַגַּלְגַּל, סֹב וַחֲזוֹר!

סָבִיב סָבִיב, סְחוֹר, סְחוֹר!


  


וּסְחַרְחַרְתָּ, סֹב וָשׁוֹב

לִבְלִי רֵאשִׁית, לִבְלִי סוֹף.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1781