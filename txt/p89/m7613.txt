


	
	חֲלוֹם בְּתוֹךְ חֲלוֹם
	




מַשְׁמִים כַּמָּוֶת בַּלַּיְלָה יָשַׁבְתִּי



לְבַדִּי בְּחַדְרִי לְאוֹר פְּתִילָה כֵהָה,



חָשַׁבְתִּי הָגִיתִי, הָגִיתִי חָשַׁבְתִּי,



עַד רָפָה בִּי מֹחִי וְנַפְשִׁי יָגֵעָה.


  


וָאָנוּם בְּהָקִיץ וּבְהָקִיץ חָלַמְתִּי



חֲלוֹמוֹת בְּטֵלִים, הִרְהוּרֵי מַחֲשָׁבוֹת,



וּלְנֶגְדִּי בֶּחָזוֹן שִׁוִּיתִי, דּוֹמַמְתִּי



רֶפֶשׁ, גַּל אַשְׁפָּה וּבְלוֹי סְחָבוֹת.


  


מִבְּלוֹי הַסְּחָבוֹת מְקַבְּלִים תָּפְרוּ,



תַּרְמִילִים עֲמֻקִּים, שׁוּלֵיהֶם נָשָׁקְתִּי,



וָאֶלְעַג לַחֲלוֹמוֹת שֶׁשָּׁוְא יְדַבֵּרוּ



וָאֶצְחַק בְּלִבִּי, מִכְּאֵב לֵב צָחָקְתִּי.


  


עוֹד רֹאשִׁי בֵּין כְּתֵפַי כַּשִּׁכּוֹר יָנוּעַ



וּלְבָבִי עִם נַפְשִׁי יְבֵשִׁים כַּחֶרֶשׂ



וְשֵׁנִית חָלַמְתִּי דַּל מֻכֶּה נָגוּעַ,



אוּד מֻצָּל מִלַּהַב, קִיר בַּיִת מֵהֶרֶס,


  


קוֹרֵעַ תַּרְמִילוֹ וּפִתּוֹ הַחֲרֵבָה



בְּבוּז יַשְׁלִיכֶנָּה כִּי מָאַס בַּלָּחֶם



לוֹ אָצְלוּ בְּחֶסֶד כֹּה יֵלֵךְ הַשֵּׂ[י]בָה



רַק מַקְלוֹ לְבַדּוֹ אֵין תַּרְמִיל עַל שָׁכֶם.


  


וַיָּשֶׂם אֶת רַגְלָיו אֶל אֶרֶץ שׁוֹמֵמָה,



נָשַׁקְתִּי פְּעָמָיו, דִּמְעוֹתָיו רָוִיתִי,



וָאַאֲמֵן בַּחֲלוֹמִי בֶּאֱמוּנָה שְׁלֵמָה



וָאֶבְכֶּה רַב בֶּכֶה, מִטּוּב לֵב בָּכִיתִי.


  

כתב יד מן העיזבון






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7613