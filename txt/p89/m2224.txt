


	
	יש לי גן
	



יֵשׁ לִי גָן / חיים נחמן ביאליק




יֵשׁ לִי גָן וּבְאֵר יֵשׁ-לִי,



וְעֲלֵי בְאֵרִי תָּלוּי דְּלִי;



מִדֵּי שַׁבָּת בָּא מַחֲמַדִּי,



מַיִם זַכִּים יֵשְׁתְּ מִכַּדִּי.


  


כָּל-הָעוֹלָם יָשֵׁן – הָס!



נָם תַּפּוּחַ וַאֲגָס;



אִמִּי נָמָה, נִרְדָּם אָבִי,



עֵרִים רַק אֲנִי וּלְבָבִי.


  


וְהַדְּלִי כִּלְבָבִי עֵר,



נוֹטֵף פָּז אֶל-פִּי הַבְּאֵר,



נוֹטֵף פָּז וְנוֹטֵף בְּדֹלַח:



דּוֹדִי הוֹלֵךְ, דּוֹדִי הוֹלֵךְ.


  


הַס, בַּגָּן נִזְדַּעְזַע נוֹף –



דּוֹדִי בָא אִם-פִּרְכֵּס עוֹף?



דּוֹדִי, דּוֹדִי! – חוּשׁ מַחֲמַדִּי,



אֵין בֶּחָצֵר אִישׁ מִלְּבַדִּי.


  


עַל הַשֹּׁקֶת נֵשֶׁב אָט,



רֹאשׁ אֶל-כָּתֵף, יָד אֶל-יָד;



אָחוּד חִידוֹת לָךְ: מַדּוּעַ



רָץ הַכַּד אֶל-הַמַּבּוּעַ?


 


וּמַדּוּעַ, הַגֶּד-לִי,



יֵבְךְּ בִּדְמָמָה, יֵבְךְּ הַדְּלִי –



טִיף, טִיף, נִים – וְכֹה בְּלִי הֶרֶף



מִן-הָעֶרֶב עַד הָעֶרֶב.


  


וּמֵאַיִן בָּא הַכְּאֵב



כְּתוֹלַעַת אֶל הַלֵּב? –



הוֹי, הַאֱמֶת שָׁמְעָה אִמִּי,



כִּי לְבָבְךָ סָר מֵעִמִּי?


  


עָנָה דוֹדִי וְאָמַר לִי:



שׂוֹנְאַי שֶׁקֶר עָנוּ בִי!



וּבְעוֹד שָׁנָה, כָּעֵת חַיָּה,



אֶל הַחֻפָּה נֵלֵךְ, פְּתַיָּה!


  


יוֹם שֶׁל-קַיִץ יַבְהִיק אָז,



עַל רֹאשֵׁנוּ יִיצֶק פָּז,



וִיבָרְכוּנוּ מִן הַגְּדֵרוֹת



כַּפּוֹת עֵצִים טְעוּנֵי פֵרוֹת.


 


אָח וָרֵעַ, דּוֹד וּשְׁאֵר,



קָהָל גָּדוֹל, אִישׁ וָנֵר,



וּכְלֵי זֶמֶר כָּל-הַמִּינִים



יוֹלִיכוּנוּ עִם שׁוּשְׁבִינִים.


  


וְהַחֻפָּה תַּעֲמֹד כָּאן:



בֵּין הַבְּאֵר וּבֵין הַגָּן;



אַתְּ תוֹשִׁיטִי לִי שָׁם דֹּרֶן:



אֶצְבַּע קְטַנָּה עִם צִפֹּרֶן.


  


וַאֲנִי לָךְ: "הֲרֵי אַתְּ



מְקֻדֶּשֶׁת לִי לָעַד" –



שׂוֹנְאַי יִהְיוּ שָׁם וְרָאוּ,



וּמִקִּנְאָה יִתְפַּקָּעוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2224