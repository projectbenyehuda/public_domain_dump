


	
	לַמְנַצֵּחַ עַל-הַמְּחוֹלוֹת
	




מֻפִּים וְחֻפִּים! הַכּוּ בַתֻּפִּים!



מִלֲלַי, גִּלֲלַי! חָלִיל אֶל-פִּיכֶם!



נַסְּרוּ, כִּנּוֹרוֹת, מֵיתְרֵיכֶם הַמְרֻפִּים!



קוֹל אוֹמֵר: חֲזָק! יָבֹא שֵׁד בַּאֲבִיכֶם!


(מעין שיר עם)


לֹא-בָשָׂר, לֹא-דָגָה, לֹא-חַלָּה, לֹא-לָחֶם –



וּמָה כָּל-הַדְּאָגָה? – הַיָּד עַל-הַשָּׁכֶם!


 


יֵשׁ אֵל בַּשָּׁמַיִם, וְהוּא הַכֹּל יָכֹל,



לִשְׁמוֹ נָרִים רֶגֶל, נַגְבִּירָה הַמָּחוֹל!


  


וַחֲמַת כָּל-נַפְשֵׁנוּ, לִבֵּנוּ הַבּוֹעֵר,



תִּשָּׁפֵךְ כַּיּוֹם בִּמְחוֹלֵנוּ הַסּוֹעֵר.


  


וְעָלָה הַמָּחוֹל בְּקוֹלוֹת וּבְרָקִים



לְהַחֲרִיד הָאָרֶץ וּלְהַרְגִּיז הַשְּׁחָקִים.


מֻפִּים וְחֻפִּים…


לֹא-דְבַשׁ וְלֹא-חָלָב, לֹא-טִפָּה שֶׁל-יַיִן –



אַךְ-כּוֹס הַתַּרְעֵלָה הֵן מְלֵאָה עֲדַיִן.


  


אַל-תֶּחֱרַד הַזְּרוֹעַ – בְּשַׁאֲגַת “לְחַיִּים”



עַד-תֻּמָּהּ גְּמָאוּהָ – וְדַלְיוּ שׁוֹקַיִם!


  


וְהָלַךְ וְחָזַק וְגָבַר מְחוֹלְכֶם,



וּפְנֵיכֶם הַצְהִילוּ וְצַהֲלוּ קוֹלְכֶם,


  


וְאַל-יֵדַע אוֹיִבְכֶם וְאַל-יֵדַע אוֹהַבְכֶם



אֶת-כָּל-הַמִּתְחוֹלֵל בְּקֶרֶב לְבַבְכֶם!


מֻפִּים וְחֻפִּים…


לֹא-כְתֹנֶת, לֹא-נַעַל, לֹא-בֶגֶד וּמְכַסָּה –



מָה-רַעַשׁ? – אֵין רָע! מַרְבֶּה כְסוּת – מַרְבֶּה מַשָּׂא!


 


עֵירֻמִּים וִיחֵפִים, כַּנְּשָׁרִים נֵקַלָּה,



נִתְנַשֵּׂא לְמַעְלָה, לְמַעְלָה, לְמַעְלָה!


  


נָעוּפָה בְּסוּפָה, נַעְבְּרָה בִסְעָרָה



מִמַּעַל לְיַמִּים שֶׁל-פְּגָעִים וְצָרָה.


  


בַּנְעָלִים, בְּלֹא-נְעָלִים, הַאֵין הַכֹּל אַחַת?



אִם-כֹּה וְאִם-כֹּה – סוֹף כָּל-מָחוֹל לַשַּׁחַת!


מֻפִּים וְחֻפִּים…


לֹא-אָח וְלֹא-קָרוֹב, לֹא-דוֹד וְלֹא-גוֹאֵל –



עַל-מִי אַתָּה נִשְׁעָן? מִמִּי אַתָּה שׁוֹאֵל?


 


נִתְלַכְּדָה-נָּא יַחַד, אִישׁ בְּאָחִיו יִתְמַזָּג –



חֲזַק וַחֲזַק וַחֲזַק וְנִתְחַזָּק!


 


וִיהִי עֵרֶב אֶחָד: רַגְלַיִם, סַנְדַּלִּים,



וְשֵׂיבַת הַזְּקָנִים וּשְׁחֹר הַתַּלְתַּלִּים.


  


וְיִסֹּב הַגַּלְגַּל, בְּלִי-סוֹף וּבְלִי-תְחִלָּה,



גַּם-יָשָׁר וְגַם-הָפוּךְ וְחָזַר חֲלִילָה.


מֻפִּים וְחֻפִּים…


לֹא-נַחֲלַת אֲחֻזָּה, לֹא-גַג וְצֵל קוֹרָה –



וּמַה כָּל-הַחֲרָדָה? וּמַה כָּל-הַמּוֹרָא?


  


הָאָרֶץ רְחָבָה, וְאַרְבַּע לָהּ רוּחוֹת –



וּבָרוּךְ שֶׁהִמְצִיא לְעַמּוֹ מְנוּחוֹת!


 


וּבָרוּךְ שֶׁבָּרָא אֶת-גַּג הָרָקִיעַ,



וּלְנֵר לָנוּ – שִׁמְשׁוֹ עַל-מַסְמֵר הוֹקִיעַ;


 


וּבָרוּךְ עַל-שְׁאָר כָּל-טוֹבוֹתָיו הַגְּדוֹלוֹת –



הַלְלוּיָהּ בַּחֲצוֹצְרוֹת, הַלְלוּיָהּ בִּמְחוֹלוֹת!


.מֻפִּים וְחֻפִּים..


לֹא-הוֹד, לֹא-יְסוֹד, לֹא-תִפְאֶרֶת וּתְהִלָּה,



הֲנִסְתְּמוּ כָל-הַצִּנּוֹרוֹת? – חָלִילָה!





שׁוֹמְרֵנוּ לֹא-יִישַׁן, לֹא-יִשְׁכַּח עֲנָוָיו,



וִיפַרְנֵס אוֹתָנוּ כְּעוֹרְבָיו וּכְלָבָיו.


 


וַאֲנַחְנוּ בְּכִרְכּוּר כִּרְכּוּרִים וּבְשִׁירָה



נְתַקֵּן כָּל-מַה-שֶּׁפָּגַמְנוּ בִסְפִירָה.


 


וִיהִי מְחוֹל הַמָּוֶת וְשִׁירַת הַפְּגָעִים



כַּפָּרָה גְמוּרָה לְכָל-הַחֲטָאִים.


.מֻפִּים וְחֻפִּים..


לֹא-דִין וְלֹא-רַחֲמִים, לֹא-נָקָם וְשִׁלֵּם –



וְלָמָּה תַחֲרִישׁוּ? – פֶּה שִׂימוּ לְאִלֵּם!


  


פֶּה שִׂימוּ לָרֶגֶל וְיִז לַהַב קִצְפָּהּ –



וְתַגִּיד חֲמַסְכֶם לְאַבְנֵי הָרִצְפָּה!


  


וְהָיָה מְחוֹלְכֶם מְחוֹל עִוְעִים וּגְבוּרָה,



לְהַצִּית אֶת-כָּל-סְבִיבוֹתֵיכֶם כַּמְּדוּרָה.


 


וּבְסוּפַת הַמָּחוֹל וּבְנַהַם הַזְּמִירוֹת –



יְנֻפְּצוּ רָאשֵׁיכֶם אֶל-אַבְנֵי הַקִּירוֹת.


  


מֻפִּים וְחֻפִּים! הַכּוּ בַתֻּפִּים!



מִלֲלַי, גִּלֲלַי! חָלִיל אֶל-פִּיכֶם!



נַסְּרוּ, כִּנּוֹרוֹת, מֵיתְרֵיכֶם הַמְרֻפִּים!



קוֹל אוֹמֵר: חֲזָק! תִּפַּח רוּחַ אֲבִיכֶם!


  

אב, תרע"ה, ביער מאלין.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7933