


	
	עַרְבִית
	




 וְשׁוּב זָרְחָה הַשֶּׁמֶשׁ, וְהַשֶּׁמֶשׁ שׁוּב שָׁקְעָה –



וַאֲנִי לֹא-רְאִיתִיהָ,



וְשׁוּב יוֹם וְיוֹמַיִם – וְאַף-לֹא פִתְקָה קְטַנָּה



מִן-הָרָקִיעַ.


  


וּבְפַאֲתֵי הַמַּעֲרָב כְּעֵין גְּלָמִים עַל-גְּלָמִים,



שׁוּב נֶעֶרְמוּ הֶעָבִים –



הַחֲכָמִים! הֲנִבְנִים שָׁם עַתָּה עוֹלָמוֹת,



וְאִם-עַתָּה נֶחְרָבִים?


  


לֹא, אֵין נִבְנֶה שָׁם דָּבָר וּכְלוּם לֹא-יֵחָרֵב,



וְעֵינִי הָרוֹאָה:



זֶה הָעֶרֶב הַטֻּמְטוּם בָּא וּמְפַזֵּר אֶת-אֶפְרוֹ



עַל-אֶרֶץ וּמְלוֹאָהּ.


  


וְעוֹד אַחַת אֶרְאֶה: חִפַּשְׂתִּי פְרוּטַתְכֶם



וַיֹּאבַד דִּינָרִי –



וְאַשְׁמְדַי עוֹמֵד מֵאַחֲרַי וְשׂוֹחֵק



הַשְּׂחוֹק הָאַכְזָרִי.


  

תרס"ח.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2851