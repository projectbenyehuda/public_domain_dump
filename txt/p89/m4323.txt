


	
	מִשִּׁירֵי הַחֹרֶף (הַצּוּר הוֹרִיד לָנוּ)
	




הַצּוּר הוֹרִיד לָנוּ יוֹם חָזָק מִצֹּר,



יוֹם עָז, מוּצָק אֶחָד כְּפוֹר, קֶרַח וָקֹר.


  


רוּם עוֹלָם, כָּל-כַּדּוּר הָאָרֶץ מִתַּחַת,



הָאוֹר וְהָאַוֵּר כְּעֵין מִקְשָׁה אַחַת.


  


אֵין זֹאת כִּי נִתְרוֹפֵף הָעוֹלָם – וּנְתָנוֹ



הַיּוֹצֵר בַּלַּיְלָה הַזֶּה עַל-גַּב סְדָנוֹ,


  


וַיָּנֶף פַּטִּישׁוֹ, וּבְהַלְמוּת עֲנָק



אֵל קָרָא לַכֹּחַ וַיִּשֹּׁם: חֲזָק!


  


וְלֵיל תָּמִים בֵּין פַּטִּישׁ וּסְדָן אוֹתוֹ רִקַּע,



וּכְאִלּוּ כָל-כֹּחוֹ, כִּבְיָכוֹל, בּוֹ שִׁקַּע.


  


וַיֵּצֵא עִם-שֶׁמֶשׁ יוֹם עַזִּיז וּמְסֻמָּר



וְכֹחַ עוֹלָמִים בּוֹ חָסוּם וּמְשֻׁמָּר.


  


וְעוֹד תְּלוּיִם בָּאַוֵּר צַחְצוּחֵי הַזִּיו



מִנִּשְׁמַת אֱלוֹהַּ, מֵאֵד רוּחַ פִּיו.


 


וְאוֹר בֹּקֶר מִסְתַּנֵּן עֲלֵיהֶם בִּיקָרוֹ,



וְנִטַּל כָּל-חֻמּוֹ וְנִשְׁאַר זָהֳרוֹ.


  


וְאֵין סוֹף לַלַּבְנוּנִית וְלַזֹּהַר אֵין קֵץ,



מִתַּחְתִּית עַד-רוֹם וּמִבַּיִת עַד-עֵץ.


  


וְהַשֶּׁלֶג בִּשְׁלֹשׁ עֶשְׂרֵה נָפָה מְנֻפֶּה,



כַּזְּכוּכִית הַלְּבָנָה עַל-כֻּלָּם מְצֻפֶּה.


  


וְהַגַּגּוֹת כְּכוֹבְעֵי הַשַּׁיִשׁ מַרְאִיתָם,



מַחֲצִיתָם מַבְהִיקִים וְעֵין תְּכֵלֶת מַחֲצִיתָם,


  


וּלְעֵינֵי כָל-חַי וְהַשֶּׁמֶשׁ מַזְהִירִים –



הָעוֹרְבִים לְבַדָּם עַל-גַּבָּם מַשְׁחִירִים,


  


מַחֲלִיקִים עַל-צִפּוּי הַזְּכוּכִית וְצֹרְחִים,



מְנַקְּרִים וְשׂרְטִים – וּפִתְאֹם הֵם פֹּרְחִים.


  


וַעֲשַׁן הָאֲרֻבּוֹת, כִּזְקַן עַתִּיק יוֹמִין,



מִסְתַּלְסֵל בֶּהָדָר וְנִשָּׂא לִמְרוֹמִים.


  


וְהַקֶּרַח הַלֹּהֵט בַּכֹּל מְפַעְפֵּעַ,



וּבְלֶב-כֹּל אוֹן אֵיתָן כַּמַּסְמֵר נוֹטֵעַ;


  


וּבָהִיר וּמוּצָק הָעוֹלָם! זֶה-כֹּחוֹ –



שֶׁכּוֹבֵשׁ אֶת-עַצְמוֹ וְהוּא חָזָק מִתּוֹכוֹ.


  


מֵרֹב אַמֵּץ כֹּחַ, מֵרֹב עֹצֶר אוֹנִים



מִתְבַּקְּעִים בַּיַּעַר חֲסִינֵי אַלּוֹנִים.


  


כְּמוֹ רֻתְּקוּ בַזִּקִּים כָּל-מְצוּקֵי הָאָרֶץ



בְּאוֹתוֹ הָרֶגַע שֶׁחִשְּׁבוּ הִתְפָּרֶץ,


  


וְהֵם חוֹתְרִים וְחוֹרְגִים מִמִּסְגְּרוֹתֵיהֶם –



עוֹד מְעַט וְהִתְפּוֹצֵץ הַכַּדּוּר מִפְּנֵיהֶם!


  

* * *


וּבְלִבּוֹ שֶׁל-אָדָם אוֹן שַׂגִּיא פּוֹרֵחַ,



וּכְיוֹם זֶה הוּא בָהִיר וְקַר וּבוֹטֵחַ.


  


וְעָצַם הַכֹּחַ וְשָׂגָה וְגָאָה



מֵרֶגַע לְרֶגַע, מִשָּׁעָה לְשָׁעָה.


 


וְצַר-לוֹ בֶּחָזֶה וּמְחַשֵּׁב הֲרֹס



אֶת-קִירוֹת הַלֵּב מֵהִתְאַפֵּק וָעֹז.





הַפָּנִים לְהָבִים, כָּל-שָׁרִיר מָתוּחַ,



וּכְמִדְרַךְ עֲנָקִים מִצְעָדוֹ בָטוּחַ.


  


וְשָׁאַף אֶת-נִשְׁמַת הַקֶּרַח מְלֹא לֹעוֹ



וּבָאָה כַּבַּרְזֶל בְּדָמוֹ וּזְרֹעוֹ.


  


וּלְאֶגְרֹף שֶׁל-בַּרְזֶל כַּף-יָדוֹ נִקְמֶצֶת



וְתַאֲוָה אַדִּירָה אֶל-תּוֹכָה פּוֹרֶצֶת:


  


לַהֲלֹם בָּאֶגְרֹף וּלְפוֹצֵץ בְּאַחַת



שָׁמַיִם מֵעָל וְהָאָרֶץ מִתַּחַת.


  


וְצַר-לוֹ מִכֹּחַ, וְלֹא יָכִיל לֵב אוֹתוֹ,



וְהִתְפָּרֵץ מִכְּבָלָיו עָרוֹתוֹ, עָרוֹתוֹ.


  


וְהִתְנַפֵּל אֶל-חֵיק עֶגְלַת-חֹרֶף: "הוֹ, רַכָּב,



כְּנֶשֶׁר אֶל-מֶרְחַב אֵין-סוֹף וּלְמֶרְחַקָּיו!


  


לִמְקוֹם שֶׁתִּתְאַדַּם הַלֶּחִי וִיסֹעַר



כַּמּוֹץ לִפְנֵי סוּפָה הָעֹז וְהַנֹּעַר!


  


וּבְאֶרֶץ לֹא-עֻבַּד בָּהּ, רְחָבָה וּבְהִירָה –



כָּאֵפֶר תְּפֻזַּר-נָא עָצְמָה כַבִּירָה!"


  

תרס"ב






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4323