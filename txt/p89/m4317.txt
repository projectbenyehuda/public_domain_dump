


	
	הַדָּג בְּחַכָּה
	




בֶּן-תּוֹלָע? הֶאָח!

נִלְכַּדְתָּ, אָח!

מִפִּי לֹא תִּנָּצֵל,

נָפַלְתָּ בַּפָּח!

רַק עָצֵל בֶּן-עָצֵל

עָלֶיךָ יִפְסָח.

אַךְ מַה-זֶּה? מַקְדֵּחַ?

מַרְצֵעַ? אָח, אָח!

אוֹי חִכִּי! אוֹי, חַכָּה

וּבְלֹעִי הֶחָח!

חָח חָח, חָח חָח…


  


וַיִּמְשֹׁךְ הַדַּיָּג

בְּחַכָּה: בֹּא קַח

דָּג נוֹצֵץ וּמְפַרְפֵּר –

צְלִי אֵשׁ עַל הָאָח!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4317