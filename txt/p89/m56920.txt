


	
	יִסּוּרֵי הַגּוֹלִים
	




יד “וְדִמְעָתָהּ עַל לֶחֱיָהּ” (איכה א, ב) – עַל
בַּחוּרֶיהָ. אַתָּה מוֹצֵא, בְּשָׁעָה שֶׁנִּכְנְסוּ שׂוֹנְאִים
לִירוּשָׁלַיִם, תָּפְסוּ אֶת הַבַּחוּרִים וְכָפְתוּ יְדֵיהֶם
לַאֲחוֹרֵיהֶם, וְהָיוּ הַבַּחוּרִים בּוֹכִים וְהַדְּמָעוֹת יוֹרְדוֹת עַל
לְחָיֵיהֶם, וְלֹא הָיוּ יְכוֹלִים לְקַנְּחָן, וְנִשְׁאָרוֹת עַל
לְחָיֵיהֶם כְּצָרֶבֶת (איכ"ר א, כה).




אַתָּה מוֹצֵא – למד ויתברר לך.

כָּפְתוּ – קשרו.

כְּצָרֶבֶת – כפצע צורב וכואב.

*






טו “קָרָאתִי לַמְאַהֲבַי הֵמָּה רִמּוּנִי” (איכה א,
יט) – אָמַר רַ' יְהוֹשֻׁעַ בֶּן לֵוִי: כְּשֶׁהִגְלָה נְבוּכַדְנֶאצַּר
הָרָשָׁע אֶת יִשְׂרָאֵל לְבָבֶל הָיוּ כְּפוּתִים יְדֵיהֶם מֵאֲחוֹרֵיהֶם,
נְתוּנִים בְּשַׁלְשְׁלָאוֹת שֶׁל בַּרְזֶל וְהוֹלְכִים עֲרֻמִים
כִּבְהֵמוֹת. כֵּיוָן שֶׁעָבְרוּ עַל בְּנֵי יִשְׁמָעֵאל, אָמְרוּ
לְהֶגְמוֹנוֹת שֶׁעֲלֵיהֶם: עֲשׂוּ עִמָּנוּ חֶסֶד וְרַחֲמִים
וְהַעֲבִירוּנוּ עַל אַחֵינוּ בְּנֵי יִשְׁמָעֵאל דּוֹדֵנוּ. וְכֵן עָשׂוּ.
יָצְאוּ בְּנֵי יִשְׁמָעֵאל לִקְרָאתָם, הוֹצִיאוּ לָהֶם פַּת מְלוּחָה
וְצִיר עִמָּהּ. הֵבִיאוּ נוֹדוֹת רֵיקִים וּצְבָעוּם כְּמַיִם וּתְלָאוּם
בְּשַׁעֲרֵי אָהֳלֵיהֶם. כְּשֶׁרָאוּ יִשְׂרָאֵל כָּךְ, נִתְיַשְּׁבָה
דַּעְתָּם: הָיוּ סְבוּרִים שֶׁהֵם מְלֵאִים מַיִם. אָמְרוּ לָהֶם: אִכְלוּ
פַּת תְּחִלָּה וְאַחַר כָּךְ נָבִיא לָכֶם מַיִם. אָכְלוּ אֶת הַפַּת,
בָּאוּ וְאָמְרוּ: לֹא מָצָאנוּ מַיִם. וְהֵם נוֹשְׁכִים בְּשִׁנֵּיהֶם
בְּאוֹתָם נוֹדוֹת. וְנִכְנְסָה רוּחַ חַמָּה לְתוֹךְ מֵעֵיהֶם – וּמֵתִים
(תנחומא יתרו, ה).




כְּפוּתִים – קשורים.

נְתוּנִים – אסורים.

עָבְרוּ עַל – חלפו ליד.

הֶגְמוֹנוֹת – הפקידים הבבלים הממונים עליהם.

צִיר – חומץ או נוזל מלוח כלשהו לטבול בו את הפת.

הֵבִיאוּ נוֹדוֹת וגו' – לקחו כלי קיבול (עשויים עור), הרטיבום במים ותלו אותם בפתח האוהלים.

נִתְיַשְּׁבָה דַּעְתָּם – נרגעו.

בָּאוּ וְאָמְרוּ – הישמעאלים.

נוֹשְׁכִים בְּשִׁנֵּיהֶם – כדי למצוץ את מעט המים שעל הנודות.

רוּחַ חַמָּה – אוויר המדבר החם שבנודות.

*






טז רַ' יוֹחָנָן אָמַר: שְׁמוֹנִים אֶלֶף פִּרְחֵי
כְּהֻנָּה וּבְיָדָם שְׁמוֹנִים אֶלֶף מָגִנֵּי זָהָב בָּקְעוּ
בְּחֵילוֹתָיו שֶׁל נְבוּכַדְנֶאצַּר וְהָלְכוּ לָהֶם אֵצֶל
הַיִּשְׁמְעֵאלִים. אָמְרוּ לָהֶם: בְּנֵי דוֹדֵנוּ אַתֶּם, הַשְׁקוּנוּ
מַיִם! אָמְרוּ לָהֶם: אִכְלוּ תְחִלָּה וְאַחַר כָּךְ אַתֶּם שׁוֹתִים
מַיִם. מָה עָשׂוּ? הוֹצִיאוּ לָהֶם מִינֵי מְלוּחִים, וְכֵיוָן שֶׁאָכְלוּ
הוֹצִיאוּ לָהֶם נוֹדוֹת נְפוּחִים וְהָיָה כָּל אֶחָד מֵהֶם מַתִּירוֹ
וְנוֹתְנוֹ לְתוֹךְ פִּיו, וְהָיָה הָרוּחַ נִכְנָס לְתוֹךְ מֵעָיו –
וְהָיָה מְפַרְפֵּר וּמֵת (איכ“ר ב, ד; ילק”ש לישעיה, תכא).




פִּרְחֵי כְּהֻנָּה – צעירי הכוהנים.

בָּקְעוּ וגו' – חדרו דרך המצור שהטיל נבוכדנאצר על ירושלים.

נוֹדוֹת – ראו בקטע הקודם.

מַתִּירוֹ – פותח את הקשר הסוגר את הנוד.

הָרוּחַ – האוויר שבתוך הנוד.

מְפַרְפֵּר – רועד.

*










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56920