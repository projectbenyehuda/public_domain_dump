


	
	צִיל-צְלִיל
	




"צִיל-צְלִיל–הִיא אֵינֶנָּה, צִיל-צְלִיל–הִיא יָצָאָה,

צִיל-צְלִיל – וּבְצִקְלוֹנָהּ אֶת-הַכֹּל נָשָׂאָה."

הַחֲמוּדָה, מַדּוּעַ מִהַרְתְּ כֹּה וַתֵּצְאִי –

וּלְבָבִי לֹא-הִגִּיד לָךְ אַף אֶת-הַחֵצִי.

וַחֲבָל! לִפְנֵי זְמַנָּהּ בּוֹא קִדְּמָה הַפְּרִידָה –

וְלִי הָיְתָה מִלָּה וּפִי לֹא-הִגִּידָהּ.

שָׁבוּעוֹת וִירָחִים בַּלֵּב יְצַרְתִּיהָ

וַתִּכּוֹן עַל-שְׂפָתַי – וְלֹא הִשְׁמַעְתִּיהָ.

וּפִתְאֹם וַתֹּאמְרִי: “חֲיֵה שָׁלוֹם, יַקִּירִי!” –

קוֹל שׁוֹט, רַעַשׁ אוֹפָן – וַאֲנִי שׁוּב עֲרִירִי.

וּבְעָנָן שֶׁל-אָבָק אַתְּ טָסָה וּרְחוֹקָה –

וְהִנֵּה אַתְּ כְּבָר עִם הַחֹרְשָׁה הַיְרֹקָה.

וּכְכַנְפֵי הַחֲסִידָה מִבֵּין הָאִילָנוֹת

מְנַפְנְפוֹת רַק כַּנְפוֹת רְדִידֵךְ הַלְּבָנוֹת.

וּכְבָר מִן-הַחֹרְשָׁה, מֵעֵבֶר הַמְסִלָּה

מְצַלְצֵל וּבָא קוֹל לַעֲגֵי הַמְּצִלָּה:

"צִיל-צְלִיל–הִיא אֵינֶנָּה, צִיל-צְלִיל–הִיא יָצָאָה,

צִיל-צְלִיל – וּבְצִקְלוֹנָהּ אֶת-הַכֹּל נָשָׂאָה."







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4515