


	
	הציץ ומת
	



הֵצִיץ וָמֵת




הוּא נִכְנַס אֶל גִּנְזֵי הַפַּרְדֵּס וּבְיָדוֹ לַפִּידוֹ –



וַחֲמִשִּׁים לַפַּרְדֵּס שְׁעָרִים,



וּבְכֹל נְתִיבוֹתָיו חַתְחַתִּים: תְּהוֹמֵי תְהוֹמוֹת



וְהַרְרֵי הָרִים;


 


וְלַהַט הַחֲרָבוֹת בַּשְּׁעָרִים, וְאַחֲרֵי הַמְּזוּזוֹת



הַנְּחָשִׁים לְמוֹ-אָרֶב –



וְהוּא עָבַר שָׁלוֹם בֵּין כֻּלָּם, פָּסֹחַ עַל-נְחָשִׁים



וְחָמֹק מִתַּחַת לֶחָרֶב.


  


לִפְנַי וְלִפְנִים נֶחְפַּז לָבֹא וּלְפָנָיו לַפִּידוֹ.



מִשְׁתָּאִים, מַחֲרִישִׁים



נָסוֹגוּ תַרְשִׁישִׁים: עַז-נֶפֶשׁ, הֲיַהֲרֹס לָבֹא



עַד שַׁעַר הַחֲמִשִּׁים?


 


הוּא יַהֲרֹס! – וַיָּבֹא אֶל גִּנְזֵי הַגְּנָזִים,



לֹא-דָרַךְ עוֹד זָר שָׁם,



וַיַּחְתֹּר עַד-גְּבוּלוֹת אֵין גְּבוּלוֹת, מְקוֹם הַהֲפָכִים



יִתְאַחֲדוּ בְשָׁרְשָׁם.


  


וַיּוֹסֶף וַיַּחְתֹּר, וַיִּמְצָא הַיָּשָׁר בַּשְּׁבִילִים –



הֶעָקֹם,



וַיֵּט בּוֹ, וַיָּבֹא בְּאַחַד הַזְּמַנִּים עַד-מָקוֹם –



אֵין זְמַן וְאֵין מָקוֹם.


  


עַד כְּלוֹת אוֹר עִם-חֹשֶׁךְ הִגִּיעַ, עַד אַפְסֵי הַתֹּהוּ,



לֹא-שָׁלְטָה בָם עַיִן –



וְשַׁעַר הַחֲמִשִּׁים, הָאַחֲרוֹן – אֲהָהּ, אֵל מִסְתַּתֵּר –



מָה רָחוֹק עֲדַיִן!


 


וְדֹעֵךְ הַלַּפִּיד וְדֹעֵךְ. הַדְּרָכִים מִשְׁתַּבְּשִׁים,



הַשְּׁבִילִים מִתְעַקְּלִים –



וְכֻלָּם רַק פְּרֹזְדוֹר לִפְרֹזְדוֹר – וְאֵי אַחֲרוֹן הַשְּׁעָרִים?



וְאֵי עֶצֶם הַטְּרַקְלִין?


  


וּכְבָר עָיְפָה נַפְשׁוֹ מֵחֲתֹר. לֹא-נֶאֱמַן אוֹר עֵינָיו



וְרוּחוֹ לֹא נָכוֹן;



וַיְהִי כִּי לֹא-יָכֹל עוֹד לֶכֶת עַל-שְׁתַּיִם קוֹמְמִיּוּת –



וַיִּזְחַל עַל-גָּחוֹן.


  


וּבְלַחֲכוֹ עָפָר, עַל-שְׂפָתָיו עוֹד תְּחִנָּה אַחֲרוֹנָה



בּוֹעֶרֶת בְּלִי-חָשָׂךְ:



"לוּ אָבֹא עַד שַׁעַר הַחֲמִשִּׁים, אַךְ-רֶגַע לוּא אָצִיץ



מֵעֵבֶר לַמָּסָךְ."


  


הַתְּפִלָּה נִשְׁמָעָה; וּבְטֶרֶם הַלַּפִּיד הַדּוֹעֵךְ



עַד-קִצּוֹ יַגִּיעַ –



וְשַׁעַר הַחֲמִשִּׁים, כְּלִיל אַבְנֵי הַשַּׁיִשׁ הַטָּהוֹר,



לְפָנָיו הוֹפִיעַ.


  


רוֹעֶדֶת הַיָּד, מֻכַּת זֹהַר הָעָיִן –הֲלִדְפֹּק?



עוֹד רֶגַע הִתְאַפֵּק,



וּפִתְאֹם הִתְחַזֵּק וַיָּעָז, וַיָּקָם מִזְּחֹל –



וַיִּתְדַּפֵּק.


  


אָז יִכְבֶּה הַלַּפִּיד, וְדַלְתוֹת הַשַּׁעַר נִפְתָּחוּ –



וַיָּצֶץ שָׁם פְּנִימָה,



וַתִּצְנַח גּוּפָתוֹ, וּבְצִדָּהּ אוּד עָשֵׁן, וַתִּגְהַּר



עַל מִפְתַּן הַ בְּ לִ י מָ ה.


  

תרע"ו.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2792