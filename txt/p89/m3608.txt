


	
	עיניה
	



עֵינֶיהָ / חיים נחמן ביאליק


בָּרִאשׁוֹנָה שָׁם בַּחֹרְשָׁה



חֶרֶשׁ רְאִיתִיהָ;



הָלֹךְ הָלְכָה בֵּין צֶאֱלִים



שֶׁפִי –וּפְגַשְׁתִּיהָ.

קַרְנֵי שֶׁמֶשׁ הָאַחֲרוֹנוֹת



קָרְנוּ בֵּין הֶעָלִים;



כִּתְמֵי אוֹר כְּדִינְרֵי זָהָב



שֻׁפְּכוּ בֵּין הַצְּלָלִים.

בָּדָד הָלְכָה, עַל-לִבָּתָהּ



שְׁלוּבוֹת זְרֹעוֹתֶיהָ,



כִּתְמֵי אוֹר חַכְלִילִי עָלוּ,



יָרְדוּ בְּפָנֶיהָ.

מִפָּנֶיהָ נָפְלוּ, נָחוּ



אַרְצָה לְרַגְלֶיהָ;



אָז שְׁנֵי גְלִילֵי זֹהַר נָפְלוּ



גַּם עַל שְׁתֵּי עֵינֶיהָ.

נָפְלוּ, נָחוּ – פִּתְאֹם עָמְדָה



דוּמָם גַּם נִצָּבָה…



שְׁתֵּי עֵינֶיהָ – שְׁתֵּי גֶחָלִים



טוֹבְלוֹת בַּלֶהָבָה…

וַתִּלְטֳשֵׁן, וַתְּלַהֵטְנָה –



אֵלִי, אֵל שָׁמָים!



מַה-תַּחְפֹּצְנָה, מַה-תִּשְׁאַלְנָה



אֵלֶּה הָעֵינָיִם?

שְׁנֵי צִפְעוֹנִים, פְּתָנִים שְׁחֹרִים,



אֶרְאֶה בָּקְעוּ, גָּחוּ



מֵעֵינֶיהָ אֶל-לִבָּתִי,



יָרְדוּ אַף-נָשָׁכוּ;

אָכְלוּ, שָׂרְפוּ, יָצְקוּ רַעַל,



אִשָּׁם אֲכָלָתְנִי –



שַׁדַּי, שַׁדַּי, קְרַע הַשָּׂטָן!



לִילִית צוֹד צָדָתְנִי!

הִיא נֶעֶלְמָה וַיֵּעָלְמוּ



אִתָּהּ עִקְּבוֹתֶיהָ;



אַךְ עֵינֶיהָ יִרְדְּפוּנִי



תָמִיד – הָהּ, עֵינֶיהָ!

תרנ"ב.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3608