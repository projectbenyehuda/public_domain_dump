


	
	מעבר לים
	




מֵעֵבֶר לַיָּם,

מֵעֵבֶר לַיָּם, -

הֲתֵדְעוּ, צִפֳּרִים,

הַדֶּרֶךְ לְשָׁם?


  


מֵעֵבֶר לַיָּם,

בִּמְדִינוֹת הַיָּם,

שָׁם אִיֵּי הַזָּהָב,

שָׁכַחְתִּי מַה שְּמָם.


  


וּבְאִיֵּי הַזָּהָב

מֵעֵבֶר לַיָּם,

מִתְהַלְּכִים עֲנָקִים,

עַם גָּדוֹל וָרָם.


 


עַם גָּדוֹל וָרָם,

עַם יָשָׁר וָתָם,

וּמֶלֶךְ עֲלֵיהֶם

כָּמוֹהוּ לֹא קָם.


  


וְגַנִּים לַמֶּלֶךְ

מֵעֵבֶר לַיָּם –

צִפֳּרֵי גַן-עֵדֶן

מְקַנְּנוֹת בָּם.


  


מֵעֵבֶר לַיָּם,

מֵעֵבֶר לַיָּם, -

הֲתֵדְעוּ, צִפֳרִים,

הַדֶּרֶךְ לְשָׁם?







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8647