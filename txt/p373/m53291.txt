


	
	מכתבי המסחר
	







קיג. אדון יקר ונכבד!

פעמים רבות הראה לי כבודו חסדו, בהלותו לי כסף, וזאת תתן בנפשי האומץ לבוא לפניו גם היום בבקשתי זאת.

בקנותי זה לא כביר בית האדון… כאשר יודע כבודו, נהייתי
דחוק מאד בכסף, באופן שאין בידי להביא לי סחורה לחנותי במספר רב כאשר
הסכנתי, וחסר לי לזאת סך… רו“כ, בעת שהסחורה נחוצה לי מאד, וכאשר שראוי
לכל סוחר להגדיל ולא להקטין מסחרו, עלי להשתדל להמציא לי הסחורה למען שלא
ישוב מסחרי אחורנית, ולכן אחלה פני כבודו להלוות לי הסך הנ”ל על משך חצי
שנה, וככלות הזמן הזה, נכון אני להשיבם לו ברוב תודה בצרוף הריבית כפי
המגיע, ובהיות בו כבודו יודע ומכיר אותי לאיש נאמן העומד בדבורו והחי
בחשבון, נוסף לזה בדעתי לכתוב את החוב הזה על אחריות הבית, נכון לבי בטוח
כי כבודו לא ישיב פני ריקם, בתודה על לשעבר ובתקוה על לעתיד הנני
ידידו…





קיד. ידידי היקר!

מצאתי את כבודו לאיש בקי ובעל נסיון בכל ענף המסחור, נוסף
לזה לאיש הדורש אשרי והצלחתי כל הימים. הנני בא היום לבקש מפיו עצה ועל
עצתו אסמוך, ומדבריו לא אסור ימין ושמאל, והיא: לא כביד עלה הרעיון על לבבי
ליסד פה בית חרשת המעשה (פאבריק) לכלים לבנים (פאיאנס) באשר שאין במקום הזה
ובהערים אשר סביבותינו בזאת, וסוחרי הערים האלו יביאו ממרחק לחמם, ולדעתי
ישא העסק הזה פרי, ולכן יעצני נא ידידי ויחוה דעתו בזה, כי מי כמהו יוכל
לדעת תוצאות דבר עסק כזה? ופקודתו תשמור רוחי, ידידו הסר למשמעתו תמיד,
והמחכה למענה פיו…





קטו. (תשובה)

ידידי היקר!

מכתבך הגיעני בעת הנכונה, אשר עתותי היו בידי לשום לב
לדבריך ולשקול הדבר בפלס צדק, וראה זה מצאתי: רעיונך לא רעיון שוא הוא, וגם
אני ארגיש מחסורו במקום הזה, וכבר עלה בדעתי להציע לפניך את זאת. מדעתי כי
יש לאל ידך לכלכל עסק כזה הדורש כסף רב, ואתה הוא האיש המוכשר לזה, ולדעתי
טוב הדבר מאד, האמנם אין איש חכם לראות את הנולד, ולדעת את כל הסבות אשר
תקרינה בעסק באחקית הימים, אך אם נחקור בכל דבר מה שיהיה בסופו, אין לדבר
סוף. די לנו די אם העסק אשר בחפצנו ליסד הוא טוב בראשיתו וישר בעת ההוה,
ואתה עשה כחפצך, וד' יעזור לך.

ידידך הדורש הצלחתך כל הימים…





קטז. אדון נכבד!

מאד אתפלא על כבודו על אשר לא כבדני בתשובתו על מכתבי
האחרון, שבו הזכרתיו ע"ד שלום החוב אשר אני נושה בו. האמת אגיד לו ולא אכחד
כי שתיקתו מעצבת אותי ותביאני במבוכה, וביחוד כי לא שם לב גם לזה שהודעתיו
כי הכסף נחוץ לי מאד, ובנפשי הוא, ולכן אם בחפצו שלא ידמה לבי, שלא נחשב
בעיניו החסד אשר עשיתי עמו, יואל לשלוח לי את כספי מידי השיגו את מכתבי זה,
אשר על כל פנים יהיה האחרון, אקוה כי לא יאלצני כבודו לאחוז במשפט
ידי.

ידידו המחכה לתשובת הכסף…





קיז. אדון יקר ונכבד!

מכתבו היקר קבלתי לנכון, ומה השתוממתי לראות כי כבודו נושה
בי סך… רו“כ בעד הסחורה שקניתי ממנו לפני ירח ימים, כעת אשר זה השבוע
ששלחתי לו מכתבי הנ”ל ע“י העגלון בן עירו… תם אני ולא אדע במי לתלות
השגגה הזאת, אם בהעגלון אשר אולי מעל בשליחותו בפעם הזאת, למרות דעתי אותו
לאיש נאמן ובר לבב, או בכבודו אשר אולי שכח למחוק החוב הזה מספר הזכרונות,
ונבוך אנכי מאד ולא אדע מה לעשות, ולכן אחלה פניו לחקר ולדרוש אחר הדבר
הזה, ולהודיעני מהרה תוצאות דבר החקירה והדרישה הזאת, כי השקט לא אוכל, ואף
כי נפשי יודעת מאד כי שלמתי, ונקי אני מהחוב הזה, בכ”ז כלתה נפשי שהאמת תצא
אור, לקיים מה שנאמר: והייתם נקיים מד' ומישראל.

ידידו…





קיח. לידידי הסוחר הנכבד שלום עד העולם!

בתשובה על מכתבו הנני להודות כי שגיתי, לכבודו הצדקה ולי
בושת הפנים, כי מצאתי רשום בספר הזכרונות שנתקבל ממנו הכסף ואנכי לא ידעתי,
ומאד ידוה לבי על השגגה הזאת שיצאה מתחת ידי, ורק בזאת אתנחם כי יודע כבודו
ומכיר אותי זה רבות בשנים כי נושא ונותן אני באמונה, ולא יחשדני רגע כי
במרד ובמעל נעשה זאת לגבות חוב אחד שתי פעמים, ורק יד השכחה היתה במעל הזה,
ואת כבודו היקר הסליחה, כי מעשים כאלה יקרו תמיד בעולם המסחר, ואין חזיונם
יקר, וכמעט המה מעשים לכל יום. האדם עלול לשגיאה, ושלום לו כחפץ
ידידו…





קיט. אדון יקר ונכבד!

מקרב לבי אני נותן לו תודה על אשר בחר בי להיות איש הבינים
בדבר העסק הנכבד שבדעתו לעשות, מזה רואה אני לדעת כי טובתי הוא דורש, בתתו
לי מקום להשתכר תשאות חן חן לו! והנני להודיעו כי מחר בבקר אני נוסע,
בתקותי לגמור העסק בטוב, ואף כי עוד אחת חסר לי לדעת, אם כבודו נותן לי
הרשיון והכח לעשות כאדם העושה בתוך שלו, להוסיף ולגרוע אם אראה צורך לזה,
וכי השעה צריכה לכך. אך באשר כי הזמן קצר והמלאכה מרובה, ושבע עיניים תבטנה
על המסחר הזה, ורבים קופצים עליו, ויראתי פן יקדמני אחר, לא אחכה עוד
לתשובתו בפה, וכבודו בטובו ישלח לי דבריו למקום הנועד.

ידידו הסר למשמעתו, והעומד על המשמר נכון למלא פקודותיו באמונה…





קכ. אדון יקר ונכבד!

מכתבו קבלתי. ופקודתו שמרה רוחי, ומדי השיגי את מכתבו
פניתי עצמי מכל עסקי, והלכתי לקניה בידו הסחורה אשר דרש ממני כפי רשימתו,
יאמן לי כבטדו כי רק למענו עשיתי זאת, כי לא יוכל כבודו לשער את הטורח
הגדול הזה, כי מדותי את כל העיר לארכה ולרחבה, וכל חפץ קניתי במקונו הראוי,
ולו הייתי מתעצל קניתי כל המינים האלה במקום אחד אז עלה החשבון כמעט פי
שנים, ואנכי לא חסתי על עמלי רק על כספו, ומאד ישמח לבי כי הקרה ד' לפני
ענין אשר בו אוכל להראותו כי מכיר אני את טובתיו וגמוליו עלי, וזה יהיה
לגמול אחד מני אלף על כל החסדים והטובות אשר עשה עמדי בימים עברו, ובזה
שולח אני לו את החשבון, ושלום לו, ידרוש בשמי לשלום רעיתו העדינה ולשלום
צאצאיו הנאהבים והנעימים.

ידידו עוז…





קכא. (תשובה)

ידידי היקר!

הסחורה קבלתי, ומקרב לבי אני מותן לך תודה על אשר טרחת
למעני, וחסדך לא אשכח לנצח, בלא שפתי חנף אגיד לך, כי קניתך מוצאת חן
בעיני, ותפיק רצון ממני על צד היותר טוב, כי קנית כל דבר וחפץ במקח השוה,
האמת אגיד לך ולא אכחד, כי מעת אשר אסחור בסחורות עירך לא מצאתי נחת רוח
בקניה טובה וזלה כבפעם הזאת, והנני הראשון לסמוך את ידי עליך, כי ראוי אתה
להיות קאממיסיאנער נכבד מאד, ולוא הואלת ידידי לקחת העבודה הזאת על שכמך,
ולעשות את העסק הזה מקור למחיתך, אז בכל עוז השתדלותי להמציא לך דורשי
סחורה מידך במדה נפרזה מאד.

ידידך…





קכב. אדון יקר ונכבד!

בתשובה על מכתבו מיום אתמול הנני להודיעו כי נכון אני
למלאות חפצו, להיות ממלא מקומו בבית המשפט העליון בפה, לדבר משפטים עם
עושקי נחלתו, ותקותי חזקה כי עשה אעשה וגם יכול אוכל, כי ת“ל גדול שמי בבית
המשפט, אך ידע כבודו כי לא אוכל להתרצות על השכר הקטן אשר קצב לי כבודו,
כבודו יודע ומכיר אותי שלא מפי דברים כאלה אני חי, וכי יש לי מסחר תמידי
אשר ממנו לחמי נמצא, ושכר קטן כזה איננו שוה לי להשליך אחר גוי מסחרי
התמידי למען לא יצא שכרי בהפסדי, אי־לזאת אם יש בידו להוסיף לי סך… רו”כ
אכניס ראשי בזה, ואשתדל להוציא הדבר לפעולת ידים, להוציא לאור צדקו ומשפטו
כצהרים, ונא להודיעני התשובה ברורות מה דעתו בזה, למען אדע מה
לעשות.

ידידו…





קכג. ידידי הנכבד!

XXX1 ידיד כי דורש אתה XXX2 לדעת מכמה פעמים הטובות אשר עשית עמדי, ונשען על לבך הטוב כי לא
תתאונן אם אכביד עליך עול, אם רק דרוש הוא לטובתי, אני בא לבקש ממך טובה,
אשר אקוה כי לא תשיב פני ריקם, והיא: הלא ידעת ידידי כי יש לי דין ודברים
עם בן עירך… ע"ד הכסף אשר אני נישה בו זה יותר משנה, אשר ידיחני מדחי אל
דחי, ונפשי יודעת מאד כי לא ישיב לי כספי ברצון טוב, ולכן גמרתי אומר לאחוז
במשפט יגי, ולהוציא בלעו מפיו על פי הכתבים אשר בידי, אך באשר כי טורח גדול
הוא לי לבוא לעירך ולחזור אחר זה, ומה טוב היה לו הואלת ידידי לקבל העבודה
הזאת עליך, ולכן אחלה פניך להודיעני אם נכון אתה לזה, אז אשלח לך את הכתבים
וכח הרשאה, ובטובך תוציא לאור צדקי, ענני ידידי ענני למען אדע מה לעשות,
ולתשובתך אחכה בכליון עינים.





קכד. (תשובה)

ידידי היקר!

שאלתני יקירי במכתבך אם נכון אני לדבר משפטים עם בעל חובך
להוציא בלעו מפיו ביד חזקה, הנני להודיעך כי נכון אני לעשות זאת בכל לב
ובכל נפש, כי מלבד שחוב קדוש הוא עלי לעשות זאת למענך להציל את כספך כי
ידידי אתה, חפץ אני לריב את ריב האמת, ולהוציא העשק מיד עושקו, כי מדוע
יעשה כן במקומנו לבלוע חיל זרים? ומה גם כי אדע נאמנה שיש לאל יד בעל חובך
לשלם לך, כי עשיר הוא ובעל מסחרים טובים, והחובה על כל איש אשר כח בידו
לעשות משפט, ליסר את החטאים האלה בנפשותם, למען ישמעו וייראו, אולם כאשר כי
ימי החג הולכים וקרובים, ובעת הזאת עלי לשמור את מסחרי ביתר שאת, אין עתותי
בידי לעסוק בזה, ולכן אם חפץ אתה לחכות עד אחרי עבור ימי החג, הנני להוציא
צדקתך לאור ומשפטך כצהרים.

ידידך הכותב בחפזון…





קכה. אדון יקר ונכבד!

שמחתי לקרוא מכתבו היקר משבוע העבר, כי כבודו ממלא את ידי
ויתן אמון בי למלאות פקודותיו, והנני מבטיחו על אמונתי כי אשתדל בכל עוז
למלאותן על צד היותר טוב, כי כבר חכיתי למצוא מקום להראותו בפועל כי סר אני
למשמעתו, תחת אשר עד היום הזה לא יכלתי להבטיחו זאת רק באומר ודברים, ואחלה
פני כבודו לכבדני תמיד בפקודותיו, אז יוכח לדעת כי פקודתו תשמור רוחי, וכי
אוהב נאמן אני לו, העומד נכון למלאות רצונו תמיד באמונה בישרת לבב.

ידידו…





קכו. ידידי היקר!

העבודה הרבה והענינים השונים המונחים כעת לפני לא יתנו לי
להרבות אמרים, ובדברים קצרים הנני בזה להודיעו אשר לדאבון נפשי אין בידי
לעשות למענו כעת מאומה, וגם אינני מוצא גם על הימים הבאים פתח תקוה למצוא
מקום בעדו בבית מסחרי, כי אין מקום פנוי כעת, ולא אוכל להוציא ישן מפני
חדש, כן לא נחוץ לי להרבות מספר עוזרי בית מסחרי בעת הלא טובה הזאת, אולם
יאמן לי ידידי כי לא ימוש זכרונו מקרב לבבי, ובכל עת אשר ישאר מקום פנוי,
או אצלי, או בבית אחד ממכירי, אמהר להודיעו זאת, ולו יהיה בזה משפט
הבכורה.





קכז. אדון יקר ונכבד!

בהיותי בפעם האחרונה בעיר…. הגיד לי כבודו אשר בחפצו
לקחת לו בבית מסחרו איש צעיר לימים בתור עוזר, ולכן אם לא מצא כבודו עוד
איש למלאות המקום הפנוי הזה, אתכבד למלאות לו את החסרון, להציע לפניו איש
צעיר לימים אשר אוכל להעיד על אמונתו וישרת לבבו, הוא הבן הבכור למורה
עירנו, אשר גמר חוק למודו בלשכה החמשית, ואשר הצטין שם תמיד ברוב שקידתו
ובמעשיו הטובים, ואף כי אביו הוא בסתר המדרגה, מסבה כי רבים המה אנשי ביתו,
בכל זאת נתן לבניו חנוך טוב ומועיל, את העלם הזה מצאתי נכון לפניו, ונכון
לבי בטוח אשר אם יעתר כבודו לקחתו בבית מסחרו, אז ישתדל בכל מאמצי כחו
להפיק רצון ממנו, וימצא חן בעיניו, ולא נשאר לי רק להלות פני כבודו לכבדני
בתשובתו, למען אוכל להשיב לו דבר וידע מה לעשות.

ידידו…





קכח. ידידי!

למן היום אשר באנו בברית המסחר לא התמרמרה נפשי עליו כביום
הזה, כי הוא הקלות דעתו הסב לי רעה גדולה אשר לא אוכל להמיש צוארי ממנה,
רעה לא אוכל כפרה, אנכי בהשעני על דבריו שאמר לשלוח לי התבואה בשבוע העבר
מכרתי בפרייסין על פי שטר אמנה, להמציאן ליד הקונה בזמן הזה. ועתה כי אחר
כבודו המועד, נאלץ הייתי גם אני שלא לקיים דברי, ומי ככבודו יודע טכע
האשכנזים האוהבים המשטר והסדר בכל דבר וענין, ואשר לא יעשו לפנים משורת
הדין, ולא יזיזו מדבריהם שבעל פה, ומה גם מדבריהם שבכתב אף כחוט השערה,
והיום יאלצני הקונה לקיים דברי השטר אשר התחייבתי לשלם קנס סך… ר"מ אם
אעבור חוק, ומלבד כל אלה נבוך אנכי מאד ולא אדע מה לעשות היום עם התבואה,
כי להובילן עתה בפרייסין הוא דבר שאי אפשר, כי לבד מה שירד שם כעת מחיר
תבואה עשר מעלות אחורנית, נמוך מאד מחיר הכסף, והנני ברעה גדולה, והןא גרם
לי כל אלה כי לא שמר מוצא שפתיו, ודע כי נאלץ אני לדבר משפטים עמו.

ידידו…





קכט. אדוני וידידי!

אחרי התודה הנאותה לו על דבריו הנעימים, אשר דבר על לבי
וינחמני מיגוני, הנני לספר לו בזה פרטי הדברים, וכבודו יוכח לדעת כי לא
מרעת לב עשיתי מה שעשיתי, תם הייתי ויעקשוני, מיום עמדי על דעתי ראיתי
ראשית לי לאחוז במסחר ידי, וגם בהיותי עוד בבית אבי נשאתי ונתתי גם אז, ולא
הייתי למשא על שכם אבי, אשר רבו אוכלי לחמו גם בלעדי, באתי בברית עם סוחרים
נכבדים וכלם הללו אותי על פני, ויתנו אמון בי, כה גדלתי באמונה מיום ליום,
עד אשר בשנים האחרונות האלה עלה מסחרי לסך… רו"כ, ואנכי אמרתי ברוך ד'
ואעשיר, עשרתי מצאתי און לי, וכה יחיה לנצח, אולם אהה, לא כאשר דמיתי כן
היתה, לאסוני מצא חן בעיני עלם צעיר לימים, אשר הכרתיו לבעל כשרונות ומהיר
במלאכתו, את האיש הזה לקחתי למסחרי, בתקותי כי יעבדני באמונה, אחרי שנתתי
לו שכרו ביד נדיבה, אך הבליעל הזה לא הסתפק בנדבת ידי, וישלח בעולתה ידיו,
ויגזור על ימין ועל שמאל, וימלא כרשו מעדני ויציגני ככלי ריק, ועיני נפקחו
לראות אסוני אחרי עבור מועד, ומידו באה לי הצרה הזאת.

ועתה יראה נא כבודו כי לא כאשר יחשדוני רבים כן הוא, אנכי
לא נגעתי חלילה בכסף זרים, ורק ידי איש ביתי אוכל לחמי הי' במעל הזה, וחף
אני מפשע, ועתה יצדקני נא כבודו במשפטו, ותהי זאת נחמת ידידו
האמלל…





קל. לידידי הנכבד וגבר עמיתי שלום!

אחרי ארבעים שנות ימי עבודתי ועמלי בעולם המסחור, אחשוב
למשפט צדק כי עת לי לבקש מרגוע ולאכול פרי עמלי במנוחה, ולזאת מסרתי את
מסחרי הוני ורכושי ליד בני היקר… אשר זה כעשר שנה הוא עומד לפקודתי
במסחרי זה, ואשר הפיק רצון ממני באופן מאד נעלה, ודעתי היתה נוחה ממנו
תמיד, ובאשר כי מכיר אני את כבודו לאוהב ורע, לאיש אשר נתן אמון בי, אשר על
זאת מחויב אני לו הרבה תודות, אבקשו בזה לתת האמון גם לבני הממלא מקומי בלי
שום שנוי ותמורה בהמסחר בכלל, וכבודו יוכל להיות בטוח באמונת ובישרת לב
בני.

ידידו הנאמן…





קלא. אדון יקר ונכבד!

נשען על הצעת אבי היקר, אתכבד להודיע לכבוד מעל' כי מהיום
בא מסחר אבי הנכבד תחת ידי, עם כל השייך לו, אשר בכל זאת לא תשונה הפירמה
ופרטי המסחרים, וגם להבא יהיו נוהגים כל ענפי המסחור בכלל ובפרט, וכבודו
יוכל להיות בטוח כי אעמוד הכן לפקודתו, ואתאמץ להיות ראוי למלא מקום אבי
נ"י אשר נשא ונתן באמונה ימים רבים, ואבקשו לכבדני בפקודותיו, ונא לשום עין
על חתימת ידי

ידידו לנצח…





קלב. כבוד ידידי הסוחר הנכבד שלום!

בטח שמעה אזנו מהאסון הנורא אשר קרה לרוב אנשי עירנו, כאשר
נתפרסם הדבר בכתבי העת במועדו, כי יצאה אש לפתע פתאם ותאכל חלק גדול מעיר
מגורתי, ובתוכם ביתי הבנוי לתלפיות, ומרבית הוני ורכושי עלה על המוקד,
ומבית מסחרי הנודע לשם לא נשאר רק תל עפר, לא אתאמץ לתאר לפני כבוד מעל'
גודל השבר אשר השברתי, ותוגת נפשי לראות רכושי אשר רכשתי בזיעת אף ויגיעה
נפש כלה בעשן כלה, ועיני רואות וכלות ואין לאל ידי להושיע לי, כי זאת יבין
כל בעל נפש, והיום הנני עני המלוא מובן המלה, ואמלל אנכי מאד, כי מלבד
סחורתי שנשרפה ילכו גם לאבדון כל חובותי הרבים אשר נתתי לקוני בהקפה, כי
אחרי כי אבדה תקותם להשיג אצלי סחורה חדשה, הלא יהיו נאלצים לקנות בכספי
סחורה במקום אחר ואין לי תקוה לגבות מחובותי גם החלק השלישי, ואמלל אנכי
בכפלים, ומה תהיה אחרית החובות שסוחרי ובראשם כבוד מעל' נושים בי? שהרי
במרומים, וגם יודעים כל באי שער עירי, כי יצאתי נקי מנכסי ואין לי במה
לשלם, ומה לי לעשות? את זאת ראו סוחרי הנותנים אמון בי, ובהוכחם לדעת את
אמונת רוחי, נועצו לב יחדיו לתמוך בימיני וליסד לי בית מסחר חדש, ולחדש ימי
כימי קדם, באופן הזה אומרים להציל כספם, כי ישובו אלי קוני, והמסחר ישוב
לאיתנו, ואז יהיה בידי לשלם החובות הראשונים מעט מעט, ואנכי מצדי הבטחתים
על דברתי לצמצם הוצאת ביתי, ולהשתדל בכל מאמצי כחי להשיב להם כספם, את החסד
הזה אומרים לעשות עמדי. וישלם להם ד' כפעלם!

ועתה ידע נא כבודו כי בזה עוד לא נושעתי כלה. כי להקים
הריסות ביתי ומסחרי חסר לי עוד סחורות תוצאות בית מרכלתו הנודע, ולזאת אפיל
תחנתי לפני רום מעל', לעשות לי החסד הזה, ולהסכים לעצת סוחרי להחזיק ידי
ולהקים הרסותי, ועל ידו אושע תשועת עולמים, ואז יש תקוה שגם כבודו יציל
המגיע לו, ולו תהיה צדקה, תקותי חזקה כי ישים מקום לדברי, כי כבר נוכח
כבודו לדעת אמונתי, מהשנים הרבות אשר נשא ונתן עמי, וחלילה לא בלעתי חיל
זרים, וחייתי בחשבון, אחרי הדברים והאמת האלה אקוה כי יעשה כבודו המוטל
עליו לעשות בצדק וביושר לטובתו ולטובת

ידידו העומד למשפטו היום…





קלג. ידידי היקר!

מכתבו הגיעני בעת הנכונה, ומאד אשמח על המטרה אשר אנה לידי
לחיות לו לתועלת, כי לאשרו הגיעה בקשתו לידי ביום, אשר אחד מעוזרי בית מסחר
בבי עזב ביתנו מסבת מחלת אביו, ואבי פקד עלי לבקש איש אחר שיהיה ראוי להיות
ממלא מקומו, ובין כה הגיעני מכתבו, ואנכי מבטחוני הגדול באמונתו ובישרת
לבבו, הצעתי לפני אבי בקשתו, ודברתי עליו טובות, הראיתי לו כתב ידו אשר מצא
חן בעיניו, ויעתר לי לקחת אל בית מסחרנו, ובעוד ימים אחדים יקבל כבודו מכתב
ממנו, ובו יהיה נרשם את אשר עליו לעשות ולמלאות בביתנו והשכר אשר יגרע
לו.

ידידו…





קלד. כבוד האדון הגביר הנכבד שלום עד העולם!

מתכבדים אנחנו להודיע בזה לכבוד מעל‘, כי פתחנו היום על שם
הפירמה, “האחים פריידבערג” בית אוצר של כל מיני טאבאק, אמעריקא, הודו
המזרחית, תגרמה, וגם בית חרושת המעשה למלאכת ציגארין וציגארעטין, ולהיות
שעומדים אנחנו בברית המסחר עם כל ערי מדינות הים, יש בידינו למלאות בית
מסחרנו תמיד בסחורה טובה, ולנו הצדקה לחשוב כי נפיק רצון מכל באי בברית
המסחר אתנו, הן מצד טוכ הסחורה, והן מצד מקחן השוה, וכבר החל בית חרושת
המעשה שלנו לעשות ולהכין סחורה טובה, וגם בית האוצר מלא על כל גדודיו בכל
המינים אשר אמרנו, באופן שלא יבצר ממנו למלאות פקודותיו על צד היותר טוב,
כשלחנו לו כעת רשימה כוללת, מבטיחים אנחנו את כבוד מעל’ אשר נשתדל בכל עוז
למלאות פקודותיו באמונה, אשר נקוה כי ישימן עלינו בקרוב, ולא נשאר לנו רק
להעירו לשום עיןעל חתימת ידינו, בתקותנו לקבל תשובתו מהרה. הננו ידידיו
הנכונים לשרתו תמיד…





קלה. אדון יקר!

זו שנים רבות אשר אני שולח את תבואתי למכירה לה'… ואם כי
פעמים רבות לא הפקתי רצון ממנו, ודעתי לא היתה נוחה מממכרו, בכ"ז התאפקתי
ואסבול, ולא הוצאתי ישן מפני חדש, בתקותי כי יתקן דרכו, אחרי דברי התוכחות
אשר ישמע ממני לפעמים, ומלבד זאת אין זה דרכי להחליף עוזרי מסחרי. אך
לדאבון נפשי נוכחתי לדעת כי מלבד אשר לא ישנה דרכו לטוב, כי עוד יוסיף
לעשות מעשהו זר מעשהו, בהשענו על טוב לבי כי אשא וכי אסבול, ובעת האחרונה
הזאת הביאני במבוכות גדולות עד כי קשה כח הסבל, אז אמרתי: "עת לעשות היא!
ובנפשי גמרתי אומר להפר האחוה ביננו, לבלתי שלוח לו עוד תבואה, כי לכל זמן,
ועת לכל חפץ.

והנה בדברי אודות זה עם ידידי הגביר… ובהתאונני לפניו על
מעשי איש בריתי זה, יעצני לפנות אל כבודו בפקודותי, בהבטיחו לי כי אפיק
רצון ממנו, ויראני לדעת אמונתו במסחור, וכי יסחור עמו גם הוא שנים רבות,
ובכל משך העת הזאת לא מצא מקום להתחרט. את הצעת ידידי זה קבלתי ברצון, ואני
שולח לו בזב חמש עגלות (וואגאנען) טעונות דגן טוב, ואקוה כי ישתדל למכרם על
מקח טוב, ואני נכון הנני לפנות אליו בפקודותי תמיד, ועל כבודו לדעת כי
הודות לאל סוחר גדול אנכי, ובכל שבוע אני שולח לפרייסין כזאת, ונא לשלוח לי
בכל יום את מכתבי הידיעות (באריכטען) על האדרעססא הרשומה מטה, בתקותי לעשות
עמו מסחרים גדולים הנני ידידו…





קלו. אדון יקר ונכבד!

היום העשרים לחודש העבר, מת עלינו אבינו הישר באדם, בשנת
הששים לימי חייו אשר חי בכבוד ובאמונה, אחרי המחלה הארוכה אשר קפדה כאורג
חייו, בהודיענו לכבוד מעל' הבשורה הלא־אובה הזאת, נתכבד בזה להודיע לכבודו
הרם כי ממלאים אנחנו מקום אבינו המנוח במסחר היין והיין שרף על פי הפירמה
הראשונה וככל משפטה וחוקותיה, ולא ישונו פרטי המסחור במאומה גם אחרי מות
אבינו, ונבקש מכבוד מעל' לתת בנו האמון אשר נתן באבינו המנוח, ואנחנו מצדנו
נשתדל בכל עוז למצוא חן בעיניו, והננו להעירו לשום עין על חתימת
ידינו.

האחים…





קלז. להעלם המשכיל הנכבד שלום!

במכתבי הקודם הודעתיו כי הצעתו עלתה לרצון לפני, ונכון אני
לקחתו אל בית מסחרי, ועלי רק לשאול אודותו בדבר הנוגע לנאמנות וטוהר לב,
ועתה אתכבד להודיעו כי שאלתי אודותיו את פי הגביר… והוא דבר עליו טובות,
ויהלל אותו לפני מאד, ובאשר כי דברי האיש הזה יקרים בעיני מאד, נכון אני
לקחתו לבית מסחרי למלאות המקום הפנוי, ובתנאי שלא יאחר לבא אלי מיום הראשון
לחדש הבא, כי הדבר נחוץ, ושכרו קצוב לו חמש מאות או“ב לשנה זולתי דירה נאה
ומזונות על שלחני, והכסף ינתן לו בכל חדש, ולכן אם ביכלתו להתפטר מעניניו,
עד יום הנ”ל, יכון לדרך פעמיו, על כל פנים ייטיב להודיעני בפאסט
החוזרת.

ידידו…





קלח. אדוני וידידי!

כבר כתבתי לך שבעל חובך נכון לברוח מפה, ואתה לא האמנת בי,
באמרך כי אך ערם יערים, בפיו ידבר כן ולבו כל עמו, הפעם ראית כי שנית
ברואה, אתמול בלילה אסף את בגדיו וחפציו ויברח ועקבותיו לא נודעו, לא אוכל
לתאר לך את המבוכה הנעשה בעיר, כי כסף רב לוה מנגידי העיר ויקחם אתו, חיש
מהרב נודע הדבר לפקידי העיר, והמה חפשוהו חפש מחופש, אך לשוא היה כל עמלם,
כן הודיעו ע"י טעלעגראמען להערים אשר סביבותנו, אולי יצלח ביד מי למצוא
אותו, וגם זה ללא יועיל, כי גם הוא חכם, ומבלי תפוגה התישב באחד הכפרים עד
יעבור זעם והסערה תקום לדממה, ואנכי מה כי תלין עלי? הזהרתיך ידיד מראש,
ואת נפשי הצלתי.

ידידך לנצח…





קלט. לידיד הנכבד שלום וברכה!

בטח יתפלא כבודו על אשר לא שלחתי לו את הכסף אשר הוא נושה
בי ליום המוגבל, וכן לא הסכנתי, אך חי נפשי ידידי כי לא בי האשם, זה ימים
טחדים אשר צרתו כספו בידי לשלחם לו, אך לא מצאתי איש נאמן ובטוח למסור על
ידו סך רב כזה, ובעת הרעה הזאת אשר כל איש לבצעו ילך, ואבדה האמונה, ראוי
לכל איש להיות טהר מאד למען לא יהיה אחרי כן מהצועקים ואינם נענים, אך היום
הקרה ד' לפני את בן עירו הנכבד ה'… וע“י אני שולח לו את שלו, ויסלח לי
ידידי על כי אחרתי המועד, כן יקבל בזה סך… רו”כ, ובטובו לקנות בעדם נזמי
זהב בעד רעיתי היקרה, נמחה ליום הלדת אותה, הוא יום העשרים לחדש הזה, ונא
למהר ולהחיש מעשהו, למען יגיעו הנזמים לידי במועדם.

ידידו עוז…





קמ. ידידי היקר!

זה בחודש ימים עברו וחלפו ואני מחכה בעינים כלות לקבל את
הספרים, אשר לפי דבריו שלחם לי זה כבר, שתי פעמים בכל יום בבקר ובערב, אני
הולך לתחנת מסלת הברזל לחקור ולדרוש אם הגיעה סחורה בעדי, ולשוא אכתת רגלי,
לא אוכל להבין מדוע בוששת הסחורה לבוא? ולכן אחלה פניו לחקור ולדרוש אחר
סבת הדבר הזה, ועל כבודו לדעת כי על כל פנים הפסדתי הרבה, כי לו השיגום ידי
במועדם, אז כבר מכרתי החצי, בסוף מכתבי אגלה לו סוד כמוס במסחר הספרים
בימינו אלה. עתה, כאשר נתרבה ונתגלה הספרות העברית, ומחברים חדשים יציצו
מעיר כעשב הארץ חדשים לבקרים, והמה בעצמם ינודו ויסבו על פתחי נדיבים, בעת
הזאת אין לקנות ספר במקום משכן כבוד המחבר ובסביבותיו, ומכאן תשובה על
שאלתך אותי, מדוע לא אקנה הספר…

ושלום לו, ידידו עוז…





קמא. לידידי איש בריתי שלום!

בתשובה על מכתבך מיום אתמול הנני להודיעך כי כבר השיגה ידי
את הסחורה ומחר אשלח לך ע"י עגלון… אשר יבא לפה, עשרים חביות נפט וחמשים
שקים מלח, ואתה ידידי ראה להכין בידך למצעד מחצית מחירים ולתתם להעגלון
בהגיע הסחורה לידך, כי חדשות נעשתה כעת בעולם המסחור, ובימים האלה אי־אפשר
לנו לסחור כאשר סחרנו עד הנה, יען כח לרגלי הסכסוכים והשערוריות הנשמעות
כעת בארץ, אבדה האמונה והקרידיט נפל לארץ, וגם אתה ידידי, אל תתן עוד
לחנוני עירך בהקפה, ועל האופן הזה אקוה לעשות עמך מסחרים גדולים כטוב וכישר
בעיניך.

ידידך עוז…





קמב. ידידי הנעלה!

שאלתני במכתבך להודיעך אם אמת נכון הדבר, כי בן אחיך פשט
את הרגל לכל נושיו, ויברח, והנני לתשובתך, דע ידידי, כי שמעה אזנך אמת ושקר
יחדיו, הן אמנם כי עזב את עיר מגורתו וארץ מולדתו ויסע חוצה לארץ, לבקש את
אשרו במדינה, יען כי לא מצא פה חית ביתו, אך לא נשאר חייב לכל איש אף קשיטה
אחת, כי לבד הכסף שהיה בידו, מכר את חפציו הרבים, ובטרם נסעו קרא לכל בעלי
חובותיו, וישלם לכל אחד אשר לו. והמה נהגו לו את ברכתם שלום. והמגיד כחש
לך, ובאין יותר.

הנני ידידך…





קמג. כבוד ידידי איש חסדי שלום עד העולם!

חסד גדול עשה כבודו עמדי אם הואיל בטובו לאחר מועד
התשלומים של שטר חובי בירח ימים, אז היה בידי לשלם החוב משלי, בעת אשר
כהיום שמסובל אנכי בסחורותף ואשר בפעם אחת אין למכרן במקח השוה אחיה נאלץ
לשלם החוב הזה בחוב אחר, ולכן אם כבוד מעל' איננו דחוק בכסף כעת, יואל
בטובו להשלים חפצי, עכ"ב אבקש לכבדני בתשובתו.

הנני ידידו המצפה לחסדו…





קמד. ידידי היקר!

חפצך יקירי מלאתי, וברגע הזה אשר קבלתי מכתבך שמתי פעמי
ללכת אל האיש אשר אתה נושה בו, העתרתי עליו דברי כיד הצחות הטובה עלי,
תארתי לו את מצבך הנורא בצבעים חיים, כי זה ימים רבים שכבת על ערש דוי,
והנך בסתר המדרגה, כי מחלתך הארוכה והממושכה אכלה את יתר כספך, והנך היום
ברעה גדולה, באין היכלת בידך להביא טרף לביתך, ועתה היא העת שישוב לך
כספך,ובזה יעשה הטוב לפני האלהים, בקצרה, העתרתי עליו דברי עד אשר היה נאלץ
לתקוע לי כפו ולהבטיחני נאמנה לשלוח לך בעוד ימים אחדים את שלך, ואתה ידידי
חכה לקבל בקרוב את כספך אשר אולי כבר נואשת ממנו, מבלי התפאר אוכל להגיד כי
רק אנכי סבתי בכל אלה, כי דברי פעלו עליו פעולה נמרצה, היה שלום וזכור לטוב
את ידידך.

הדו"ש וטבתך כל הימים…





קמה. לאיש בריתי שלום!

ע“י איש הבינים אשר על ידו התודעתי אליו כתבתי לו מכתב, בו
הודעתיו הסבה אשר עבורה נמשך העסק עד היום, וכי לא בי האשם, רק בהאיש אשר
הסחורה היתה מונחת ת”י, אשר דחני בלך ושוב ומחר אתן, ועתה הנני להודיעו כי
הסחורה מונחת ת“י בשלימות נקיה ויפה, וברצות ד' אחר שבת הבע”ל אשלחנה
לכבודו, ונא לסלוח לי על אחור המועד, ואחת אבקש שלא לשפוט מפעם הראשונה על
להבא, כי כל התחלות קשות, ותקותי חזקה לתקן בפעם השניה את המעוות ולמנות
החסרון, ויתר הדברים נדבר פנים בפנים, כי אקוה להיות דהעירו בקרוב ולהתראות
עמו פנים.

ידידו לנצח…





קמו. שלום לך ידיד נפשי

שמעתי אומרים כי נושה אתה כסף ביושב עירי ה'… ולהיות כי
אנכי מבאי ביתו ויודע אני את כל מסתריו, ונפשי יודעת מאד כי מסחרו עומד עתה
על רגל אחת, ועוד מעט ימוט, ויפשיט את רגלו לכל נושיו, כי זו שנים רבות
ההוצאה יתירה על השבה, ומרובים צרכיו, ובאשר כי דורש אני טובתך וחפץ
בהצלחתך, הנני במכתבי זה להזהירך, למהר לגבות ממנו את כספך בעוד מועד, בטרם
יצא הקול, בעוד יש תקוה, ואתה היה זריז ונשכר, מובן מאיליו כי עליך מוטל
להסתיר הדבר ואל תגלה סודי, כי למה אקימנו לאויב לי?

ידידך החפץ בהצלחתך…





קמז. לידידי הנכבד מציל נפשי שלום!

במה אכף ובמה אקדם פניך ידיד נפשי על הטוב אשר עשית עמדי
וחשת לרוחתי לישועתי? אין לאל ידי לתאר לפניך את רחשי תודתי על אשר פקחת את
עיני לראות כי הנני ברעה גדולה, אם לא אחוש לעשות כאשר צויתני, כמה תודות
מחויב אני לך! במכתבך זה העליתני שמי מרום ועשיתני למאשר, כי חצי הוני
ורכושי היה בידי האיש הזה ואם חלילה קרהו אסון אז אבדתי אבדתי, ורק אתה
ידידי בטוב לבבך חלצתני מן המצר, כי מדי השיט את מכתבך אשר אענדנו עטרות
לראשי, ואזכרהו כל עוד וזה חיים באפי, נסעתי אליו ובקשתיו להשיב לי כספי,
באמרי כי נצרכים לי על משך זמן לא כביר, והבטחתיו להשיבם לידו בעוד ימים
אחדים, והוא בתקותו כי אקים דברי, נעתר לי, וישקול כספי על ידי, אשר טמנתיו
נצלחתי בשמחה, ברגלים ממהרות רצתי אליך לבשר לך הבשורה הזאת כי נושעתי על
ידך תשועת עולמים ולהודות לך על חמרך ועל אמתך, אך לדאבון נפשי לא מצאתיך
בביתך, ולכן אמצא לנחוץ לברכך עפ"י מכתבי זה, מזה רואה אני לדעת מה גדלה
אהבתך אלי, וכי דורש אתה טובתי בכל לב ונפש, את חסדך ידידי לא אשכח לנצח,
ולא תמוש מזכרוני הטובה אשר עשית עמדי, יחולו ברכותי על ראשך!

ידידך האסיר תודה…





קמח. לידידי היקר שלום!

נפשי יודעת מאד כי היטיב חרה לך על אשר לא ניתרתי לשלוח לך
את בני הבכור אל בית מסחרך, כאשר בקשת ממני, כך הגידו לי איזה מבאי ביתך,
לזאת באתי במכתבי זה להשיב אפך ממני. ואקוה כי תעשה שלום לי, בראותך כי
הצדק אתי.

דע ידידי כי אחרי שובי נחמתי על אשר נתחו את בני עד הנה
לשמש בבית מסחר, עתה נפקחו עיני לראות כי לא לכך נוצר, ולבי מקוה ממנו
גדולות ונצורות, עתה הכרתי בו חשק נמרץ ללמוד תורה וחכמה, וכשרונו מאד
נעלה, ולכן גמרתי אומר לתתו בבית ספר הכללי בפה, ותקותי חזקה כי יגדל ויהיה
לאיש, כי מוריו יהללוהו, ופיהם מלא תהלתו, אחרי הדברים והאמת האלה נכון לבי
בטוח כי תשיב אפך ממני, כי גם כבודך יודע כי זה הוא התכלית הנרצה והיותר
נחוץ לבני, ולא אניח חיי עולם בעד חיי שעה.

אולם ידידי לצאת ידי חובתי אליך מכל השתדלותי ומצאתי בעדך
עלם נאמן, משכיל, ויקר רוח והוא יהיה לך לתועלת, ואולי עוד במדה יתירה
מבני, כי לבד שהוא בקי ובעל נסיון במסחור הזה, הוא בר לבה ונאמן רוח, בלי
כל פחד תוכל להשען עליו בכל דבר הנוגע לנאמנות.

ידידיך…





קמט. לידידי איש בריתי שלום!

בתשובה על מכתבך מיום אתמול הנני להודיעך כי קבלתי הכסף
מיד העגלון בשלימות וע"י אני שולח לך היום הסחורה אשר דרשת ממני, ואחשוב
נאמנה כי לא תהיה לך כל סבה להתחרט על כי לא באת בכבודך ובעצמך, כי אנכי
בעצמי בחרתי לך סחורה טובה ויפה וחשבתיה במחיר היותר קטן, ובלי תמונה תנוח
דעתך שהסחורה הזאת ותמצא חן בעיניך, כי זה דרכי מעולם לברור סחורה היותר
טובה שלא בפני הקונה, למען שלא לתת לו מקום להתרעם ולמצוא תנואות, ואחת
אצטער לא באת בעצמך, יען כי כהיום ישנן אצלי סחורות חדשות, אשר לא יכלתי
לשלחן לך שלא בפניך, ואשר בהיותך פה בטח קנית גם מהן, נא לשלוח לי את המותר
(רעסט), כי דחוק אני מאד.

ידידך המברך אותך בפרנסה טובה…





קנ. ידידי היקר!

כל ימי השבוע הזה לא הייתי בביתי, וברגע הזה שבתי מדרכי,
משוט בארץ ומהתהלך בה, ובטרם אשר שמתי עיני על ב“ב, ובטרם דרשי לשלומם, אשב
לערוך לך מכתבי זה, להשקיט את לבבך אשר הדאבתי בשבוע העבר בשמועת שוא,
נחמתי מאד על אשר הייתי פחז כמים להודיעך מהאסון שקרה פה את סחורתך, כי
באמת לא גדול כ”כ האסון, ואנכי כתבתי לך רק עפ“י השמועה, אחרי כן נודעתי כי
שקר הדבר, הן אמנם כי אחזה אש בפנות בית האוצר ששם סחורתך מונחת, אך עד
מהרה נשקעה האש בעזרת חברת המכבים, והסחורה הצילו מיד להבה והיום היא מונחת
ת”י, ורק נתקלקלה מעט מזעיר ע"י הורקת המים מהמכונות, זולתי זאת אין
דבר.

ידידך אשר ידוה לבו על היותו נמהר…

תם














במקור המודפס מילה לא קריאה – הערת פב"י.  ↩



במקור המודפס 3 מילים אינן קריאות – הערת פב"י.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/53291