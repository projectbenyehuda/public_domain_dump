


	
	שִׁיר לְיָעֵל
	




בְּבֹקֶר סִיוָן, בְּאוֹר שֶׁמֶש צוֹהֵל,

פָּגַשְׁתִּי פִתְאֹם בְּדַרְכִּי אֶת יָעֵל.

הִיא שָׂמְחָה לִקְרָאתִי, הִתְחַיְּכָה וְנִגְּשָׁה:

– יֵש לִי אֵלַיִךְ הַיּוֹם בַּקָּשָׁה!

וְכֻלָּה מַזְהִירָה וּשְׂמֵחָה וְצוֹחֶקֶת,

וּבְלִי הֶרֶף עָלַי בְּחִבָּה מִתְרַפֶּקֶת.





אָז חָשַׁבְתִּי מִיָּד:

הִיא רוֹצָה שׁוֹקוֹלָד!

אוֹ עוּגָה עִם רִבָּה,

אוֹ שִׂמְלָה לַבֻּבָּה!

– הַגִּידִי, יָעֵל, מַה תִּרְצִי לְבַקֵּשׁ?

הֲלֹא בְּעַצְמִי לֹא אוּכַל לְנַחֵשׁ!





אָז יָעֵל מְחַיֶּכֶת חִיוּךְ שִׁבְעָתַיִם,

אָז יָעֵלִי פּוֹקַחַת מוּלִי זוּג עֵינַיִם

בְּהִירוֹת וּגְדוֹלוֹת וּכְחֻלּוֹת כַּסַּפִּיר:

– אָנָּא, כִּתְבִי־נָא, כִּתְבִי עָלַי שִׁיר…

עָלַי וְעַל אוֹרָה וְגַם עַל אֶסְתֵּר,

שָׁלֹשׁ חֲבֵרוֹת מְסוּרוֹת בְּיוֹתֵר.





לֹא סָרָה מִמֶּנִי יָעֵל, לֹא הָלְכָה,

עַד שֶׁהִבְטַחְתִּי לָהּ הַבְטָחָה:

לִכְתֹּב עַל יָעֵלִי וְרֻדַּת־הַלְּחָיַיִם,

עַל אֶסְתֵּר הַנָּאוָה וּשְׁחוֹרַת־הָעֵינַיִם

וְעַל אוֹרָה הַבַּת אֲרֻכַּת־הַצַּמּוֹת –

כִּי עַל־כֵּן אֲהַבְתִּין, אֲהַבְתִּין עַד מְאֹד.





אַךְ עַתָּה לִי תַּקְשֵׁבְנָה שָׁלֹשׁ חֲבֵרוֹת,

עַתָּה הִנְנִי לְגַלּוֹת לָהֶן סוֹד:

כִּי אָמְנָם כְּבָר כָּתַבְתִּי, כָּתַבְתִּי מִזְמָן

שִׁירִים עֲלֵיהֶן, לֹא קְרָאתִין אַךְ בִּשְׁמָן.

כָּל שִׁיר שֶׁכָּתַבְתִּי, אָרוֹךְ אוֹ קָצָר –

תָּמִיד הִתְכַּוַּנְתִּי לְרָם אוֹ תָּמָר.

אֶת רוּתִי וְאוֹרָה זָכַרְתִּי תָּמִיד,





וְגַם לֹא שָׁכַחְתִּי גֵרְשׁוֹן וְדָוִד.

כִּי כָּל שֶׁנִּכְתָּב וְכָל שֶׁנִּדְפָּס –

תָּמִיד מִתְכַּוֵּן לְיָעֵל אוֹ הֲדָס,

וְעַל יְהוֹשֻׁעַ, שְׁלֹמֹה וְיָאִיר

יְסַפֵּר כָּל סִפּוּר וְיוּשַׁר בְּכָל שִׁיר.





עַל כֵּן דַּפְדְּפִי וְחַפְּשִׂי־נָא, יָעֵל,

חַפְּשִׂי וּבַקְשִׁי־נָא, לִבְלִי הִתְעַצֵּל,

וּמָצָאת שָׁם עָלַיִךְ גַּם שִׁיר, גַּם סִפּוּר,

וּמָצָאת אֶת עַצְמֵךְ עַל גַּבֵּי הַצִּיּוּר…





חַפְּשִׂי־נָא, חַפְּשִׂי־נָא, הֵיטֵב, יַלְדָּתִי,

וּמָצָאת כִּי מִלֵּאתִי לָךְ הַבְטָחָתִי.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24325