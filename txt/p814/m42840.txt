


	
	עוֹבֵר־אֹרַח
	




בֹּקֶר שׁוֹמֵם,

וּדְפִיקָה עַל דַּלְתִּי.

עוֹבֵר־אֹרַח צָמֵא

פָּקַד בִּקְתָּתִי.





צְעָדָיו הַדָּוִים

גִּילוּ הַמִּשְׁעוֹל,

בִּכְסוּת עֲשָׂבִים

שֶׁהִפְרִיאוּ לִגְדֹל.





וְהַיָּד הִסְסָה,

וְשָׁאַל הַמַּבָּט

לֶחֶם פְּרוּסָה,

מַיִם מְעָט.





פִּהֵק מְזָוִי

בְּרֵיקוּת מַדָּפָיו;

פָּנָיו הֶחְבִּיא

כַּדִּי שֶׁחָרָב.





הֵצִיצָה חַמָה

סַקְרָנִית בַּחַלּוֹן,

הַבְּאֵר בִּדְמָָמָה

הֵנִיעָה קִילוֹן.





שָׁלּחָה הַחֲמָּה

מַגָּעָהּ מַכֻשָּׁף

וְכִכָּר שׁחַמְחַמָּה

נִתְחָיְּכָה עַל מַדָּף.





וְכוס מְבֻיֶּשֶׁת

מֵי־בְּדֹלַח מְלֵאָה,

הִצְּנִיעָה לֶגֶשֶׁת

לַיָּד הַלֵּאָה.





קָם הֵלֶךְ לָלֶכת

דַרְכּוֹ הַבּדוּדָה,

עַל הַמַּיִם, הַלֶחֶם

בֵּרַךְ וְהוֹדָה.





שָׂרְדָה מִתְנַפְנֶפֶת

הַדֶלֶת פְּתוּחָה

מוּל רוּחַ זוֹקֶפֶת

בִּקְתָּה שְׁחוּחָה.





כְּדֶגֶל זוֹרֵחַ

בְּצַהַל הֶחָג.

מוּל בָּא וְאוֹרֵחַ

מִנֶּכֶר מֶרְחָק.





וְלֶחֶם בְּשֶׁפַע

וּמַיִם − בְּרָכָה,

עַל צִירָה מִתְנַפְנָפֶת

דַלְתִּי הַפְּתוּחָה.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42840