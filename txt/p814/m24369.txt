


	
	גִּלְגּוּלוֹ שֶׁל מִכְתָּב
	



(עַל־פִּי ש. מַרְשַׁק)

א


מִי דוֹפֵק פֹּה עַל הַדֶּלֶת

בְּתִּלְבֹּשֶׁת חַג כְּחַלְחֶלֶת

עִם הַכּוֹבַע הַשָּׁמוּט,

עִם כָּל עֹמֶס הַיַּלְקוּט?

זֶהוּ, זֶהוּ, הִכַּרְתִּיו,

זֶהוּ, זֶהוּ, הֶחָבִיב,

הַדַּוָּר מִתֵּל־אָבִיב.





אֵיזֶה שֶׁפַע

יֵשׁ הַיּוֹם לוֹ

מִכְתָּבִים

בַּתַּרְמִיל:

מִבְּאֵר־שֶׁבַע,

נֵס צִיּוֹנָה,

מֵרְבִיבִים

וְהַגָּלִיל.




ב


הוּא הִתְחִיל עִם אוֹר הַשַּׁחַר,

הִתְכַּוְּצָה חִישׁ הָאַמְתַּחַת,

וּבְצָהֳרֵי הַיּוֹם

אֶת הַכֹּל חִלֵּק עַד תֹּם.





– כָּאן מִכְתָּב רָשׁוּם לִכְבוֹד

הֶחָבֵר הִלֵּל בֶּן־אוֹת.

– מִכְתָּב עֲבוּר בֶּן־אוֹת?

מִצְטַעֵר מְאֹד־מְאֹד!

הוּא הִמְרִיא אֶתְמוֹל מִלּוּד

יָשָּׁר לוֹנְדוֹנָה בִּשְׁלִיחוּת.




ג


בְּמָטוֹס עַז־כְּנָפַיִם

טָס בֶּן־אוֹת בַּשָּׁמַיִם,

מוֹרִיקָה אֲדָמָה תַּחְתָּיו.

אַחֲרָיו מְמַהֶרֶת

רַכֶּבֶת דּוֹהֶרֶת:

קְרוֹן־דֹּאַר מוֹלִיךְ לוֹ מִכְתָּב.





עַל פְּנֵי אִצְטַבּוֹת

חֲבִילוֹת מְרֻבּוֹת.

וּבַדֶּרֶךְ מִיּוּן מְמַיְּנִים.

דַּוָּרִים שָׁמָּה שְׁנַיִם.

זְרִיזֵי־הַכַּפַּיִם.

בַּלֵּיל עֵינֵיהֶם לֹא עוֹצְמִים.



גְּלוּיָה

לְוֶנֶצְיָה,

חֲבִילָה

לְהֶלְוֶצְיָה.

עִתּוֹנוּת

לִפְּלִימוּט,

וּדְבַר־דְפוּס

לְטוּלוּז.

וְגַם הַמִּכְתָּב הָרָשׁוּם

נוֹסֵעַ כְּמוֹ כְּלוּם.




ד


הַמִּכְתָּב

מֵאֵלָיו

לֹא יֵלֵךְ.

אַךְ יֻכְנַס לַתֵּבָה

וְיָזוּז וְיִפְסַח

וְיָטוּס וְיִצְלַח

מִילִין אַלְפֵי רְבָבָה.





הַמִּכְתָּב בָּעוֹלָם

לְטַיֵּל יָכוֹל,

מִמֶנּוּ כַּרְטִיס

לֹא יָבוֹאוּ לִשְׁאֹל.

בְּזִיל־הַזּוֹל

יִגְמָא כָּל מֶרְחָק –

תַּיָּר בִּנְיָר

מְדֻּבָּק.





בַּדֶּרֶךְ

לֹא יֹאכַל

וְלֹא יֵשְׁתְּ.

אַחַת רַק יִשְׁאַל

וְיַגִּיד:

– אַנְגְלִיָּה, מָהִיר,

וֶסְט.

14 בּוֹבְּקִין־סְטְרִיט.




ה


רוּץ יָרוּץ, טוּס יָטוּס

אוֹטוֹבּוּס מוּל אוֹטוֹבּוּס.

עַל גַּג מִתְנוֹעַעַת

פִּרְסֹמֶת־מוֹדַעַת.

קוֹל מַכְרִיז כְּבַחֲצוֹצֶרֶת:

בּוֹבְּקִין־סְטְרִיט! וְסוֹף לַדֶּרֶךְ!





וּלְאָרְכָּהּ שֶׁל בּוֹבְּקִין־סְטְרִיט

צוֹעֵד־פּוֹסֵעַ מִיסְטֶר סְמִיט,

בְּמַדֵּי עוֹבְדֵי הַדֹּאַר,

אִישׁ קִפֵּחַ, לְלֹא־תֹּאַר.

בָּא אֶל בַּיִת אַרְבַּע־עֶשְׂרֵה,

דּוֹפֵק בַּפֶּתַח חַת וּתְרֵי,

וּמוֹדִיעַ בְּכָבוֹד:

מִכְתָּב לְמִיסְטֶר… בֶּן… בֶּן־אוֹת!





הַשׁוֹעֵר מַזְעִיף עֵינָיו

מוּל הַשֵּׁם עַל הַמִּכְתָּב,

וּמַשְׁמִיעַ: צַר מְאֹד,

לִבְּרַזִיל יָצָא בֶּן־אוֹת.




ו


הַסְּפִינָה

מוּכָנָה.

לְהַפְלִיג נִתַּן אוֹת.

מְלֵאִים

הַתָּאִים

אַמְתָּחוֹת, מִזְוָדוֹת.





רַק אֶחָד

הוּא הַתָּא,

לֹא יָבוֹא בּוֹ אִישׁ עַתָּה.

שׁוּם נוֹסֵעַ רַם־תֹּאַר.

שָׁם נוֹסֵעַ הַדֹּאַר.




ז


בְּצֵל דִּקְלֵי בְּרַזִילְיָה,

עָיֵף מִן הַשָּׁרָב,

דַּוָּר זָקֵן בַּזִילְיוֹ

מְשָׂרֵךְ רַגְלָיו.





אִגֶּרֶת מְשֻׁפְשֶׁפֶת

בְּיָדוֹ שְׁמוּרָה,

עַל בּוּל וּמַעֲטֶפֶת

חוֹתֶמֶת מוּזָרָה.





וּבִקְצֵה שׁוּלַיִם

לַכְּתֹבֶת הֶעָרָה:

נָסַע בֶּן־אוֹת בֵּינְתַיִם

הַבַּיְתָה חֲזָרָה!




ח


מִי דוֹפֵק פֹּה עַל הַדֶּלֶת

בְּתִלְבֹּשֶׁת שְׂרָד כְּחַלְחֶלֶת

עִם הַכּוֹבַע הַשָּׁמוּט,

עִם כָּל עֹמֶס הַיַּלְקוּט?

זֶהוּ, זֶהוּ, הִכַּרְתִּיו,

זֶהוּ, זֶהוּ, הֶחָבִיב,

הַדַּוָּר מִתֵּל־אָבִיב!







– שׁוּב מִכְתָּב רָשׁוּם לִכְבוֹד

הֶחָבֵר הִלֵּל בֶּן־אוֹת.

– עֲבוּר בֶּן־אוֹת?

מַהֵר, הִלֵּל,

קוּם, חֲתֹם וְגַם קַבֵּל!

שְׁכֵנִי קוֹפֵץ כֻּלּוֹ נִלְהָב:

רְאֶה־נָא פֶּלֶא שֶׁל מִכְתָּב!

אַחֲרַי רָדַף־ רָדַף,

סְבִיב כָּל כַּדּוּר הָאָרֶץ עָף.



יָם צָלַח בְּחִפָּזוֹן כָּךְ,

שָׁט עַל פְּנֵי הָאַמַזוֹנְקָה,

נָד אַחֲרַי מַמָּשׁ כַּצֵּל

לְאֹרֶךְ מְסִלּוֹת־בַּרְזֶל.



גִלְגּוּלִים עָבַר עֲשֶׂרֶת,

עַד הִגִּיעַ לַיִּעוּד.

הָבוּ גֹדֶל, שִׁיר־תִּפְאֶרֶת,

לְדַוָּר נוֹשֵׂא־אִגֶּרֶת,

לְעוֹבְרֵי מֶרְחָק וָדֶרֶךְ

עִם כָּל עֹמֶס הַיַּלְקוּט.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24369