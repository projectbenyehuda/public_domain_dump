


	
	הָעִפָּרוֹן בְּרֹגֶז
	




הָעִפָּרוֹן בְּרֹגֶז,

לֹא יִרְצֶה לִכְתֹּב.

כָּל אֲשֶׁר כָּתַבְתִּי –

לֹא יָצָא לִי טוֹב.





רָצִיתִי לִכְתֹּב אָלֶף –

וְיָצְאָה לִי וָו,

חָשַׁבְתִּי לִרְשֹׁם חֵית –

וְיָצְאָה לִי תָּו.





אִמָּא תִּנְזְפִי בּוֹ,

בָּעִפָּרוֹן הָרָע.

אֲנִי שַׁקְדָן הִנֵּנִי,

וְהוּא עַצְלָן נוֹרָא.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24329