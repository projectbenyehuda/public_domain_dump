


	
	עֲנָבַי
	



1


עֲנָבַי, עֲנָבַי, עֲנָבַי הַטּוֹבִים,



עֲסִיסֵי בְּקָרַי בָּם מְזוּגִים,



צוּפֵי לֵילוֹתַי, דְּבַשׁ יָמַי מַזְהִיבִים



בִּגְבִיעֵי אֶשְׁכֹּלוֹת עֲנוּגִים.





דִּמְעָתִי נִסְתָּרָה אֶת לֶחְיָם תְּעַרְפֵּל,



תּוּגָתִּי שְׁחוֹר עֵינָם תַּעֲמִיק,



צְחוֹקִי – כֶּתֶם פָּז בַּגַּרְגַּר הַבָּשֵׁל



יַפְתִּיעַ בַּסְּבָךְ הַמּוֹרִיק.





שִׁירַת עֲמָלִי תִּבְצְרֵם בְּחֶדְוָה



אֶל חֵיקוֹ שֶׁל הַסַּל הָעוֹמֵס,



וְרֶנֶן דָּמִי יְצַוֶּה אַהֲבָה



בְּיֵינָם הַמְשַׁכֵּר וְתוֹסֵס.







עֲנָבַי: לא כוּנס. נדפס ב“לאחדות העבודה” גל' 59,  1946.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42787