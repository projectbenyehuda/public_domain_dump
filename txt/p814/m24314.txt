


	
	שְׁבִיתַת הַמַּסְמְרִים
	



א


הָיֹה הָיָה אֶחָד נַגָּר,

שֶׁלֹּא שָׂמַח וְשִׁיר לֹא שָׁר,

כִּי דַל הָיָה וְגַם רָעֵב,

עָיֵף הָיָה וְגַם עָצֵב.

תָּמִיד עָבַד, תָּמִיד נִגֵּר,

גָּזַר, הִדְבִּיק, דָּפַק, נִסֵּר.

הֵנִיף פַּטִּישׁ, תָּקַע מַסְמֵר,

תָּמִיד בְּלֵב זוֹעֵף וָמַר,

לְפַת דַּלָּה שֶׁל לֶחֶם צַר,

לְאֹהֶל דַּל לִילָדָיו,

פָּרוּץ לְקֹר וּלְשָׁרָב.





עָצוּב, עָצוּב בְּבֵית נַגָּר.

לַמַּסְמְרִים – גּוֹרָל כֹּה מַר.

דּוֹפֵק בְּזַעַף הַפַּטִּישׁ,

וְהַמַּסְמֵר דּוּמָם מַחֲרִישׁ.

מֵצִיץ הַצֵּל מִכָּל פִּנָּה,

וְהַמַּסְמֵר אַף הוּא נִכְנָע,

פַּטִּישׁ דּוֹפֵק, פַּטִּישׁ יוֹרֵד.

מַסְמֵר שׁוֹתֵק. מַסְמֵר חָרֵד.





עוֹבְרִים־עוֹבְרִים בְּיַד נַגָּר

הַמַּסְמְרִים עַד אֵין מִסְפָּר.




ב


הִנֵּה בָּא יוֹם, וְהַנַּגָּר

קָרָה אוֹתוֹ מִקְרֶה מוּזָר.

אֶחָד מַסְמֵר,

לֹא הָדָר לוֹ, לֹא פְּאֵר,

מַסְמֵר שֶׁלֹּא שָׁוֶה פְּרוּטָה,

קָפוֹץ קָפַץ מִן הַקֻּפְסָה

וְהִכְרִיז פִּתְאֹם שְׁבִיתָה!

– מָה? –

הִתְפַּלְּאוּ כְּלֵי הַמְּלָאכָה

וְקָרְאוּ בְּקוֹל צְוָחָה:

מִי רָאָה וּמִי שָׁמַע

שֶׁמַּסְמֵר פָּנָיו יָעִיז

וּפִתְאֹם שְׁבִיתָה יַכְרִיז!

וְהַמַּסְמֵר אֵינוֹ נָבוֹךְ

וְנוֹשֵׂא נְאוּם אָרֹךְ:





"בֵּן אֲנִי לָאַדִּירִים

בְּמִשְׁפַּחַת מַסְמְרִים.

סָבִי מַחֲזִיק קוֹרוֹת הַיְסוֹד,

אָבִי אִחָה אֶת הַקִּירוֹת,

הָאַחִים, הָאֲחָיוֹת

מַחֲזִיקִים הַחַלּוֹנוֹת.

וְאִמִּי קוֹשְׁרָה בְּאוֹן

כָּל תַּבְנִית שֶׁל הַבֶּטּוֹן.

וַאֲנִי אוֹמֵר כְּבָר דַּי,

לֹא אֶסְבֹּל פַּטִּישׁ עָלַי!





פַּטִּישׁ רוֹגֵז, פַּטִּישׁ זוֹעֵף,

פַּטִּישׁ כָּעוּס וְרִיב רוֹדֵף.

אֲנִי שׁוֹבֵת. וְאֵין זֶה דַי,

אֲנִי קוֹרֵא אֶל כָּל אַחַי,

אֶל חֲבֵרַי, אֶל יְדִידַי,

אֶל בְּנֵי עַמִּי הַיְקָרִים:

עוּרוּ, קוּמוּ, מַסְמְרִים,

וּמִרְדוּ בַּפַּטִּישִׁים,

וּצְאוּ מִן הַקְּרָשִׁים,

וּמִדְּלָתוֹת וְחַלּוֹנוֹת,

מֵרָהִיטִים וְאַרְמוֹנוֹת,

מִסְּפִינוֹת וּמִסְּכָרִים,

מִבָּתִּים וּמִגְּשָׁרִים.

קוּמוּ וּצְאוּ מַהֵר,

אֲנִי קוֹרֵא, אֲנִי מַסְמֵר!"




ג


הִתְעוֹרְרוּ הַמַּסְמְרִים,

הַזְּקֵנִים, הַצְּעִירִים,

וַיֵּצְאוּ מִפִּנָּתָם,

וַיִּתְאַסְּפוּ – כָּל הֲמוֹן עָם.

וְהֶהָמוֹן גָּדוֹל מְאֹד,

בָּאִים, בָּאִים בְּמַחֲנוֹת,

בָּאִים עָבִים וְדַקִּיקִים,

בָּאִים קְצָרִים וַאֲרֻכִּים,

בָּאִים שְׁבוּרִים וּרְצוּצִים,

עֲקֻמִּים וְגַם קְצוּצִים.





אָכֵן, מַחֲנֶה לְהִתְפָּאֵר

הִתְאַסֵף אֶל הַמַּסְמֵר.

וְהִתְחִילָה מְרִידָה

עֲנָקִית וַעֲצוּמָה.

אִישׁ כָּמוֹהָ לֹא יָדַע,

אִישׁ כָּמוֹהָ לֹא שָׁמַע.

וּבֵינְתַיִם פֹּה וָשָׁם

הִתְהַפֵּך כְּבָר הָעוֹלָם,

וְהַכֹּל חִישׁ הִתְפּוֹרֵר

בְּלִי כֹּחוֹ שֶׁל הַמַּסְמֵר.

וְאָצִים הָאֲנָשִׁים

וּבוֹכִים וּמְבַקְּשִׁים:

"רַחֲמוּ עַל הָעוֹלָם,

מַסְמְרִים נְדִיבֵי־עָם!"





וְעָנוּ הַמַּסְמְרִים

הָרַבִּים הָאַדִּירִים:

"לְמַרְאֵה הַמְּהוּמָה

הַגְּדוֹלָה, הָאֲיֻמָּה,

בָּעוֹלָם זֶה הַמִּסְכֵּן

הַהוֹלֵךְ וּמִתְחַרְבֵּן

הַהוֹלֵךְ וּמִתְפּוֹרֵר

בִּלְעָדֵינוּ – עַם־מַסְמֵר,

הֶחְלַטְנוּ לְהֵיטִיב,

חֵת וּשְׁתַּיִם לְהָשִׁיב

מַסְמְרִים אֶל מְקוֹמָם

וְנִצַּל כָּל הָעוֹלָם.





אַךְ שׁוֹב לָשׁוּב נוּכַל מִיָּד

רַק בִּתְנַאי, בִּתְנַאי אֶחָד:

תְּנוּ־נָא לַנַּגָּר הַזֶּה

בַּיִת כִּי גַּם לוֹ יִבְנֶה,

וְהָיָה לִילָדָיו

גַּג בַּקֹּר וּבַשָּׁרָב.

תְּנוּ כִּי יַעַשׂ לוֹ שֻׁלְחָן,

לֶחֶם כִּי עָלָיו יֻתַּן,

וְתִרְאוּ כִּי מִנִּי אָז

אֱלֵי גִיל יִהְיֶה אַךְ שָׂשׂ.

אָח־מַסְמֵר עֵת יִנָּעֵץ

אָז בַּקֶּרֶשׁ שֶׁל הָעֵץ –

יְקַבֵּל מִיָּד שָׂכָר:

שִׁיר בְּפִיו שֶׁל הַנַּגָּר,

שִׁיר עַלִּיז מִקֶּרֶב לֵב.

קַל פַּטִּישׁ אָז יִתְנוֹפֵף.

אָז נָכֹף כֻּלָּנוּ רֹאשׁ,

וְנִשָּׂא מִבְּלִי לַחְשׁוֹשׁ

יְסוֹדוֹת שֶׁל כָּל בִּנְיָן

מַעִדָּן וְעַד עִדָּן.

כָּל נַגָּר עֵת יַד יָרִים –

שִׁיר חֶדְוָה מִפִּיו יַרְעִים!

וּלְקוֹל רִנָּה וָגִיל

אָנוּ לַעֲשׂוֹת נַגְדִּיל,

וְנָשׁוּב אֶל הַמְּקוֹמוֹת

לָעַד וּלְדוֹרֵי דוֹרוֹת!"











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24314