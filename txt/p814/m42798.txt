


	
	מִדְבָּר
	




בִּלְבָבִי דְּמָמָה.



שִׁמְמַת אֵלֶם. מִדְבָּר.



לֹא יָדַעְתִּי עַד מָה,



לֹא אַגִּידָה דָבָר.





צִיץ־מִלָּה לֹא יָנוּב,



מַעְיַן דִּמְעָה לֹא יָקֵר



בַּמִּדְבָּר הָעָזוּב



לַנָּד וְעוֹבֵר.





אַל יִקְרַב מִי אֵלַי,



לִבְרָכָה אַל יְקַו.



בְּלֵילִי, אַלְלַי,



אֵין רַחֲמֵי הַכּוֹכָב.





אֵין חֶסֶד דִּמְעָה



בְאִלְמוֹ שֶׁל מִדְבָּר.



דּוֹלֵק נֵר הַדְּמָמָה



לְמֵתִי לֹא נִקְבַּר.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42798