


	
	זֶה הִתְחִיל...
	




זֶה הִתְחִיל מִקְּטֹן־צִפֹּרֶן,



וְנִגְמַר בְּלֵיל וָגֹרֶן.



זֶה הִתְחִיל בִּנְגִיעַת־יָד,



וְנִגְמַר בַּ“הֲרֵי אַתְּ”…





הוּא חָשַׁב לְסוֹבְבֵנִי



בְּחֶלְקַת־לָשׁוֹן צֶחָה,



לְלַטְּפֵנִי, לְנַשְּׁקֵנִי,



וְלִנְטֹש לָאֲנָחָה.





אַךְ אֲנִי זְרִיזָה הֵימֶנּוּ.



לִי לִבּוֹ וְלֹא אַרְפֶּנּוּ.



זֶה הִתְחִיל בִּנְגִיעַת־יָד,



וְנִגְמַר בַּ“הֲרֵי אַתְּ”…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42776