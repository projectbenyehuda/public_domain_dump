


	
	בֵּין עַרְבַּיִם
	




צְלוּלָה וּמְזוּגָה תְּכֵלֶת בֵּין־הָעַרְבַּיִם



בַּבְּדֹלַח הַזַּךְ שֶׁל שָׁמַיִם כָּבִים,



וְרַק עָב קְלִּילָה מְבֻדֶּרֶת כְּנָפַיִם



הִסִּיעָה אוֹרוֹת מָזְהָבִים.







עַל שָׂדוֹת מַבְשִׁילִים הַצְּלָלִים הִשְׁתַּטָּחוּ



וְהֵנִיעוּ בְּרוֹשִׁים חֲרִישִׁית אֶת רֹאשָׁם.



מִמֶּרְחַקֵּי הַחֻרְשׁוֹת וְהָאָחוּ



הָעֶרֶב בְּעֶצֶב וּבֹשֶׂם נָשַׁם.





צִפּוֹר בּוֹדְדָה מִן הַשִּׂיחַ הֵרִיעָה,



עָמְקוּ גֵאָיוֹת בּמֶּרְחָק הַשָּׁלֵו,



וְכוֹכָב בַּיְשָׁנִי מִמְּרוֹמֵי הָרָקִיעַ



רָאָה לְפִתְחוֹ שֶׁל הַלֵּב.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42785