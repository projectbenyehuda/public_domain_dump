


	
	[הַכֹּל מַזְכִּיר]
	



1


הַכֹּל מַזְכִּיר, הַכֹּל פּוֹצֵעַ,

הַכֹּל חוֹזֵר וּמְעוֹרֵר:



לִטּוּף רַחוּם, חִיוּךְ דּוֹמֵעַ,

מֶבָּט נָבוֹךְ וּמִסְתַּתֵּר.





שְׁחָקִים מֵעָל, עָפָר מִתַּחַת,

צִיּוּץ צִפּוֹר מִתְרוֹנְנָה,

הַכֹּל בַּנֶּפֶשׁ הַשׁוֹכַחַת

מֵפִיחַ לַהַב יְגוֹנָה.





הַרְפּוּ מִלֵב! יִבְעַר עַד אֵפֶר,

בַּמַּחְשַׁכִּים יָגוֹן יִדְעַךְ,

וִיהֵא כְּדַף חָתוּם בְּסֵפֶר

שֶׁלְּעוֹלָם לֹא יִפָּתַח.







הַכֹּל מַזְכִּיר… לא כוּנס. נדפס ב“דבר הפועלת”,  אוקטובר 1945.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42826