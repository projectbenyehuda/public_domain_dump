


	
	סֵיפָנִים
	




בָּעֲרוּגָה לִי סֵיפָנִים

כָּל־כָּךְ זְקוּפִים,

כָּל־כָּךְ יָפִים,

צְהַבְהַבִּים וּלְבָנִים.

וְרֻדִּים וַאֲדֻמִּים.

גִּבְעוֹל־גִּבְעוֹל –

מַטֵּה־קְסָמִים.

לְכָל אָרְכּוֹ –

פַּעֲמוֹנִים.





הֲתַאֲמִינוּ?

עוֹד אֶתְמוֹל

וְהֵם כֻּלָּם

רַכִּים עֲדַיִן.

נָמִים שְׁנָתָם,

עוֹצְמִים עֵינַיִם.

כָּל פַּעֲמוֹן

קָטֹן־קָטֹן,

שָׁתוֹק יִשְׁתֹּק,

כָּל־כָּךְ פָעוּט,

כָּל־כָּךְ מָתוֹק.





הַבֹּקֶר אוֹר.

חַמָּה זוֹרְחָה.

בָעֲרוּגָה שֶׁלִּי פּוֹרְחים

גְדוֹלים הַגִּבְעוֹלִים

פְּתוּחִים פַּעֲמוֹנִים

וְהֵם שׁרִים,

וְהֵם רָנִים

אֶת שִׁיר

כָּל קשֶּׁת הַגְּוָנִים.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24348