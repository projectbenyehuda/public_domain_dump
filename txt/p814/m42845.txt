


	
	חֲלוֹמִי
	



1


מִלֵּילוֹת־חֹרֶף בְּהִירֵי־לֹבֶן

מִזָּהֳרֵי־שֶׁׁלֶג, מִתְּכֵלֶת־כְּפוֹר,

מִבְּדָיוֹת־יַלְדוּת שֶׁל יָמִים עָבְרוּ –

חֲלוֹמִי נוֹלַד, חֲלוֹם הָאוֹר.





מִלֵּילוֹת־קַיִץ, מִנְּגֹהוֹת־סַהַר,

מִלַּחַשׁ עָצוּר שֶל עֵצִים נָמִים

מִשִּׂיחַת־עָלִים, מִלַּחַשׁ־נַחַל –

חֲלוֹמוֹת קַלִּים בְּנַפְשִׁי קָמִים.





מֵרֵיח־פְּרָחִים, מִסִּתְרִי־יַעַר,

מִקַּרְנֵי־שֶׁמֶשׁ, מִגַּלֵּי־יָם,

מִזְהַב־הַחוֹלוֹת, מִלֹּבֶן מִפְרָשׂ –

חֲלוֹם־תְּכֵלֶת בָּהִיר, חֲלוֹמִי קָם.




“היום” ורשה. ינואר 1926







חלומי ברגשטיין (2).jpg











חֲלוֹמִי: שירה הראשון של פניה ברגשטיין שהופיע
בדפוס. נתפרסם ב“היום”, וארשה, ינואר 1926. החתימה: בת־האור. השיר מובא
כאן במצוּלם מן העתון. הציוּן בשוּלי השיר –  בכתב־ידה של המשוררת.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/42845