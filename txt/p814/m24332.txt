


	
	הִלֵּל הַמְחַלֵּל
	




שְׁכֵנִי הַקָּטָן, זֶה הִלֵּל,

קִבֵּל חָלִיל מִדּוֹדוֹ,

וּמִיָּד הִתְחִיל לְחַלֵּל:

"דּוֹ, “דּוֹ”.





אֵין לְהִלֵּל עוֹד מוֹרֶה –

וְהוּא מְחַלֵּל כְּבָר:

“רֶה”.





וְטֶרֶם יָדַע מָה וּמִי,

הִמְשִׁיךְ וְחִלֵּל

אֶת הַ“מִי”.





וּמִיָּד הוֹסִיף הוֹסָפָה,

וְחִלֵּל בֶּחָלִיל שֶׁלוֹ

“פָה”.





וְהִגְבִּיר וְהִגְבִּיהַ הַקּוֹל –

“סוֹל”.

וְהֶרִיעַ, גָּבַהּ וְעָלָה –

“לָה”.

וּבַסּוֹף הִגִּיעַ לַשִּׂיא –

“סִי”.





שְׁכֵנִי הַקָּטָן, זֶה הִלֵּל,

יוֹדֵעַ אֶת סוֹד הַצְּלִילִים,

וְיִהְיֶה מְנַגֵּן לְהַלֵּל,

מְנַגֵּן לְהַפְלִיא!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24332