


	
	מַה טּוֹב יִהְיֶה
	




אִמָּא,

מַה טּוֹב יִהְיֶה, כְּשֶׁהַצִּפּוֹר

תָּשִׁיר עַל־יַד כָּל חַלּוֹן

שִׁירִים אֵין־סְפוֹר.





וְאֶל כָּל פֶּתַח

יָצִיצוּ רָאשֵׁי פְּרָחִים

שְׂמֵחִים, מְבָרְכִים;





וּבְכָל עֲרוּגָה

יִגְדַּל הַצְּנוֹן וְהַכְּרוּב,

וְהַלֶּחֶם יָנוּב;

וּבְכָל עַיִן

תִּפְרַח בַּת־צְחוֹק,





וְאִישׁ לֹא יִבְכֶּה

אֲפִלּוּ לֹא תִּינוֹק.

וְלֹא תִּהְיֶינָה בִּכְלָל דְּמָעוֹת.





אִמָּא, הַגִּידִי,

אֵיךְ עוֹשִׂים אֶת זֹאת?











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24340