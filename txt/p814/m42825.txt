


	
	[אַלְפֵי פְּרָחִים]
	



1


אַלְפֵי פְּרָחִים יָשׁוּבוּ יִפְרְחוּ

עִם אָבִיב בְּזֹהַר נְהָרָה.

לַפֶּרַח הָאֶחָד אֲשֶׁר נִקְטַף −

לוֹ אֵין תְּמוּרָה.







לוֹ אֵין תְּמוּרָה בְּזֶמֶר נְעָרוֹת

וּבְזֵרֵי חֶמְדָה וְתִפְאָרָה.

לַצִיץ הַקָּט, הָרַךְ, אֲשֶׁר נִרְמַס −

לוֹ אֵין תְּמוּרָה.







אַלְפֵי פְּרָחִים…: לא כוּנס. נדפס ב“דבר  הפועלת”, אוקטובר 1945.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42825