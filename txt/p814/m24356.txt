


	
	הַגֶּשֶׁם קָרוֹב
	








רוּחַ חַמְסִין, רוּחַ חַמְסִין

בַּחוּץ מִשְׁתּוֹלֶלֶת.

הֵבִיאָה לִי שְׁנֵי עָלִים

עַל סַף הַדֶּלֶת.





עָלֶה יָרֹק וְעָלֶה צָהֹב.

רִשְׁרְשׁוּ עַלְעָלִים:

פִּתְחִי, פִּתְחִי,

הַכְנִיסִינוּ לַבַּיִת.





פָּתַחְתִּי. נִכְנְסוּ.

אָמַר הֶעָלֶה הַיָּרֹק:

אֵיזֶה רוּחַ נוֹרָא מְנַשֵּׁב,

אֵיזֶה רוּחַ רַע מִסְתּוֹבֵב.

הַסְתִּירִינִי בִּפְנִים,

מֵרוּחַ־חַמְסִין.





אָמַר הֶעָלֶה הַצָּהֹב:

אַל תִּדְאֲגִי, הַגֶּשֶׁם קָרוֹב.

הַגֶּשֶׁם קָרוֹב.

יִהְיֶה טוֹב! יִהְיֶה טוֹב!





יִשְׁתּוּ הַשָּׂדוֹת, הָעֵצִים וְיִרְווּ,

וְכָל הֶעָלִים לָבֶטַח יֵשְׁבוּ,

עָלֶה עַל עֵצוֹ

בְּהַגִיעַ קֵיצוֹ.

עָלִים יְרֻקִּים וּשְׁלֵוִים.

עַנְנֵי הַבְּרָכָה מִתְקָרְבִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24356