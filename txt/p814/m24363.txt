


	
	קָצִיר
	








שִׂמְחָה הַיּוֹם לְדָן,

שִׂמְחָה גְדוֹלָה וָשִׁיר.

הַבֹּקֶר בַּשָּׂדֶה

הִתְחִילוּ בַּקָּצִיר.





כֹּה בִּקֵּשׁ אֶת אַבָּא:

קָחֵנִי לַשָּׂדֶה!

אֲנִי רוֹצֶה לִשְׂמֹחַ

אִתְּךָ הַיּוֹם הַזֶּה.





אָז, בַּסְּתָו אָמַרְתָּ:

בְּדֶמַע – הַזּוֹרְעִים.

עֵת אָבִיב יַגִּיעַ –

בְּרִנָּה קוֹצְרִים.





וְהִנֵּה קוֹצְרִים כְּבָר,

וּבַחוּץ – אָבִיב.

קַח אִתְּךָ אֶת דָּנִי,

אַבָּא־לִי חָבִיב!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24363