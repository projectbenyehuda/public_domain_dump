


	
	אֲחוֹתִי רוֹחֶצֶת
	








בָּאַמְבַּטְיָה הַקְּטַנָּה

אֲחוֹתִי רוֹחֶצֶת,

בַּרְוָזֹנֶת שְׁמַנְמַנָּה

בְּגִילָה קוֹפֶצֶת.





אֶת הַמַּיִם מַתִּיזָה

עַד גָּבְהֵי שָׁמַיִם,

בַּרְוָזֹנֶת עַלִּיזָה –

הָבוּ לָהּ כְּנָפַיִם.





עוֹד מְעַט וַאֲחוֹתִי

עֲטוּפַת מַגֶּבֶת

עַל כִּסְאָהּ הַקָּט אִתִּי

בּוֹא תָּבוֹא לָשֶׁבֶת.





וְתֹאכַל דַּיְסָה בַּכָּף,

תְּכַרְסֵם פַּת־לֶחֶם,

לַיְלָה טוֹב, לִישֹׁן תִּשְׁכַּב,

חֶרֶשׁ מְחַיֶּכֶת.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24445