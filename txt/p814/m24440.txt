


	
	רַכֶּבֶת
	








סוּרָה־נָא מַהֵר הַצִּדָּה,

פַּנֵּה דֶרֶךְ נָא מַהֵר,

הִנֵּה בָּאָה הָרַכֶּבֶת,



תַּךְ־תַּךְ־תַּךְ־תַּךְ – הִזָּהֵר!





וְהָרַכֶּבֶת, רְאֵה־נָא פֶּלֶא,

בְּלִי פַּסִּים נוֹסַעַת הִיא.

כָּל קָרוֹן הוּא יֶלֶד, יֶלֶד,

וְכָל יָד שַׁרְשֶׁרֶת הִיא.





הַקְּרוֹנוֹת מָה רַבּוּ, רַבּוּ,

גַּלְגַּלִּים – רַגְלַיִם הֵם.

וּבָרֹאשׁ, הַבִּיטָה, יֶלֶד, –

הַקַּטָּר נוֹשֵׁף, נוֹשֵׁם.





טוּ־טוּ־טוּ – צִפְצוּף שָׁמַעְתָּ?

הָרַכֶּבֶת כְּבָר קְרוֹבָה,

תַּךְ־תַּךְ־תַּךְ־תַּךְ – הָרַגְלַיִם;

ס–ס–ס–: עֲמֹד, תַּחֲנָה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24440