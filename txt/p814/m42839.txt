


	
	זֶמֶר
	




פֵּרַקְתִּי אֲזֵנִי

וְאֵת נִשְׁקִי הִנַּחְתִּי,

בְּאֶבֶן בּוֹדֵדָה

רֹאשִׁי עָיֵף תָּמַכְתִּי,

וְצִקְלוֹנִי צָנַח אַלְמַן:

עַד כָּאן.



עַד כָּאן דַרְכִּי,

וְלֹא אוֹסִיף עוֹד לֶכֶת,

וְתַם חֶלְקִי

בַּמַּיִם וּבַלֶּחֶם,

רֵיקוֹת צָנְחוּ יָדַי.

דַּי.



אָז הִתְעַרְבֵּל הַסַּעַר

עַל סְבִיבִי בִמְחִי.

אָז הִתְרָעֵם הָרַעַם:

קוּמִי וּלְכִי!

וְשׁוּב מַטֶּה בַּיָד,

שׁוּב רַגְלִי צוֹעֶדֶת

וּמַיְשִׁיר מַבָּט.



וְדוֹמֶמֶת אֶבֶן,

לֹא תְגַל סוֹדִי,

חֶרְפָּתִי נָשְׂאָה לִי,

סוֹכְכָה בַּעֲדִי.

שַׁלְוָתָהּ אָצְלָה לִי,

קַשְׁיוּתָהּ צִֹוְתָה לִי:

לֹא תִמְעֲדִי!



בְּבִטְחָה אֵלֵכָה,

צִקְלוֹנִי אֶשָּׂאָה,

מִשְׁעוֹלִי אַשִּׂיגָה

וְדַרְכִּי אֶַפְסָאָה.

וְחֶלְקִי בַּמַּיִם,

וְחֶלְקִי אוּרֵי שָׁמַיִם,

לִי מַשָׂא עַל שֶׁכֶם.

לִי שִׁירַת הַהֵלֶךְ

וּמַעֲלֵה הָהָר,

וּמֶרְחַק הָאֹפֶק

וּזְרִיחַת מָחָר.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42839