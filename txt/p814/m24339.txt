


	
	"כּוֹכָבָה"
	




לְדוֹדָתִי יֵשׁ עֵז קְטַנָּה,

זְרִיזָה וְשׁוֹבֵבָה.

לְדוֹדָתִי עֵז חֲמוּדָה,

וּשְׁמָהּ הוּא “כּוֹכָבָה”.





לָבָן וְצַח שְׂעַר הָעֵז,

נָקוּד בִּשְׁחוֹר קְטִיפָה,

מַמָּשׁ כִּשְׁמָהּ הִיא: כּוֹכָבָה,

וּבָעִזִּים יָפָה.





חָלָב טָעִים, חָלָב לָרֹב

שׁוֹפַעַת “כּוֹכָבָה”,

וְדוֹדָתִי מַעֲדַנִּים

תָּכִין מֵחֲלָבָהּ.





וַחֲכָמָה הִיא “כּוֹכָבָה”,

שְׁנִיָּה דוֹמָה לָהּ – אָיִן!

בָּאִים אוֹרְחִים אֶל דּוֹדָתִי –

תִּתֵּן חָלָב כִּפְלַיִם!











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/24339