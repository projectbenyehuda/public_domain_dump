


	
	[בְּטֶרֶם]
	




בְּטֶרֶם רָאַתְךָ עֵינִי הַמְיַחֶלֶת,

בְּטֶרֶם אִמַּצְתִּיךָ אֶל לוּחַ לִבִּי,

בִּטְהָר־חֲלֹמִי כְּבָר צָהַלְתָּ, פִּרְפַּרְתָּ –

בְּנִי.





בְּטֶרֶם אָעֵז הַאֲמֵן כִּי תָבוֹאָה,

לִפְנֵי אֶשְׁאָלְךָ בִּדְמָמָה מִיּוֹצְרִי,

שָׂשׂ לִקְרָאתְךָ כְּאֶל שֶׁמֶשׁ יוֹקֶדֶת

קִרְבִּי.





וְאִם כִּי יָדַעְתִּי, אַתָּה עוֹד אֵינֶךָ,

עֻלַּפְתָּ כֻּלְּךָ מָחָר עַרְפִלִּי,

כָּל גִּיד בִּי בִּשֵּׂר בִּרְנָנָה אֶת בּוֹאֶךָ –

יַלְדִּי.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42732