


	
	סֵפֶר לִי
	




סֵפֶר לִי, סֵפֶר לִי,

מְבַדֵּחַ לְהַפְלִיא,

וְכָל דַּף, וְכָל דַּף

מִתְהַפֵּךְ בּוֹ מֵאֵלָיו.





כָּל תְּמוּנָה, כָּל תְּמוּנָה,

כִּמְסַפֶּרֶת וְעוֹנָה.

הִנֵה עֵז, הִנֵּה עֵז,

מֶה גוֹעָה בְּקוֹל עָלֵז.





הַפַּרְפָּר, הַפַּרְפָּר,

טָס לוֹ מִן הַדַּף לַכָּר.

הַכּוֹכָב, רְאוּ כּוֹכָב –

מַה זּוֹרֵחַ עַל פְּנֵי דַף.





גַּם צִפּוֹר… הַצִּפּוֹר

בְּסִפְרִי בְּשִׁיר תֵּעוֹר:

רוּחַ־נֹד, רוּחַ־נֹד,

לֹא תִּיעַף בּוֹ, לֹא תִּשְׁקֹט.





אֵיזֶה סֵפֶר, אֵיזֶה סֵפֶר,

כָּל הַיּוֹם בּוֹ אֲדַפְדֵּפָה,

עַד אִיעַף… כְּשֶׁאִיעַף –

נָם סִפְרִי עַל כָּל דַּפָּיו.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24327