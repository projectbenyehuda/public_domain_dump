


	
	לִשְׂדוֹת יִזְרְעֶאל
	




לִשְׂדוֹת יִזְרְעֶאל, לֶהָרִים מִסָּבִיב,

שִׁירֵנוּ נָשִׁירָה בְּגִיל.

לְנֹעַם כְּפָרֵינוּ, לְשֶׁמֶשׁ הַזִּיו,

לַפֶּרַח לַסֶּלַע, לַשְּׁבִיל.





אֶל כָּל שֶׁנִּפְנֶה יְקַדְּמֵנוּ דָגָן,

חִטָּה זְהַבְהֶבֶת תִּקֹּד.

וְאֹפֶל הַחֹרֶשׁ, וְיֶרֶק הַגָּן,

וְשִׁיר וּפִטְפּוּט תִּינוֹקוֹת.





וְקוֹל הַצִּפּוֹר מִמְּרוֹמֵי הֶעָנָף

יָרִיעַ בְּזֶמֶר הַלֵּל,

וּתְכֵלֶת שָׁמַיִם פְּרוּשָׂה כְּכָנָף

מֵעַל מִשְׁכְּנוֹת יִזְרְעֶאל.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24365