


	
	[שָׁנִים הִתְנַפְנְפוּ]
	




שָׁנִים הִתְנַפְנְפוּ מֵאֲחוֹרֵי כְתֵפַיִךְ

כְּהִתְעוֹפֵף כַּנְפֵי הַפַּרְפָּרִים,

וְזִכְרֵי יָמִים עֲלֵי דְרָכַיִךְ

בְּעֵינֵךְ הִכְחִילוּ כִבְקָרִים.





עַל גַּבֵּךְ הִצְלִיפוּ לָךְ יָמַיִךְ

וְנִתְלוּ עֲלֵי כְתֵפֵךְ בְּכָל כָּבְדָם –

אַתְּ צָחַקְתְּ בְּלֹבֶן כָּל שִׁנַּיִךְ,

אַתְּ צָחַקְתְּ בְּכָל לִבֵּךְ הַתָּם.





צָחַקְתְּ… עַתָּה אִלְּמוֹת שְׂפָתַיִךְ

וְרֹאשֵׁךְ תָּלוּי בְּאֵין אוֹנִים.

הָרֶגַע הָאֶחָד כָּפָה עֻלּוֹ עָלַיִךְ

כָּבֵד וּמַר מִנֵּטֶל רַב־שָׁנִים.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42734