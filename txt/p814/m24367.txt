


	
	שִׁיר הַסַּנְדְּלָר
	




שִׁיר חָדָשׁ הַיּוֹם יִהְיֶה לִי,

נַעֲלַיִם לְרָחֵלִי.

נַעַל יֹפִי, נַעַל חֵן,

נֶחְמָדוֹת הֵן גַּם שְׁתֵּיהֶן.







נַעַל מַבִּיטָה יָמִינָה,

הָבָה וְנִקְרָא לָהּ: מִינָה.

נַעַל מַבִּיטָה רַק שְׂמֹאלָה,

וְעַל כֵּן נִקְרָא לָהּ: אוֹלָה.





חֲזָקוֹת הַנַּעֲלַיִם,

אוֹהֲבוֹת גַּם בֹּץ גַּם מַיִם,

לֹא בִּצָּה וְלֹא שְׁלוּלִית

אֶת הַנַּעַל לֹא תַפְחִיד.





וְקַלּוֹת הַנַּעֲלַיִם,

חִישׁ טָסוֹת בְּלֹא כְּנָפַיִם,

נַעַל־שַׁעַל אָצָה חִישׁ,

לֹא יַשִּׂיג אוֹתָהּ אַף אִישׁ.





מִי עוֹד, מִי עוֹד כְּרָחֵלִי,

עַל מְלַאכְתִּי יָפֶה יוֹדֶה לִי?

עוֹד דְפִיקָה בְּפַטִּישִׁי –

דַּי, גָּמַרְתִּי! תִּתְחַדְּשִׁי!













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/24367