


	
	פוזיטיב
	



למה כולם מתלוננים שיותר מ 600 חיילים נהרגו בלבנון ואף אחד לא אומר מלה טובה על זה שיותר מ 10,000 חיילים חזרו משם בשלום.

למה כולם מתלוננים ואף אחד לא אומר מלה טובה.

למה לומר כל הזמן שהאינפלציה משתוללת כשאפשר במקום זה לציין שעכשיו יש לאנשים הרבה יותר כסף.

למה כולם מתלוננים על “דבר אחר” ואף אחד לא אומר מלה טובה על “דבר”.

למה כולם מתלוננים כל כך שהשרים בחוץ לארץ ואף אחד לא אומר מלה טובה על זה שהם לא בארץ.

למה כולם מתלוננים שאין מה לעשות ואף אחד לא אומר מלה טובה על זה שאין גם עם מי לדבר.

למה כולם מתלוננים שערבים קונים בתים ואף אחד לא אומר מלה טובה על זה שהם גם בונים אותם.

למה כל כך הרבה צוחקים על ועדת ארלוזורוב וכל כך מעט בוכים על ועדת חוץ ובטחון.

למה כולם מתלוננים על הירידה ואף אחד לא אומר מלה טובה על הגידול בכחו של הלובי היהודי באמריקה.

למה כולם מתלוננים על השלום עם מצרים ואף אחד לא אומר מלה טובה על המלחמה עם לבנון.

למה כולם מתלוננים שהמצב איום ואף אחד לא אומר מלה טובה על זה שיהיה עוד הרבה יותר גרוע וכבר עובדים על זה.

לשפוך על הערבים צואה מותר רק לעם שעבר שואה.

למה רבים כל כך מתלוננים על המחיר כאשר מעטים כל כך משלמים אותו.

בכלל לא בטוח שהזמן פועל לטובתנו, כי אם הוא פועל אז 90% שהוא גם ערבי.

מיהו יהודי? זה שסוחט כדי להכנס לממשלה או זה שנסחט כדי להכנס לממשלה.

למה הארכיאולוגים מתלוננים שדיין שדד עתיקות ואף אחד מהם לא התלונן כשדיין שדד עתיקות.

למה כולם מתלוננים שאיזנברג מוכן למכור את המדינה ואף אחד לא אומר מלה טובה על זה שהוא מוכן גם לקנות אותה.

למה כולם מתלוננים שהאברכים מעשנים סמים ואף אחד לא אומר מלה טובה על זה שבתורה לא כתוב שום דבר נגד עשון סמים.

למה כולם מתלוננים שאנחנו עם קטן ואף אחד לא מבין שבגלל זה יותר קל לנו לעמוד זקוף.

למה יש כאלה שאיך שאתה לא מעגל אותם כלפי מטה או כלפי מעלה תמיד יצא לך אפס או מספר לא רציונלי.

למה כולם מתים לדעת מיהו יהודי ולאלה שהמיתו יהודים זה לא היה אכפת בכלל.

איך קרה שהחקלאים צריכים לקבל ערבות מדינה ממשה נסים במקום שמשה נסים יצטרך לקבל ערבות מדינה מהחקלאים.

יהודי שצועק “מוות לערבים” לא מגיע לו שיצעקו עליו “מוות ליהודים”.

למה כולם צוחקים ששמיר נמוך ואף אחד לא בוכה על זה שהממשלה עוד קטנה עליו בשני מספרים.

למה כולם מתלוננים שהבנקים הפסידו ואף אחד לא אומר מלה טובה על זה שגם המדינה לא בדיוק מרוויחה בזמן האחרון.

למה כולם מתלוננים שאין כסף ואף אחד לא אומר מלה טובה על זה שהכל במילא כל כך יקר שלא כדאי לקנות.

למה כולם מתלוננים כאשר פוליטיקאי משקר ואף אחד לא אומר מלה טובה שמזה בלבד אפשר לדעת את האמת.

למה כולם מתלוננים לאן נעלם הקו הירוק ואף אחד לא שואל איפה הקו האדום.

אולי מישהו יסביר לי איך זה יכול להיות שצ,ס,ק,א, אכלה אותה אבל מי שמחרבן אותה זה אנחנו.

למה כולם מתלוננים שמחירי הלחם עלו ואף אחד לא אומר מלה טובה על זה שמחירי היהלומים יירדו בקרוב (אולי…).

למה כולם מתלוננים שהחיים קשים ואף אחד לא אומר מלה טובה על זה שהמתים אינם מתלוננים.

למה כולם מתלוננים שהמלך חוסיין זה בגימטריא 324 ואף אחד לא אומר מלה טובה על זה ש“שום דבר לא יצא מזה” זה בגימטריא 512.

מה שאמר מוטה גור על השר שרון זה כלום לעומת מה שאמרה עליו אמא אחת שאתם לא מכירים.

לא רק אנחנו לא רוצים לדבר עם אשף גם אשף לא מת לדבר אתנו, איזה מזל!!

למה כולם מתלוננים על הבחירות ואף אחד לא אומר מלה טובה על זה שעוד מעט גם זה לא יהיה.

למה כולם מתלוננים על דחית הבחירות ואף אחד לא אומר מלה טובה על זה שאולי דחו אותם מפני שכרגע אין כל כך במי לבחור.

למה כולם מתלוננים על צה"ל ואף אחד לא מציין שכבר 11 שנה לא הפתיעו אותנו ביום כיפור.

למה כולם מתלוננים על המס יציאה ואף אחד לא אומר מלה טובה על זה שבכלל אפשר עוד לצאת.

למה כולם מתלוננים שקשה ואף אחד לא נהנה מזה שרך.

למה כולם מתלוננים על החום ואף אחד לא אומר מלה טובה על
הליברלים וכמה זה סמלי שאין שום קשר בין שני הדברים למרות ששניהם
נכונים.

למה כולם מתלוננים ואף אחד לא אומר מלה טובה על זה שמכל דבר רע יכול לצאת דבר שהוא גרוע ממנו או להיפך.

למה ספורטאים שלא עברו את המינימום לא נוסעים לאולימפיאדה ועתונאים שלא עוברים את המינימום כן נוסעים לשם.

כל כך הסתבכנו בשטחים שהיום אם במקום מכות ניתן לערבים נשיקות אז הם ימותו מאיידס.

למה כולם מתלוננים כשאין טלויזיה חוץ מאלה שקולטים את
ירדן, או את לבנון, אלה שיש להם צלחת או וידאו, וחוץ מספריות ההשכרה של
סרטי וידאו ובעלי בתי הקולנוע וקוראי הספרים ומוכרי הספרים
והמו’לים.

למה כולם מתלוננים שהממשלה אשמה ואף אחד לא אומר מלה טובה על זה שלפחות יודעים מי אשם.

גם שלום עכשיו וגם גוש אמונים חושבים שהם צודקים אבל גוש אמונים צודק הרבה יותר חזק.

אם כולם ידעו שאחרי הבחירות יבואו גזרות כלכליות אז למה לעזאזל עשו בחירות.

למה כולם מתלוננים שמחירי העגבניות גבוהים ואילו לאלה שמרוויחים מזה זה בכלל לא אכפת.

רק מי שהוא גזעני יכול לקרוא למישהו גזעני רק מפני שהוא גזעני (בשבוע הבא: פאשיסט).

למה כולם מתלוננים שאין תקווה ואף אחד לא אומר מלה טובה על זה שגם לא תהיה.

למה כולם מתלוננים שיש חרא בחומוס, ואף אחד לא אומר מלה טובה על זה שאין חומוס על המדרכות.

מי שמתלונן בלילה על המשטרה שלא יתפלא אם בבוקר הוא יתעורר בבית סוהר.

למה כולם מתלוננים ששמיר לא יביא את השלום ואף אחד לא אומר מלה טובה על זה שגם פרס לא הביא אותו.

למה כולם משמיצים את תשדירי הבחירות ואף אחד לא מוכן להפסיד שניה אחת ממה שמשדרים שם.

אם לוינגר הוא רב אז מיהו יהודי.

למה כולם נגעלים מאיך שהורכבה הממשלה ואף אחד לא אומר מלה טובה על זה שסוף סוף התברר לכולם מיהו יהודי.

אנשים אוהבים אנשים תראה איך הם אוכלים אחד את השני ואיך שהם נהנים מזה.

מה ההבדל בין שמיר ורבין? שלשמיר לפחות אין תכנית.

למה כולם תמיד מתלוננים ואף אחד לא אומר מלה טובה על זה שכולם מתלוננים.

מי אחראי לזה שמגן דוד אדום שובת בדיוק כשמרכז חרות מתכנס לפיגוע המוני.

למה כולם מתלוננים על עלית כוחו של הימין הקיצוני מה אכפת להם הרי זה קורה בצרפת.

למה כולם מתלוננים על זה שבגין לא יוצא מהבית ואף אחד לא אומר מלה טובה על זה שזה יוצא מהכלל.

למה כולם מתלוננים על מטוס הלביא ואף אחד לא אומר מלה טובה על זה שגם רומא לא נהרסה ביום אחד.

למה כולם מתלוננים שאין למי להתלונן ואף אחד לא אומר מלה טובה על זה שגם אין כל כך על מי להגיד מלה טובה.

למה כולם דואגים לרוחבה של הממשלה ולאף אחד לא אכפת מה יהיה האורך שלה.

למה כולם מתלוננים שממשלת האחדות לא מתפקדת ואף אחד לא אומר מלה טובה על זה שהיא לא מתפקדת.

למה כולם מתנפלים על הבית השני של שרון ואף אחד לא קם להגן על הבית השלישי מפני שמיר.

למה שר האוצר מתלונן שהלביא עולה ביוקר ואף אחד לא אומר לו מלה טובה על זה שהליכוד גם כן.

למה כולם מתלוננים שאין כבר חלוצים ואף אחד לא אומר מלה טובה על זה שקדחת דוקא – יש, והרבה…

מה ההבדל בין הליכוד וארגוני החבלה? שארגוני החבלה לוקחים אחריות גם על דברים שהם לא עשו.

למה כולם מתלוננים על החום מה יש? כבר אין ממשלה?

מיהו אנטישמי? אנטישמי הוא זה שלא מתבייש בזה שהוא שונא יהודים.














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/45475