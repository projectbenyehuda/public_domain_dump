


	
	מה הם עושים
	



נַגָּר




הַגִּידוּ נָא לִי



יְלָדוֹת וִילָדִים,



אֵיךְ עוֹבֵד נַגָּר



אַתֶּם כְּבָר יוֹדְעִים?







בַּמַּקְצוּעָה, בַּמַּשּׂוֹר



וְעִם הַפַּטִּישׁ גַּם כֵּן,



אֲרוֹנוֹת וְרָהִיטִים



הוּא בּוֹנֶה וּמְתַקֵּן.



כָּךְ עוֹשֶׂה הַנַּגָּר,



גַּם אַתֶּם יוֹדְעִים עַכְשָׁו,



רָהִיטִים יָפִים מֵעֵץ



בְּיָדַיִם שֶׁל זָהָב.




טַיָּס




הַגִּידוּ נָא לִי



יְלָדוֹת וִיְלָדִים,



אֵיךְ עוֹבֵד טַיָּס



אַתֶּם כְּבָר יוֹדְעִים?



הוּא יוֹשֵב לְיַד הַהֶגֶה



עַל כִּסֵּא לִפְנֵי כֻּלָם,



וְאוֹתָנוּ הוּא מֵטִיס



לְכָל מָקוֹם שֶׁבָּעוֹלָם.



כָּךְ עוֹבֵד הַטַיָּס



הוּא מֵטִיס אֶת הַמָּטוֹס,



וּלְאָן שֶׁהוּא טָס



אֲנַחְנוּ אִתּוֹ.




שַׂחֲקָנִית




הַגִּידוּ נָא לִי



יְלָדוֹת וִילָדִים,



מָה עוֹשָׂה שַׂחֲקָנִית



אַתֶּם כְּבָר יוֹדְעִים?



בַּבֹּקֶר חֲזָרוֹת



וְהַצַָּגָה בָּעֶרֶב,



אוֹתָהּ הַשַּׂחֲקָנִית



וּבְכָל יוֹם אִשָּׁה אַחֶרֶת.



זֹאת עוֹשָׂה הַשַּׂחֲקָנִית



יְלָדוֹת וִילָדִים,



בְּכָל יוֹם הִיא אַחֶרֶת



עַכְשָׁו אַתֶּם יוֹדְעִים.




עוֹרֵךְ-דִּין


הַגִּידוּ נָא לִי



יְלָדוֹת וִילָדִים,



מָה עוֹשֶׂה עוֹרֵךְ-דִּין



אַתֶּם כְּבָר יוֹדְעִים?



בֵּין פְּגִישָׁה לִפְגִישָׁה



הוּא חוֹקֵר וְבֹודֵק



וּמְנַסֶּה לְשַׁכְנֵעַ



שֶׁרַק הוּא צוֹדֵק.



כָּךְ עוֹבֵד עוֹרֵךְ-דִּין



יְלָדוֹת וִילָדִים,



הוּא חוֹקֵר וּמְשַׁכְנֵעַ



עַכְשָׁו אַתֶּם יוֹדְעִים.




מַדְּעָנִית


הַגִּידוּ נָא לִי



יְלָדוֹת וִילָדִים,



מָה עוֹשָׂה מַדְּעָנִית



אַתֶּם כְּבָר יוֹדְעִים?



הִיא חוֹקֶרֶת וּמְלַמֶּדֶת



וְהִיא חֲכָמָה מְאֹד,



וּבְכֹל זֹאת וְלַמְרוֹת זֹאת



הִיא לֹא מַפְסִיקָה לִלְמֹד.



כָּךְ הִיא הַמַּדְּעָנִית



יְלָדִים וִילָדוֹת,



הִיא גַם חֲכָמָה מְאֹד



וְגַם לֹא מַפְסִיקָה לִלְמֹד.




מוֹרַת-דֶּרֶךְ




הַגִּידוּ נָא לִי



יְלָדוֹת וִילָדִים,



מָה עוֹשָׁה מוֹרַת-דֶּרֶךְ



אַתֶּם כְּבָר יוֹדְעִים?



תַּיָּרִים הִיא מַדְרִיכָה



וְיוֹדַעַת שֶׁחָשׁוּב,



לְטַפֵּל בָּהֶם יָפֶה



כְּדֵי שֶׁהֵם יָבוֹאוּ שׁוּב.



תַּיָּרִים הִיא מְאָרַחַת



בִּמְקוֹמוֹת הֲכִי יָפִים,



מְטַיְּלִים בָּאָרֶץ יַחַד



מְרֻצִּים אַךְ עֲיֵפִים.




מְכוֹנַאי


הַגִּידוּ נָא לִי



יְלָדוֹת וִילָדִים,



אֵיךְ עוֹבֵד מְכוֹנַאי



אַתֶּם כְּבָר יוֹדְעִים?



הוּא מֵרִים אֶת הַמְּכוֹנִית



נִכְנָס לוֹ מִתַּחְתֶּיהָ,



וְאֵיךְ הוּא מְתַקֵּן אוֹתָהּ



אַף אֶחָד אֵינוֹ יוֹדֵעַ.



כָּךְ עוֹבֵד הַמְּכוֹנַאי



יְלָדוֹת וִילָדִים,



אַף אֶחָד אֵינוֹ יוֹדֵעַ



וְגַם אַַתֶּם אֵינְכֵֶם יוֹדְעִים.




אֵשֶׁת הַיי-טֶק




הַגִּידוּ נָא לִי



יְלָדוֹת וִילָדִים,



מָה עוֹשָׂה אֵשֶׁת הַיי-טֶק



אַתֶּם כְּבָר יוֹדְעִים?



הִיא גוֹלֶשֶׁת עַל מִקְלֶדֶת



בְּכָל הָעוֹלָם כֻּלּוֹ,



יוֹם אֶחָד הִיא מִילְיוֹנֶרִית



וְלַמָּחֳרָת ­­– כְּבָר לֹא.



זֹאת עוֹשָׂה אֵשֶׁת הַהַי-טֶק



יְלָדוֹת וִילָדִים,



מִשְׁתַּעֲשַׁעַַת בַּמִּלְיוֹנִים



עַכְשָׁו אַתֶּם יוֹדְעִים.




צַבָּעִי




הַגִּידוּ נָא לִי



יְלָדוֹת וִילָדִים,



אֵיךְ עוֹבֵד צַבָּעִי



אַתֶּם כְּבָר יוֹדְעִים?



עַל סֻלָּם עִם מִבְרֶשֶׁת



הוּא צוֹבֵעַ קִירוֹת,



בְּצֶבַַע טָרִי



לֹא לָגַעַת רַק לִרְאֹֹות.



כָּךְ עוֹבֵד הַצַּבָּעִי



עַל סֻלָּם עִם מִבְרֶשֶׁת,



מִתְלַכְלֵךְ בְּעַצְמוֹ



אֲבָל לֹא נוֹתֵן לָגֶשֶׁת.



שְׁרַבְרָב



הַגִּידוּ נָא לִי



יְלָדוֹת וִילָדִים,



אֵיךְ עוֹבֵד שְׁרַבְרָב



אַתֶּם כְּבָר יוֹדְעִים?



מַחֲלִיף וּמְתַקֵּן בְּרָזִים



וְנַעֲשֶׂה נוֹרָא חָשׁוּב,



מֵהָרֶגַע שֶׁאֶצְלֵנוּ



נִסְתַּם הַבִּיוּב.



כָּךְ עוֹבֵד הַשְּׁרַבְרָב



יְלָדוֹת וִילָדִים,



וְהוּא אִישׁ נוֹרָא חָשׁוּב



עַכְשָׁו אַתֶּם יוֹדְעִים.




רוֹפְאָה




הַגִּידוּ נָא לִי



יְלָדוֹת וִילָדִים,



אֵיךְ עוֹבֶדֶת רוֹפְאָה



אַתֶּם כְּבָר יוֹדְעִים?



הִיא בּוֹדֶקֶת אוֹתָנוּ



מִלְּפָנִים וּמְאָחוֹר,



הִיא רוֹשֶׁמֶת תְּרוּפוֹת



וּמַבְטִיחָה “זֶה יַעֲבֹר!”



כָּךְ עוֹשָׂה הָרוֹפְאָה



יְלָדוֹת וִילָדִים,



רוֹשֶׁמֶת תְּרוּפוֹת



וְזֶה עוֹבֵר, אַתֶּם יוֹדְְעִים.




שׁוֹטֶרֶת




הַגִּידוּ נָא לִי



יְלָדוֹת וִילָדִים,



מָה עוֹשָׂה שׁוֹטֶרֶת



אַתֶּם כְּבָר יוֹדְעִים?



הִיא שׁוֹמֶרֶת וְחוֹקֶרֶת



וּמְבַקֶּרֶת וְעוֹזֶרֶת,



וּמְשַׁחְרֶרֶת וְעוֹצֶרֶת



וּפוֹתֶרֶת וּמְפַשֶּׁרֶת.



כָּךְ פּוֹעֶלֶת הַשּׁוֹטֶרֶת



הִיא שׁוֹקֶדֶת וְטֹורַחַת,



וְעָלֵינוּ הִיא שׁוֹמֶרֶת



שֶׁנּוּכַל לִישֹׁן בְּנַחַת.



לַיְלָה טוֹב!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/18755