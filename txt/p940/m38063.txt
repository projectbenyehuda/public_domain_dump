


	
	אדוני דבקה לעפר נפשי
	








אֲדֹנָי, דָּבְקָה לֶעָפָר נַפְשִׁי

צָפוּ מַיִם עַל רֹאשִׁי



אָמַרְתִּי אַתָּה מַחְסִי

פְּנֵה אֵלַי וְחָנֵּנִי

הַטֵּה אֲדֹנָי אָזְנְךָ, עֲנֵנִי

כִּי עָנִי וְאֶבְיוֹן אָנִי 

תְּפִלָּה לְדָוִד.







וּרְאֵה כִּי עַמְּךָ הַגּוֹי הַזֶּה

דַּל וְנִמְאָס נֶחְפַּר וְנִבְזֶה

עַד מָתַי עֱנוּתוֹ לֹא תֶּחֱזֶה

אַל תָּשֵׁב פְּנֵי מְשִׁיחֶךָ

שֵׁבֶט מִישׁוֹר שֵׁבֶט מַלְכוּתֶךָ

אָז דִּבַּרְתָּ בֶּחָזוֹן לַחֲסִידֶךָ

נִשְׁבַּע אֲדֹנָי לְדָוִד.







דֹּב, אֵל, רַב עָלַי מִסְתּוֹלֵל

שׁוֹמֵר, מַה מִּלַּיְלָה, שׁוֹמֵר מַה מִלֵּיל

עַד מָתַי שִׁמְךָ בַּגּוֹיִים מִתְחַלֵּל

וְהַנּוֹגְשִׂים אָצִים

חָשִׁים וְלֹא מַחֲשִׁים

אִם אֵין בָּנוּ מַעֲשִׂים

זָכְרָה לְחַסְדֵי דָּוִד.





חַזֵּק צִיּוֹן, קִרְיַת דָּוִד חָנָה

רַבָּתִי בַּגּוֹיִים הָיְתָה כְּאַלְמָנָה

עֲנִיָּה סוֹעֲרָה נִיחוּם מֵאֲנָה

פְּדֵה אוֹתָהּ מִיָּד אֻמָּה קָשָׁה

וְהוֹצֵא אֶת הָאֶבֶן הָרֹאשָׁה

זְכוּת אָבוֹת שְׁלוֹשָׁה

וְהַמֶּלֶךְ דָּוִד.

















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38063