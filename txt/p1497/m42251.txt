


	
	[עַל־כֵּס חֻצַּב בַּצּוּר עַל־בָּמוֹת יָעַר]
	







– – – –   – – – –   – – –




עַל־כֵּס חֻצַּב בַּצּוּר עַל־בָּמוֹת יָעַר

לֹא תּוֹךְ חוֹמוֹת קִרְיָה עָצוּר בַּכֶּלֶא

כָּל־מַרְאֶה בִּלְבָבִי תִּמָּהוֹן יָעַר

וּבְקִרְבִּי גַם נַפְשִׁי תִשְׁתּוֹמֵם תֵּלֵא.





הָרֵי אַלְפִּי נֶגְדִּי מִשְׁכַּן הַסַּעַר

יָרִימוּ מֶצַח חַלָּמִישׁ הוֹי פֶּלֶא,

תַּחְתֵּנִי כִּכָּר רָב וּקְרִיּוֹת שַׁעַר

וּפְרָזוֹן וּנְהַר פּוֹ: מִי בָרָא אֵלֶּה.





וּסְבִיבוֹתַי גִּבְעוֹת־עַד תִּתְנַשֶּׂאנָה

עַד־כּוֹכָבִים, וּבְגֵיא רַבָּה תִכְלֶינָה

וּשְׁדֵמוֹת וּכְרָמִים אֶל־רֹאשָׁן כֶּתֶר.





מִי בָרָא אֵל, יַד מִי עֵינַי תִּצְפֶּינָה?

הַבְמִישׁוֹר מוֹשָׁבוֹ, עַל הָרֵי־בֶתֶר?

פֶּתִי לוֹ הִשְׁתּוֹחַח, הוּא יוֹשֵׁב סֵתֶר.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42251