


	
	מִתּוֹךְ הַשִּׁירָה "הַדּוֹר הַזֶּה אוֹ דּוֹר הָפוּךְ"
	





– – – –   – – – –

– – – –   – – – – –




אַךְ הַדּוֹר זוֹ דּוֹר עֵרֶב רַב

וּלְאֹם בִּלְאֹם בּוֹ יִתְעָרָב.

הָבָה נָקוּמָה נִתְאַחַד

אֶל־עַם אֶחָד וּלְגוֹי אֶחָד.

מָחֹה נִמְחֶה זֵכֶר אָבוֹת,

זֵכֶר קוֹרוֹת רָעוֹת טוֹבוֹת.

שָׂפָה עִבְרִית מֵתָה, קִבְרוּהָ,

עַל־פִּיכֶם עוֹד אַל־תַּשְׁמִיעוּהָ.

קִבְרוּ קִרְעוּ שִׂרְפוּ כָל־סֵפֶר

זִכְרוֹנֵי־קֶדֶם מִשְׁלֵי־אֵפֶר

אֵיךְ נִתְרַצֶּה לִבְנֵי אַרְצֵנוּ

אִם לֹא נִטֹּשׁ, נָמִיר חֻקֵּינוּ

אִם נַבִּיט עוֹד אֶל־צוּר חֻצָּבְנוּ

אִם לֹא נִשְׁכַּח אֶרֶץ עָזָבְנוּ?

חַיִץ נַפִּיל, מָסָךְ נִקְרַע

עִמָּם נַסְכִּין אִתָּם נִתְרַע.

לָהֶם נָשׁוּבָה אִם יִדְחוּנוּ

נִתְרַפֵּס לָמוֹ אִם יִבְזוּנוּ

מֵהֶם נִקַּח חָרָשׁ תּוֹפֵר

רוֹפֵא מֵלִיץ חוֹנֵךְ סוֹפֵר.

וּבְמַרְכֻּלְתָּמוֹ נִצְטַיָּד

כָּל־הוֹן נִקְנֶה וּסְחוֹרַת יָד.

רַק כִּשְׁמוֹתָם נִקְרָא שֵׁמוֹת

רַק מֵהֶם דַּעַת וּמְזִמּוֹת.

מָקוֹם בָּרֹאשׁ לָמוֹ נִתֵּן

בָּהֶם נִדְבַּק בָּם נִתְחַתֵּן.

נֹאכַל נִשְׁתֶּה עַל־שֻׁלְחָנָם

פִּתָּם טִבְחָם שַׁמְנָם יֵינָם

יָקוּץ יִמְאַס רַק בֶּן־הָגָר

שֹׁסֵעַ שֶׁסַע לֹא יִגָּר:

כַּטָּמֵא לָנוּ כַטָּהוֹר

קֹדֶשׁ וָחֹל מַצָּה וּשְׂאוֹר.

חַגָּם נָחֹג אַךְ לֹא חַגֵּנוּ

וּבְשַׁבָּתָם נַעְדֶּה כֵלֵינוּ.

בַּיִת יִבְנוּ לִקְדוֹשֵׁיהֶם

לָאָדָם אֵל לִבְתוּלָה אֵם

גַּם מִכַּסְפֵּנוּ יִבָּנֶה

וּלְמִקְדָּשֵׁנוּ לֹא נִפְנֶה.

כֹּה נִתְחַבֵּר כֹּה נִתְאַחַד

אֶל־עַם אֶחָד וּלְגוֹי אֶחָד.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/42254