


	
	מִי זֶה בָא בְגִיל וּבְשִׂמְחָה
	



שיר יין


מִי זֶה בָא בְגִיל וּבְשִׂמְחָה / אֶל תּוֹךְ הַלְּבָבוֹת?

כָּל יָגוֹן וְכָל אוֹן דָּחָה, / כִּי גִילוֹת קְרֵבוֹת,

גַּם סֵפֶר מְצוּקִים מָחָה / וַיִּכְתֹּב לְטוֹבוֹת –

בָּא יַיִן אֲשֶׁר מִנְיָנוֹ / שִׁשִּׁים וַעֲשָׂרָה,

יָצָא סוֹד וְהוּא עִנְיָנוֹ / גַּם הוּא בַּסְּפִירָה.





״שָׁלוֹם״ אֹמְרָה ״כּוֹס רִאשׁוֹן״ / אֶל הַלֵּב בְּבוֹאוֹ,



גַּם שֵׁנִי יְהָאִיר אִישׁוֹן / הָעַיִן לְנוֹשְׂאוֹ

וּשְׁלִישִׁי יְצַוֶּה לָשׁוֹן / יֶהְגֶּה שִׁיר לְבוֹרְאוֹ

וּרְבִיעִי יְגָרֵשׁ אוֹנוֹ / זֹאת הִיא הַחֲקִירָה

אַשְׁרֵי מִי יְהִי קִנְיָנוֹ / שִׂמְחַת לֵב וְשִׁירָה!





הָבוּ לִי חֲצִי הַר סִינַי / הוּא שִׂמְחַת לְבָבִי

הוּא יָנִיס מְאֹד לִיגוֹנַי / הוּא יָסִיר כְּאֵבִי,

הוּא יַעַל עֲלֵי רַעְיוֹנַי / בִּרְכָתִי וְטוּבִי.

הַשְׁקוּנִי אֲדַמְדַּם עֵינוֹ / עִם נֶפֶשׁ יְקָרָה,

כִּי כָל מִין יְבַקֵּשׁ מִינוֹ / עֵת שֶׁבֶת בְּחֶבְרָה.





כָּרַת עִם רְנָנִים אָמְנָם / הַיַּיִן בְּרִיתוֹ,

הַמּוֹכֵר מְכָרוֹ חִנָּם – / לֹא יָדַע שְׁתוֹתוֹ

נֶעְגָּמִים יְנַחֵם אוֹנָם / זֹאת חֻקּוֹ וְדָתוֹ

הַכִּילַי יְפַזֵּר הוֹנוֹ / בִּשְׁתוֹתוֹ מְהֵרָה,

גַּם חַלָּשׁ יְהִי נָא רֻנּוֹ / רֹן בַּעַל גְּבוּרָה.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31480