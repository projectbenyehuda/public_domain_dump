


	
	מַעְשֵׂי אֲדֹנָי הַדְּרוּשִׁים
	



אופן






מַעְשֵׂי אֲדֹנָי הַדְּרוּשִׁים / בִּקְהַל קְדוֹשִׁים:





שִׁפְרָה בְרוּחוֹ / שְׁמֵי שְׁחָקִים,

כִּרְאִי יְצוּקִים / וְצֹר חֲזָקִים.

מִבְטַח קְצָווֹת / וְיָם רְחוֹקִים –

רַחְמָיו עֲלֵי כָל הַנְּפָשִׁים / כָּל יוֹם חֲדָשִׁים.





הָאֵל גְּדָל עֹז, / תְּמִים תְּבוּנָה,

מֵאֵין דְּמוּת לוֹ / וְלֹא תְמוּנָה,

מֵחֲקֹר פְּלָאָיו / וְהַתְּכוּנָה

חַכְמֵי חֲרָשִׁים מַחֲרִישִׁים / וּנְבוֹן לְחָשִׁים.





הוֹדוֹ יְתַנֶּה / הֲמוֹן שְׂרָפִים,

כֻּלָּם לְמֵאוֹת / וְלַאֲלָפִים,

הַנֶּאֱמָנִים / וְלֹא חֲנֵפִים,

כִּי לֹא יְגֵעִים כָּאֲנָשִׁים / הַנֶּחֱלָשִׁים.





נֶגְדָּם כְּרוּבִים / בְּרוּם מְרוֹמִים

לִשְׁמוֹ מְבָרְכִים / בְּחִיל וְאֵימִים

דָּבָר מְדֻבָּר / אֱמֶת וְתָמִים,

כִּי לֹא לְלֶכְתָּם כַּאֲנוּשִׁים / לִקְרַאת נְחָשִׁים.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31481