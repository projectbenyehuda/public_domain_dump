


	
	עת כנור תחת יד רוגשת יתיפח
	



עֵת כִּנּוֹר תַּחַת יָד רוֹגֶשֶׁת יִתְיַפֵּחַ / שאול טשרניחובסקי




עֵת כִּנּוֹר תַּחַת יָד רוֹגֶשֶת יִתְיַפֵּחַ,



וְיִנָּתֵק מֵיתָר רַךְ מִמְּרִי הַכְּאֵב הָעָז,



בִּפְרֹץ יַם צִלְצְלֵי חֵן בָּעוּגָב יֵאָנֵחַ,



וְתָקֵר שִׁירַת-יָהּ וְהֶמְיָתָהּ הֶגְיוֹן-רָז;


  


בִּצְעִיף הַתְּכֵלֶת עֵת עֲרָבוֹת תֵּרָגַעְנָה,



יָרֵחַ כְּחוֹלֵם נָד, וְאִלֵּם דְּמִי הַלַּיִל,



כִּבְמִקְסַם הָאַשָּׁף הֶעָבִים כִּי תוֹפַעְנָה,



וִיצוּרֵי עַרְפִלֵּי-עָב יֵרָקְמוּ בְּמֶרְחַב אֵל;


  


בִּרְעֹשׁ, בִּגְעֹשׁ וּנְתֹץ אֲרָזִים סַעַר נֶגֶב,



בַּדְּרָכִים מוּעָף חִישׁ, יִתְפַּלֵּשׁ בְּעַנֲנִי חוֹל;



וְשֶׁטֶף מִטְרוֹת-עֹז כִּי יַמְסֶה גּוּשׁ וָרֶגֶב,



הַבָּרָק יִקְרַע עָב, חֲזִיזִים יִתְּנוּ קוֹל, –


 


אָז אִתָּךְ חַי אֲנִי, מְלֹא תֵּבֵל-יָהּ רַבָּתִי!



וּכְנַפְשֵׁךְ – נַפְשִׁי אָז שׁוֹאֶפֶת קְרָב וּדְרוֹר,



עִם אַנְחוֹת תֵּבֵל כֻּלָּהּ תִּפְרֹץ גַּם אַנְחָתִי,



וּפְצָעַי נוֹטְפִים דָּם עִם דְּמֵי כָּל דּוֹר וָדוֹר…


  

אודיסה 1897






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5713