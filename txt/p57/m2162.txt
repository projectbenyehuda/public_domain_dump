


	
	[וְאִם יֶשְׁךָ מוֹצִיא בְּמִסְפָּר]
	




וְאִם יֶשְׁךָ מוֹצִיא בְּמִסְפָּר

הַטְּרָפִים עַל הָעֵצִים

וּמוֹנֶה אֶת הַגַּלִּים

בְּמֶרְחֲבֵי יָם הַנִּגְרָשׁ –

רַק אַתָּה מִסְפָּר תִּמְצָא

לַנְּעָרוֹת שֶׁאָהָבְתִּי.

רִאשׁוֹנָה מֵאַתּוּנָה

עֲלָמוֹת עֶשְׂרִים תִּקַּח

וְעוֹד חֲמֵשׁ-עֶשְׂרֵה תּוֹסִיף.

וְעֲלֵיהֶן עוֹד לִגְיוֹנוֹת

יְפֵה-פִיּוֹת מִקּוֹרִינְתְּ,

מִפְּנֵי שֶׁהִיא בַּאֲחָיָה,

אֲשֶׁר נָשֶׁיהָ יָפוֹת.

וּמְנֵה לִי מִן אִי לֶסְבּוֹס

וְעַד לְבוֹא יוֹנִיָּה,

מִקַּרִיָּה, מֵרוֹדוֹס

אַלְפַּיִם יַעֲלוֹת-חֵן.

" אַלְפַּיִם?!" – מַה תִּשְׁתָּאֶה!

לֹא עוֹד כִּנִּיתִי טִירוֹס,

קַנוֹבוֹס לֹא הִזְכַּרְתִּי,

וּכְרַכִּים עַל אִי כְּרֵתִים,

אֲשֶׁר שָׁם אֵרוֹס שׂוֹרֵר.

וְאֵיך אֲכַנֶּה נְעָרוֹת

מֵעֵבֶר גְּבוּל גַּדֵירָה,

בְּבַקְטְרִיָּה וּבְהִנְדּוּ,

לָהֶן תִּכְלֶינָה עֵינָי?
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2162