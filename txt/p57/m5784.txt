


	
	רוחות של אמברים
	



רוּחוֹת שֶׁל אַמְבָּרִים / שאול טשרניחובסקי


רוּחוֹת שֶׁל אַמְבָּרִים עֲמוּסוֹת חֹם-דָּגָן



עִם רֵיחַ נִשֹּׁבֶת וְרֹטֶב הַגָּן,



רוּחוֹת סוֹפֵי-קַיִץ, עוֹנַת הֶעָמָל,



חִטָּה מַבְשֶׁלֶת וְעֵשֶׂב קָמָל!

רוּחוֹת מְמֻנּוֹת עַל קַרְקַע-גְּרָנוֹת,



חוֹבְבוֹת כָּל חָרִיץ דָּשׁ אוֹמֵר רְנָנוֹת,



וּמֶלֶל-מוֹרַג, בּוֹ בַּגֹּרֶן תֻּכַּשׁ



שִׁבֹּלֶת מְרַשְׁרֶשֶׁת בֵּין תֶּבֶן לְקַשׁ!

אַתֶּן הָרוּחוֹת הַמְמֻנּוֹת עַל הַבָּר,



עַל הָאֲפִילִים – בְּעוֹדֶנּוּ עֻבָּר,



מוּטָל לוֹ בַּתֶּלֶם בְּתוֹךְ חִתּוּלָיו,



בְּגוּשׁ שֶׁל מַשְׂדֶּדֶת עוֹבֶרֶת עָלָיו!

רוּחוֹת – אֶפִּטְרוֹפְּסוֹת לְגַן וּכְרָמִים,



צוֹבְעוֹת אֶת הַגֶּפֶן יָרֹק וְדָמִים,



בְּיָד מְלַטֶּפֶת קֹוְצוֹת אֶת-סִיסוֹ,



דּוֹאֶגֶת לַמֶּתֶק שֶׁבַּעֲסִיסוֹ; –

צְאֶינָה, בָּרֵכְנָה אֶת מִשְׁכְּנוֹת אַחַי



בְּרָכָה מְשֻׁלֶּשֶׁת, בִּרְכַּת כֹּה לֶחָי!



זָרֹה עַל כָּל אֹהֶל, סָבִיב לְכָל-כְּפָר,



מֵרֵיחַ נִשֹּׁבֶת וְנַהַם שׁוֹר-פָּר;

עֲבוֹרְנָה בָּעֶרֶב, שֹׁקְטוֹת-עֲדִינוֹת,



נָא הַהֲסֶינָה אֶת כָּל הַגִּנּוֹת,



תַּבֵּלְנָה בְּלַחוּת מְשַׁכֶּרֶת שֶׁל גַּת,



מֵי שֹׁקֶת וְרֵיחַ חַלּוֹת-הַשַּׁבָּת!



ברכבת מרסיל – פָּרישׂ, 1937






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5784