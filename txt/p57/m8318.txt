


	
	קום עלה בהר-התוחלת
	




קוּם עֲלֵה בְּהַר-הַתּוֹחֶלֶת,



הַר-צוֹפִים, וְעִמְדָה כֵן –



הוֹי, הִנֵּה אֲפִיק הַתְּכֵלֶת,



נְהַר-קָדְשֵׁנוּ, הַיַּרְדֵּן.


  


שָׂא שָׁלוֹם וּשְׁלוֹם בָּנֶיךָ



מֵאַרְבַּע כַּנְפוֹת עוֹלָם!



בְּשֵׁם כֻּלָּם כִּי אֲבָרְכֶךָ,



שְׁמַע קוֹלִי כְּאֶת קוֹלָם.





אֵין לְךָ אֶרֶץ, אֵין לְךָ פֶלֶךְ



לֹא קִדְּשׁוּךָ, כִּי עַל כֵּן



עֲדֶן לֹא קָם שְׁנוֹת-אֶלֶף מֶלֶךְ



לֹא יְדָעֲךָ, יַרְדֵּן!


 


כְּלוּם לַתֵּמְזָה הָרוֹכֶלֶת,



כְּלוּם לַנִּיגֶר הָרָחוֹק,



לֹא אַתָּה לָהֶם תּוֹחֶלֶת,



לֹא תָּשִׂים לַטִּבֶּר חֹק?


 


מִי הַבָּז לְמֵי-קָדְשֶׁךָ,



לְשִׁמְעֲךָ מִי לֹא נִפְעָם?



לֹא שָׁלַח בָּנָיו אֵלֶיךָ



מִמֶּרְחָק מֵעֵבֶר-יָם?





מִיסִיסִפִּי רַב-הָעַיִן



אוֹ הַהוּדְסוֹן הָרָחָב?



מִי וָמִי לֹא בָא עֲדַיִן



לְבָרְכֶךָ, קְטוֹן אֶחָיו?





עַל גְּדוֹתֶיךָ – תֵּל וָרֶכֶס –



הֵן נָמִים יוֹבְלִים-מֵאָז



מִקְדָּשִׁים, קָרְסוּ מֵאֶפֶס



כֹּהֲנִים וְעַם נִכְנָס.


 


עַל גַּל מֵי-הָרִים, מֵי שָׂחוּ



תִּגְרְפֵמוֹ – גַּל שֵׂטִים –



שְׁיָר אֲבַק אֻמּוֹת נִשְׁכָּחוּ



וַעֲפַר אֵלִים מֵתִים.


 


מִן הַוּוֹלְגָה הַנִּדְגֶּלֶת



וַאֲפִיק-הַשִּׁיר הָרֵין,



עַד הַסֵּינָה הַהוֹלֶלֶת,



מִי כָּמוֹךָ הַיַּרְדֵּן?


 


מִפַּמְיַס עַד הַכִּנֶּרֶת



וְיָם-הָעֲרָבָה בִּלְבָד



יְאוֹר אֶחָד! אֻמָּה יוֹצֶרֶת



יָד אַחַת וְשִׁיר אֶחָד!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8318