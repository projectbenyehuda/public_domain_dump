


	
	יום זה יולד בו שיר
	



יוֹם זֶה יוֹם יֻלַּד בּוֹ שִׁיר / שאול טשרניחובסקי




יוֹם זֶה – יוֹם יֻלַּד בּוֹ שִׁיר



הֱקִיצוֹתִי – עַל הַקִּיר



שֶׁמֶשׁ צְעִירָה חַמָּה



עָסְקָה בִּכְתִיבָה תַּמָּה,



כְּתָב שִׁמְשִׁי צוֹחֵק וָחָם:



צֵא הַיַּעֲרָה, נִרְדַּם!



וְדָבָר – לֹא אֵדַע מַה –



בִּי נֵעוֹר, בִּי זָע, הָמָה



עַל נִימָה סְתוּמָה מֵעַיִן,



תְּפָשַׂנִי: בָּא מִנַּיִן?



מִתְרוֹצֵץ בְּנִגּוּנִים,



מִלְמְלוֹת חֲרוּז-גְּוָנִים;



וַאֲנִי כְּבָר בּוֹ מַכִּיר: –



יוֹם זֶה יוֹם יֻלַּד בּוֹ שִׁיר…


  


שִׁיר יֻלַּד, הוּא בֹּא יָבֹא!



מִן הַגֹּרֶן אֲבִיבוֹ?



כִּי מַדּוּעַ חֹם אַמְבָּר



אֲפָפַנִי עִם הַבָּר,



וּמַעְרֶכֶת הָאֲפָר



רָעֲדָה אֶל גְּעוֹת-הַפָּר,



אֶל קוֹל חֵמֶת-חֲלִילִים?



מִמִּזְבַּח הָאֱלִילִים?



בִּכְנַף עָב נָמֵס וְגָז?



בְּמִזְמוּטָיו שֶׁל הַיַּרְגָּז?



בְּפִטְפּוּטֵי טִפּוֹת הַבֶּרֶז?



בְּקִרְיַת-עֲנָבִים עַל-אֶרֶז,



בַּעֲרֵמוֹת הֶחָצִיר? –



יוֹם זֶה יוֹם יֻלַּד בּוֹ שִׁיר.


  


הוּא יָבֹא קַל כַּחֲלוֹם!



תִּזְרְקֶנּוּ לִי: שָׁלוֹם!



בְּמַשְׁרֹקִית שֶׁל אֳנִיָּה,



מֵעֵינֵי תֵימָנִיָּה,



מִפָּסוּק שֶׁל הַתַּנָּ"ךְ



קָם נֵעוֹר (זֶה כְּבָר נִשְׁכָּח!)?



אֶמְצָאֶנּוּ בָּא מֵרֹן



בִּמְבַשֶּׂרֶת הַשִׁפּוֹן,



בְּנִיצוֹץ – בּוֹנֵה הַקִּיר



כִּי יִנְדַּח גַּרְזֶן עַל גִּיר,



בֵּין פִּרְחֵי הָאַסְפֶּרְמַנְיָה 1



בַּיַּרְדֵּן עַל יַד דְּגַנְיָה,



בְּגִמְגּוּם יוּבַל טָמִיר, –



יוֹם זֶה יוֹם יֻלַּד בּוֹ שִׁיר!


  


הַיְקִירֶנּוּ לְבָבִי



שִׁיר שָׂשׂוֹן, הִי כְאֵבִי,



אוֹ אֶדְלֶנּוּ חַי מִתְּהֹם



שֶׁל שִׁכְחוֹן-דּוֹרוֹת לְאוֹר-יוֹם?



אִם בִּכְתָב הָאֲבָנִים



שֶׁל הִמּוֹט-הָאֵיתָנִים?



בְּרֶמֶז עוֹלְמוֹת כּוֹכָבִים,



בְּסוֹד-כַּנְפֵי הַחֲגָוִים?



יְגֻנַּב לִי מֵאִגְּרוֹת



וְקָמֵעוֹת רִאשׁוֹן דּוֹרוֹת,



עִם-שִׁיר אֹרֶן כִּי יָנוּעַ,



בַּאֲפִיק זְהַב מַבּוּעַ,



בְּתִרְבֹּכֶת יָם סַפִּיר, –



יוֹם זֶה יוֹם יֻלַּד בּוֹ שִׁיר!


 

תל-אביב 1936






עץ.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5145