


	
	מֶלֶךְ הַיַּעַר אוֹמֵר
	



תרגום


כַּמָּה אִילָנוֹת בַּיַּעַר גֻדָּעוּ



בְּכָל אֲשֶׁר אֶפְנֶה אַךְ דְּרָכִים.



בְּעֶטְיוֹ שֶׁל סַנְדַּל הַחוֹטְבִים כְּבָר נִקְטְפוּ



כַּמָּה נִצָּנִים וּפְרָחִים!





נָשִׁים צַעֲָקָנִיּוֹת מְשָׂרְכוֹת דַּרְכֵיהֶן,



אוֹרְחוֹת מַבְעִירוֹת מְדוּרוֹת…



אֵלּוּ וָאֵלּוּ מְטִילִים אֵימָתָם



עַל חַיַּת הַיַּעַר בַּמְּאוּרוֹת.





נָדְדָה הַצִּפּוֹר מֵאֵימַת הַצִּבּוּר,



קִנֵּי הַכִּיכְלִים אֻמְלָלִים,



פָּשְׁטוּ בַּיַּעַר הַנְּעָרִים הַפְּזִיזִים,



אִבְּדוּ כָּל תִּלֵּי הַנְּמָלִים…





אֶזְכְּרָה יָמִים – וְהַיַּעַר גֵיא סְתָרִים



מַאֲפַיל עַל עוֹבְרִים וַהֲמוֹנָם,



קוֹלִי כִּי אֶשָׂא וַאֲחָזָם שָׂעַר,



בְּחָפְזָה יַשְׁלִיכוּ צִקְלוֹנָם.





יַלְקוּט זֶה מָלֵא כָּל טוּב נִתַּן לְאָכְלָה,



פֵּרוֹת וּפְתוֹתִים מְרֻבִּים;



חֵלֶק כַּחֵלֶק לַצְּבִי וְלָאַרְנֶבֶת,



בָּאִים וְנֶהֱנִים הַדֻּבִּים.





הָלוֹךְ וְצָבוֹר אֶתְהַלֵּךְ, אֲשׁוֹרֵר,



מִתְעַנֵּג עַל טוּב וְעַל נָחַת…



– עַתָּה מַה בֶּצַע כִּי אֵתַע, אֲחַטֵּט:



כְּלוּם יֵשׁ לִמְצֹא מַה בַּקָּרָחַת?







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/11162