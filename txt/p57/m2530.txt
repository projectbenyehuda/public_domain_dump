


	
	נֵצֵאָה, נָגוּרָה שַׁאֲנָנִים
	




נֵצֵאָה, נָגוּרָה שַׁאֲנַנִּים



כְּתֹם עִדַּן קֶרַח וּכְפוֹר,



כִּזְרֹחַ הַחַרְסָה בַּגַּנִּים,



בִּנְאוֹת דִּשְׂאֵי עֹנֶג וָאוֹר;


  


עֵת עָלִים רְטֻבִּים, רַעֲנַנִּים



יָפִיצוּ נִיחֹחַ הַמּוֹר,



כְּמוֹ שִׂיחַ אֶרְאֶלִּים, שִׁנְאַנִּים



יָרֹנּוּ הַזָּמִיר, הַדְּרוֹר;


  


עֵת חַכְלִיל יְכַסֶּה שׁוֹשַׁנִּים,



אֲהָבִים אַךְ תֶּהְגֶּה הַתּוֹר, –



נָגוּרָה, נִתְעַלְּסָה בַּגַּנִּים



כְּתֹם עִדַּן קֶרַח וּכְפֹר.


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2530