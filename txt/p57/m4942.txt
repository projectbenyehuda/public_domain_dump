


	
	ערבות-בכות שם נשענו
	



עַרְבוֹת-בָּכוּת שָׁם נִשְׁעָנוּ / שאול טשרניחובסקי

  


– עַרְבוֹת-בָּכוּת שָׁם נִשְׁעָנוּ,



יֵעָגֵנוּ…



כָּכָה נַעֲמוֹד גַּם אָנוּ



פַּעַם שְׁנֵינוּ:



לְלֹא עָלִים וּלְלֹא רִנָּה



מֻטֵּי עָנָף – – –



צִפּוֹרֵנוּ תַּרְחִיק קִנָּהּ –



עַל גַּב כָּנָף!



אֵי הַטְּרָפִים? אֵי הַצִּיצִים?



נָשְׂאָה רוּחַ!



הֲיָנוּדוּ לָךְ בּוּקִיצִים,



לִי אָשׁוּחַ?



הָיָה אָבִיב (אַתְּ זוֹכֶרֶת?),



זְכוּרָנִי:



רַעַם בָּא עִם עָב עוֹבֶרֶת –



וּבֵרְכָנִי…


  

פיכטנגרונד, 1929






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4942