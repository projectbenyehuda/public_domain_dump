


	
	II אַל נָא, יוֹנָתִי, תִּתְחָרְטִי
	




אַל נָא, יוֹנָתִי, תִּתְחָרְטִי, כִּי מְהֵרָה כָּל כָּךְ הִתְמַכַּרְתְּ לִי!

בְּעֵינַי כִּי לֹא נְקַלּוֹת, גְּנַאי לָךְ? חָלִילָה וְחָס.

שׁוֹנִים מְאֹד חִצָּיו שֶׁל אָמוֹר: מֵהֶם יֵשׁ הַשּׂוֹרְטִים רַק שְׂרִיטוֹת,

וְרַעְלָם מְחַלְחֵל לְאַט, יִכְאַב רֹב-יָמִים הַלֵּב.

אַךְ יֵשׁ אַדִּירֵי-הַנּוֹצָה, חֹד עֻקְצָם חָדָשׁ עִמָּהֶם,

חוֹדְרִים בַּמֹּחַ מִיָּד, פִּתְאֹם יַדְלִיקוּ הַדָּם.

אָז בִּימֵי גְבֹר הַגִִּבּוֹרִים, כְּשֶׁאֵלִים וְאֵלוֹת אָהֵבוּ,

עַיִן רָאֲתָה – וַתְּאַו, חָשְׁקָה – וְנֶהֶנְתָה מִיָּד.

סוֹבְרָה אַתְּ, הַרְבֵּה הִתְיַשְּׁבָה אֵלַת-הָאַהֲבָה בְדַעְתָּהּ

בְּחֹרְשַת הַר-אִידָה, בִּנְשׂא חֵן בְּעֵינֶיהָ אַנְכִיס?

אִלּוּ הִתְמַהְמְהָה לוּנָה לְנַשֵּׁק לַיָּשֵׁן הַנֶּחְמָד,

קִדְּמָה אַוְרוֹרָה זֶה כְּבָר לְעוֹרְרוֹ מִקִּנְאָה מִשְּׁנָת.

בְּמִשְׁתֵּה הַתְּרוּעוֹת הִשְׁקִיפָה הֶרוֹ בְּלֵיאַנְדְּרוּס, וְתֵכֶף

הִטִּיל אֶת-עַצְמוֹ בְחֹם-חִשְׁקוֹ בַמַּיִם בַּלֵּיל.

רֵיָה-סִילְוִיָּה, אוֹתָהּ בַּת-נָסִיךְ, יוֹרֶדֶת כְּדֵי לִשְׁאֹב

מַיִם מִטִּיבְּרוּס הַיְאוֹר, תְּפָסָהּ וּכְפָאָהּ הָאֵל.

כָּכָה הֵקִים לוֹ בָנִים הָאֵל מַרְס! וּזְאֵבָה הֵינִיקָה

לוֹ אֶת-הַתְּאוֹמִים. אֱמֹר: רוֹמָא מוֹלֶכֶת בַּיְקוּם!

ירושלים, 8.8.32









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28214