


	
	רסיסי טללים קננו לילה
	



רְסִיסֵי טְלָלִים קִנְּנוּ לַיְלָה / שאול טשרניחובסקי




רְסִיסֵי טְלָלִים קִנְנוּ לַיְלָה



בְּכַפְתּוֹר הַשּׁוֹשַׁנָּה,



חֶרֶס יָהֵל יֵאָסֵפוּן –



תִּקְווֹת נַפְשִׁי נַעֲנָה.


  


וּבַלַּיְלָה, תֹּר הַדְּמָמָה,



יְסֻבּוּנִי דּוּמָם



שְׂעִפֵּי-קֶסֶם, חֲלוֹמוֹת-אוֹרוֹת;



בֹּקֶר – וְעָבְרוּ כְּתֻמָּם.


  


בְּחֶזְיוֹן אֲשׁוּרֶנָּה,



אָקוּם – הִיא אֵינֶנָּה.



נַפְשִׁי מְלֵאָה גַּעְגּוּעִים,



עֵינַי לָהּ תִּכְלֶינָה.


  

1894






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5147