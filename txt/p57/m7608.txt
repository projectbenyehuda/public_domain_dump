


	
	אוֹמְרִים יֶשְׁנָהּ אֶרֶץ...
	




אוֹמְרִים: יֶשְׁנָהּ אֶרֶץ,

אֶרֶץ רְוַת שֶׁמֶשׁ…

אַיֵּה אוֹתָהּ אֶרֶץ?

אֵיפֹה אוֹתוֹ שֶׁמֶשׁ?

אוֹמְרִים: יֶשְׁנָהּ אֶרֶץ

עַמּוּדֶיהָ שִׁבְעָה,

שִׁבְעָה כּוֹכְבֵי-לֶכֶת

צָצִים עַל כָּל גִּבְעָה.

אֶרֶץ – בָּהּ יְקֻיַּם

כָּל אֲשֶׁר אִישׁ קִוָּה,

נִכְנַס כָּל הַנִּכְנָס –

פָּגַע בּוֹ עֲקִיבָא.

"שָׁלוֹם לְךָ, עֲקִיבָא!

שָׁלוֹם לְךָ, רַבִּי!

אֵיפֹה הֵם הַקְּדוֹשִׁים,

אֵיפֹה הַמַּכַּבִּי?"

עוֹנֶה לוֹ עֲקִיבָא,

אוֹמֵר לוֹ הָרַבִּי:

"כָּל יִשְׂרָאֵל קְדוֹשִׁים,

אַתָּה הַמַּכַּבִּי"


  

ברלין






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7608