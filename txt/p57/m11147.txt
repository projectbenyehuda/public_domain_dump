


	
	מִן הֶחָדֶר
	




נְעָרִים מִן הֶחָדֶר



רוֹכְבִים עַל גַּב גָּדֵר.





עָלוּ עַל הָעֵצִים –



אִבְּדוּ קֵן וּבֵיצִים.





מָצְאוּ אֶת הָעִזִּים. –



וְלִתְלוֹשׁ זְקָנָן פְּזִיזִים.





נִתְקְלוּ בָּאַוָּזִים, –



וְלָנוּס הֵם נֶחְפָּזִים.





עָלוּ עַל הַסֻּלָּם –



וְיוֹסֵף רֹאשׁ לְכֻלָּם.





פִּתְאֹם רַבָּם רָאוּ, –



יָרְדוּ, הִתְחַבָּאוּ.





אַךְ יוֹסֵף הַקָּטָן



מַסְמֵר לוֹ לְשָׂטָן.





נִתְקַע בַּנַּעֲלָיִם



וּבַמִּכְנָסָיִם.





– "יַעֲקֹב, חַיִּים, אֱלִיעֶזֶר!



נָא הֱיוּ לִי לְעֵזֶר





טֶרֶם רַבִּי רָאָה



וּמְצָאתְנִי רָעָה!"







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/11147