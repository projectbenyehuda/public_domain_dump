


	
	הָיוּ נִצִּים שְׁנַיִם הָרִים
	




הָיוּ נִצִּים שְׁנַיִם הָרִים,

הָאוֹלִימְפּוֹס וְהַקִּיסָבוֹס.

הֵשִׁיב אֹמֶר הָאוֹלִימְפּוֹס,

כָּכָה עָנָה לַקִיסָבוֹס:

אַל תִּתְגָּאֶה, הַר קִיסָבוֹס,

שֶׁדְּרָכוּךָ רַגְלֵי תּוּרְכִּים

וַאֲנִי, אוֹלִימְפּוֹס יָשִׁישׁ,

בְּכָל הָעוֹלָם יָצָא שִׁמְעִי.

שִׁשִּׁים רָאשׁים לִי וּשְׁלֹשָה,

לִי אַלְפַּיִם עֵינֹות מָיִם,

אִילָן וְאִילָן וְעָלָיו דִּגְלוֹ,

עָנָף וְעָנָף וְגִבּוֹר-חֵילוֹ.

עַל פִּסְגָּתִי וּמְרוֹם שִׂיאִי

יָרַד נֶשֶׁר מָלֵא נוֹצוֹת

וּבְצִפָּרְנֵי אוֹנוֹ יֹאחֵז

רֹאשׁ שֶׁל גִבּוֹר חַיִל זָב-דָּם.

הֵן תַּגִּידִי לִי, גֻּלְגֹּלֶת,

הֲנָפַלְתְּ לִפְנֵי בְנֵי-עַוְלָה?





–"אִכְלָה, נֶשֶׁר, אוֹן עֲלוּמָי,

אִכְלָה, אִכְלָה מִגְּבוּרָתִי,

וְנוֹסְפָה אַמָּה עַל כְּנָפֶךָ,

עַל צִפָּרְנְךָ עוֹד שָׁעַל.

לְיַד לוּרוֹן בִּכְסֵירוֹמֵירוֹן

שָׁם חָיִיתִי אִישׁ מִלְחָמָה,

וּבַכַּסָּה בְאוֹלִימְפּוֹס

שָׁם נִלְחַמְתִּי עֶשֶׂר שָׁנִים.

עֶשְׂרִים אַגִים יָדִי הִכְּתָה,

וּבָאֵשׁ שָׁלַחְתִּי שְׂדוֹתָם,

וּמִלְּבַד אֲשֶׁר הִכִּיתִי

בָּאַלְבָּנִים וּבַתּוּרְכִּים,

הֵם מֵרֹב לֹא יִסָּפֵרוּ,

אוּלָם עַתָּה בָּא גַם תּוֹרִי,

גַּם נָפַלְתִּי בַגִּבּוֹרִים."













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13597