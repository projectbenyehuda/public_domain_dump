


	
	אֶל הַנַּעֲרָה
	




עַל גִּבְעוֹת פְרִיגִיָּה עָמְדָה

בַּת טַנְטַלוֹס כְּאֶבֶן זוֹ דֹּם,

עַל כַּנְפֵי הַסְּנוּנִית בְּגַיְא חָמְדָה

בַּת פַּנְדִּיּוֹן טָסָה בָּרוֹם.

מַה-נִּכְסְפָה נַפְשִׁי לְמַרְאַיִךְ

וְאֶהְיֶה רְאִי עָמֹק כַּתְּהוֹם,

כְּסוּתֵךְ לְמַעֲרוּמַיִךְ,

תִּלְבָּשְׁתֵּך לִבְשָׂרֵךְ יוֹם-יוֹם.

הַמַּעְיָן אַתְּ בּוֹ טוֹבֶלֶת,

הַלּוֹקֵק אֶת גִּזְרַת הַשֵּׁן;

זֶה שַׁמְנֵךְ הַיּוֹרֵד עַל רֹאשֵׁךְ,

עַל מַחְלְפוֹת יוֹנַת-הַחֵן.

מַרְגָּלִית-הַיְּקָר לְצַוָּארֵךְ,

הַקִּשּׁוּר הַלּוֹחֵץ הַשַּׁד,

וּכְאַחַד מִסַּנְדַּלַּיִךְ

לוּ אֶהְיֶה וְאֻשַּׁרְתִּי לָעַד.
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2787