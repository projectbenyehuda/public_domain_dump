


	
	[ויהי היום וארוס]
	




וַיְהִי הַיּוֹם וְאֵרוֹס



מְטַפֵּל בְּשׁוֹשַׁנִּים,



וּסְמוּיָה מִן הָעַיִן



בֵּין עָלִים רַעֲנַנִּים



שָׁם עֲקָצַתּוּ דְּבוֹרָה



בְּאַחַת אֶצְבְּעוֹתָיו.



וַיָּרָץ קוֹבֵל מָרָה,



מֵנִיעַ אֶצְבַּע קְטַנָּה



מִתּוֹךְ הַכְּאֵב הַנּוֹרָא,



אֶל אִמּוֹ, אֶל קִתֵּירָה



הַנָּאָה: "אוֹיָה, אִמִּי,



בָּא קִצִּי, מוֹתִי נוֹרָא:



הֶעָרוֹד נְשָׁכַנִי,



זֶה בַּעַל-הַכְּנָפַיִם



הַקָּט, הַקָּרוּי – דְּבוֹרָה"



עָנַתּוּ: "וְאִם כָּךְ אַתָּה



בְּעֹקֶץ דְּבוֹרָה תַּמָּה –



אִם אַתָּה תִּפְגַּע בְּאָדָם,



עַל אַחַת כַּמָּה וְכַמָּה".
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2658