


	
	Integur vitae
	




אִישׁ בַּר-לֵבָב, אָדָם נְקִי כַּפַּיִם,



לָמָּה לוֹ קֶשֶׁת וְרֹמַח הַמַּוְרִים?



לָמָּה לוֹ תַעַר הֲרֵה חִצֵּי-רַעַל?



תַּעַן לִי, פוּסְקוּס.


  


גַּם-כִּי בַּסִּירְטִים1 יֵלֵךְ, בְּנוֹף-נֶגֶב,



גַּם-כִּי יֵט אֹרַח בְּיַעַר קַוְקַזוּס



צַר-לֵב בְּאוֹרֵחַ, אוֹ בְּחֶבֶל הַפֶּלֶא



רְחוּץ מֵי הִידַסְפֶּס.2


  


יַעַן פְּגָשַׁנִי בְּיַעַר סַבִּינָה



זְאֵב — וְאֵין לִי נֶשֶׁק — פִּי שִׁיר לְלָלָגֶה,3



בָּא — מְטַיֵּל לִי מָרוֹם עַל כָּל צַעַר —



רָאָה וַיָּנֹס.


  


אֵין כַּמִּפְלֶצֶת בְּאַפּוּלְיָה,4 בָּאָרֶץ



זוֹ הַזּוֹעֶמֶת, עַל הַרְרֵי אֹרֶן;



טֶרֶם תִּוָּלֵד כְּמוֹתָהּ בְּמִדְבַּר יוּבָּה5



הַזָּן בְּנֵי-לָיִשׁ.


  


קוּם הֲבִיאֵנִי אֶל אֶרֶץ הַקֶּרַח,



וְאֵין בָּהּ כָּל-רוּחַ חַמָּה עֵץ-לוֹטֶפֶת,



בְּעוֹלְמוֹתָיו יֵרְדְּ יוּפִּיטֶר6 בְּזַעַם



בְּעַרְפִלֵּי חשֶׁךְ.


  


קוּם הֲבִיאֵנִי קָרוֹב אֶל פְּנֵי שֶׁמֶשׁ,



אֶל-מַעְגְּלוֹתֶיהָ בְּכִכָּר לֹא נוֹשֶׁבֶת —



חֵן-צְחוֹק לָלָגֶה אַךְ הוּא יְעַנְּגֵנִי



וְלַהַג לָלָגֶה.7


תל-אביב, 7.1.39






שני שרטונים בצפון ים אפריקה.  ↩



הנהר הידַספֶּס מעלה על הדעת את כל האגדות הקשורות עם הינדו.  ↩



בשם זה ובצלצולו כבר יש מן הפטפוט והלהג.  ↩



חבל בדרום איטליה. בכלל, כאן הגזמה מתוך ליצנות.  ↩



נומידיה, ממלכתו של המלך יוּבָּה.  ↩



אלוהות רומית, אל–האלים.  ↩



שקט ושליו הלך לו המשורר ביער, והנה זאב נורא לקראתו; ואף–על–פי שהיה המשורר בלי נשק — נס מפניו הזאב. אינו רואה בזה שום פלא, כי הדבר קרה מפני שהוא בר–לבב ונקי–כפיים. מצפון טוב — טוב מנשק. מתוך החרוזים האחרונים יש להסיק, כי גם האהבה — מגן לו.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6440