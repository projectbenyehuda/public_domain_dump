


	
	קִינָה בַצַּר לָעָם
	




אֶנְלִיל מָאַס בָּהּ כָּל הָאָרֶץ נָבוֹכָה:



אֶנְלִיל הָעוֹצֵר מְאָסָהּ כָּל הָאָרֶץ נָבוֹכָה:



בֵּית אֵשָׁרָה בֵּית קִרְיַת נִיפּוּר



מִקְדַּשׁ אֶקוּר מוֹסְדוֹת אֶנַמְתִּילָה:



מָאוֹס מָאַס בְּבֵית סִיפָּר



בְּבֵית אֶבָּרָה וְאֶדִיקוּקָלָמוּ:



מָאַס בְּהֵיכַל בָּבֶל



מִקְדַּשׁ אֶזָגִילָה בֵּית אֶתוּרְקָלָמוּ:



מָאַס בְּמִקְדַּשׁ בּוֹרְסִיפָּה



מִקְדַּשׁ אֶצִידָה בֵּית אֶמַכְתִּילוּ



מִקְדַּשׁ אֶתֶמִינַנְקָה בֵּית אֶדָרָנוּ:



בַּקִּרְיָה אֲשֶר אֵרֲרָהּ מוֹשְׁלָהּ



תֵּשֵׁב הַגְּבִירָה מַר תֵּילִיל:



קוֹלָהּ נָשְׂאָה וְתֵילִיל



תֶּהְגֶּה תַחֲנוּנִים



עִיר אֲשֶׁר מוֹשְׁלָהּ לֹא יִדְאַג לָהּ



אֲשֶׁר אֶנְלִיל נְתָנָהּ לְרוּחַ סְעָרָה:



שׁוֹמְרָהּ יִתְעַצֶּב לָהּ:



רוֹעָהּ יְנַגֵּן בַּחֲלִיל־נְכָאִים:



כֹּהֲנָהּ הַגָּדוֹל לֹא יוֹסִיף יֹאמַר הֶרֶף:



כֹּהֲנָהּ הַמְקוֹנֵן לֹא יוֹסִיף יֹאמַר יָשֹׁךְ לִבֶּךָ:



כֹּהֲנָהּ הַגָּדוֹל נָטַשׁ הַתְּהִלָּה:



רֹאשׁ כֹּהֲנֶיהָ נָטַשׁ קֹדֶשׁ־הַקֳּדָשִׁים:



כֹהֲנָהּ הַמְקוֹנֵן חָדַל מִקּוֹנֵן:



מוֹשְׁלָהּ לֹא עוֹד יִשְׁכָּן־בָּהּ



גְּבִרְתָּהּ לֹא עוֹד תִּשְׁכָּן־בָּהּ:



זָעַם בְּקוֹל רָם נְגִידָהּ עָלָה בֶהָרִים



זָעֲמָה בְקוֹל רָם גְּבִרְתָּהּ עָלְתָה בֶהָרִים:



הַשּׁוּעָל מָרַט אֶת זְנָבוֹ שֶׁלּוֹ



הַקּוֹרֵא קוֹרֵא בְקוֹל רָם:



רוּחַ סַעַר תִּסְעַר בְּקִרְבָּהּ1



רוּחַ סַעַר תִּסְעַר בִּמְסִבֶּיהָ:



רוּחַ סַעַר הֶחֱרִיבָה קִרְבָּהּ



כִּלָּיוֹן חָרוּץ הֶחֱרִיב מְסִבֶּיהָ:



בְּכִלָּיוֹן חָרוּץ חָרַב בֵּית נִיפּוּר:



בְּכִלָּיוֹן חָרוּץ חָרַב מִקְדַּשׁ אֶקוּר:



בְּכִלָּיוֹן חָרוּץ חָרְבוּ כָל הַמּוֹסָדוֹת:



בְּכִלָּיוֹן חָרוּץ חָרַב בֵּית אֶמַנְתִּילָה:



בְּכִלָּיוֹן חָרוּץ חָרַב מִקְדַּשׁ סִיפָּר:



בְּכִלָּיוֹן חָרוּץ חָרַב בֵּית אֶבָּרָה:



בְּכִלָּיוֹן חָרוּץ חָרַב מִקְדַּשׁ בָּבֶל:



בְּכִלָּיוֹן חָרוּץ חָרַב מִקְדַּשׁ אֶזָגִילָה:



בְּכִלָּיוֹן חָרוּץ חָרַב מִקְדַּשׁ בּוֹרְסִיפָּה:



בְּכִלָּיוֹן חָרוּץ חָרַב מִקְדַּשׁ אֶצִידָה:



בְּכִלָּיוֹן חָרוּץ חָרְבָה אֶמַכְתִּילוּ:



בְּכִלָּיוֹן חָרוּץ חָרְבָה אֶתֶמִינַנְקָה:



בְּכִלָּיוֹן חָרוּץ חָרְבַה אֶדָרָנוּ:



מָה אָמַר אֲדֹנָי בְּלִבּוֹ



מֶה חָרַץ אֲדֹנָי בְּחָכְמָתוֹ



מַה זָּמַם בְּחָכְמַת־קָדְשׁוֹ:



נָתַן אַרְצוֹ לַהֶרֶס



בְּמֵי־חֻרְבָּן מִלֵּא נָהָר:



עִשְּׂבֵי־סְרָק הִצְמִיחַ בַּשָּׂדֶה:



פִּזֵּר אָדָם שְׁחוֹרֵי־רֹאשׁ כְּעֵשֶׂב הַשָּׂדֶה:



אֵלָיו תְּשַׁוַּע וְתִקְרָא בְזַעֲקַת שֶׁבֶר וְלֹא תֶרֶף



אֶל אָבִינוּ אֶנְלִיל תְּשַׁוַּע אִשְׁתּוֹ נִינְלִיל:



אִשְתּוֹ הַגְּדוֹלָה גְבֶרֶת אֵמַךְ בְּקוֹל תְּשַׁוֵּעַ:



הוֹי אֶנְלִיל כִּי אָבְדָה הָאָרֶץ



הוֹי אָבִינוּ אֶנְלִיל כִּי אָבְדָה הָאָרֶץ:



הוֹי אֶנְלִיל לָמָּה הִרְבֵּיתָ עָלָיו חֲסָדֶיךָ לְפָנִים



וְעַתָּה מָאַסְתָּ בּוֹ:



לָמָּה שַׂמְתָּ שׁוֹמְרִים לַעֲדָרָיו



לָמָּה שַׂמְתָּ רוֹעֶה עָלָיו:



אֲדֹנָי שִׂים עֵינְךָ עָלָיו וְרַחֲמֵהוּ:







כלומר, בעיר.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21346