


	
	שושנת פלאים ברוכת-אל
	



שׁוֹשַנַּת פְּלָאִים בְּרוּכַת-אֵל / שאול טשרניחובסקי


שׁוֹשַׁנַּת פְּלָאִים בְּרוּכַת-אֵל



פּוֹרַחַת לְאִישׁ וָאִישׁ.



יֵשׁ כָּל שְׁנוֹת-חַיָּיו דּוֹרֵשׁ לָהּ,



יֵשׁ מוֹצֵא אוֹתָהּ חִישׁ.

וּבְדַרְכֵי חַיִּים, נֵתַע בָּם



עַד אִם יוֹמֵנוּ רַד,



כָּל פֶּרַח נִפְגֹּשׁ נִשְׁאֲלָה:



“הַאַתְּ שׁוֹשַׁנְתִּי? אַתְּ?” –

וְיֵשׁ עֶרֶב-חֹרֶף נוּגֶה בָּא,



וְאָבְלוּ שַׁדְמוֹת-בָּר,



תִּתְבּוֹנֵן, תַּבְחִין דַּרְכְּךָ –



שׁוֹשַׁנְתְּךָ נִקְטְפָה כְּבָר.

אַשְׁרֵי הָאִישׁ שֶׁנִּמְצְאָה לוֹ,



וּבְשַׁעְתּוֹ קָטַף זוּ;



וְאוֹי לוֹ לָאִישׁ לֹא הִכִּיר בָּהּ



בְּדַרְכֵי חַיָּיו הוּא.

טוֹב לוֹ לוּ כָּבָה נֵרוֹ בּוֹ,



וּכְנֶפֶל יָרַד בּוֹר:



הֵן דּוֹמֶה הוּא לְעִוֵּר זֶה,



שֶׁחָשַׁךְ בַּעֲדוֹ אוֹר.

1911, (פינלאנד) Metsola







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1838