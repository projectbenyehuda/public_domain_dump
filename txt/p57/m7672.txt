


	
	ארץ
	



[אֶרֶץ – שָׁמַיִם מְכַסִּים לָהּ] / שאול טשרניחובסקי

  


אֶרֶץ – שָׁמַיִם מְכַסִּים לָהּ – טַלִּית כֻּלָּהּ תְּכֵלֶת,



שֶׁמֶש יוֹקֶדֶת וּשְׁרַב חַמְשִׂינִים בִּכְנָפֶיהָ,



טֶרֶשׁ עַל טֶרֶשׁ… הָרִים – עוֹר שֶׁל לַיִשׁ עָלֶיהָ,



יַעַל הַזַּיִת – עַקְשָׁן בֶּן קַרְקַע מְשַׁכֶּלֶת.



יֵשׁ לְרַכֵּךְ בָּהּ כָּל צַעַד קַרְקַע, גּוּשׁ כָּל סֶלַע,



יֵשׁ בָּהּ לִקְרוֹעַ מֵרֶכֶס מַטְלִית נוֹף זָרוּעַ,



יֶזַע תַּשְקִיעַ בָּהּ – יַעַל כְּנֶגְדְּךָ מַבּוּעַ,



רֶגַע… כָּל רֶגַע! נָכוֹן לְךָ שֹׁד, נָכוֹן צֶלַע.


  


כְּלוּם לֹא תָּבִינוּ הַמְּחִיר בָּהּ יִתְּנוּ חוֹבְבֶיהָ?



כְּלוּם לֹא תַּבְחִינוּ בֵּין פֶּרֶא מִדְבָּר וּלְשׁוֹשֶׁלֶת?



אֶרֶץ – שָׁמֶיהָ מְכַסִּים לָהּ טַלִּית כֻּלָּהּ תְּכֵלֶת,



שֶׁמֶשׁ יוֹקֶדֶת חֲרוֹן חַמְשִׂינִים בִּכְנָפֶיהָ.


  
תל-אביב, מוצאי יום כפור, תרצ"ט 1939






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7672