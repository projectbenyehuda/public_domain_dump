


	
	שִׁיר עֶרֶשׂ
	




נִטְּשׁוּ צְלָלִים, דֹּם צִפֳּרִים,



נוּמָה, בְּנִי, אֶפְרֹחִי



אַל מִצִּלְלֵי-אֹפֶל תָּגוּר:



אִתְּךָ הֵן אָנֹכִי.



יְאוֹר מִזְרָח, כַּנְפֵי רְנָנִים



יְצַפְצְפוּ וִירַנֵּנוּ,



יֶחֱוַר שַׁחַר, וּמִקֶּדֶם



יַעַל גַּם שִׁמְשֵׁנוּ.


  


עִבְרִי הִנָּךְ, בְּנִי; אַךְ זֶה הוּא



אָשְׁרְךָ גַּם אֲסוֹנְךָ,



חֹטֶר גֶּזַע עַם-הַקְּדוּמִים,



עַל הָעַמִּים גְּאוֹנְךָ.



עוֹדְךָ נָעַר: תִּגְדַּל, תֵּדַע



גְּדוֹלוֹת עַמְּךָ פָּעַל,



אָז תָּבִינָה נְצוּרוֹת יִפְעַל



עֵת שִׁמְשֵׁנוּ יָעַל.


  


גֶּבֶר תִּהְיֶה – יַד אַכְזָרִים



תִּהְיֶה בָּךְ, אֶפְרֹחִי.



עַד לֹא תֵּדַע נוּמָה, שְׁקֹטָה,



אִתְּךָ כִּי אָנֹכִי!



נוּמָה, בְּנִי, הַיּוֹם כִּי פָנָה,



חֹשֶׁךְ יַעַטְרֶנוּ.



אַל מִצִּלְלֵי-אֹפֶל תָּגוּר:



יַעַל גַּם שִׁמְשֵׁנוּ.


  


נוֹדֵד תִּהְיֶה בִּמְלֹא-תֵּבֵל,



אַךְ מוֹלַדְתְּךָ אַחַת,



זֹאת אַל תִשְׁכָּח: נִסְּךָ – "צִיּוֹן



עַד רִדְתְּךָ שַׁחַת.



אִם גַּם יְאַחֵר יוֹם הַגְּאֻלָּה,



יִצְעַד שַׁעַל-שָׁעַל,



אַל תִּוָּאֵשׁ, אַסִּיר-תִּקְוָה:



עוֹד שִׁמְשֵׁנוּ יָעַל.


  


עַל הַיַּרְדֵּן וּבַשָּׁרוֹן



שָׁם עַרְבִיִּים חוֹנִים,



לָנוּ זֹאת הָאָרֶץ תִּהְיֶה!



גַּם אַתָּה בַּבּוֹנִים!



וְיוֹם יָקוּמוּ נוֹשְׂאֵי-דֶגֶל,



אַל תִּמְעֲלָה מָעַל:



אֶל כְּלֵי-זֵינְךָ בַּגִּבּוֹרִים –



כִּי שִׁמְשֵׁנוּ יַעַל!



  


אודיסה 1897






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1416