


	
	בט"ו בשבט
	



בְּט"ו בִּשְׁבָט / שאול טשרניחובסקי


אֲשֶׁר בָּךְ לֹא נָטַע אִילָן



וְלֹא שָׁלַח בּוֹ מֵי-סִילוֹן,



לֹא הֵישִׁיר מַעֲנִית –



הוּא לֹא אָהַב אוֹתָךְ, אַרְצִי,



לֹא אֲהֵבֵךְ! לֹא, לֹא!



הוּא לֹא רָאָה לְאַחֲרִית,



כָּל עֲמָלוֹ אַךְ לוֹ.

אֲשֶׁר בָּךְ לֹא נָטַע אִילָן,



לֹא שָׂשׂ עַל צַמָּרוֹת וְצִלָּן



עֵת הַבָּצִיר אָתָא, –



הוּא לֹא הִשְׁקָה אֶת עוֹלָלוֹ



עֵת זֶה כָּמַהּ חָלָב,



הוּא מֵאִמּוֹ שְׂמִיכָתָהּ



גָּזַל בַּקֹּר וּסְתָיו.

אֲשֶׁר לֹא חָמַל עַל אִילָן



קִצֵּץ בַּצַּמָּרוֹת כֻּלָּן



וְתֶלֶם לֹא נִהֵל, –



תִּגּוֹף רַגְלוֹ אֶל שֶׁן-טְרָשִׁים,



יַכֶּנּוּ שֶׁמֶשׁ חָם,



וּבַשָּׁרָב עַל שִׁמְמוֹת-תֵּל



יִפּוֹל עָיֵף נִרְדָּם.

תל-אביב 1935







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6557