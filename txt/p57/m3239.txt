


	
	אל תבז למשורר
	



אַל תִּבֶז לִמְשׁוֹרֵר / שאול טשרניחובסקי


אַל תִּבֶז לִמְשׁוֹרֵר, אֵין מִלָּה בְּפִיו



בְּהִמּוֹט מַמְלָכוֹת הַחוֹבְקוֹת גְּבוּל-עוֹלָם,



וְצָצוּ כְּבַעְבּוּעוֹת מִצְטָרְפוֹת עַל בִּיב



אַךְ גָּלְמֵי-מִשְׁטָרִים, שִׁית גֹּלֶם עַל גֹּלֶם.

וְנִבְקְעוּ מַעְיְנוֹת לֵיל-שִׂנְאָה, וְאֵין שְׁבִיב



נְגֹהוֹת לָאֹפֶל, הִכְרִיזוּ בִמְחוֹלָם



כָּל-שְׂבֵעֵי חֵיל-זָרִים מִשְׁתַּגְּעִים, וּבְזִּיו-



הַנְּבִיאִים יִתְאַמְּרוּ הַנִּקְלֶה, הַגֹּלֶם.

יִתְפּוֹרְרוּ סְלָעִים וּבְלָעָם הַיָּם,



וּבְאָרְנֵי-אֵל יְשַׂחֵק וִידִקֵּם בַּעְיָם, –



לַמּוֹעֵד הַנָּכוֹן לוֹ יִבְשַׁל הַזָּרַע!

הֲיָקוּם בְּגַלִּינָה אוֹ יַעַל בַּסְּעָרָה?



בַּמָּקוֹם שָׁם מִשְׁבָּר מִשְׁבָּר יָרֹעַ,


1
יֵשׁ יִפְלֹט נַרְקִיסִים וּתְלוּשֵׁי-אַשְׁכְּרוֹעַ – - -

אודיסה 12/6/1921






Buchsbaum, букъ, beech  ↩










את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3239