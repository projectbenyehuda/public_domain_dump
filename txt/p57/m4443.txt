


	
	קקנאיז
	



קֶקֶנֶאִיז / שאול טשרניחובסקי

 

זכר לנשמת הסופר ברנר

 


עוֹד צוֹרְחִים הַנְּשָׁרִים עַל קֶקֶנֶאִיז –



אֵין זֹאת כִּי אִם עוֹדוֹ מַכְחִיל בֵּין הָרִים,



כִּי סְעִיפָיו עוֹד קוֹלְטִים אֶת שִׁירַת-הַנְּשָׁרִים



וּרְעָמִים יְתַנּוּ לוֹ אֶבְלָם בַּחֲזִיז;


  


כִּי אוֹמֵר הוּא שִׁירָה עִם נַחַל וּפְזִיז-



הַזְּרָמִים, בְּשִׁגְיוֹנָם בַּסַּעַר נִגָּרִים,



וִינַסֵּר בַּמָּרוֹם עִם עָבִים נִגְרָרִים,



וּכְצִפּוֹר-אַגָּדוֹת עַל קִנָּהּ – כַּזִּיז.


 


נָפַלְתָּ בַּנּוֹפְלִים, הוֹי נוּחָה בְּשָׁלוֹם!



עוֹד יִפְּלוּ הַנּוֹפְלִים, עוֹד יִשְׁטֹף הַדָּם…



אֲנַחְנוּ אֶת-נִסְּךָ לֹא נִגְלוֹם גָּלוֹם!


  


וּנְקַיֵּם חֲלוֹמוֹת לְבָבְךָ הַתָּם – – –



וְאִם יָשֹׁק יָם זוֹעֵף וְתָפוּחַ הַכְּרִית1 –



עַד יָרַע שִׁירֵנוּ לֹא נִבְגֹּד בַּבְּרִית!


  

1921






כרית – Brandung  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4443