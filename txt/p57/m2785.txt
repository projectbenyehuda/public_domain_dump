


	
	אִם נִחַשְׁתָּ לָאוֹר
	



למ. פ.


אִם נִחַשְׁתָּ לָאוֹר, אִם קִדַּמְתָּ פְּנֵי-דוֹר



מַעְפִּילִים בַּהֲמוֹן בִּרְכוֹתֶיךָ;



אִם נִכְנַס אֶל הַלֵּב וּמָחָה שָׁם כְּאֵב



אַךְ מִזְמוֹר, אַךְ אֶחָד מִשִּׁירֶיךָ,



דְּבַר אַהֲבָה – תּוֹכָחָה, (מִנָּבִיא דְּמוּת לְךָ),



וְלַצֶּדֶק, לַנּוֹי אִם שָׂרִיתָ, –



שְׁלֵה! אַתָּה שְׁלִיחוּתְךָ



כִּי עָשִׂיתָ.


  


לָעֵדָה הַהוֹלְכָה אִם הָיָה זֶה קוֹלְךָ



מְעוֹדֵד אֶל שָׂשׂוֹן וְאֶל פֶּלֶא,



בְּמַעְיַן תַּנְחוּמָה לַיָּחִיד, לָאֻמָּה



נְמַקִּים בִּכְתָלָיו שֶׁל הַכֶּלֶא:



אִם שָׂמַחְתָּ אֶל גִּיל גּוֹי נִשְׁבָּע לָאֱלִיל



וְלִכְאֵב דּוֹר נֵכָר אִם בָּכִיתָ, –



מַה כִּי תַחְלֹוף כָּלִיל:



הֵן חָיִיתָ!


  


אִם הֵצַפְתָּ בְּגַל אֹשֶׁר חַם לֵב-שֵׁגָל



וְתָמַכְתָּ בְּכַף שֶׁל תִּינֹקֶת,



מוֹרָאָהּ-שְׂשׂוֹנָהּ – פְּסִיעָה רִאשׁוֹנָה;



אִם נִהַגְתָּ טָלֶה אֶל הַשֹּׁקֶת,



אִם נוֹצַר לְךָ שִׁיר, בַּאֲנָךְ צַרְתָּ קִיר,



מִלְּטִיפוֹת הַחַמָּה אִם נִדְמֵיתָ, –



הַס! אָלָה מֵהַזְכִּיר:



נֶהֱנֵיתָ.


  

ירושלים 1935






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2785