


	
	יָשִׂישׂוּ שְׁמֵי תְכֵלֶת
	




יָשִׂישׂוּ שְׁמֵי תְּכֵלֶת, וְתִפְרַח הַגִּנָּה,



בִּירַקְרַק יַאְדִּימוּ דֻבְדְּבָנִים…



מַה-לָךְ הַמְשׁוֹרֵר, וּלְנַפְשְׁךָ עֲדִינָה,



הֲקֶסֶם לְךָ קָסְמוּ הָרְנָנִים?


  


עֵינַיִם-שָׁמַיִם רַכּוֹת תּוֹפַעְנָה,



תִּבְעַרְנָה שְׂפָתַיִם-דֻבְדְּבָנִים,



צוֹרְבוֹת נְשִׁיקוֹת רַב-אֹשֶׁר תַּבַּעְנָה…



הֲקֶסֶם לְךָ קָסְמוּ הָרְנָנִים?
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5917