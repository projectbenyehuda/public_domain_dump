


	
	NOCTURNO
	




קַצְתִּי בַּקִּרְיָה – וָאַעַל הָהָרָה.



זְרוֹעוֹת לֵיל-כְּשָׁפִים קִדְּמוֹנִי וּנְהָרָה,



זְרוֹעוֹת לֵיל-שֶׁקֶט רְחַב-הַיָּדַיִם,



לַיְלָה בֶּן-חוֹרִים וְלוֹ הוֹד יִפְעַת-פְּרָאִים,



נָאוֶה כִּבְקִדְמַת הַיְצִירָה – וּבְטֶרֶם



יִהְיֶה לְמָאוֹֹר הַחַשְׁמַל בַּזֶּרֶם.

עַרְפִלֵי-אוֹר-כֶּסֶף מִמַּעַל נִגָּרִים,



מוּצָק וְאַדִּיר כָּל רֵכֵס הֶהָרִים,



בְּכֹחַ יְחָרְתוּ בַּעֲבִי-הָעֲרָפֶל



צֵל עֵץ וָעֵץ וְעַקְמוּמִיּוֹת הַשָּׁפֶל;



וּרְקָמוֹת שֶׁל סְבָכִים וּגְזָעִים עֲרֻמִּים



סְבוּכִים וּכְרוּכִים כִּכְתָב הַחַרְטֻמִּים.



יַעַר אֳרָנִים – וְעַמּוּדָיו עֲנָקִים –



נִדְמוּ כִּירֵאִים, וּכְאִלּוּ נִדְחָקִים



אִישׁ אֶל רֵעֵהוּ, כִּבְיוֹם מַהְפֵּכָה.



קָדַר הַיַּעַר, וְאֵימָה חֲשֵׁכָה



נָפְלָה עַל בַּדָּיו וְתָפְשָׂה פֹּארוֹתָיו…



אֵין זֶה כִּי אִם נִלְכַּד שָׁם בִּשְׁלוּחוֹתָיו



“הַלַּיְלָה הַקַּדְמוֹן”, וּגְזָרָיו מָאֳחָזִים,



תְּלוּיִים בִּנְצָרִים וְדָלִיּוֹת אֲרָזִים.

לִבִּי יִתְפָּעֵם, וּמְפַכִּים אֲמָרַי:



שָׁלוֹם לָךְ, יַעַר, וּשְׂאוּ שָׁלוֹם, הָרַי!



סַהַר, אוֹר בּוֹדֵד, עַיִן כֹּל רוֹאָה!



אַחִים-אֵיתָנִים בְּתֵבֵל וּמְלֹאָהּ,



נִפְצֵי הַתֹּהוּ-וָבֹהוּ וּשְׁבָרָיו!



נָעַל הַנֵּצַח בִּפְנֵיכֶם אֶת שְׁעָרָיו



וְעָצְמָה וְחֹסֶן בְּחֵיקְכֶם מְפַכִּים,



קוֹדְחִים וְחוֹדְרִים עַד אַפְסֵי מֶרְחַקִּים,



לַמְטִיר מִכְמַנֵּי הַחַיִּים עַל סְבִיבָם



לִהְיוֹת נִיר פּוֹרֶה לְחַיֵּי אֲבִיבָם.



כֹּחַ וְעָצְמָה אֵל הָבוּ לִי, הָבוּ!



לְרַוּוֹת רְגָשַׁי לַחַיִּים יִרְעָבוּ,



לִמְצוֹת יַם תּוּגָה עַל גַּלָּיו וּנְטָפָיו,



לָחֹג בְּסַעַר הַחֵשֶׁק וּרְשָׁפָיו,



לַכִּיר אֶת שִׁגְיוֹן-הָאוֹן וְשִׁכְרוֹנוֹ,



לַחֲזוֹת בְּסוֹד-אֵלִים וּבְכָל הֲדַר גְּאוֹנוֹ.



וּכְשֹׁךְ סוֹעַת חַיִּים וְעָמַד הַשָּׁאוֹן, –



עֹז לְהִתְמַכֵּר בְּלִי חָת לַכִּלָּיוֹן,



לִהְיוֹת, בְּהִשָּׁנוֹת הַדְּמוּת וְהַיָּמִים,



חוּט אֶחָד בְּרֶשֶׁת כָּל כֹּחוֹת-עוֹלָמִים,



רוֹקְמִים בְּגָלוּי וְאוֹרְגִים בַּסָּתֶר



חִידַת הַחַיִּים לָעַד לֹא תִּפָּתֵר.

הוֹלֵך – וְעוֹמֵד מִתְבּוֹנֵן לִרְגָעִים –



בּוֹדֵד כֹּה אֵתַּע בֵּין כֵּפֵי הַסְּלָעִים,



כְּמַזָּר הַנִּדָּח בְּאֵין-סוֹף שֶׁל הַבְּרִיאָה,



וּבְמַעֲרֶכֶת הַיְקוּם שָׁם יוֹפִיעַ



עַרְעָר בִּנְתִיב אַלְפֵי שָׁנִים וִירָחִים,



שָׁנִים הוּעַמּוּ וְיוֹבְלִים דּוֹעֲכִים – – –



Felsenmeer






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5451