


	
	העולם בזכותו של מי קיים?
	




"הָעוֹלָם



בִּזְכוּתוֹ שֶׁל מִי קַיָּם?"



– בִּזְכוּתָם שֶׁל נִצָּנִים



בַּשָּׂדוֹת וּבַגַּנִּים,



בִּיעָרוֹת וְעַל שְׂפַת אֲגָם, –



בִּזְכוּתָם קַיָּם!

"הָעוֹלָם



בִּזְכוּתוֹ שֶׁל מִי קַיָּם?"



– בִּזְכוּתָם שֶׁל פַּרְפָּרִים



בַּשָּׂדוֹת וּבַכָּרִים



בָּאָבִיב וּבְקַיִץ חָם, –



בִּזְכוּתָם קַיָּם!

"הָעוֹלָם



בִּזְכוּתוֹ שֶׁל מִי קַיָּם?"



– בִּזְכוּתָם שֶׁל וְלָדוֹת:



דָּג, צְפַרְדֵּעַ וּלְטָאוֹת



בִּבְרֵכוֹת וּבְמֵי הַיָּם, –



בִּזְכוּתָם קַיָּם!

"הָעוֹלָם



בִּזְכוּתוֹ שֶׁל מִי קַיָּם?"



– בִּזְכוּתָם שֶׁל אֶפְרוֹחִים



בַּקִּנִּים בֵּין הַחוֹחִים,



בַּגַּגּוֹת וְעַל כָּל עֵץ רָם, –



בִּזְכוּתָם קַיָּם!

"הָעוֹלָם



בִּזְכוּתוֹ שֶׁל מִי קַיָּם?"



– בִּזְכוּתָם שֶׁל תִּינוֹקוֹת



בַּבָּתִּים וּבַסֻּכּוֹת,



בְּכָל מָקוֹם אֲשֶׁר הֵם שָׁם, –



בִּזְכוּתָם קַיָּם!

"הָעוֹלָם



בִּזְכוּתוֹ שֶׁל מִי קַיָּם?"



– בִּזְכוּתָם שֶׁל קְטַנְטַנִּים,



בְּכָל מָקוֹם, בְּכָל הַזְּמַנִּים, –



וּבִזְכוּת קְטַנֵּי עוֹלָם



הָעוֹלָם קַיָּם!

14.3.40







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6238