


	
	אַךְ עָלֵז הָיִיתִי בַּבֹּקֶר
	




אַךְ עָלֵז הָיִיתִי בַּבֹּקֶר,



לָעֶרֶב – וַתִּנְהַר דִּמְעָתִי,



"מַה רֻטְּבוּ לְחָיֶיךָ " – שְׁאְלוּנִי;



מַה אֶעֱנֵם, הַגִּידִי, יוֹנָתִי!


  


הָאַגִּיד, כִּי אַתְּ הִשְׁבַּעְתִּנִי



עוֹד אֶתְמוֹל אַהֲבָתֵךְ נִצַּחַת,



וָעֶרֶב פְּגַשְׁתִּיךְ בַּמְּחוֹלוֹת



עִם אַחֵר, עַלִּיזָה, צֹלַחַת?


  


אִם אַגִּיד, כִּי נַפְשִׁי לִי מָרָה, –



לִי הֵמָּה יַגִּישׁוּ כּוֹס יָיִן;



וְאִם אֹמַר, כִּי אַתְּ עֲזַבְתִּנִי,



הֵם יַעֲנוּ: הֶאָפְסוּ יְפוֹת-עָיִן?


  


לֹא צַר לִי לַחֲרוּזֵי הַשִּׁירִים



לִכְבוֹדֵךְ, הַנָּאוָה, כָּתָבְתִּי;



אַךְ עָגְמָה, הָהּ, נַפְשִׁי לְעֵינָיִם,



שֶׁכָּכָה זֶה נַשֵּׁק אָהָבְתִּי.


  

אודיסה 1893






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/1778