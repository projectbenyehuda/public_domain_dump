


	
	היהודים בשער
	



הַיְּהוּדִים בַּשָּׁעַר (סוניטה) / שאול טשרניחובסקי


Heu, ante ports! Heu![^ftn1]
“הוּא כְּבָר אֶל מוּל הַשָּׁעַר:”



כָּאן חֲנִיבַעַל, כָּאן! קָרוֹב מְאֹד כִּי בָא!



[יוֹם יוֹם פְּלִיטִים שָׁבִים… הַקּוֹנְסוּל 1 מַה קִּוָּה?]



סוֹעֵר וּבִכְבֵדוּת, כָּעָב לִפְנֵי הַסָּעַר.

Heu, ante portas! Heu! דָּרַך אַרְיֵה שָׁם, נָעַר?



חֵיל כְּנַעֲנִים, לוּבִים, קַרְתָּגָאִים וּשְׁבָא…



וּבְדִמְדּוּמֵי יוֹם בָּא כְּלוּם וֶנוּס 2 זֶה זִיוָהּ



אוֹ כְּבָר חֹד-קוֹבָעוֹ מַבְרִיק בְּקָרַחַת יָעַר?


  


עָבְרוּ חָלְפוּ שָׁנִים, נָפְלוּ בְּנֵי-שֵׁם בְּזָמָה3 :



וּבְשַׁעַר-טִיטוּס כְּבָר גַּם יְהוּדָה נָדָמָּה,



גַּם רוֹמָא נֶאֱלְמָה מִלָּחֶם וּקְרָבוֹת,


   


וְרוֹמָא חֲדָשָׁה קָמָה עַל חֳרָבוֹת, –



וְהַפַּחַד טֶרֶם סָר, וְעוֹד גָּדוֹל הַצָּעַר:



“שֵׁמִים עָלַיִךְ, עִיר! וְהַיְּהוּדִים בַּשָּׁעַר!”



תל-אביב, 1939






אחד מן השנים העומדים בראש הריפובליקה.  ↩



אלילת האהבה במיתולוגיה הרומית וכוכב הערב.  ↩



עיר בנומידיה מפורסמה במפלה, שנחל בה חניבעל מיד הקונסול סקיפיון בשנת 201 לפני הספירה.  ↩










את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1227