


	
	היהודים בשער
	



הַיְּהוּדִים בַּשָּׁעַר (סוניטה) / שאול טשרניחובסקי




Heu, ante ports! Heu! “הוּא כְּבָר אֶל מוּל הַשָּׁעַר:” 1



כָּאן חֲנִיבַעַל, כָּאן! קָרוֹב מְאֹד כִּי בָא!



[יוֹם יוֹם פְּלִיטִים שָׁבִים… הַקּוֹנְסוּל 2 מַה קִּוָּה?]



סוֹעֵר וּבִכְבֵדוּת, כָּעָב לִפְנֵי הַסָּעַר.


  


Heu, ante portas! Heu! דָּרַך אַרְיֵה שָׁם, נָעַר?



חֵיל כְּנַעֲנִים, לוּבִים, קַרְתָּגָאִים וּשְׁבָא…



וּבְדִמְדּוּמֵי יוֹם בָּא כְּלוּם וֶנוּס 3 זֶה זִיוָהּ



אוֹ כְּבָר חֹד-קוֹבָעוֹ מַבְרִיק בְּקָרַחַת יָעַר?


  


עָבְרוּ חָלְפוּ שָׁנִים, נָפְלוּ בְּנֵי-שֵׁם בְּזָמָה4 :



וּבְשַׁעַר-טִיטוּס כְּבָר גַּם יְהוּדָה נָדָמָּה,



גַּם רוֹמָא נֶאֱלְמָה מִלָּחֶם וּקְרָבוֹת,


   


וְרוֹמָא חֲדָשָׁה קָמָה עַל חֳרָבוֹת, –



וְהַפַּחַד טֶרֶם סָר, וְעוֹד גָּדוֹל הַצָּעַר:



“שֵׁמִים עָלַיִךְ, עִיר! וְהַיְּהוּדִים בַּשָּׁעַר!”


  

תל-אביב, 1939






קריאת ההמון ברומא אחרי נצחונו של חניבעל.  ↩



אחד מן השנים העומדים בראש הריפובליקה.  ↩



אלילת האהבה במיתולוגיה הרומית וכוכב הערב.  ↩



עיר בנומידיה מפורסמה במפלה, שנחל בה חניבעל מיד הקונסול סקיפיון בשנת 201 לפני הספירה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1227