


	
	בַּת-הָרָב
	




הִתְהַלְלוּ הַנְּעָרִים בְּדֻבְּנָה הָעִיר



בְּמַקְהֲלוֹת חוּמוֹת־הָעָיִן:



“הוֹי, יָפוֹת, לְמַעֲטָפוֹת נְחַלְּקָה הַבַּד!”*



"שִׁכּוֹרִים מִמְּשׁוּבַת חַיָּלִים עַל עַד,



שִׁכּוֹרִים מִדָּם וּמִיָּיִן,



"בֹּאֶינָה וּזְכֶינָה בַּשָּׁלָל בַּבַּז.



הוֹי, הוֹי חַיֵּי קוֹזַק וְהַפְקֵר!"


  


הֵרִיעוּ קוֹזַקִּים בְּחַלְּקָם הַבַּז:



בַּד, אַטְלַס, וּקְטִיפָה הֻלָּלָה,



וּמְנוֹרוֹת־הַשַּׁבָּת בַּכֶּסֶף הַטּוֹב,



וּפְנִינִים מִתְנוֹצְצוֹת רַכּוֹת לָרֹב



וְכוֹסוֹת שֶׁל קִדּוּשׁ וְהַבְדָּלָה.



לֹא הָיָה בְּסוֹדָם הַבַּטְקוֹ1 אַךְ־הוּא,



הוֹי הוֹי, זֶה הַבַּטְקוֹ הַצָּעִיר!


  


לוֹ לָמָּה הַבִּזָּה, הַשָּׁלָל הָרָב?



שְׁדֵי־אַטְלַס לָהּ, אַטְלַס כְּתֵפֶיהָ,



לָהּ גַּבּוֹת־הַקְּטִיפָה מִקְּטִיפַת־הַשְּׁחוֹר,



וּפְנִינִים שִׁנֶּיהָ מַחֲרֹזוֹת שֶׁל אוֹר.



אִם יִשְׂחַק אוֹר־נֵר כְּעֵינֶיהָ?



הֲיֵשׁ עוֹד בָּעוֹלָם מַשְׁכִּירָה הַכּוֹס



כְּשִׂפְתֵי הָעַלְמָה עִבְרִיָּה!?


  


אֵינֶנּוּ, כִּי פָרַשׁ לַחֲדַר בַּת־הָרַב.



"אֲבָל כִּי אֲהַבְתִּיךְ, הַיָּפָה!



עוֹד עֶבֶד הָיִיתִי לַפָּרִיץ הַגֵּא,



בִּגְלָלֵךְ נָתַתִּי אֶת יָדִי לִפְנֵי



הַמֶּרֶד, לָךְ נַפְשִׁי עָיָפָה.



בִּגְלָלֵךְ עָלִיתִי עִם נְעָרַי הֲלֹם,



הוֹי הוֹי, בַּת־הָרָב הַיְפֵהפִיָּה.


  


"אִלּוּ לֹא אֲהַבְתִּיךְ, לְקַחְתִּיךְ זֶה־כְּבָר



כְּכָל אַחְיוֹתַיִךְ בְּמַחֲנֵנוּ…



הִתְנַצְּרִי, הִכָּנְסִי לְאַבָּא וַסִּיל;



הַיּוֹם, עוֹד הָעֶרֶב בִּשְׂמָחוֹת וָגִיל



נָחֹגָּה אֶת חַג־כְּלוּלוֹתֵינוּ.



אֲצַו לָךְ מְעִיל־קְטִיפָה, הִינוּמָה שֶׁל פָּז,



מָאתַיִם נְעָרַי שׁוֹשְׁבִינִים!"


  


חִוֶּרֶת הַנַּעֲרָה, אַךְ מִלִּים לָהּ עוֹד:



"הַלְוַאי מַר־הַמָּוֶת טָעָמְתִּי!



הַנַּעַר, אֵיכָכָה זֶה אֶשְׂמַח אֶל גִּיל,



אֶתְכַּסֶּה בְּהִינוּמָה וְאֶעֱטוֹף מְעִיל,



אֲנִי אַךְ־זֶה תְמוֹל הִתְיַתָּמְתִּי…



הֲלֹא יְקַדְּמוּנוּ עַל אֵם־כָּל־רְחוֹב



שׁוֹשְׁבִינִים – כָּל אַחַי הַטְּבוּחִים."


  


אָז הָלַם הָעֶלֶם עַל שֻׁלְחַן־הָעֵץ:



"וַיְהִי כִּדְבָרַיִךְ, הַנַּעֲרָה!



שְׁבוּעַיִם אֲחַכֶּה… לְאוּמַן הָעִיר



בָּא הֶטְמַן־הַמְּדִינָה וְעִמּוֹ הַ“בְּעִיר”,2



אוּלַנִּים הַקּוֹלְעִים אֶל שַׂעֲרָה.



שָׁם אֵרֵד עִם נְעָרָי; אִם לֹא יִפְגְּעוּ בִי



כַּדּוּרֵי פּוֹלָנִים – אָשׁוּבָה."

"חַכֵּה… אַךְ חַכֵּה־נָא… וְהַסְכֵּת וּשְׁמָע…



מִכַּדּוּר פּוֹלָנִי אַל תִּירָא!



אַךְ הַסְכֵּת… הַשְׁבָּעָה… סוֹד כָּמוּס הוּא לִי…



הֵן לַחַשׁ יָדַעְתִּי עַל כַּדּוּר כָּל כְּלִי,



מַה־תִּשְׂחַק? לֹא תַּאֲמִין? נַס־נָא מִיָּד!



יְרֵה בִי – הִנֵּנִי! כְּרֶגַע!"


  


וַיּוֹצֵא הַנַּעַר אֶקְדֹחַ יָקָר



עִם נְקֻדּוֹת־הַכָּסֶף. “הַיְמָאֵן?”



הִטְבִּיעַ בּוֹ כַּדּוּר וַיִּשְׁפֹּךְ אֲבַק-



הַשְּׂרֵפָה עַל רָבְדּוֹ, זָע הֶדְקוֹ הַדַּק.



“אֲנִי אֶל הַמְּזוּזָה אֶשָׁעֵן!”



הִרְעִים הָאֶקְדֹּחַ! וּבְאַנְחַת־הַתּוֹר



הַנַּעֲרָה צָנְחָה תַּחְתֶּנָּה.


  


מִנְּשִׁיקוֹת־פִּיו יִשַּׁק הָעֶלֶם הָרָם



אֶת עֵינֵי הַנַּעֲרָה, צַמָּתָהּ…



הֶעָצַם הַכַּדּוּר מִלַּחַשׁ שֶׁל מֵת?



אוֹ אָמְרָה הַנַּעֲרָה אִמְרָתָהּ בְּלֹא־עֵת



אוֹ שָׁכְחָה פִּתְגָּמָהּ, טָעָתָה?



וְאוּלַי…? פִּתְרוֹנִים אַךְ לֵאלֹהִים…



מִי יֵדַע לֵב אִשָּׁה עִבְרִיָּה!


  

סוינמינדה 1924






Хвалилися козаченкиНа Умань идучи,Будем драти, пани брати,З Китайки онучи.אבא ראש לפלוגת היידמקים.  ↩



כנוי של גנאי להמון העם  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1655