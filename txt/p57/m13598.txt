


	
	סְּפִינָה שְׁחוֹרָה
	




סְּפִינָה שְׁחוֹרָה חוֹצָה גַלִּים,

שָׁטָה סָמוּךְ לְחוֹף קָסַנְדְּרָה,

וְעָלֶיהָ קְלָעִים שְׁחוֹרִים,

וַעֲלֵיהֶם תְּכֹל שָׁמָיִם.

פָּגְעָה בָּהּ אֳנִיָּה תּוּרְכִּית,

דִּגְלֵי שָׁנִי מַבְרִיק נוֹפְפִים.

"הוֹרֵד אֶת-הַקְּלָעִים תֵּכֶף!

הוֹרֵד מִפְרְשֵׂי הַסְּפִינָה!"

–לֹא! לֹא אוֹרִיד אֶת הַקְּלָעִים,

לֹא אוֹרִידָה אֶת מִפְרָשָׂי!

מֶה עָלַי תְּאַיֵּם אַיֵּם

כְּעַל כַּלָּנִית, בַּת חֲרֵדָה!

הִנְנִי יַנִיס בְּנוֹ שֶׁל סְטַטַס

וַחֲתַן בֵּית בּוּקוֹבַלַס.

עוּשׁוּ, רֵעַי, לָעֲבוֹדָה!

חוּשׁוּ אֶל פְּנֵי הַסְּפִינָה!

שִׁפְכוּ דַם הַתּוּרְכִּים, שְׁפֹכוּ!

אַל תָּחוּסוּ עַל הַכּוֹפְרִים!





אַךְ בְּהַשְׂכֵּל תֵּט וּבִינָה

הָאֳנִיָּה אֶת-חַרְטוֹמָהּ.

אוּלָם יַנִיס קָפַץ עָלָה

עַל הַסִּפּוּן, חַרְבּוֹ בְּיָדוֹ

נָטְפוּ פְנֵי הַתִּקְרָה דָמִים,

הֶאְדִּימוּ פְנֵי הַגַּלִּים.

אַלְלָהּ! אַלְלָהּ! בִּקְשׁוּ רַחֲמִים

כָּל-הַכּוֹפְרִים, כָּרְעוּ בֶרֶךְ.

"חַיִּים רָעִים, קָרָא מְנַצְּחָם,

הֵן נָכוֹנוּ לַמְנֻצָּחִים!"













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/13598