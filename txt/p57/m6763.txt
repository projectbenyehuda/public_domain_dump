


	
	במשמרת
	



בַּמִּשְׁמֶרֶת / שאול טשרניחובסקי




מַעְדֵּר מַכִּישׁ, מַעְדֵּר דּוֹבֵר,



מַעְדֵּר כְּבַד-פֶּה וְכֶבֶד-פֶּלֶד.



אוֹמֵר הַיֶּלֶד:



– מַה פֹּה אַתָּה עוֹמֵד, אָבִי?



“פֹּה הַמִּשְׁמֶרֶת.”



– וּמִי עוֹבֵד שָׁם בַּפַּרְדֵּס?



“שָׁם? – יְרִיבִי.”





– וּבְכֵן אָבִי, יֵשׁ עֲבוֹדָה,



וּמָה אַתָּה בָּטֵל בַּחֶלֶד?



– שׁוֹאֵל הַיֶּלֶד –



וּמַה אַתָּה בָּטֵל, אָבִי?



לְךָ לֹא נִמְסֶרֶת?



"אֲנִי, הֲלֹא תָּבִינָה, בְּנִי,



לֹא – יְרִיבִי."





– זוֹכֵר אֲנִי: לִפְנֵי יָמִים



קָרְאוּ עָלֵינוּ שֹׁד וָטֶבַח,



(נִדְמֶה, אֵין רֶוַח)



וּכְבָר עָמַדְתָּ פֹּה, אָבִי…



“כֵּן, בַּמִּשְׁמֶרֶת.”



– מִי בָא בַּסַיִף וּבָאֵשׁ?



“הוּא – יְרִיבִי!”





– אָבִי, אָבִי, הֲלֹא תַגִּיד:



וּמִי וָמִי אֶת נַפְשׁוֹ יָעַר,



– אוֹמֵר הַנָּעַר –



אִם שׁוּב יָבֹא הָשֵׁם נָוִי,



יָגֵן עַל קֶרֶת,



עַל הַפַּרְדֵּס וְעַל בְּעָלָיו?



“בְּנִי!” – וְאָבִי!


  

כפר סבא 1934






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6763