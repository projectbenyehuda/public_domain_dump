


	
	על חרבות בית-שן
	



עַל חָרְבוֹת בֵּיִת-שָׁן / שאול טשרניחובסקי

ויבאו פלשתים… וימצאו את שאול… ויכרתו את ראשו… ואת גויתו תקעו בחומת בית-שן (שמואל א', ל"א)


כִּי יִכְבּוּ עַל חֶרְמוֹן הָהָר



נְגֹהוֹת בֵּין-הָעַרְבָּיִם,



כְּתֹם רֹן הַזָּמִיר הַשָּׁר,



וּכְהִדֹּם מַבּוּעַ הַמָּיִם;

עֵת דּוּמָם יָנוּחַ הַגָּן,



יִכָּנֵף זֵפִיר בֵּין הֶעָלִים, –



עַל עִיֵּי מַשּׁוּאוֹת בֵּית-שָׁן



יִנָּטוּ מִסָּבִיב הַצְּלָלִים.

דּוּמִיַּת הַקֶּבֶר בַּכֹּל,



עֲטַלֵּף יְרַפְרֵף לוֹ חֶרֶשׁ…



צֵל מֶלֶךְ בְּצַעֲדֵי אֵין-קוֹל



שָׁם יִתְעֶה, בֵּין סֶלַע וָטֶרֶשׁ…

וּלְאִטּוֹ הוּא עוֹלֶה בַתֵּל



בִּדְמִי לֵיל עֲרִירִי-הָעָיִן,



חֲגוּר כְּלֵי-מִלְחַמְתּוֹ הַצֵּל,



בִּנְדָנוֹ הַשֶּׁלַח רַק אָיִן.

וּכְבָר רַד גַּם כּוֹכַב-הַצִּיר,



כַּסַּפִּיר שְׂפַת יָם-הַמֶּלַח,



בַּפָּז שָׁם יִתְנוֹסֵס הַשְּׂנִיר –



וְהוּא טֶרֶם מָצָא הַשֶּׁלַח.

גַּם אַפְסֵי פְאַת קֶדֶם בָּאוֹר,



יָנוּסוּ צְלָלִים וַעֲנָנִים, –



אָז יִרְגַּז צֵל שׁוֹכְנִי הַבּוֹר,



אַף יֶחְוְרוּ רָשְׁמֵי הַפָּנִים.

וִינוֹפֵף הַיָּד, יַחֲרֹק שֵׁן,



מֵעֵינָיו נִשְׁקֶפֶת הָאֵימָה:



“אִנָּקְמָה!”… בְּהָדָר וְחֵן



יוֹפִיעוּ גַבְנוּנִים וּשְׁדֵמָה…

בַּלֵּיל בַּלֵּיל אָנָה וְאָן



יִתְהַלֵּךְ צֵל שָׁאוּל הַמֶּלֶךְ



בֵּין עִיֵּי מַשּׂוּאוֹת בֵּית-שָׁן,



וְעֵינָיו מְבַקְּשׁוֹת הַשֶּׁלַח.

כִּי יָבוֹא יַגִּיעַ הָאוֹת,



וִישֵׁנֵי הַקֶּבֶר יָקִיצוּ,



אָז יִמְצָא הַחֶרֶב הַזֹּאת,



אֵשׁ נִקְמַת-עַד עֵינָיו יָפִיצוּ.



"הוֹי, חֵילִי! – “הִנֵּנוּ!” – “”הַכֹּל


לְחֶרֶב נוֹקֶמֶת לְטֶּרֶף!! "



וְאֵל אֵלִים אָז יַרְעֵם בְּקוֹל



וְיִקְרָא לִמְשִׁיחוֹ אָז: הֶרֶף!

שָׁמַיִם וָאָרֶץ וּתְהוֹם!



כֹּה אָמַר אֱלֹהִים גַּם יָקֵם:



סָלַחְתִּי לְכָל שׁוֹפְכֵי הַדָּם!



סָלַחְתִּי, כִּי בְחֶסֶד אִנָּקֵם!



אודיסה, 1898






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6234