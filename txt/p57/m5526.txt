


	
	איליאדה
	




תעש האנדרטה מנחשת קדומים

אשר בה צר מירון, וחצוצרות יון

הריעו באיים כבוד לאפולון,

כבוד לבחיר בניו, ראשון במשורריו,

מושיבי האולימפ המון אלים נאים,

שתום־עינים זה חוזה עולם־יפעה

לא ראתה עד כה כמהו עין רואה,

האיש אשר יצק מלים כמנגינה

מכסף־רננות, מכתיר עלי־דפנה

לעד לא יבלון, אשר קרא הומר.




(ש. טשרניחובסקי: " אני – לי משלי אין כלום…")



שִׁיר רִאשׁוֹן: הַמַּגֵּפָה / הַמַּשְׂטֵמָה


שִׁירִי, בַּת־הָאֱלֹהִים, חֲרוֹן אַף אֲכִילֵס בֶּן־פֵּלֵס,

אַף הָאֲבַדּוֹן, שֶׁהֵמִיט מַתְּלָאוֹת בְּלִי־קֵץ עַל־אֲכַיִּים,

רַבּוֹת נְפָשׁוֹת עֲצוּמוֹת הִשְׁלִיךְ אֶל־יַרְכְּתֵי הָדֵס,

נַפְשׁוֹת גִּבּוֹרִים, וְאוֹתָם נָתַן טֶרֶף לִכְלָבִים

אַף לְצִפּוֹר כָּל־כָּנָף - עֲצָתוֹ שֶׁל־זֵאוּס הִיא קָמָה-      5

לְמִן־הַיּוֹם בּוֹ רִאשׁוֹנָה הִתְפָּרְדוּ בַּמְּרִיבָה בֶּן־אַטְרֵס

שַׁלִּיט עוֹצֵר בָּעָם - וַאֲכִילֵס הַגִּבּוֹר הַנֶּהְדָּר.

מִי מִבְּנֵי־הָאֵלִים, מִי שִׁלַּח מְדָנִים בֵּינֵיהֶם?

בְּנָם שֶׁל־לֵטוֹ וְשֶׁל־זֶבְס. בְּשַׁגָּם אַפּוֹ חָרָה בַמֶּלֶךְ

שִׁלַּח מַגֵּפָה רָעָה בַצָּבָא, וּלְאֻמִּים נִגְזָרוּ,         10

יַעַן כִּי־חִלֵּל בֶּן־אַטְרֵס אֶת־כְּבוֹדוֹ שֶׁל־כְרִיסֵס הַכֹּהֵן,

אֲשֶׁר אָתָא אֶל־סְפִינוֹת בְּנֵי־הָאֲכַיִּים הַמְּהִירוֹת

לִפְדּוֹת אֶת־בִּתּוֹ וְהֵבִיא הַכֹּפֶר מֵרֹב לֹא־יִסָּפֵר,

עִמּוֹ כְלִיל־דַּפְנִים שֶׁל־פֵיבּוֹס־אַפּוֹלוֹן הַמַּרְחִיק־לִפְגֹּעַ

תָּלוּי עַל־שַׁרְבִיט הַזָּהָב, וַיְחַל אֶת־פְּנֵי כָל־הָאֲכַיִּים,      15

אוּלָם מִכֻּלָּם אֶת־בָּנָיו שֶׁל־אַטְרֵס הָרוֹדִים בָּעַמִּים:

"בָּנָיו שֶׁל־אַטְרֵס וְכָל־יֶתֶר אֲכַיִּים עֲדוּיֵי־הַמְּצָחוֹת!

יִתְּנוּ לָכֶם הָאֵלִים הַיּוֹשְׁבִים בְּהֵיכְלֵי אוֹלִימְפּוֹס

וְהַחֲרַמְתֶּם אֶת־עִיר פְּרִיאַמּוֹס וּבְשָׁלוֹם תָּשׁוּבוּ!

אַךְ אֶת־הַיַּלְדָּה הַיְקָרָה הָשִׁיבוּ־לִי, קְחוּ אֶת־הַכֹּפֶר,      20

יִרְאוּ אֶת־פְּנֵי־בְנוֹ שֶׁל־זֶבְס, אֶת אַפּוֹלוֹן הַמַּרְחִיק־לִפְגֹּעַ!"

כָּל־הָאֲכַיִּים פֶּה־אֶחָד נֵאוֹתוּ לִדְבָרָיו אָז וְאָמְרוּ

לַהֲדֹר פְּנֵי אוֹתוֹ הַכֹּהֵן, לָקַחַת הַכֹּפֶר הַנֶּהְדָּר;

אוּלָם בְּעֵינֵי בֶן־אַטְרֵס, הוּא אֲגַמֶּמְנוֹן,לֹא מָצְאוּ

דְּבָרָיו חֵן, וַיְשַׁלְּחֵהוּ בְחֶרְפָּה וַיְדַבֵּר לוֹ קָשׁוֹת:        25

"זָקֵן, אַל־אוֹסִיף לְפָגְשְׁךָ פֹּה אֵצֶל הַסְּפִינוֹת הַגְּדוֹלוֹת!

אַל־תִּתְמַהְמַהּ עַתָּה וְשֵׁנִית אַל־תָּשׁוּב וְתָבוֹא,

כִּי לֹא יוֹעִילְךָ אֲזַי גַּם הַשַּׁרְבִיט וּכְלִיל הָאֱלֹהַּ!

וְאוֹתָהּ לֹא אֶשְׁלַח לַחָפְשִׁי, עַד־אִם־תְּבוֹאֶנָּה הַזִּקְנָה

שָׁם בְּבֵיתֵנוּ בְאַרְגּוֹס הַרְחֵק מֵאֶרֶץ הָאָבוֹת.        30

תִּהְיֶה סוֹבֶבֶת אֶת־נוּל־הָאֲרִיגָה וְתִשְׁכַּב בְּחֵיקִי.

לֶךְ־לְךָ, אַל־תַּרְעִימֵנִי, לְמַעַן תָּשׁוּב בְּשָׁלוֹם".

כָּכָה דִּבֵּר; וְנִבְהַל הַזָּקֵן וְשָׁמַע בְּקוֹלוֹ.

דּוּמָם הָלַךְ הַלָּז עַל־שְׂפַת־הַיָּם רַב־הָרָעַשׁ.

אֶפֶס כְּשֶׁהָלַךְ וְרָחַק הִתְפַּלֵּל הַזָּקֵן וַיֶּעְתַּר         35

לְפֵיבּוֹס־אַפּוֹלוֹן הַמּוֹשֵׁל בֶּן־לֵטוֹ יְפַת־הַתַּלְתַּלִּים:

"שִׁמְעָה תְפִלָּתִי, הַסּוֹכֵךְ בְּקֶשֶׁת־הַכֶּסֶף עַל־כְרִיסָה,

שׁוֹמֵר אֶת־קִלָּה הַקְּדוֹשָׁה וּמוֹשֵׁל בִּגְבוּרָה בְטֶנְּדּוֹס,

נוֹרָא בִסְמִנְתֵּי, אִם־פַּעַם סָפַנְתִּי לְךָ הֵיכַל חֶמְדָּה,

אִם־הִקְרַבְתִּי לְךָ פַּעַם עוֹלָה שׁוֹקַיִם דְּשֵׁנוֹת,          40

שׁוֹקֵי פָרִים וְעִזִּים, נָא־מַלֵּא כַיּוֹם שֶׁאֱלָתִי:

נְקֹם בְּחִצֶּיךָ אֶת־נִקְמַת דְּמָעַי מִבְּנֵי־הַדַּנָּאִים".

כָּכָה הִתְפַּלֵּל לָאֵל, וַיֵּעָתֵר לוֹ פֵיבּוֹס־אַפּוֹלוֹן.

יָרַד מֵרָמוֹת אוֹלִימְפּוֹס וּבְלִבּוֹ חֲמָתוֹ נִתֶּכֶת,

קַשְׁתּוֹ עַל־כְּתֵפוֹ וְאַשְׁפָּתוֹ הַסְּגוּרָה עַל־כָּל־עֲבָרֶיהָ.        45

צִלְצְלוּ חִצָּיו עַל־כְּתֵפוֹ בְּצַעֲדוֹ בַחֲרוֹן אַפּוֹ;

הָלַךְ, וְהָיָה מַרְאֵהוּ כְּמַרְאֵה לֵיל־הַצַּלְמָוֶת.

יָשַׁב מִנֶּגֶד לַסְּפִינוֹת וְאֶת־חִצּוֹ יָרָה בַמַּחֲנֶה;

צִלְצוּל בַּלָּהוֹת הִתְמַלֵּט מִקֶּשֶׁת הַכֶּסֶף הַדְּרוּכָה.

תְּחִלָּה הִכָּה בִּפְרָדִים, בִּכְלָבִים מְהִירֵי־רַגְלַיִם,         50

אַחַר נָגַף גַּם־אוֹתָם בְּחִצּוֹ, חֵץ טְעוּן־צָעַר;

פָּגַע בָּהֶם, וְלֹא־כָבוּ הַשְּׂרֵפוֹת שֶׁשָּׂרְפוּ לַמֵּתִים.

תִּשְׁעָה יָמִים הִתְעוֹפְפוּ חִצֵּי אֱלֹהַּ בַּמַּחֲנֶה,

וּבָעֲשִׂירִי – וַיַּקְהֵל אֲכִילֵס הָעָם לְמוֹעֵצָה.

נָטְעָה בְּלִבּוֹ הֵרָה לִבְנַת־הַזְּרוֹעוֹת הָעֵצָה,         55

יַעַן כִּי־לִבָּהּ כָּאַב בִּרְאוֹתָהּ בְּמוֹת הַדַּנָּאִים.

אַךְ כְּשֶׁנִּקְבְּצוּ, בָּאוּ וְעָמְדוּ הֲמוֹנִים הֲמוֹנִים

קָם בְּקִרְבָּם אֲכִילֵס מְהִיר־הָרַגְלַיִם וַיֹּאמֶר:

"עַתָּה, בֶּן אַטְרֵס, אֲדַמֶּה עָלֵינוּ שׁוּב לִתְעוֹת בַּיַּמִּים,

לָשׁוּב עַל־עִקְּבוֹתֵינוּ, אִם־אַךְ נִמָּלֵט מִמָּוֶת,        60

יַעַן מִלְחָמָה וְדֶבֶר אוֹכְלִים בִּצְבָא הָאֲכַיִּים.

אֲבָל הָבָה נִשְׁאַל בְּאַחַד הָרוֹאִים אוֹ בְכֹהֵן,

וְאוּלַי בְּפוֹתֵר חֲלוֹמוֹת, כִּי גַם הַחֲלוֹם מֵאֵת זֵאוּס,

וְיַגִּיד לָנוּ, עַל־מָה כֹּה־חָרָה אַף פֵיבוֹ­ס־אַפּוֹלוֹן.

הֲבִגְלַל נֶדֶר לֹא־שֻׁלַּם, אוֹ יֶאֱנַף בִּדְבַר הֶקָּטוֹמְבָּה,      65

וּבַהֲרִיחוֹ מֵרֵיחַ עֲשַׁן טְלָאִים וְעִזִּים תְּמִימוֹת

יוֹאִיל וְיָסִיר מִמֶּנּוּ אוֹתָהּ הָרָעָה הַגְּדוֹלָה".

כָּכָה דִּבֵּר וַיֵּשֵׁב עַל־מְקוֹמוֹ. וַיָּקָם בְּתוֹכָם

קַלְכַס בֶּן־תֶּסְטוֹר הַמְנַחֵשׁ, הַטּוֹב שֶׁבַּמְנַחֲשִׁים בְּצִפֳּרִים,

הוּא אֲשֶׁר יָדַע מָה־הֹוֶה, מֶה־הָיָה וְכָל אֲשֶׁר־יִהְיֶה,       70

וְהוּא אֲשֶׁר נָהַג עַד־אִלְיוֹן הַסְּפִינוֹת שֶׁל־הָאֲכַיִּים

בְּרוּחַ הַנְּבוּאָה, אֲשֶׁר אָצַל לוֹ פֵיבוֹס־אַפּוֹלוֹן;

דִּבֵּר בְּהַשְׂכֵּל וּבִינָה וַיִּשָׂא אֲמָרָיו וַיֹּאמֶר:

"הוֹי, אֲכִילֵס, יְדִיד־זֶבְס! הֲלֹא תְצַוֵּנִי לְהַגִּיד,

לָמָה אָנַף אַפּוֹלוֹן הַשַּׁלִּיט הַמַּרְחִיק־לִפְגֹעַ?        75

הִנְנִי מַגִּיד לְךָ, וְאוּלָם הִשָּׁבַע לִי אַתָּה

לַעֲמֹד לִימִינִי בְּחֵפֶץ לְבָבְךָ, בִּדְבָרִים וּזְרוֹעַ;

יַעַן יָרֵאתִי, פֶּן־יִקְצֹף גֶּבֶר מוֹשֵׁל בִּזְרוֹעַ

בְּכָל־הָאַרְגֵּאִים וּבְקוֹלוֹ יִשְׁמְעוּ בְּנֵי־הָאֲכַיִּים.

יַעַן מְאֹד עָצַם הַמֶּלֶךְ בְּאָנְפוֹ בְגֶבֶר דַּל מֶנּוֹ;       80

וְהָיָה כִּי־יַעֲצֹר בְּקִצְפּוֹ בּוֹ־בַּיּוֹם, יַסְתִּיר חֲמָתוֹ

עַד לְאַחֲרִית הַיָּמִים וְיִטֹּר, עַד שֶׁיִּנָּקֵם

יִשְׁמֹר בְּלִבּוֹ עֶבְרָתוֹ. הַרְהֵר, הֲתִהְיֶה מָגִנִּי?"

הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:

"רַק חֲזַק וְהַגֵּד אֶת־אוֹת הָאֱלֹהַּ יָדָעְתָּ;       85

יַעַן, קַלְכַס, נִשְׁבַּעְתִּי בְאַפּוֹלוֹן יְדִידוֹ־שֶׁל־זֵאוּס,

אֲשֶׁר־אֵלָיו תִּתְפַּלֵּל בְּגַלּוֹתְךָ אוֹת אֵל לַדַּנָּאִים:

כָּל־עוֹד אֶתְהַלֵּךְ בַּחַיִּים וְעֵינַי תֶּחֱזֶינָה פְּנֵי אֶרֶץ,

יָדוֹ יָד קָשָׁה לֹא יִשְׁלַח בְּךָ עַל־הַסְּפִינוֹת הַגְּדוֹלוֹת

אִישׁ מִכָּל־הַדַּנָּאִים, וְלוּ־גַם אֲגַמֶּמְנוֹן בְּעַצְמוֹ,     90

אֲשֶׁר יִתְיַמֵּר פֹּה לֵאמֹר, כִּי הוּא הַטּוֹב בָּאֲכַיִּים".

חָזַק לִבּוֹ, וַיַּעַן הָרוֹאֶה הַתָּמִים וַיֹּאמֶר:

"אַפּוֹ חָרָה וְלֹא בְשֶׁל הֶקָּטוֹמְבָּה אוֹ נֵדֶר,

אֶפֶס בִּגְלַל הַכֹּהֵן, שֶׁהִלְבִּין אֶת־פָּנָיו בֶּן־אַטְרֵס,

אֲשֶׁר לֹא שִׁלַּח אֶת־בִּתּוֹ לַחָפְשִׁי וְלֹא לָקַח הַכֹּפֶר.    95

לָכֵן הֵמִיט הַמַּרְחִיק־לִפְגֹעַ מַתְּלָאוֹת וְעוֹד יוֹסִיף.

וְאוֹתָה הָרָעָה הַגְּדוֹלָה לֹא יָסִיר מֵעַל הַדַּנָּאִים

עַד־אִם־הֵשִׁיבוּ לְאָבִיהָ הַנַּעֲרָה עַלִּיזַת־הָעַיִן

חִנָּם אֵין־כֶּסֶף, וְנָהֲגוּ הַהֶקָּטוֹמְבָּה הַקְּדוֹשָׁה

עִירָה כְרִיסָה; נְכַפֵּר אֶת־פָּנָיו וְאוּלַי יִרְצֵנוּ".      100

כָּכָה דִבֵּר וַיֵּשֶׁב עַל־מְקוֹמוֹ. וַיָּקָם בְּקִרְבָּם

אָז אֲגַמֶּמְנוֹן בֶּן־אַטְרֵס הַגִּבּוֹר הָרוֹדֶה־בָרַבִּים;

קָצַף מְאֹד וּלְבָבוֹ נִמְלָא עֶבְרָתוֹ הַשְּׁחוֹרָה,

עֵינָיו תִּלְהַטְנָה נוֹרָאוֹת וּדְמוּתָן דְּמוּת אֵשׁ מִתְלַקָּחַת.

תְּחִלָּה הִבִּיט בְּקַלְכַס בְּשִׂנְאָה אֲיֻמָּה וַיֹּאמֶר:       105

"חוֹזֵה הָרָעוֹת! גַּם־פַּעַם הֵן לֹא נִבֵּאתָ לִי טוֹבוֹת!

תָּמִיד תָּחוּשׁ עֲתִידוֹת אַךְ רָעוֹת וּלְבָבְךָ בָּן יָדוּץ,

טוֹבוֹת לִי לֹא נִבֵּאתָ מֵעוֹלָם וְגַם לֹא פָּעָלְתָּ.

הִנֵּה גַּם־עַתָּה תַגִּיד דְּבַר־אֵלִים בִּקְהַל־הַדַּנָּאִים

לֵאמֹר: לָכֵן מֵמִיט תְּלָאוֹת עֲלֵיהֶם הַמַּרְחִיק־לִפְגֹעַ,     110

עֵקֶב אֲשֶׁר־מֵאַנְתִּי לָקַחַת כֹּפֶר בַּת־כְרִיסֵס,

פִּדְיוֹן נֶהְדָּר מְאֹד, - וְגַם נַפְשִׁי בָהּ־חָשְׁקָה לִהְיוֹתָהּ

עִמִּי בְּבֵיתִי, וְאוֹתָה אֲבַכֵּר עַל־פְּנֵי קְלִיטֵימְנֵסְטְרָה,

אֵשֶׁת נְעוּרַי כַּדָּת, כִּי אֵינָהּ נוֹפֶלֶת מִמֶּנָּה

גַּם בְּקוֹמָתָהּ וּדְמוּתָהּ, בִּתְבוּנָה וּמְלֶאכֶת כַּפָּיִם.     115

אֶפֶס אֲנִי אֲשַׁלְּחֶנָּה, אִם־אָמְנָם כֵּן טוֹב וְכֵן יָאֶה;

טוֹב לִי וְאֶרְאֶה אֶת־עַמִּי נוֹשָׁע, מֵרְאוֹת בְּאָבְדָנוֹ!

אוּלָם חוּשׁוּ וּבְרוּ לִי תְּשׁוּרָה אַחֶרֶת, וְלֹא אֶחְסַר

לְבַדִּי מִכָּל־הָאַרְגֵּאִים הַמַּשְׂאֵת, וְכֵן לֹא יֵעָשֶׂה;

אַתֶּם כֻּלְּכֶם הָרוֹאִים, הֲלֹא תְּשׁוּרָתִי הָלָכָה".      120

הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:

"הוֹי בֶּן־אַטְרֵס הַמְהֻלָּל, הַגָּדוֹל בְּאוֹהֲבֵי בָצַע!

אֵי־מִזֶּה אֶשְׁכָּר לְךָ יִתְּנוּ אֲכַיִּים נְדִיבֵי־הַלֵּבָב?

אֵין לָנוּ אוֹצְרוֹת הַכְּלָל נֶעֱרָמִים לָרֹב וְנֵדָעֵם,

בִּלְתִּי הַבִּזָּה בַזּוֹנוּ וּשְׁלַל כָּל־הֶעָרִים חִלַּקְנוּ,     125

גַּם לֹא־יָאֶה, כִּי יָשׁוּב הָעָם וְיַאַסְפֵם מֵחָדָשׁ.

אוּלָם אוֹתָהּ תְּנָה עַתָּה לָאֵל, וְאָנוּ אֲכַיִּים

נַרְבֶּה לְךָ וְנוֹסִיפָה פִּי־שְׁלֹשָׁה וְאַרְבָּעָה, כְּשֶׁיִּתֵּן

זֶבְס אָבִינוּ וְנִתֹּץ אֶת־טְרוֹיָה הַבְּצוּרָה לְמִשְׂגָּב".

הֵשִׁיב אֲמָרָיו וַיַּעַן לוֹ אֲגַמֶּמְנוֹן הַשַּׁלִּיט:            130

"וְאִם־גַּם גָּבַרְתָּ, אֲכִילֵס הַנִּמְשָׁל־לָאֵלִים, אַל־תֹּאמַר

לָסֹב אוֹתִי בְכַחַשׁ אוֹ לְפַתּוֹתֵנִי בִדְבָרִים!

אוּלַי רָצִיתָ, כִּי־אַתָּה יְהִי לְךָ אֶשְׁכָּר – וְאָנֹכִי

נַפְשִׁי תֶחְסַר, גַּם תִּפְקֹד, כִּי־אֶשְׁלַח מִפָּנַי הַנַּעֲרָה?

אֲבָל יִתְּנוּ לִי בְנֵי־הָאֲכַיִּים הַנְּדִיבִים הַתְּשׁוּרָה,     135

אֲשֶׁר־תִּבְחַר־בָּהּ נַפְשִׁי, וְעֵרֶךְ תְּמוּרָתָהּ כְּעֶרְכָּהּ.

אֲבָל אִם־לֹא יִתְּנוּ הֵם, אָנֹכִי לִי אָבֹר בְּעַצְמִי;

אֶשְׁכָּר הַכָּבוֹד שֶׁלְּךָ, שֶׁל־אָיַס אוֹ שֶׁל־אוֹדִיסֵס

אֶקַּח וְאֶשָּׂא; וְיִקְצֹף הָאִישׁ אֲשֶׁר־אֵלָיו אָסוּרָה.

אֶפֶס עַל־אֹדוֹת הַדָּבָר עוֹד נָשוּב נְדַבֵּר; אַךְ עַתָּה    140

הָבָה נַסִּיעַ אֳנִיָּה שְׁחוֹרָה בַיָּם הָאֱלֹהִי,

נַזְעִיק עָלֶיהָ שַׁיָּטִים וְנִטְעַן אֶת־הַהֶקָּטוֹמְבָּה,

נוֹרִיד בָּהּ אֶת־בַּת־כְרִיסֵס, הַנַּעֲרָה יְפַת־הַלְּחָיַיִם,

נַפְקִיד עָלֶיהָ נָשִׂיא, אִישׁ מִן־הַיּוֹעֲצִים עֵצָה,

אָיַס אוֹ אִידוֹמֶנֵּס אוֹ הָאֱלֹהִי אוֹדִיסֵס.       145

וְאוּלַי אוֹתְךָ, בֶּן־פֵּלֵס, הַגֶּבֶר הָאָיֹם בַּגְּבָרִים,

לְמַעַן תְּכַפֵּר אֶת־פְּנֵי הַמַּרְחִיק־לִפְגֹעַ בְּזָבַח".

הִבִּיט בְּזַעַם אֲכִילֵס מְהִיר־הָרַגְלַיִם וַיַּעַן:

"אוֹי־לִי, אִישׁ נֶאְפַּד חֻצְפָּה, גֶּבֶר רוֹדֵף אַךְ־בָּצַע!

אֵיכָה יִשְׁמַע בְּקוֹלְךָ אִישׁ מִן־הָאֲכַיִּים בְּרָצוֹן     150

לִפְשֹׁט בִּגְדוּד אוֹ־לִתְגָּר בִּגְבוּרָה מִלְחָמָה בַצָּרִים?

הֵן לֹא יָרַדְתִּי בִּגְלַל הַטְּרוֹיִים מְנוֹפְפֵי־הָרֹמַח

לִתְגָּר פֹּה קְרָבוֹת, וְיַעַן לֹא עָשׂוּ לִי רָעָה מִיָּמָי,

כִּי מֵעוֹלָם לֹא גָזְלוּ בְקָרִי שֶׁלִּי אוֹ אֶת־סוּסָי,

גַּם לֹא הִשְׁחִיתוּ תְנוּבָתִי בִפְתִּיָּה שְׁמֵנַת־הַקַּרְקַע,   155

אֶרֶץ זָנָה בְנֵי־אָדָם, כִּי הָרִים מְצִלִּים וּגְבֹהִים

רַבִּים נִמְתָּחִים בֵּינֵינוּ, וְגַם זֶה־הַיָּם רַב־הָרָעָשׁ;

בָּאנוּ לְמַעַנְךָ הֵנָּה לְהֵיטִיב עִמְּךָ, רַב־חֻצְפָּה,

לִנְקֹם נְקַם מֶנֶּלָּאוֹס וְנִקְמָתְךָ אַתָּה, עֵין־כֶּלֶב,

נְקָמָה בַטְרוֹיִים; אַךְ אַתָּה לֹא תָשִׂים אֶל זֹאת לֵב, לֹא תַעֲרִיךְ  160

יֶתֶר עַל־כֵּן עוֹד תְּאַיֵּם, כִּי בְעַצְמְךָ תִּגְזֹל אֶשְׁכָּרִי,

עָלָיו הַרְבֵּה עָמַלְתִּי, וְנָתְנוּ לִי בְנֵי־הָאֲכַיִּים.

לְעוֹלָם אֵין אֶשְׁכָּר לִי נִתָּן שֶׁיֶּעֱרַךְ לְאֶשְׁכָּרְךָ, בְּהַחֲרִיב

חֵיל הָאֲכַיִּים מְצוּדָה רַבַּת־עָם בְּאֶרֶץ הַטְּרוֹיִים;

אוּלָם בִּתְשׁוּאוֹת הַקְרָב אֶזְרֹעִי שֶׁלִּי עוֹשָׂה חַיִל     165

יֶתֶר מִכֹּל, אַךְ כְּבוֹא עֵת לְחַלֵּק הַשָּׁלָל, חֶלְקְךָ

עוֹלֶה וְעוֹלֶה עַל־חֶלְקִי, וְעִם־תְּשׁוּרָה דַלָּה בְיָדִי

שָׁב אֲנִי אֶל־הַסְּפִינוֹת, יְגַע עֲמַל הַמִּלְחָמָה.

עַתָּה אָשׁוּב אֶת־פְתִּיָּה, כִּי־אָכֵן טוֹב יוֹתֵר וְנָאֶה

לָשׁוּב הַבַּיְתָה בִסְפִינוֹת כְּפוּפוֹת מִשֶּׁבֶת פֹּה אִתְּךָ    170

מְנֹאָץ וּלְהַרְבּוֹת לְךָ עֹשֶׁר וְטוּב עַל־עָשְׁרֶךָ".

עָנָה לוֹ אֲגַמֶּמְנוֹן הָרוֹדֶה־בַגְּבָרִים וַיֹּאמֶר:

"בְּרַח־לְךָ, אִם־נַפְשְׁךָ תִרְצֶה, וְאוּלָם אָנֹכִי לֹא אֶפְצַר

בְּךָ, כִּי תִשָּׁאֵר בִּגְלָלִי: כִּי יֵשׁ עוֹד רַבִּים עִמָּדִי

לָתֵת לִי כָּבוֹד, וְעַל־כֻּלָּם זֵאוּס חֲכַם־הַמּוֹעֵצוֹת.    175

וְאַתָּה שְׂנוּא נַפְשִׁי מִכָּל־הַמְּלָכִים מִזַּרְעוֹ שֶׁל־זֵאוּס,

יַעַן לְעוֹלָם אָהַבְתָּ מְדָנִים וּקְרָב וּמִלְחָמָה.

כִּי אִם־חָזַקְתָּ מְאֹד – אַךְ אַחַד הָאֵלִים חֲנָנְךָ.

שׁוּב אֶל־בֵּיתְךָ עִם־סְפִינוֹתֶיךָ וְעִם־מֵרֵעֶיךָ,

מְשֹׁל עַל־הַמִּרְמִידוֹנִים, מַה־לִּי וּלְךָ כִּי־אֶדְאָגָה   180

לִבִּי לֹא אָשִׂים לְקִצְפֶּךָ; אוּלָם בְּךָ אֲנִי מַתְרֶה:

יַעַן לוֹקֵחַ מִמֶּנִּי אַפּוֹלוֹן אֶת־כְרִיסֵאִידָה,

אוֹתָהּ אָמְנָם אֲשַׁלַּח בִּסְפִינָה שֶׁלִּי עִם־עֲמִיתָי, -

אֶפֶס תְּשׁוּרָתְךָ לִי אֶקַּח, בַּת־בְּרִיסֵס יְפַת־הַלְּחָיָיִם,

בְּעַצְמִי אָבוֹא אָהָלְךָ, לְמַעַן תִּוָּכַח וְתֵדַע,         185

כַּמָּה עָצַמְתִּי מִמֶּךָ, וְיִירְאוּ גַם הָאֲחֵרִים

לַעֲרֹךְ אֵלַי וּלְהִדַּמּוֹת וּלְהָעֵז בִּי אֶת־פְּנֵיהֶם".

כָּכָה סָח; וּבֶן־פֵּלֵס כָּעַס מְאֹד, וּבִלְבָבוֹ

אֲשֶׁר־בְּחָזֵהוּ הַשָּׂעִיר שְׁתַּיִם עֵצוֹת נִלְחָמוּ:

אִם יְנַתֵּק מֵעַל יְרֵכוֹ הַחֶרֶב הַחַדָּה,      190

יָפִיץ אֶת־כָּל־הַנֶּאֱסָפִים וְיִקַּח אֶת־נֶפֶשׁ בֶּן־אַטְרֵס,

אוֹ שֶׁיִּכְבֹּשׁ אֶת־כַּעֲסוֹ הַגָּדוֹל וְיַעֲצֹר בְּרוּחוֹ.

עוֹד הוּא נוֹעָץ בְּלִבּוֹ וְנִמְלָךְ בְּכִלְיוֹתָיו, וְשׁוֹלֵף

חַרְבּוֹ הַגְּדוֹלָה מִנְּדָנָהּ, וּפַּלַּס־אַתֵּנָה יוֹרֶדֶת

מִן־הָרָקִיעַ, כִּי הֵרָה לִבְנַת־הַזְּרוֹעוֹת שְׁלָחַתָּה,  195

יַעַן אֶת־שְׁנֵיהֶם אָהֵבָה, וְלִבָּהּ דָאַב לִשְׁנֵיהֶם.

עָמְדָה מֵאָחוֹר וַתֹּאחֶז בְּצִיצִיּוֹת רֹאשׁוֹ הַזְּהַבְהָב,

נִגְלְתָה אַךְ־לוֹ לְבַדּוֹ, וְיֶתֶר הָעָם לֹא רָאוּהָ.

תָּמַהּ אֲכִיל וַיִּלָּפֵת, וַיַּהֲפֹךְ פָּנָיו וּפִתְאֹם

הִכִּיר פְּנֵי פַּלַּס־אַתֵּנָה; עֵינֶיהָ אֲיֻמּוֹת נוֹצֵצוּ.   200

נָשָׂא אִמְרָתוֹ אֵלֶיהָ, וַיְדַבֵּר אֶת־אִמְרֵי־הַכָּנָף:

"לָמָּה חָרַדְתְּ אֵלַי, בַּת־זֵאוּס תּוֹפֵשׂ הָאֵיגִיס?

אֵין־זֹאת כִּי־לִרְאוֹת אֶת זְדוֹן־לֵב אֲגַמֶּמְנוֹן בֶּן־אַטְרֵס?

אֶפֶס לָךְ דָּבָר אַגִּידָה, וּבָא מֻבְטְחַנִי הַדָּבָר:

זְדוֹנוֹ יִהְיֶה בְעוֹכְרָיו, וּבְנַפְשׁוֹ יְכַפְּרוֹ לְאַלְתַּר".   205

עָנְתָה הָאֵלָה אַתֵּנָה כְּחֻלַּת־הָעַיִן וַתֹּאמֶר:

"הִנֵּה בָאתִי לְשַׁכֵּךְ חֲמָתְךָ כִּי־תִשְׁמַע בְּקוֹלִי,

מִן־הַשָּׁמַיִם שְׁלָחַתְנִי הֵרָה לִבְנַת־הַזְּרוֹעוֹת,

יַעַן אֶת־שְׁנֵיכֶם אָהַבָה, וְלִבָּהּ דּוֹאֵב לִשְׁנֵיכֶם.

חִדְלָה־לְּךָ מִן־הָרִיב וְאַל־תִּשְׁלַח יָדְךָ לֶחָרֶב.    210

חָרֵף תְּחָרְפֶנּוּ בִדְבָרִים קָשִׁים, וִיהִי אֲשֶׁר יִהְיֶה!

יַעַן זֹאת לְךָ אַגִּיד, וּבָא הַדָּבָר וְכֵן יִהְיֶה:

הֵמָּה יָבוֹאוּ לְכַפֵּר פָּנֶיךָ בְאֶשְׁכָּר פִּי־שְׁלֹשָה

עֵקֶב הָעֶלְבּוֹן הַזֶּה; כְּבֹשׁ עַצְמְךָ, שְׁמַע בְּקוֹלֵנוּ".

הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:    215

"אָכֵן, הָאֵלָה, הֵן יֵשׁ וְיֵשׁ לִשְׁמֹעַ בְּקוֹלְכֶן,

אַף־כִּי חֲמָתִי בוֹעֶרֶת בְּלִבִּי – כִּי כֵן טוֹב וְיָאֶה:

כָּל־הַשּׁוֹמֵעַ בְּקוֹל אֵלִים, לוֹ יֵעָתְרוּ בְרָצוֹן".

עָנָה וְעָצַר אֶת־כַּפּוֹ הַקָּשָׁה עַל־נִצַּב הַכֶּסֶף,

הֵשִׁיב אֶת־חַרְבּוֹ הַגְּדוֹלָה לִנְדָנָהּ, כִּי שָׁמַע לְמִצְוַת  220

פַּלַּס־אַתֵּנָה; וְהִיא לִמְרוֹם הָאוֹלִימְפּוֹס נֶחְפָּזָה,

לְמִשְׁכְּנוֹת זֵאוּס תּוֹפֵשׂ־הָאֵיגִיס וְאֶל־יֶתֶר הָאֵלִים.

אוּלָם בֶּן־פֵּלֵס שׁוּב פָּתַח בְּדִבְרֵי גִדּוּפִים וַיְחָרֶף

אֶת־אֲגַמֶּמְנוֹן בֶּן־אַטְרֵס וְלֹא עָמַד מִקִּצְפּוֹ, לֹא חָדַל:

"סוֹבֵא־הַיַּיִן, שֶׁעֵינוֹ עֵין־כֶּלֶב וְלִבּוֹ לֵב־צְבִיָּה!   225

אֲשֶׁר לֹא־נוֹעַז בְּנַפְשׁוֹ מֵעוֹלָם לָצֵאת עִם־עַמּוֹ

לַעֲרֹךְ מִלְחָמָה, לְהֵחָלֵץ, לָשֶׁבֶת בְּמַאֲרָב עִם־טוֹבֵי

בְּנֵי־הָאֲכַיִּים, כִּי נוֹרָא הַדָּבָר בְּעֵינֶיךָ כַּמָּוֶת.

יוֹתֵר טוֹב בְּעֵינֶיךָ לִגְזֹל אֶשְׁכָּרִים בְּמַחֲנֵה

חֵיל־הָאֲכַיִּים הַגָּדוֹל מִגֶּבֶר מְדַבֵּר כְּנֶגְדֶּךָ;   230

מֶלֶךְ אוֹכֵל־עַמּוֹ, הַמּוֹשֵׁל בְּעַם־בְּנֵי־בְלִיָּעַל!

לוּלֵא־כֵן כִּי־אָז זַדְתָּ פַּעַם אַחֲרוֹנָה, בֶּן־אַטְרֵס.

אוּלָם זֹאת לְךָ אַגִּיד וּשְׁבוּעָה חֲמוּרָה נִשְׁבַּעְתִּי

בְּשַׁרְבִיט הַמְּלָכִים הַלָּז, אֲשֶׁר לֹא־יוֹסִיף וְהֶעֱלָה

עָלִים וְדָלִיּוֹת, כִּי נָטַשׁ זֶה־כַּמָּה אֶת־גִּזְעוֹ בֶהָרִים  235

וְשׁוּב אֶת־שָׁרָשָׁיו לֹא־יַךְ, כִּי פִצְּלָה הַנְּחֹשֶׁת עַל־סְבִיבָיו

עָלִים וּקְלִפָּה, וְעַתָּה יֹאחֲזוּהוּ בִידֵיהֶם כָּל־שׁוֹפְטֵי

הָאֲכַיִּים, שֶהֵמָּה הַנּוֹצְרִים מִשְׁפְּטֵי זֵאוּס;

הִנֵּה נִשְׁבַּעְתִּי לְךָ –וְהָיְתָה זוֹ שְׁבוּעָה חֲמוּרָה:

עוֹד יָבוֹא יוֹם, וְעַל־אֲכִילֵס יִתְגַּעְגְּעוּ בְנֵי־הָאֲכַיִּים  240

כֻּלָּם כְּכֻלָּם – וְאַתָּה, אַף אִם־תִּצְטַעֵר, לֹא תוֹעִיל,

כַּאֲשֶׁר יִפְּלוּ רַבִּים מִיָּדָיו שֶׁל־הֶקְטוֹר הַקַּטְלָן,

תַּרְבֶּה תִצְטַעֵר בְּנַפְשְׁךָ, תִּקְצֹף עַל־עַצְמְךָ אַתָּה,

יַעַן חִלַּלְתָּ אֶת־כְּבוֹד הַגִּבּוֹר בִּבְנֵי־הָאֲכַיִּים".

כָּכָה הִבִּיעַ בֶּן־פֵּלֵס, וַיַּשְׁלֵךְ לָאָרֶץ הַשַּׁרְבִיט,   245

עָשׂוּי מַסְמְרוֹת זָהָב עַל־סְבִיבָיו, וַיֵּשֵׁב עַל־מְקוֹמוֹ;

וַאֲגַמֶּמְנוֹן בֶּן־אַטְרֵס גַּם־הוּא עוֹמֵד בְּקִצְפּוֹ. וַיָּקָם

בְּתוֹכָם נֶסְטוֹר הַנּוֹאֵם, דַּבְּרָן יְפֵה־קוֹל מִפִּילוֹס,

דְּבָרָיו מָתְקוּ מִדְּבַשׁ וּלְשׁוֹנוֹ נֹפֶת נוֹטָפֶת.

שְׁנַיִם דּוֹרוֹת מְדַבְּרִים שְׂפַת־אָדָם זֶה כְּבָר מֵתוּ עָלָיו, 250

אֵלֶּה שְׁגָּדְלוּ לְפָנִים אִתּוֹ יַחַד וְנוֹלְדוּ

בְּאֶרֶץ פִּילוֹס הַבְּרוּכָה, וְהָיָה אָז מוֹשֵׁל בְּדוֹר שְׁלִישִׁי.

דִּבֶּר בְּהַשְׂכֵּל וְדַעַת וַיִּשָׂא מְשָׁלוֹ וַיֹּאמֶר:

"אוֹי־לִי, מַה־גָּדְלָה הַשּׁוֹאָה שֶׁבָּאָה עַל־אַדְמַת אֲכַיָּה!

עַתָּה מַה־יַּעֲלֹז פְּרִיאַמּוֹס, יָשִׂישׂוּ צֶאֱצָאֵי פְּרִיאַמּוֹס,   255

יָגִיל מְאֹד לֵב כָּל־יֶתֶר הַטְּרוֹיִים לְשֵׁמַע הַבְּשׂוֹרָה,

אֵיךְ אַתֶּם נִצִּים כַּיּוֹם, מְרִיבִים אִישׁ אֶת־רֵעֵהוּ,

אַתֶּם רָאשֵׁי דַנָּאִים, רִאשׁוֹנִים בַּקְרָב וּבְמוֹעֵצָה.

אֲבָל שִׁמְעוּ בְקוֹלִי, כִּי שְׁנֵיכֶם צְעִיִרים מִמֶּנִּי.

הָיָה לִי שִׂיח וְשִׂיג עִם־אִישִׁים עוֹלִים עֲלֵיכֶם    260

לִפְנֵי זְמַן וְעִדָּנִים, וְגַם הֵמָּה לֹא־הָיוּ לִי בָזִים.

יַעַן כִּי־לֹא רָאִיתִי וְלֹא אָשׁוּב עוֹד לִרְאוֹת לְעוֹלָם

אִישִׁים כְּמוֹ פֵּירִיתּוֹאוֹס וּדְרִיאַס רוֹעֵה־הָעַמִּים,

קֵינֵס וְאֶכְּסַדְיוֹס וְהָאִישׁ פּוֹלִיפֵם הָאֱלֹהִי,

תֵּסַס בְּנוֹ שֶׁל־אֵינֵס, הַנִּמְשָׁל לִבְנֵי־הָאַלְמָוֶת.   265

הָיוּ הֵם הָעֲצוּמִים בְּכָל־בְּנֵי הָאָדָם בָּאָרֶץ;

הֵם הָעֲצוּמִים בַּדּוֹר וְאַךְ בַּעֲצוּמִים נִלְחָמוּ,

בְּשׁוֹכְנֵי הָהָר הַקֶּנְטַבְרִים, הִשְׁמִידוּם בִּגְבוּרָה אֲיֻמָּה.

אִתָּם אֲנִי הִתְהַלַּכְתִּי בְּבוֹאִי אֲלֵיהֶם מִפִּילוֹס,

אֶרֶץ רְחוֹקָה מְאֹד, - כִּי הֵמָּה בְעַצְמָם קְרָאוּנִי;  270

בֵּינָם נִלְחַמְתִּי אֲנִי לְבַדִּי; אֵין אִישׁ שֶׁיִּלָּחֵם

אִתָּם מֵאֵלֶּה הַחַיִּים כַּיּוֹם עַל־פְּנֵי הָאֲדָמָה.

וְהֵמָּה הִתְיָעֲצוּ אִתִּי וְהָיוּ שׁוֹמְעִים בְּקוֹלִי.

שִׁמְעוּ בְקוֹלִי גַם־אַתֶּם, כִּי אָכֵן יְקָרָה מִשְׁמָעַת.

אַתָּה, וְאִם־כִּי גָבַרְתָּ, אַל־תִּקַּח מִמֶּנּוּ הַנַּעֲרָה,  275

יִהְיֶה־לוֹ- אֶשְׁכַּר־הַכָּבוֹד, לוֹ נָתְנוּ בְנֵי־הָאֲכַיִּים;

וְאַתָּה, בֶּן־פֵּלֵס, אַל־תֹּאמַר לְהִתְקוֹטֵט בַּמֶּלֶךְ וְהָעֵז

פָּנִים בּוֹ, כִּי מֵעוֹלָם לֹא נָחַל כָּבוֹד כִּכְבוֹדוֹ

מֶלֶךְ תּוֹפֵשׂ־הַשַּׁרְבִיט, וְזֶבְס לוֹ חָלַק הַתְּהִלָּה.

אָכֵן כֹּחֲךָ גָדוֹל, וְאִמְּךָ הוֹרָתְךָ בַּת־אֵלִים;   280

אֶפֶס הוּא עוֹלֶה עָלֶיךָ, וְיַעַן הוּא מוֹשֵׁל בָּרַבִּים.

אָנָּא, בֶּן אַטְרֵס, כְּבֹשׁ אֶת־חֲמָתְךָ, אֲנִי־הוּא הַמְחַלֶּה

פֹּה אֶת־פָּנֶיךָ, וְחִדְלָה מִזְּעֹם אֶת־אֲכִילֵס, וְהוּא מִשְׂגָּב

לְכָל־הָאֲכַיִּים בַּקְרָב וּתְשׁוּאוֹת מִלְחָמָה אֲיֻמָּה".

הֵשִׁיב אֲמָרָיו אֲזַי אֲגַמֶּמְנוֹן הַשַּׁלִּיט וַיַּעַן:  285

"אָכֵן, הַיָּשִׁישׁ, נְכוֹנִים דְּבָרֶיךָ כָּל־אֲשֶׁר־דִּבַּרְתָּ.

אֶפֶס הַגֶּבֶר הַלָּז מִשְׁתּוֹקֵק לְהִתְנַשֵּׂא עַל־הַכֹּל,

רוֹצֶה הוּא לִהְיוֹת לְנָגִיד לְכֹל וְלִמְצַוֶּה עַל־הַכֹּל,

לִפְקֹד מִצְוֹתָיו לְכָל־אִישׁ; סְבוּרַנִי, שֶׁאֵין לוֹ שׁוֹמֵעַ.

וְאִם־תּוֹפֵשׂ־רֹמַח עָשׂוּהוּ הָאֵלִים הַהֹוִים לָנֶצַח,  290

הֲמִפְּנֵי־זֶה גַּם־הִרְשׁוּהוּ לִהְיוֹת מְחָרֵף וּמְגַדֵּף? "

נִכְנַס לְתוֹךְ דְּבָרָיו אֲכִילֵס הָאִישׁ הָאֱלֹהִי וַיַּעַן:

"אָכֵן גֶּבֶר לֹא־יִצְלַח וְאִישׁ רַךְ־לֵב יְכַנּוּנִי,

אִלּוּ לְעוֹלָם שָׁמַעְתִּי בְקוֹלְךָ לְכָל־אֲשֶׁר־תֹּאמַר;

צַו לַאֲחֵרִים וְיִשְׁמָעוּ, אַךְ לִי אַל־תְּצַוֶּה לְעוֹלָם; 295

יַעַן כִּי, מֻבְטְחַנִי, לֹא אוֹסִיף לִשְׁמֹעַ בְּקוֹלְךָ.

אֶפֶס זֹאת אַגִּיד לְךָ, וְשָמַרְתָּ בִלְבָבְךָ אֶת־דְּבָרַי:

יָדִי אָנֹכִי לֹא אֶשְׁלַח וְלֹא אֶלְחַם בִּגְלַל אוֹתָהּ נַעֲרָה

גַּם־בְּךָ גַּם־בְּאַחֵר, כִּי אַתֶּם נְתַתֶּם – וּלְקַחְתֶּם;

אוּלָם מִכָּל־אֲשֶׁר־אִתִּי בַסְּפִינָה הַשְּׁחוֹרָה הַמְּהִירָה 300

דָּבָר אַל־תֹּאמַר לָקַחַת וְלָשֵׂאת – וַאֲני לֹא רָצִיתִי.

אֲבָל נַס־נָא, לְמַעַן יֵדְעוּ וְרָאוּ גַם־יִתְרָם

דָּמְךָ הַשָּׁחוֹר הַנִּגָּר כְּרֶגַע עַל־גַּבֵּי הַכִּידוֹן".

כָּכָה רָבוּ הַשְּׁנַיִם בְּדִבְרֵי חֲרָפוֹת וּנְאָצָה;

קָמוּ וּפָטְרוּ הַקָּהָל, אֲשֶׁר־עַל־יַד צִי הָאֲכַיִּים.  305

פָּנָה בֶן־פֵּלֵס לְאָהֳלוֹ וְלַסְּפִינוֹת שְׁווֹת־הַצְּלָעוֹת,

אִתּוֹ בְנוֹ שֶׁל־מֶנֵּיטְיוֹס וְיֶתֶר כָּל־רֵעָיו עֲמִיתָיו.

אֶפֶס בֶּן־אַטְרֵס הִסִּיעַ בַּיָּם הָאֱלֹהִי אֳנִיָּה

מְהִירָה וּבָחַר בְּעֶשְׂרִים שַׁיָּטִים וַיִּטְעַן עָלֶיהָ

הַהֶקָּטוֹמְבָּה לָאֵל, וְאֶת־בִּתּוֹ הַנָּאוָה שֶׁל־כְרִיסֵס 310

הוֹשִׁיב בַּסְּפִינָה, וּלְרֹאשׁ לָהּ אוֹדִיסֵס הָאִישׁ רַב־הָעֵצָה.

הֵמָּה עָלוּ בַסְּפִינָה, הִפְלִיגוּ בַנְּתִיבָה הָרְטֻבָּה;

אַךְ אֲגַמֶּמְנוֹן בֶּן־אַטְרֵס צִוָּה לָעָם כִּי יִתְחַטְּאוּ.

וְהֵמָּה הִתְחַטְּאוּ, הִשְׁלִיכוּ בַיָּם כָּל־רְבָבִים וּכְתָמִים,

זָבְחוּ הַהֶקָּטוֹמְבּוֹת הַתְּמִימוֹת לְפֵיבּוֹס־אַפּוֹלוֹן- 315

פָּרִים בְּנֵי־בָקָר וְעִזִּים עַל־שְׂפַת־הַיָּם זֶה־הַשָּׁמֵם;

עָלָה רֵיחַ הַדֶּשֶׁן שָׁמַיְמָה מִתַּמֵּר בֶּעָשָׁן.

כָּכָה הָיוּ אָז טְרוּדִים בַּמַּחֲנֶה; אַךְ אֲגַמֶּמְנוֹן

טֶרֶם שָׁכַח הַמְּרִיבָה וְאִיּוּמָיו שֶׁלּוֹ עַל־אֲכִילֵס.

נָשָׂא אִמְרָתוֹ לְטַלְתִּבְּיוֹס וּלְאֶבְרִבַּטֵס וַיֹּאמֶר- 320

הֵמָּה הָיוּ כָּרוֹזָיו, נְעָרָיו מְשָׁרְתָיו הַזְּרִיזִים:

"שְׂאוּ אֶת־רַגְלֵיכֶם וּלְכוּ אֶל־אֹהֶל אֲכִילֵס בֶּן- פֵּלֵס;

תִּפְשׂוּ בְיָדָה וְהוֹלִיכוּ בַת־בְּרִיסֵס יְפַת הַלְּחָיָיִם;

אַךְ אִם־יְמָאֵן לְתִתָּהּ, וּבָאתִי לְקַחְתָּהּ בְּעַצְמִי,

אָבוֹא וְרַב הָעָם אִתִּי, וְהוּרַע לוֹ יוֹתֵר הַדָּבָר". 325

כָּכָה דִבֵּר וַיְשַׁלְּחֵם, וַיֵּצֵא דְבַר־מוֹשֵׁל מִלְּפָנָיו.

וְהֵמָּה הָלְכוּ בְלִי־חֶמְדָּה עַל־שְׂפַת־הַיָּם זֶה־הַכָּבוּל,

קָרְבוּ עַד־אָהֳלֵי צְבָא הַמִּרְמִידוֹנִים וְהַסְּפִינוֹת.

שָׁם מְצָאוּהוּ, וְהוּא יוֹשֵׁב אֵצֶל הָאֹהֶל וְהַסְּפִינָה

שְׁחוֹרַת הַכְּתָלִים; וְלֹא שָׁמַח לִקְרָאתָם אֲכִילֵס כִּי־רָאָם. 330

הֵמָּה יְרֵאִים מִפָּנָיו, וְאֵימַת הַמֶּלֶךְ עֲלֵיהֶם,

עָמְדוּ תַחְתֵּיהֶם לֹא דִבְּרוּ דָבָר וּמְאוּם לֹא שָׁאָלוּ;

אוּלָם הוּא הֵבִין הֲגִיגָם, וַיִּשָּׂא אִמְרָתוֹ וַיֹּאמֶר:

"שָׁלוֹם תָּבוֹאוּ, כָּרוֹזוֹת, שְׁלִיחָיו שֶׁל־זֵאוּס וְאָדָם!

קִרְבוּ אֵלַי, כִּי לֹא־אַתֶּם חֲטָאתֶם לִי, אַךְ אֲגַמֶּמְנוֹן,     335

אֲשֶׁר שְׁלָחֲכֶם עַל־דְּבַר בַּת־בְּרִיסֵס, הַנַּעֲרה הַנָּאוָה.

אָנָּא, פַּטְרוֹקְלוֹס, זְרַע־זֶבְס, הוֹצִיאָה הַנַּעֲרָה הֵנָּה,

תְּנָה לָהֶם וְיוֹלִיכוּהָ; אַךְ הֵמָּה יִהְיוּ לִי עֵדַי

לִפְנֵי הָאֵלִים הַנִּצְחִים וְלִפְנֵי בְנֵי־אָדָם בְּנֵי־תְמוּתָה,

לִפְנֵי הַמֶּלֶךְ הַהוּא, זֶה קְשֵׁה־הַלֵּב, כְּשֶׁיִּצְטָרְכוּ      340

בְּיוֹם מִן־הַיָּמִים שׁוּב לִי לְהָסִיר הָרָעָה הַמְּבִישָׁה

מִנִּי יֶתֶר הָעָם! כִּי־אָכֵן בְּשִׁגְעוֹנוֹ יִתְהוֹלָל

אֵינוֹ רוֹאֶה מַה־לְּפָנִים וּמַה־לְּאָחוֹר, לְמַעַן

יִלְחֲמוּ בְנֵי־הָאֲכַיִּים עַל־יַד הָאֳנִיּוֹת לָבֶטַח".

כָּכָה סָח; וּפַּטְרוֹקְלוֹס שָׁמַע בְּקוֹל רֵעוֹ הַיָּקָר,      345

הוֹצִיא מִיָּד מִן־הָאֹהֶל בַּת־בְּרִיסֵס יְפַת־הַלְּחָיָיִם,

נְתָנָהּ לָהֶם לְהוֹלִיכָהּ, וְשָׁבוּ אֶל־צִי הָאֲכַיִּים.

הָלְכָה הָאִשָּׁה עִמָּהֶם, אַךְ בְּלִי־חֶמְדָּה. וַאֲכִילֵס

רָחַק מֵרֵעָיו עֲמִיתָיו, יָשַׁב וְשָׁפַךְ דִּמְעוֹתָיו

אֵצֶל שְׂפַת יָם־הַשֵּׂיבָה, מִסְתַּכֵּל בַּמֶּרְחָק הֶעָכוּר;      350

פָּרַשׂ אֶת־כַּפָּיו, הִתְפַּלֵּל וַיֶּעְתַּר לְאִמּוֹ הַיְקָרָה:

"אִמִּי, הוֹאִיל וְאַתְּ יְלִדְתִּנִי קְצַר־יָמִים בָּאָרֶץ,

הֵן יְחָנֵּנִי לְמִצְעָר כָּבוֹד הַשּׁוֹכֵן בְּאוֹלִימְפּוֹס,

זֶבְס הַמַּרְעִים בַּמְּרוֹמִים, וְעַתָּה חֲשָׂכוֹ מִמֶּנִּי.

יַעַן כִּי אֲגַמֶּמְנוֹן בֶּן־אַטְרֵס הַשַּׁלִּיט עַל־רַבִּים       355

חִלֵּל אֶת־כְּבוֹדִי, כִּי לָקַח תְּשׁוּרָתִי, גְּזָלָהּ לְמַעֲנוֹ".

כָּכָה דִּבֵּר בִּדְמָעוֹת; וַתִּשְׁמַע הוֹרָתוֹ הַגְּבִירָה

בְּשִׁבְתָּהּ בִּמְצוּלוֹת הַיָּם עַל־יַד אָבִיהָ הַיָּשִׁישׁ,

מִהֲרָה עָלְתָה כְעֵין עַב־עֲרָפֶל מִתּוֹךְ יָם־הַשֵּׂיבָה,

יָשְׁבָה מִנֶּגֶד לִבְנָהּ הַבּוֹכֶה מִתְמוֹגֵג בִּדְמָעוֹת,        360

לִטְּפָה אוֹתוֹ בְּכַפָּהּ, וַתִּשָּׂא אֶת־קוֹלָהּ וַתֹּאמֶר:

"יַלְדִּי, לָמָּה־זֶּה תִּבְכֶּה? מַה־יָּגוֹן יְקַנֵּן בְּלִבְּךָ?

הַגֵּד, אַל־תַּעֲלֵם דָּבָר בְּחֻבְּךָ, וְנֵדַע גַּם־שְׁנֵינוּ".

נֶאֱנַח קָשֶׁה אֲכִילֵס מְהִיר־הָרַגְלַיִם וַיֹּאמֶר:

"אֲבָל יָדַעַתְּ, שַׁלָּמָה אֲסַפֵּר לָךְ, וְאַתְּ כֹּל יוֹדָעַת?      365

אָנוּ עָלִינוּ עַל־תֵּבֵּי, הִיא בִירַת אֵאֶטְיוֹן הַקְּדוֹשָׁה,

אוֹתָהּ הֶחֱרַבְנוּ, נָהַגְנוּ אֶת־כָּל־הַמַּלְקוֹחַ וְהַשָּׁלָל.

חִלְּקוּ הַבִּזָּה בֶאֱמוּנָה בְּנֵי־הָאֲכַיִּים בֵּינֵיהֶם,

עָלְתָה בְחֵלֶק בֶּן־אַטְרֵס בַּת־כְרִיסֵס יְפַת־הַלְּחָיָיִם.

אֶפֶס כְרִיסֵס הַכֹּהֵן לְאַפּוֹלוֹן הַמַּרְחִיק־לִפְגֹּעַ        370

בָּא אֶל־צִי הָאֲכַיִּים לְבוּשֵׁי־שִׁרְיוֹנוֹת־הַנְּחֹשֶׁת

לִפְדּוֹת אֶת־בִּתּוֹ מִשִּׁבְיָהּ, וְאִתּוֹ הַכֹּפֶר הֶעָצוּם –

כְּלִיל דַּפְנִים שֶׁל־פֵיבּוֹס־אַפּוֹלוֹן הַמַּרְחִיק־לִפְגֹּעַ

תָּלוּי עַל־שַׁרְבִיט הַזָּהָב – וַיִּפְצַר בְּכָל־הָאֲכַיִּים,

וְיוֹתֵר מִכֻּלָּם בְּבָנָיו שֶׁל־אַטְרֵס הַגְּבִירִים לָעַמִּים.      375

יֶתֶר כָּל־הָאֲכַיִּים נֵאוֹתוּ לִדְבָרָיו וְאָמְרוּ

לַהֲדֹר פְּנֵי אוֹתוֹ הַכֹּהֵן, לָקַחַת הַכֹּפֶר הַנֶּהְדָּר;

אוּלָם בְּעֵינֵי בֶּן־אַטְרֵס, הוּא אֲגַמֶּמְנוֹן, לֹא מָצְאוּ

דְּבָרָיו חֵן וַיְשַׁלְּחֵהוּ בְחֶרְפָּה וַיְדַבֵּר לוֹ קָשׁוֹת.

קָצַף הַזָּקֵן וַיָּשָׁב וַיֶּעְתַּר לְפֵיבּוֹס־אַפּוֹלוֹן.         380

שָׁמַע הָאֵל וַיֵּעָתֵר לַזָּקֵן, כִּי מְאֹד הוּא אֲהֵבוֹ,

שִׁלַּח בִּבְנֵי־הָאַרְגֵּאִים אֶת־חִצֵּי כִלְיוֹנוֹ – וְהָעַמִּים

כָּלוּ הֲמוֹנִים הֲמוֹנִים, וְחִצֵּי הָאֵל שָׁם מִתְעוֹפְפִים

בְּכָל־הַמַּחֲנֶה הַגָּדוֹל שֶׁל־הָאֲכַיִּים. אַךְ חוֹזֶה

מֵיטִיב לָדַעַת גִּלָּה הָאוֹת שֶׁל־הַמַּרְחִיק־לִקְלֹעַ.    385

תֵּכֶף יָעַצְתִּי לְכַפֵּר פְּנֵי אֵל־זֶה, אָנֹכִי הָרִאשׁוֹן;

חָרָה אַף בְּנוֹ שֶׁל־אַטְרֵס, חָשׁ וְהִתְרוֹמֵם מִמְּקוֹמוֹ,

הִלֵּךְ אֵימִים עָלָי, וְעַתָּה בִצַּע אִמְרוֹתָיו.

אוֹתָהּ מַסִּיעִים כָּעֵת אֲכַיִּים עַלִּיזֵי־הָעַיִן

עִירָה כְרִיסָה בִסְפִינָה, וּבְיָדָם מִנְחָה לַמּוֹשֵׁל;       390

אוּלָם עַתָּה בָאוּ לְאָהֳלִי כָּרוֹזוֹת וְהוֹלִיכוּ

אִתָּם אֶת־בִּתוֹ שֶׁל־בְּרִיסֵס, שֶׁנָּתְנוּ לִי הָאֲכַיִּים.

אוּלָם אַתְּ, אִם־יֵשׁ לְאֵל יָדֵךְ, לִבְנֵךְ־זֶה הוֹשִׁיעִי:

הַר הָאוֹלִימְפּוֹס עֲלִי וְחַלִּי פְנֵי זֶבְס, אִם־אַךְ לִבּוֹ

בְּאַחַד הַיָּמִים שִׂמַּחַתְּ בְּאִמְרֵי־פִיךְ אוֹ בְּמַעֲשֶׂה.     395

יַעַן כַּמָּה פְּעָמִים שָׁמַעְתִּי בְהֵיכָלוֹ שֶׁל־אָבִי

אֲשֶׁר תִּתְהַלְלִי לֵאמֹר: לְבַדֵּךְ מִכָּל־בְּנֵי־הָאֵלִים

אַתְּ הֲסִירוֹת חֶרְפָּה רָעָה מֵעַל פְּנֵי כוֹנֵס־הֶעָבִים,

כַּאֲשֶׁר רָצוּ כָּל־יֶתֶר שׁוֹכְנֵי אוֹלִימְפּוֹס לְאָסְרוֹ:

הֵרָה וּפּוֹסֵידָאוֹן, גַּם פַּלַּס־אַתֵּנָה הָאֵלָה.         400

אָז קָרַבְתְּ אֵלָיו אַתְּ, הָאֵלָה, פִּתַּחַתְּ לְמוֹסֵרָיו,

חַשְׁתְּ לִקְרֹא אֶל־הָאוֹלִימְפּוֹס אֶת־בַּעַל מְאַת הַיָּדַיִם,

שְׁמוֹ בְּרִיאָרֶאוֹס בְּפִי אֵלִים, אֶפֶס כָּל־בְּנֵי הָאָדָם

אֵיגֵיוֹן יְכַנּוּהוּ –וְהוּא עוֹלֶה עַל־אָבִיו בְּכֹחוֹ;

יָשַׁב־לוֹ אֵצֶל בֶּן־קְרוֹנוֹס, מִתְגָּאֶה בִשְׁמוֹ וּתְהִלָּתוֹ;     405

נִבְעֲתוּ בְנֵי־הָאֵלִים וַיִּמְשְׁכוּ יָדָם מֵאָסְרוֹ.

הַזְכֵּר תַּזְכִּירִי־לוֹ זֹאת, שְׁבִי אֶצְלוֹ וְחַבְּקִי אֶת־בִּרְכָּיו,

אוּלַי יוֹאִיל לַעֲמֹד הַפַּעַם לִימִין אַנְשֵׁי טְרוֹיָה

וְאֶת־הָאֲכַיִּים יְגָרֵשׁ לַיָּם עַד־אֲחוֹרֵי הַסְּפִינוֹת,

וְאוֹיֵב מַכֶּה בָהֶם, וְיִשְׂמְחוּ כֻלָּם בְּמַלְכָּם.         410

וְיַכִּיר אֲזַי אֲגַמֶּמְנוֹן בֶּן־אַטְרֵס הַשַּׁלִּיט בָּרַבִּים

חֶטְאוֹ, כִּי חִלֵּל אֶת־כְּבוֹד הַטּוֹב שֶׁבִּבְנֵי־הָאֲכַיִּים".

שָׁפְכָה תֶּטִּיס דְּמָעֶיהָ, לוֹ אֲמָרֶיהָ הֵשִׁיבָה:

"יַלְדִּי, אֲבוֹי־לִי, וְלָמָּה־זֶּה יְלִדְתִּיךָ לְאָסוֹן?

וְאִלּוּ יָשַׁבְתָּ עַל־יַד הָאֳנִיּוֹת אֵין־בֶּכִי אֵין־צָעַר,    415

יַעַן יָמֶיךָ מְעַטִּים, וְחַיִּים לֹא־תַרְבֶּה בַגְּזֵרָה!

אַתָּה קְצַר־יָמִים וְגַם שְׂבַע־רֹגֶז מִכָּל־בְּנֵי־הָאָדָם –

הִנֵּה לְאָסוֹן וְשֹׁד יְלִדְתִּיךָ בְּהֵיכַל אָבִיךָ.

אֶפֶס אֶעֱלֶה בְּאוֹלִימְפּוֹס הַנֶּחְפֶּה־שֶׁלֶג לְדַבֵּר

דְּבָרַי בְּאָזְנָיו שֶׁל־זֵאוּס הַשָּׂשׂ־לִקְרַאת־רָעַם, אִם־יִשְׁמָע. 420

וְאַתָּה שְׁבָה־לְּךָ עִם־הָאֳנִיּוֹת הַמְמַהֲרוֹת לָשׁוּט,

קְצֹף עַל־אֲכַיִּים וְהִמָּנַע כָּלִיל מִבּוֹא בַמִּלְחָמָה.

זֵאוּס יָרַד אַךְ־אֶתְמוֹל לְאוֹקְיָנוֹס אֶל־הָאֵיתְּיוֹפִּים

תְּמִימֵי הַדֶּרֶךְ לְזִבְחָם, וְכָל־בְּנֵי־הָאֵלִים לִוּוּהוּ;

אוּלָם בַּיּוֹם הַשְּׁנֵים־עָשָׂר יָשׁוּב אֶל־הַר הָאוֹלִימְפּוֹס, 425

אָז גַּם־אֶעֱלֶה וְאָבוֹא אֶל־הֵיכַל־נְחֻשְׁתּוֹ שֶׁל־זֵאוּס,

בִּרְכָּיו אֲחַבֵּק בִּתְחִנָּה, תִּקְוָתִי, כִּי לִי גַם־יֵעָתֵר".

כָּכָה הִבִּיעָה, נִסְתַּלְקָה וְאוֹתוֹ שָׁמָּה עָזָבָה,

זוֹעֵם בְּלִבּוֹ עַל־אוֹדוֹת הָאִשָּׁה נֶאְפֶּדֶת־הַחֲמוּדוֹת

אֲשֶׁר־גָּזְלוּ מִמֶּנּוּ בְכֹחַ עַל־כָּרְחוֹ. וְאוֹדִיסֵס        430

הִפְלִיג לִכְרִיסָה, וְאִתּוֹ הַהֶקָּטוֹמְבָּה הַקְּדוֹשָׁה.

אוּלָם כְּבוֹאָם בַּנָּמֵל הֶעָמֹק מְרֻבֵּה־הַתְּהוֹמוֹת,

קִפְּלוּ הַנִּסִּים וְשָׂמוּם בְּתוֹךְ הָאֳנִיָּה הַשְּׁחוֹרָה,

חָשׁוּ וּבַעֲבוֹת הָאֳנִיָּה הוֹרִידוּ אֶת־תָּרְנָהּ

לְתוֹךְ בֵּית־קִבּוּל הַתֹּרֶן; חָתְרוּ בִּמְשׁוֹטִים לַמָּבוֹא,     435

מִן־הָאֳנִיָּה הִשְׁלִיכוּ אֶת־אַבְנֵי הָעֹגֶן וְקָשְׁרוּ

אֶת־הַכְּבָלִים וְעָלוּ בְחוֹף הַיָּם רַב־הָרָעַשׁ,

הֶעֱלוּ הַהֶקָּטוֹמְבָּה לְאַפּוֹלוֹן הַמַּרְחִיק־לִפְגֹּעַ;

יָרְדָה גַם כְרִיסֵיאִידָה מִתּוֹךְ הָאֱנִיָּה הַמְּהִירָה.

נְהָגָהּ אוֹדִיסֵס הָאִיש רַב־הַדַּעַת עַד הַמִּזְבֵּחַ,       440

מְסָרָהּ בִּידֵי אָבִיהָ הֶחָבִיב וַיַּעַן וַיֹּאמֶר:

"כְרִיסֵס, שְׁלָחַנִי פֹה אֲגַמֶּמְנוֹן הַגְּבִיר־לָאֲנָשִׁים

לְהָבִיא לְךָ אֶת־הַבַּת וְאֶת־הַהֶקָּטוֹמְבָּה הַקְּדוֹשָׁה

לְפֵיבּוֹס לְכַפֵּר עַל־בְּנֵי־הַדַּנָּאִים וּלְפַיֵּס הַמּוֹשֵׁל,

אֲשֶׁר הִשְׁלִיחַ צַעַר רַב־נְאָקוֹת בְּעַם הָאַרְגֵּאִים".      445

כָּכָה הִבִּיעַ וּמְסָרָהּ לְיָדָיו; וַיִּחַדְּ וַיְקַבֵּל

בִּתּוֹ הַיְקָרָה. וְהֵם הִזְדָּרְזוּ הֶעֱמִידוּ בְּסֵדֶר

חַטַּאת הַחֶמְדָּה לָאֵל סָבִיב לַמִּזְבֵּחַ יְפֵה־בִנְיָן,

אַחַר רָחֲצוּ כַפֵּיהֶם, חָפְנוּ וְזָרוּ שְׂעוֹרִים.

פָּרַשׂ כְרִיסֵס אֶת־כַּפָּיו וַיְפַלֵּל בְּקוֹל רָם בְּתוֹכָם:      450

"שִׁמְעָה תְפִלָּתִי, הַסּוֹכֵךְ בְּקֶשֶׁת־הַכֶּסֶף עַל־כְרִיסָה,

שׁוֹמֵר אֶת־קִלָּה הַקְּדוֹשָׁה וּמוֹשֵׁל בִּגְבוּרָה בְטֶנֶּדּוֹס!

כְּשֵׁם שֶׁנֶּעְתַּרְתָּ־לִּי פַעַם, וְאָנֹכִי שִׁוַּעְתִּי אֵלֶיךָ,

גַּם כִּבַּדְתַּנִי וַתִּגֹּף קָשֶׁה אֶת־עַם הָאֲכַיִּים, -

כָּכָה תִרְצֵנִי גַם־עַתָּה וּתְמַלֵּא אֶת־שֶׁאֱלָתִי:        455

הָסֶר־נָא עַתָּה מֵעַל הַדַּנָּאִים אֶת־רֹעַ הַמְּאֵרָה".

כָּכָה הִתְפַּלֵּל הַשָּׂב, וַיֵּעָתֵר לוֹ פֵיבּוֹס־אַפּוֹלוֹן.

וְהֵם כְּכַלּוֹתָם תְּפִלָּתָם וּזְרוֹתָם גַּרְעִינֵי הַשְּׂעוֹרִים,

הָרֵם צַוַּאר הַפָּרִים, שַׁחֲטָם וְהַפְשֵׁט אֶת־עוֹרָם,

נָטְלוּ מֵהֶם אֶת־כַּרְעֵיהֶם וּכְרָכוּן בַּפֶּדֶר בִּשְׁנָיִם,      460

פֶּדֶר מִכָּאן וּמִכָּאן, וּנְתָחִים שָׂמוּ עֲלֵיהֶן.

שְׂרָפָן הַזָּקֵן עַל־גַּבֵּי הָעֵצִים וְהִזָּה עֲלֵיהֶן

יַיִן נוֹצֵץ, וְעַל־יָדוֹ הַנְּעָרִים עִם־חֲמֵשׁ־הַקִּלְשׁוֹנוֹת.

אוּלָם כְּשֶׁשָּׂרְפוּ כַרְעֵיהֶם וְטָעֲמוּ מִן־הַמֵּעָיִם,

נִתְּחוּ גַם־יֶתֶר הַבָּשָׂר וְשָׂמוּ הַבְּתָרִים עַל־שְׁפוּדִים,     465

צָלוּ הַבָּשָׂר בִּזְהִירוּת וְשׁוּב הֱסִירוּהוּ אֶת־כֻּלּוֹ.

אֶפֶס אַחַר כַּלּוֹתָם אֶת־מְלַאכְתָּם וְעָרְכָם הַזָּבַח,

יָשְׁבוּ לַסְּעוּדָה, וְלֹא חָסְרוּ דָבָר בַּמִּשְׁתֶּה הַמְפֹאָר.

אַךְ אַחַר אָכְלָם וּשְׁתוֹתָם וּמַלְּאָם תַּאֲוַת רַעֲבוֹנָם,

מִלְאוּ הַנְּעָרִים הַמְשָׁרְתִים מִזְרְקֵי יַיִן עַד־שְׂפוֹתָם,     470

חִלְקוּ הַיַּיִן לְכֻלָּם, אַף יָצְקוּ בַכּוֹסוֹת הַנָּסֶךְ.

כָּל־הַיּוֹם הָיוּ מִתְרַצִּים בְּנֵי־הָאֲכַיִּים לְאַפּוֹלוֹן

בְּשִׁיר וּמַנְגִינָה, וְשִׁירוֹת תְּהִלָּה וְתִשְׁבָּחוֹת עֲרֵבוֹת

שָׁרוּ לַמַּרְחִיק־לִפְגֹעַ; וַיִּשְׁמַע – וַיָּגֵל לְבָבוֹ.

אֶפֶס כְּשֶׁשָּׁקְעָה הַחַמָּה, וְהַחֲשֵׁכָה עָלָתָה,         475

שָׁכְבוּ לִישֹׁן עַל־יַד עֲבוֹת הָאֳנִיָּה הַגְּדוֹלָה.

וְאֵאוֹס יְלִידַת־הַבֹּקֶר, וְרֻדַּת־אֶצְבָּעוֹת, אַךְ־תּוֹפַע,

קָמוּ הִפְלִיגוּ אֶל־מַחֲנֵה בְנֵי־הָאֲכַיִּים הַגָּדוֹל;

רוּחַ עֲרֵבָה זְבָדָם אַפּוֹלוֹן הַמַּרְחִיק־לִפְגֹּעַ.

הֵמָּה הֵקִימוּ הַתֹּרֶן וַיִּפְרְשׂוּ נִסִּים מַלְבִּינִים;       480

בָּאָה הָרוּחַ וַתִּפַּח בַּמִּפְרָשׂ בָּאֶמְצָע, וַיָּרַע

גַּל הָאַרְגָּמָן מִסָּבִיב לְחַרְטוֹם הַסְּפִינָה הַנִּשֵּׂאת;

נֶחְפְּזָה בְּדַרְכָּה בַּגַּלִּים, חוֹצָה נְתִיבַת הַמָּיִם.

אֶפֶס כְּבוֹאָם אֶל־מַחֲנֵה בְנֵי־הָאֲכַיִּים הַגָּדוֹל,

שָׁבוּ הִסִּיעוּ הַסְּפִינָה הַשְּׁחוֹרָה אֱלֵי־הֶחָרָבָה,       485

כֶּתֶף הַחוֹלָה הַגְּבוֹהָה, תְּמָכוּהָ בִיתֵדוֹת אֲרֻכּוֹת,

וְהֵמָּה כֻלָּם הִתְפַּזְּרוּ אִישׁ לִסְפִינָתוֹ וְאָהֳלוֹ.

אוּלָם אֲכִילֵס בֶּן־פֵּלֵס, זְרַע־זֵאוּס, מְהִיר־הָרַגְלָיִם

יָשַׁב וְזָעַם עַל־יַד הָאֳנִיּוֹת הַמְמַהֲרוֹת־לָשׁוּט;

חָדַל מִלֶּכֶת לְמוֹעֵצָה, שֶׁהִיא תִפְאֶרֶת לְגָבֶר,        490

חָדַל מִצֵּאת לַמִּלְחָמָה, אַךְ צַעֲרוֹ אוֹכֵל אֶָת־לִבּוֹ,

נֶעֱצַר פֹּה וְהִתְגַּעְגַּע עַל־קוֹל עֲנוֹת קְרָב וּמִלְחָמָה.

אֶפֶס כְּשֶׁעָלְתָה אַיֶּלֶת הַשַּׁחַר בַּיּוֹם הַשְּׁנֵים־עָשָׂר,

שָׁבוּ הָאֵלִים הַהֹוִים־לָנֶצַח אֶל־הָאוֹלִימְפּוֹס;

כֻּלָּם צָעֲדוּ יַחַד, וְזֵאוּס בְּרֹאשָׁם. וְלֹא שָׁכְחָה       495

תֶּטִּיס אֶת־מַאֲמַר בְּנָהּ, וַתַּעַל מִנִּבְכֵי הַמַּיִם

הַשְׁכֵּם בַּבֹּקֶר אֶל־פְּנֵי הָרָקִיעַ וְאוֹלִימְפּוֹס הַגָּדוֹל.

מָצְאָה אֶת קְרוֹנְיוֹן הַמַּבִּיט־לְמֵרָחוֹק לְבַדּוֹ אֵין־זָרִים,

יָשַׁב עַל־תּוֹעֲפוֹת פִּסְגַּת אוֹלִימְפּוֹס מְרֻבֵּה־הָרָאשִׁים.

בָּאָה וְיָשְׁבָה לְפָנָיו וַתְּחַבֵּק אֶת־בִּרְכָּיו בְּשְׂמֹאלָהּ,      500

אֶפֶס בִּימִינָהּ שֶׁלָּהּ אֶל־תַּחַת סַנְטֵרוֹ נָגָעָה,

שָׁפְכָה אֶת־שִׂיחָהּ בְּאָזְנֵי זֶבְס בֶּן־קְרוֹנוֹס הַמּוֹשֵׁל:

"זֶבְס אָבִינוּ, אִם־פַּעַם שִׂמַּחְתִּי אֶת־לִבְּךָ בָּאֵלִים

בְּמַאֲמַר פִּי אוֹ־בְּמִפְעָל, מַלֵּא כַיּוֹם שֶׁאֱלָתִי:

אָנָּא, כַּבֵּד אֶת־בְּנִי זֶה קְצַר־הַיָּמִים בָּאָדָם;        505

כִּי אֲגַמֶּמְנוֹן הָרוֹדֶה־בַגְּבָרִים עַתָּה עֲלָבוֹ,

נְאָצוֹ, וַיִּקַּח מִמֶּנּוּ תְּשׁוּרָתוֹ וּלְעַצְמוֹ גְזָלָהּ.

נְקֹם אֶת־נִקְמָתוֹ אַתָּה, זֶבְס הָאוֹלִימְפִּי הָעוֹצֵר,

אָנָּא, חֹן אֶת־הַטְּרוֹיִים עָצְמָה עַד שֶׁיָּשׁוּבוּ

בְּנֵי־הָאֲכַיִּים וְיַהַדְרוּ אֶת־בְּנִי וִירוֹמְמוּהוּ בְכָבוֹד".     510

כָּכָה אָמְרָה; וְלֹא־עָנָה לָהּ זֵאוּס כּוֹנֵס־הֶעָבִים,

מַחֲרִישׁ הֶאֱרִיךְ שָׁבֶת. וְתֶּטִּיס חוֹבֶקֶת אֶת־בִּרְכָּיו,

עָלָיו הִתְרַפְּקָה, לֹא־פָסְקָה, וַתָּשָׁב וַתֹּאמֶר לוֹ שֵׁנִית:

"תֵּן הַבְטָחָתְךָ לֹא־תְשַׁקֵּר, בְּרֹאשְׁךָ נַעֲנַע אוֹ הָשֵׁב

רֵיקָם אֶת־פָּנַי, כִּי אַתָּה אֵין לְךָ לִירֹא, וְאֵדַע        515

כַּמָּה אֲנִי נְקַלּוֹתִי בְּעֵינֶיךָ בִּקְהַל כָּל־הָאֵלִים".

עָנָה לָהּ זֵאוּס כּוֹנֵס־הֶעָבִים מִתּוֹךְ חֵמָה שְׁפוּכָה:

"רַע זֶה־פָּעֳלֵךְ לְעוֹרֵר מְדָנִים בֵּינִי וּבֵין הֵרָה,

אִם־תַּקְנִיטֵנִי וְתָבוֹא לְהָצִיק לִי בְדִבְרֵי נְאָצָה.

הִנֵּה רִיב לָהּ בִּי לְעוֹלָם בְּסוֹד בְּנֵי־אַלְמָוֶת הָאֵלִים,     520

לֵאמֹר: אֲנִי יָדִי תִכּוֹן לְעוֹלָם עִם־טְרוֹיִים בַּלָּחֶם.

אוּלָם אַתְּ רַחֲקִי עַתָּה מִמֶּנִּי, לְמַעַן לֹא תִרְאֵךְ

הֵרָה; וְאָנֹכִי אֶדְאַג, וּבָאוּ הַדְּבָרִים וְכֵן יָקוּם.

בְּרֹאשִׁי לָךְ אֲנַעֲנַע, לְמַעַן תַּאֲמִינִי לִי אֹמֶן:

זֶה־לִּי הָאוֹת וְהַמּוֹפֵת הַגָּדוֹל בֵּין בְּנֵי־הָאַלְמָוֶת,      525

אֲשֶׁר לֹא־תָשׁוּב וְלֹא־תוּפַר לְעוֹלָם עֲצָתִי, וְאַרְצָה

דָּבָר לֹא־יִפֹּל, אֲשֶׁר־לוֹ נַעֲנֵיתִי בְרֹאשִׁי".

דִּבֵּר קְרוֹנְיוֹן וַיִּרְזֹם בְּגַבּוֹת תְּכֵלֶת שֶׁל־פָּלֶד;

נָעוּ קְוֻצּוֹת הָאַמְבְּרוֹסְיָה הָעוֹטְרוֹת לְקָדְקֹד הַמֶּלֶךְ,

גָּלְשׁוּ מֵרֹאשׁ חַי־עוֹלָמִים, וַיִּרְגַּז אוֹלִימְפּוֹס הַנִּשְׂגָּב.  530

כָּכָה נוֹעֲצוּ שְׁנֵיהֶם, נִפְרָדוּ; וְתֶּטִּיס הִיא קָפְצָה

מִן־הָאוֹלִימְפּוֹס הַבָּהִיר וַתֵּרֶד תְּהוֹמוֹת הַמָּיִם,

וְזֵאוּס הָלַךְ אֶל־מְעוֹנוֹ, וְקָמוּ מִפָּנָיו הָאֵלִים

כֻּלָּם מִמּוֹשְׁבוֹתֵיהֶם לִקְרַאת אֲבִיהֶם חָרָדוּ,

אִישׁ לֹא נוֹעַז מֵהֶם לְחַכּוֹת לוֹ, כֻּלָּם חָרֵדוּ.        535

כָּכָה לָקַח מְקוֹמוֹ עַל־כִּסְאוֹ הָרָם; אוּלָם הֵרָה

דָּבָר לֹא נִפְלָא מִמֶּנָּה, וְרָאֲתָה אוֹתָם נוֹעָצִים,

אוֹתוֹ וּבַת זְקַן־הַמַּיִם, תֶּטִּיס, לָהּ רַגְלֵי הַכָּסֶף.

תֵּכֶף פָּנְתָה אֶל־זֵאוּס בֶּן־קְרוֹנוֹס בְּדִבְרֵי הַלָּעַג:

"מִי מִבְּנִי־הָאֵלִים שׁוּב נוֹעַץ אִתְּךָ, הוֹי עָרוּם?    540

תָּמִיד אָהַבְתָּ לְהִתְיָעֵץ וְהַרְחֵק מִמֶּנִּי אָנֹכִי

דְּבָרִים לְהַחְלִיט בַּסָּתֶר, מֵעוֹלָם עוֹד לֹא־גִלִּיתָ

מַעַרְכֵי לִבְּךָ גַּם־לִי, גְּזֵרָתְךָ – בְּנפֶשׁ חֲפֵצָה".

הֵשִׁיב לָהּ אֶת־אֲמָרָיו אֲבִי כָל־הָאָדָם וְהָאֵלִים:

"הֵרָה, אַל־תֹּאמְרִי לָדַעַת אֶת־כָּל־אֲשֶׁר תֶּהְגֶּה רוּחִי; 545

דָּבָר זֶה יִקְשֶׁה מִמֵּךְ, וְאַף כִּי אַתְּ אֵשֶׁת חֵיקִי.

אוּלָם כָּל־אֲשֶׁר יָאֶה לָדַעַת לָךְ, אוֹתָהּ תֵּדָעִי,

אִישׁ לֹא יַקְדִּימֵךְ לָדַעַת – גַּם־אֵל גַּם־אָדָם בָּאָרֶץ;

וְכָל־אֲשֶׁר אֹמַר וְאֶגְזֹר לְבַדִּי, וְאֵין אֵל אַחֵר עִמִּי,

אוֹתָהּ אַל־תֹּאמְרִי לָדַעַת וְלַחֲקֹר דָּבָר וְדָבָר".    550

עָנְתָה־לוֹ הֵרָה הַגְּבִירָה גִּדְלַת־הָעַיִן וַתֹּאמֶר:

“קְרוֹנְיוֹן, אַדִּיר־אֲיֻמָּה, מַה־זֶּה תַבַּעְנָה שְׂפָתֶיךָ?

לֹא הֶלְאֵיתִיךָ מֵעוֹלָם, גַּם לֹא דָרַשְׁתִּי חָקָרְתִּי,

אַתָּה גוֹזֵר, שַׁלְאֲנָן, כָּל־אֲשֶׁר יִישַׁר בְּעֵינֵיךָ;

אֶפֶס מְאֹד נַפְשִׁי יְרֵאָה, פֶּן־יְפַתּוּךָ כָּל־דִּבְרֵי        555

תֶּטִּיס בַּת זְקַן־הַיָּם, שֶׁרַגְלֶיהָ רַגְלַיִם שֶׁל־כָּסֶף:

יַעַן כִּי־אֶצְלְךָ יָשְׁבָה הַשְׁכֵּם, בִּרְכֶּיךָ חוֹבָקֶת;

גַּם מְדֻמַּנִי, נַעֲנֵיתָ־לָהּ לַהֲדֹר אֶת־בְּנָהּ אֶת־אֲכִילֵס.

תָּבִיא כִלָּיוֹן עַל־רַבִּים אֵצֶל אֳנִיּוֹת אֲכַיִּים".

הֵשִׁיב אֲמָרָיו לָהּ זֵאוּס כּוֹנֵס־הֶעָבִים וַיַּעַן:    560

"הוֹי הָאֲיֻמָּה, לְעוֹלָם בִּי אַתְּ חוֹשֶׁדֶת, וְאֵין מִסְתָּר

לִי מִנֶּגֶד עֵינָיִךְ! אֶפֶס פָּעֳלֵךְ מֵאָפַע,

יַעַן מִלִּבִּי תִרְחָקִי, - וְתִגְדַּל רָעָתֵךְ עוֹד יוֹתֵר.

אָכֵן, אִם־כֵּן הוּא הַדָּבָר, אֵין־זֶה כִּי־יִיטַב בְּעֵינָי;

אוּלָם אַתְּ שְׁבִי־לָךְ וָדֹמִי וְשִׁמְעִי בְקוֹלִי וּדְבָרָי,    565

וְלֹא יוֹעִילוּךְ כָּל־הָאֵלִים, כָּל־כַּמָּה שֶׁיֵּשׁ בָּאוֹלִימְפּוֹס,

בְּקוּמִי וְאַנִּיחַ עָלַיִךְ כַּפַּיִם, אִי־אֶפְשָׁר לְנַצְּחָן".

כָּכָה סָח; נִבְהֲלָה הֵרָה הַגְּבִירָה גִּדְלַת־הָעָיִן,

יָשְׁבָה, הִתְאַפְּקָה מַחֲרִישָׁה וַתִּכְבֹּשׁ אֶת־לִבָּהּ בְּכֹחַ,

וְכָל־אֱלֹהֵי הַשָּׁמַיִם בְּהֵיכָלוֹ שֶׁל־זֶבְס נֶעֱצָבוּ;       570

פָּתַח הֵפֵיסְטוֹס, זֶה חָרָשׁ הָאָמָּן הַמְהֻלָּל, וְהִסְבִּיר

פָּנִים אֶל־אִמּוֹ הַיְקָרָה, לְהֵרָה לִבְנַת־הַזְּרוֹעוֹת:

"אָכֵן, רַע וָמַר יֶהִי וְקָשֶׁה מִנְּשֹׂא אַחֲרִית דָּבָר,

שְׁנֵיכֶם אִם־כֹּה תִהְיוּ נִצִּים בִּגְלַל בְּנֵי־אָדָם בְּנֵי־תְמוּתָה,

תְּעוֹרְרוּ מְדָנִים בְּקֶרֶב הָאֵלִים; וְנֶעְדָּר עֹנֶג         575

מִשְׁתֵּה הַיַּיִן הַמְפֹאָר, כִּי יַד הָרַע עַל־הָעֶלְיוֹנָה.

הִנֵּה אֲדַבֵּר עַל־לֵב אִמִּי, וְאִם־הִיא נְבוֹנַת דָּבָר,

תַּסְבִּיר פָּנִים אֶל־זֶבְס אָבִינוּ הַיָּקָר; וְלֹא יוֹסִיף

אָבִי לִקְרֹא לְרִיב וְלֹא יַשְׁבִּית לָנוּ מִשְׁתֵּנוּ.

הֵן אִם־אַךְ יִישַׁר בְּעֵינֵי מְשַׁלֵּחַ־הַבְּרָקִים וּמִגֵּר    580

מִכִּסְאוֹתֵינוּ כֻלָּנוּ, כִּי־הוּא הָאַדִּיר בֵּינֵינוּ.

אַתְּ הוֹאִילִי וּפְנִי אֵלָיו בְּדִבְרֵי יְדִידוּת,

וְהָפַךְ לֵב הָאוֹלִימְפִּי, וְהֵאִיר שׁוּב פָּנָיו אֵלֵינוּ".

כָּכָה מִלֵּל וְקָפַץ, וַיִּתְקַע בְּכַף אִמּוֹ הַיְקָרָה

סֵפֶל קֻבַּעַת־פִּיפִיּוֹת, וַיַּעַן וַיֹּאמֶר אֵלֶיהָ:            585

"אִמִּי, הִתְאוֹשְׁשִׁי וְסִבְלִי, אַף־עַל־פִּי שֶׁמְּאֹד מַר לָךְ,

לְמַעַן לֹא אֶרְאֶה בְעֵינַי בְּהַכּוֹתוֹ אוֹתָךְ, יְקָרָה,

כִּי יִבָּצֵר מִמֶּנִּי לַעֲמֹד לִימִינֵךְ, וְאִם־צַר לִי,

יַעַן וּבְיַעַן מְאֹד קָשֶׁה לַעֲמֹד בִּפְנֵי הָאוֹלִימְפִּי.

הִנֵּה כְּבָר קָרָה לִי פַעַם, וְאָנֹכִי נֶחְפָּז לְעֶזְרָתֵךְ,    590

אָחַז בְּרַגְלִי, טִלְטְלַנִי אַרְצָה מִמִּפְתַּן הַקֹּדֶשׁ.

מוּעָף הָיִיתִי כָל־אוֹתוֹ הַיּוֹם, וְעִם־חַמָּה שׁוֹקַעַת

נָפֹל נָפַלְתִּי עַל־אַדְמַת אִי־לֵמְנוֹס כָּל־עוֹד בִּי נִשְׁמָתִי;

שָׁם בְּנָפְלִי בִּי טִפְּלוּ בְּחֶמְלָה אֲנָשִׁים סִנְטִיִּים".

כָּכָה אָמַר; וְחִיְּכָה הֵרָה לִבְנַת־הַזְּרוֹעוֹת,     595

אַף מִתּוֹךְ חִיּוּךְ קִבְּלָה בְיָדָהּ מִיַּד בְּנָהּ הַסֵּפֶל.

אַחַר הָלַךְ וּמָזַג לְכָל־אֱלֹהֵי הַשָּׁמָיִם,

הוֹלֵךְ וּמַיְמִין וְדוֹלֶה מִמִּזְרַק הַנֶּקְטַר הַמָּתוֹק.

פָּרַץ צְחוֹק אַדִּיר לֹא־יֶחְדַּל בֵּין הָאֵלִים הַמְאֻשָּׁרִים

לְמַרְאֵה הֵפֵיסְטוֹס בְּהִזְדָּרְזוֹ אָנֶה וְאָנָה בָּאוּלָם.      600

כָּכָה הָיוּ מְסֻבִּים כָּל־אוֹתוֹ הַיּוֹם, עַד־שֶׁנָּטָה

לָמוֹ הַשֶּׁמֶשׁ; וְלֹא חָסְרוּ דָבָר בַּמִּשְׁתֶּה הַמְפֹאָר:

גַּם אֶת־מַנְגִּינוֹת אַפּוֹלוֹן, שֶׁנִּגֵּן בַּכִּנּוֹר הַנָּעִים,

גַּם אֶת־זְמִירוֹת הַמּוּזוֹת, שֶׁשָּׁרוּ חֲלִיפוֹת בְּקוֹל נָאֶה.

אוּלָם אַחַר שֶׁשָּׁקַע אוֹר פְּנֵי הַחַמָּה הַמַּבְרִיק,      605

הָלְכוּ הָאֵלִים לָנוּחַ אִישׁ אִישׁ אֶל־הֵיכַל אַפַּדְנוֹ,

אֲשֶׁר לוֹ־בָנָה הֵפֵיסְטוֹס פִּסֵּחַ שְׁתֵּי רַגְלָיו הַמְהֻלָּל

וַיַּעֲשֵׂהוּ בִתְבוּנָה וּבְחָכְמָה רַבָּה כוֹנְנָהוּ;

וְזֶבְס הָאוֹלִימְפִּי מְשַׁלֵּחַ־הַבְּרָקִים פָּנָה לִיצוּעוֹ,

עָלָיו יָנוּחַ כְּשֶׁתִּתְקְפוֹ שְׁנָתוֹ הַמְּתוּקָה; שָׁם עָלָה,      610

נִרְדָּם, וְהֵרָה הַמּוֹלְכָה עַל־כֵּס פָּז שׁוֹכֶבֶת עַל־יָדוֹ.


שִׁיר שֵׁנִי: הַחֲלוֹם / פָּרָשַׁת הָאֳנִיּוֹת


יֶתֶר הָאֵלִים וְכָל־רוֹכְבֵי הָרֶכֶב הַגְּבָרִים

יָשְׁנוּ כָל־אוֹתוֹ הַלָּיְלָה; זֵאוּס אַךְ־הוּא נָדְדָה שְׁנָתוֹ,

הָיָה מְהַרְהֵר בְּלִבּוֹ, אֵיכָה יֶהְדַּר אֶת אֲכִילֵס,

וְיָמִיט אֲבַדּוֹן עַל־רַבִּים אֵצֶל אֳנִיּוֹת אֲכַיִּים.

הָגָה בְלִבּוֹ וּמָצָא עֵצָה זוֹ טוֹבָה בָעֵצוֹת:   5

אֲשֶׁר יִשְׁלַח חֲלוֹם רַע לַאֲגַמֶּמְנוֹן בֶּן־אַטְרֵס.

נָשָׂא אֵלָיו אֶת־קוֹלוֹ וַיֹּאמֶר אֶת־אִמְרֵי הַכָּנָף:

"רֶד־נָא, חֲלוֹם הָאֲבַדּוֹן, אֶל צִי הָאֲכַיִּים הַמָּהִיר;

בּוֹא וְהִכָּנֵס בְּאָהֳלוֹ שֶׁל אֲגַמֶּמְנוֹן בֶּן־אַטְרֵס,

הַגֵּד לוֹ דְבָרִים נֶאֱמָנִים, כֹּל אֲשֶׁר־אָשִׂים בְּפִיךָ. 10

צַו־לוֹ, וְיֵחָלֵץ הָעָם, הָאֲכַיִּים יְפֵי־הַמַּחְלָפוֹת,

תֵּכֶף מִיָּד, כִּי עַתָּה יִלְכֹּד אֶת־קִרְיַת הַטְּרוֹיִים

רַחֲבַת־הַדְּרָכִים, כִּי אֵין עוֹד יוֹשְׁבֵי אוֹלִימְפּוֹס הַנִּצְחִים

פּוֹסְחִים עַל־שְׁתֵּי הַסְּעִפִּים, וְהֵרָה הָפְכָה לֶב־כֻּלָּם

בְּתַחֲנוּנֶיהָ – וַתּוּכָל, וְכָלָה נֶחֶרְצָה עַל־טְרוֹיִים". 15

כָּכָה אָמַר, וַיֵּרֶד אֵל־הַחֲלוֹמוֹת, כִּי־שָׁמַע,

חִישׁ הִגִּיעַ לַסְּפִינוֹת הַמְּהִירוֹת שֶׁל־הָאֲכַיִּים.

קָרַב עַד אֲגַמֶּמְנוֹן בֶּן־אַטְרֵס וּמְצָאוֹ בָאֹהֶל

יָשֵׁן, יַעַן כִּי־תָקְפָה אוֹתוֹ הַשֵּׁנָה הַמְּתוּקָה.

עָמַד לִמְרַאֲשׁוֹתָיו, וּפָנָיו כִּפְנֵי בְנוֹ שֶׁל־נֵלֵס-  20

נֶסְטוֹר, - וַאֲגַמֶּמְנוֹן כִּבְּדָהוּ עַל־פְּנֵי כָל־הַזְּקֵנִים,

הָפַךְ אֶת־פָּנָיו כְּפָנָיו וְשָׂח לוֹ הַחֲלוֹם הָאֱלֹהִי:

"יָשֵׁן אַתָּה, הוֹי, בְּנוֹ שֶׁל־אַטְרֵס מַכְנִיעַ־הַסּוּסִים?

אַל־כָּל־הַלַּיְלָה תְנוּמָה, אַל־יִישַׁן אִישׁ הַמּוֹעֵצוֹת,

אֲשֶׁר־יִרְעֶה לְאֻמִּים, וְעָלָיו הַרְבֵּה דְאָגוֹת! 25

מַהֵר, אֵלַי הַט אָזְנֶךָ: מַלְאָכוֹ שֶׁל־זֵאוּס אָנֹכִי,

לִבּוֹ מְאֹד יִכְאַב לְךָ, יְרַחֶמְךָ, וְאִם־רָחַק מִמֶּךָּ.

פָּקַד עָלֶיךָ, קוּם הָרֵק אֲכַיִּים יְפֵי־הַמַּחְלָפוֹת

תֵּכֶף מִיָּד, כִּי־עַתָּה תִלְכֹּד אֶת־קִרְיַת הַטְּרוֹיִים

רַחֲבַת־הַדְּרָכִים; כִּי אֵין עוֹד יוֹשְׁבֵי אוֹלִימְפּוֹס הַנִּצְחִים 30

פּוֹסְחִים עַל־שְׁתֵּי הַסְּעִפִּים, וְהֵרָה הָפְכָה לֶב־כֻּלָּם

בְּתַחֲנוּנֶיהָ – וַתּוּכָל, וְכָלָה חָרַץ עַל־טְרוֹיִים

זֶבְס. וְשָׁמַרְתָּ בְלִבְּךָ אֶת־דְּבָרַי אֵלֶּה, לֹא תִשְׁכָּח,

לְמַעַן תִּזְכֹּר עֵת תַּרְפֶּה שְׁנָתְךָ הַמְּתוּקָה מִמֶּךָּ".

כָּכָה אָמַר וְנִסְתַּלֵּק, וְאוֹתוֹ עָזַב מְהַרְהֵר  35

בְּלִבּוֹ דְבָרִים, אֲשֶׁר לֹא־יִהְיוּ וְלֹא־קָמוּ לְעוֹלָם.

יַעַן כִּי אָמַר, שֶׁיִּלְכֹּד בּוֹ־בַיּוֹם קִרְיַת פְּרִיאַמּוֹס,-

שׁוֹטֶה, אֲשֶׁר לֹא יָדַע, מַה־יָּעַץ זֵאוּס וִיעוֹלָל:

יַעַן כִּי־אָמַר לְהָמִיט עוֹד הַרְבֵּה אֲנָחוֹת וּתְלָאוֹת

עַל־הַדַּנָּאִים וְהַטְּרוֹיִים בְּסַעֲרוֹת קְרָבוֹת אֲיֻמּוֹת. 40

נֵעוֹר מִתַּרְדֵּמָתוֹ, וְקוֹל אֱלֹהִים עוֹד עַל־סְבִיבָיו.

יָשַׁב בַּמִּטָּה, הִזְדַּקֵּף וַיִּלְבַּשׁ כֻּתֹּנֶת רַכִּיכָה

יָפָה, זֶה־אַךְ תְּפוּרָה, הִתְעַטֵּף אַדֶּרֶת גְּדוֹלָה;

תַּחַת לְרַגְלָיו הַצַּחוֹת קָשַׁר הַסּוּלְיוֹת הַנָּאוֹת,

שָׂם עַל־כְּתֵפָיו הַסַּיִף הַמְסֻמָּר בְּמַסְמְרוֹת כָּסֶף;  45

תָּפַשׂ הַשַּׁרְבִיט שֶׁבָּא לוֹ בִירֻשָּׁה, אֲשֶׁר לֹא יִבֹּל,

הָלַךְ אֶל־סְפִינוֹת אֲכַיִּים נוֹשְׂאֵי־סוֹחֶרֶת־נְחוּשָׁה.

אֵאוֹס אַךְ־עָלְתָה בְהַר הָאוֹלִימְפּוֹס הַנִּשָּׂא לְהַכְרִיז

עַל־אוֹר הַיּוֹם לְזֵאוּס וּלְיֶתֶר כָּל־בְּנֵי הָאַלְמָוֶת;

וַאֲגַמֶּמְנוֹן פָּקַד עַל־צְלוּלֵי־הַקּוֹל עַל־כָּרוֹזָיו   50

לַזְעִיק אֶת־הָאֲכַיִּים יְפֵי־הַמַּחְלָפוֹת לַאֲסֵפָה;

הֵמָּה הִכְרִיזוּ בָעָם, וְאֵלֶּה נֶחְפְּזוּ בָאוּ.

אֶפֶס תְּחִלָּה קָרָא הַזְּקֵנִים הַנְּדִיבִים לְמוֹעֵצָה

אֵצֶל סְפִינָתוֹ שֶׁל־נֶסְטוֹר הַמֶּלֶךְ הַיָּשִׁישׁ יְלִיד־פִּילוֹס.

אוֹתָם הִקְהִיל בֶּן־אַטְרֵס וַיִּפְתַּח בָּעֵצָה הַטּוֹבָה:  55

"שִׁמְעוּ, יְדִידַי, חֲלוֹם אֱלֹהִי לִי־נִגְלָה הַלַּיְלָה,

בְּלֵיל־הָאַמְבְּרוֹסְיָה הַזֶּה, וּמַרְאֵה פְנֵי נֶסְטוֹר מַרְאֵהוּ,

תָּאֳרוֹ כְתֹאַר הַלָּז, מְאֹד דָּמְתָה קוֹמָתוֹ לְקוֹמָתוֹ

עָמַד לִמְרַאֲשׁוֹתַי וַיֹּאמֶר אֵלַי וְכֹה עָנָה:

"יָשֵׁן אַתָּה, הוֹי, בְּנוֹ שֶׁל־אַטְרֵס מַכְנִיעַ־הַסּוּסִים?  60

אַל־כָּל־הַלַּיְלָה תְנוּמָה, אַל־יִישַׁן אִישׁ הַמּוֹעֵצוֹת,

אֲשֶׁר־יִרְעֶה לְאֻמִּים, וְעָלָיו הַרְבֵּה דְאָגוֹת!

מַהֵר, אֵלַי הַט אָזְנֶךָ: מַלְאָכוֹ שֶׁל־זֵאוּס אָנֹכִי,

לִבּוֹ מְאֹד יִכְאַב לְךָ, יְרַחֶמְךָ, וְאִם־רָחַק מִמֶּךָּ.

פָּקַד עָלֶיךָ, קוּם הָרֵק אֲכַיִּים יְפֵי־הַמַּחְלָפוֹת 65

תֵּכֶף מִיָּד, כִּי־עַתָּה תִלְכֹּד אֶת־קִרְיַת הַטְּרוֹיִים

רַחֲבַת־הַדְּרָכִים; כִּי אֵין עוֹד יוֹשְׁבֵי אוֹלִימְפּוֹס הַנִּצְחִים

פּוֹסְחִים עַל־שְׁתֵּי הַסְּעִפִּים, וְהֵרָה הָפְכָה לֶב־כֻּלָּם

בְּתַחֲנוּנֶיהָ- וַתּוּכַל, וְכָלָה חָרַץ עַל־טְרוֹיִים

זֶבְס. וְשָׁמַרְתָּ בְלִבְּךָ אֶת־דְּבָרַי אֵלֶּה". כֹּה אָמַר.  70

חָלַף וְהִסְתַּלֵּק, וְאָנֹכִי שְׁנָתִי הַמְּתוּקָה חָלָפָה.

הָבָה נִרְאֶה, אִם־נוּכַל לְהָרִיק אֶת־הָאֲכַיִּים.

אוּלָם תְּחִלָּה אֲנַסֶּה אוֹתָם בִּדְבָרִים, כַּנָּהוּג,

אֶפְקֹד עֲלֵיהֶם לָנוּס בַּסְּפִינוֹת מְרֻבּוֹת־הַמְּשוֹטִים;

אוּלָם אַתֶּם עִצְרוּ בָהֶם אִישׁ מִמְּקוֹמוֹ בִּדְבָרִים!" 75

כָּכָה אָמַר וַיֵּשֶׁב עַל־מְקוֹמוֹ. וַיָּקָם בְּקִרְבָּם

נֶסְטוֹר הַיָּשִׁישׁ הַמּוֹשֵׁל בְּפִּילוֹס רַבַּת־הַחוֹלוֹת.

כִּלְכֵּל אֶת־דְּבָרָיו בְּהַשְׂכֵּל וַיֹּאמֶר אֲלֵיהֶם וַיַּעַן:

"הוֹי יְדִידַי, כָּל־מוֹשְׁלֵי אַרְגֵּאִים וְיוֹעֲצֵיהֶם!

אִלּוּ בָא אַחַד הָעָם וְסִפֵּר לָנוּ חֲלוֹם זֶה,   80

כּוֹזֵב אָמַרְתִּי לָזֶה וְעֹרֶף הָיִינוּ לוֹ פוֹנִים;

אוּלָם עַתָּה נִגְלָה לַטּוֹב שֶׁבִּבְנֵי הָאֲכַאִּים".

כָּכָה אָמַר וַיֵּצֵא הָרִאשׁוֹן אֶת־הָאֲסֵפָה.

קָמוּ גַם־יֶתֶר הַמְּלָכִים, כָּל־תּוֹפְשֵׂי־הַשַּׁרְבִיט, וְנִלְווּ  85

כֻּלָּם עַל־רוֹעֵה־הַגּוֹיִים. וְהָעַמִּים נִקְבָּצִים וּבָאִים.

כְּאוֹתָם נְחִילִים שֶׁל־דְּבוֹרִים הַיּוֹצְאִים מִנִּקְרַת הַסָּלַע,

צְפוּפוֹת וְשׁוֹקְקוֹת מוֹסִיפוֹת וּבָאוֹת הֲמוֹנִים הֲמוֹנִים;

יֵשׁ שֶׁהֵן חָגוֹת עַל־פִּרְחֵי הָאָבִיב כְּתַבְנִית אֶשְׁכֹּלוֹת,

פִּתְאֹם אֵלֶּה לְכָאן וְאֵלֶּה לְכָאן תִּתְפַּזֵּרְנָה -    90

כָּכָה נָהֲרוּ הָלְכוּ הַשְּׁבָטִים הֲמוֹנִים הֲמוֹנִים,

בָּאִים מֵעִם הָאֳנִיּוֹת וּמִן־הָאֹהָלִים לְאֹרֶךְ

חוֹפֵי הַיָּם הַנִּשָּׂאִים אֶל־הָאֲסֵפָה; וּבְקִרְבָּם

אוֹסָה, שְׁלִיחוֹ שֶׁל־זֵאוּס, מִתְנוֹצְצָה, מְזָרַזְתָּם, וְנִקְהָלוּ.

שָׁאֹג שָׁאֲגָה בְקוֹל הָאֲסֵפָה; וַתֶּאֱנַק הָאָרֶץ     95

בְּשֶׁבֶת הָעָם לְגוֹיֵיהֶם, וְהָיְתָה מְהוּמָה. הִכְרִיזוּ

תִּשְׁעָה כָּרוֹזוֹת לָעָם לְהַסּוֹתָם, וְעָמְדוּ מִלִּשְׁאֹג,

יַטּוּ אָזְנַיִם לְדִבְרֵי הַמְּלָכִים מִזַּרְעוֹ שֶׁל־זֵאוּס.

אַךְ בְּדֵי־עָמָל יָשַׁב הָעָם עַל־מְקוֹמוֹ, וּכְשִׁבְתּוֹ

פָּסַק מִנְּהֹם. אָז קָם אֲגַמֶּמְנוֹן הַמּוֹשֵׁל מִמְּקוֹמוֹ,  100

כַּפּוֹ אוֹחֶזֶת בַּשַּׁרְבִיט, מַעֲשֵׂה הֵפֵיסְטוֹס בְּחָכְמָה.

נָתַן אוֹתוֹ מַתָּנָה לְזֶבְס בֶּן־קְרוֹנוֹס הַמּוֹשֵׁל,

זֶבְס מְסָרוֹ לִשְׁלִיחוֹ לְהֶרְמֵס הַמַּכֶּה־אֶת־אַרְגּוֹס;

הֶרְמֵס הַמּוֹשֵׁל מְסָרוֹ לְפֶּלוֹפְּס בּוֹלֵם־הַסּוּסִים,

אוּלָם פֶּלוֹפְּס מְסָרוֹ לְאַטְרֵס רוֹעֵה־הַגּוֹיִים;   105

אַטְרֵס בְּמוֹתוֹ הוֹרִישׁוֹ לְתִּיאֶסְטֵס הֶעָשִׁיר־בִּכְבָשִׂים,

אַךְ תִּיאֶסְטֵס הִנְחִילוֹ לַאֲגַמֶּמְנוֹן לְשֵׂאתוֹ,

לִמְשֹׁל עַל־אִיֵּי הַיָּם הָרַבִּים וְעַל־אַרְגּוֹס עַל־כֻּלָּהּ.

תָּמַךְ עָלָיו הַמֶּלֶךְ וַיְדַבֵּר בְּאָזְנֵי בְּנֵי אַרְגּוֹס:

"רֵעַי עֲמִיתַי, גִּבּוֹרֵי־דַנָּאִים, מְשָׁרְתָיו שֶׁל־אָרֵס! 110

זֶבְס בֶּן־קְרוֹנוֹס סְבָכַנִי בִסְכַךְ מַתְּלָאוֹת אֲיֻמּוֹת:

הוּא הָאָיֹם הִבְטִיחַ לִי וְגַם נִעֲנַע בְּרֹאשׁוֹ,

אֲשֶׁר אָשׁוּב לְאַחַר קִרְקַרְתִּי אֶת־אִלְיוֹן הַבְּצוּרָה:

עַתָּה יָעַץ עָלַי הַמִּרְמָה הָרָעָה וְגַם צִוָּה

לָשׁוּב לְאַרְגּוֹס בְּאִי־כָבוֹד, וְרַבִּים הַנּוֹפְלִים מֵעַמִּי. 115

הִנֵּה כֵּן טוֹב וְכֵן יָאֶה בְעֵינָיו שֶׁל־זֵאוּס, שֶׁמִּגֵּר

אַרְצָה כַּמָּה וְכַמָּה עֲטָרוֹת שֶׁל־עָרִים וְיַרְבֶּה

וְיוֹסִיף לְמַגֵּר, וּבְיַעַן הוּא שַׂגִּיא וְהוּא הַכֹּל־יָכוֹל.

אוּלָם גַּם דּוֹרוֹת עוֹד בָּאִים יֵבוֹשׁוּ יִכָּלְמוּ לִשְׁמֹעַ,

אֲשֶׁר עַם גָּדוֹל וְעָצוּם כְּעַם הָאֲכַיִּים שָׁוְא אָסַר  120

קְרָב וּמִלְחָמָה לָרִיק בִּגְבָרִים מְעַטִּים מִמֶּנּוּ,

דַּלִּים, מְתֵי־מִסְפָּר, - וְאֵין קֵץ, וּתְשׁוּעָה רְחוֹקָה מִמֶּנּוּ!

וְאִלּוּ כָרַתְנוּ בְּרִית שָׁלוֹם כֻּלָּנוּ, אֲכַיִּים וְטְרוֹיִים,

וְאָמֹר אָמַרְנוּ לְהוֹצִיא בְּמִסְפָּר אֵלֶּה וְאֵלֶּה,

וְהָיוּ נִקְהָלִים הַטְּרוֹיִים, כָּל־אֲשֶׁר־יֵשׁ־לוֹ כִירָיִם, 125

אוּלָם אָנוּ אֲכַיִּים מִתְפַּקְּדִים עֲשָׂרָה עֲשָׂרָה,

וְלָקְחוּ כָל־סִיעָה וְסִיעָה אִישׁ טְרוֹיָה, שֶׁיִּמְזֹג לָהּ יָיִן, -

רַבּוֹת וְרַבּוֹת עֲשָׂרוֹת תֶּחְסַרְנָה כַיּוֹם אֶת־מֶלְצָרָן.

יַעַן כֵּן רַבּוּ, סְבוּרַנִי, בְּנֵי הָאֲכַיִּים מֵאַנְשֵׁי

טְרוֹיָה הַיּוֹשְׁבִים בָּעִיר; אַךְ בַּעֲלֵי־בְרִית לָהֶם רַבִּים, 130

בָּאִים מֵעָרִים רַבּוֹת, אֲנָשִׁים תּוֹפְשֵׂי־חֲנִיתוֹת,

הֵם יְנִיאוּנִי בְחָזְקָה מֵהָפִיק אֶת־זְמָמִי, מִקַּרְקֵר

מְצוּדַת אִלְיוֹן הַקְּדוֹשָׁה, הָעִיר הַנּוֹשֶׁבֶת מֵאָדָם.

הִנֵּה כְּבָר חָלְפוּ עָלֵינוּ תֵּשַׁע שְׁנוֹת זֵאוּס הַגָּדוֹל,

רָקְבוּ קַרְשֵׁי הַסְּפִינוֹת, עֲבוֹתוֹת הַסְּפִינוֹת כְּבָר בָּלוּ; 135

הִנֵּה נָשֵׁינוּ וְטַפֵּנוּ יוֹשְׁבִים בַּאֲשֶׁר הֵם יוֹשְׁבִים

בְּתוֹךְ חַדְרֵיהֶם, וְעֵינֵיהֶם אֵלֵינוּ תִכְלֶינָה; וְהַדָּבָר,

אֲשֶׁר־לְמַעֲנוֹ בָאנוּ, אֲנַחְנוּ טֶרֶם הִשְׁלָמְנוּ.

הָבָה וְשִׁמְעוּ קוֹלִי כֻלְּכֶם אֶל־כָּל־אֲשֶׁר־אֹמַר:

נָנוּס בִּסְפִינוֹתֵינוּ אֶל־אֶרֶץ הָאָבוֹת אָהָבְנוּ,   140

יַעַן לְעוֹלָם לֹא־נִלְכֹּד אֶת־טְרוֹיָה רַחֲבַת־הַדְּרָכִים".

כָּכָה אָמַר וַיְעוֹרֵר בְּקֶרֶב חָזָם אֶת־לִבָּם,

לֵב כָּל־הָעָם, שֶׁלֹּא הָיָה בְסוֹד הַמּוֹעֵצָה וְלֹא יָדָע.

הָלְכָה וַתָּנַע הָעֵדָה, כַּאֲשֶׁר נוֹעַ יָנוּעוּ

מִשְׁבְּרֵי יָם שֶׁל־אִקַּרְיָה בְּרוּחַ מִזְרָחִי וּדְרוֹמִי,  145

אֲשֶׁר יְרִימוּם בְּגִיחָם מֵעַנְנֵי זֵאוּס אָבִינוּ.

כַּאֲשֶׁר טַלְטֵל יְטַלְטֵל זֶפִיר אֶת־הַקָּמָה הָרָמָה,

פִּתְאֹם יִפְרֹץ יִתְפָּרֵץ וִידַכֵּא לֶעָפָר שִׁבֳּלִים,

כָּכָה טֻלְטַל הַקָּהָל הַגָּדוֹל כֻּלּוֹ, בִּתְרוּעָה

פָּרְצוּ אֶל־הָאֳנִיּוֹת, וַיַּעַל הָאָבָק מִתַּחַת  150

כַּפּוֹת רַגְלֵיהֶם מִתַּמֵּר. וַיִּפְקְדוּ אִישׁ עַל־רֵעֵהוּ

לִתְפֹּשׂ בַּסְּפִינוֹת, לְמַעַן הַסִּיעָן בַּיָּם הָאֱלֹהִי,

פִּנּוּ חֲרִיצִים וּתְעָלוֹת; וַיַּעַל הַקּוֹל לַשָּׁמָיִם,

קוֹל הַמִּשְׁתּוֹקְקִים בָּיְתָה; הוֹצִיאוּ מִשְׁעֲנוֹת הַסְּפִינוֹת.

וְהָיוּ אַרְגֵּאִים אָז שָׁבִים הַבַּיְתָה גַּם־כְּנֶגֶד הַגְּזֵרָה,  155

לוּלֵא הֵרָה, שֶׁנָּשְׂאָה אֶת־קוֹלָהּ וַתֹּאמֶר לְאַתֵּנָה:

"אוֹי־לִי, בַּת תּוֹפֵשׂ־הָאֵיגִיס, הַבַּת שֶׁאֵין לִכְבֹּשׁ, הַאֻמְנָם

עַתָּה הַבַּיְתָה יָנוּסוּ אַרְגֵּאִים, אֶל־אֶרֶץ אֲבוֹתָם

אֲשֶׁר אָהֵבוּ, עַל־גַּב הַיָּם זֶה רְחַב־הַיָּדָיִם?

יִטְּשׁוּ לְשֵׁם וְלִתְהִלָּה פֹה לִפְּרִיאַמּוֹס וְלַטְּרוֹיִים  160

אֶת־הֶלֶּנָּה בַת־אַרְגּוֹס, אֲשֶׁר־בִּגְלָלָהּ פֹּה אָבְדוּ

הַרְבֵּה אֲכַיִּים בִּטְרוֹיָה, רְחוֹקִים מֵאֶרֶץ אֲבוֹתָם?

מַהֲרִי אֶל־הָאֲכַיִּים נוֹשְׂאֵי־שִׁרְיוֹנוֹת־הַנְּחֹשֶׁת,

עִצְרִי בְגֶבֶר וָגֶבֶר בְּמֶתֶק דְּבָרַיִךְ וּמִנְעִים

מֵהַסִּיעַ בַּיָּם הָאֳנִיּוֹת מֻקָּפוֹת־הַמְּשׁוֹטִים".  165

כָּכָה אָמְרָה. וְלֹא סֵרְבָה אַתֵּנָה כְחֻלַּת־הָעָיִן.

סָעֲרָה טָסָה בִיעָף מֵרָמוֹת אוֹלִימְפּוֹס, וּמַהֵר

בָּאָה הִגִּיעָה עַד־סְפִינוֹת עַם־הָאֲכַיִּים הַמְּהִירוֹת.

מָצְאָה שָׁם אֶת־אוֹדִיסֵס, הָאִישׁ אֲשֶׁר־חָכַם כְּזֵאוּס,

עוֹמֵד, יַעַן לֹא־נָגַע בַּסְּפִינָה הַשְּׁחוֹרָה הַנָּאָה,    170

יַעַן הִתְעַצֵּב הָאִישׁ אֶל־לִבּוֹ, נַפְשׁוֹ עָלָיו מָרָה.

נִגְּשָׁה אֵלָיו אַתֵּנָה כְחֻלַּת־הָעַיִן וַתֹּאמֶר:

"בְּנוֹ שֶׁל־לָאֶרְטֵס, זְרַע־זֵאוּס, אוֹדִיסֵס הָאִישׁ רַב־הַמְּזִמּוֹת!

הֲבֶאֱמֶת אַתֶּם רוֹצִים לָנוּס אֶל־אֶרֶץ הָאָבוֹת

אֲשֶׁר־אֲהַבְתֶּם, כִּי־תִפְרְצוּ אֶל־הָאֳנִיּוֹת הַנָּאוֹת?  175

תִּטְּשׁוּ לְשֵׁם וְלִתְהִלָּה פֹה לִפְּרִיאַמּוֹס וְלַטְּרוֹיִים

אֶת־הֶלֶּנָּה בַת־אַרְגּוֹס, אֲשֶׁר בִּגְלָלָהּ פֹּה אָבְדוּ

הַרְבֵּה אֲכַיִּים בִּטְרוֹיָה, הַרְחֵק מֵאֶרֶץ הָאָבוֹת?

מַהֵר אֶל־עַם הָאֲכַיִּים, רֵד וְאַל־נָא תִּתְמַהְמַהּ,

בְּגֶבֶר וָגֶבֶר עֲצֹר בְּמֶתֶק דְּבָרֶיךָ וּמָנְעֵם   180

מֵהַסִּיעַ בַּיָּם הַסְּפִינוֹת מֻקָּפוֹת־הַמְּשׁוֹטִים!"

כָּכָה אָמָרָה. וְהִכִּיר אֶת־קוֹל בַּת־הָאֵלִים הַמְּדַבְּרָה,

מִהֵר רָץ וְהִשְׁלִיךְ מְעִילוֹ מֵעָלָיו - הֵרִימוֹ

אֶבְרִבַּטֵס כָּרוֹזוֹ, הָאִישׁ הָאִתָּקִי מְלַוֵּהוּ.

קָרַב אֶל־אֲגַמֶּמְנוֹן בֶּן־אַטְרֵס וַיִּקַּח מִיָּדָיו  185

שַׁרְבִיט הַמֶּלֶךְ, שֶׁבָּא לוֹ בִירֻשָּׁה, אֲשֶׁר לֹא־יִבֹּל;

בָּא אֶל־בְּנֵי הָאֲכַיִּים לְבוּשֵׁי־סוֹחֶרֶת־הַנְּחֹשֶׁת.

וְהָיָה מִדֵּי פָגְעוֹ בְּמֶלֶךְ אוֹ בְאַחַד הָעָם מִן־הַנְּדִיבִים,

הָיָה עוֹמֵד לְפָנָיו וְעוֹצְרוֹ בַּדְּבָרִים הָרַכִּים:

"אֻמְלָל, לֹא־יָאֶה לְּךָ לְהִבָּהֵל כְּמוּג־לֵב וּפַחְדָן.  190

מוּטָב שְׁבָה עַל־מְקוֹמְךָ, אֱמֹר לָאֲחֵרִים וְיֵרָגְעוּ.

יַעַן אֵינְךָ יוֹדֵעַ, מָה אָמַר בְּלִבּוֹ בֶּן־אַטְרֵס:

עַתָּה יְנַסֶּה וּמָחָר יְיַסֵּר אֶת־בְּנֵי הָאֲכַיִּים.

הֵן לֹא־כֻלָּנוּ שָׁמַעְנוּ, מַה סָּח בַּמּוֹעֵצָה, מַה־יָּעָץ.

אַפּוֹ פֶּן־יִחַר, וְהֵמִיט רָעָה עַל־עַם הָאֲכַיִּים.   195

יַעַן כִּי גָדוֹל קִצְפּוֹ שֶׁל־מֶלֶךְ מִזַּרְעוֹ שֶׁל־זֵאוּס,

זֵאוּס לוֹ חָלַק מִכְּבוֹדוֹ, וְרַב־הַמּוֹעֵצוֹת אֲהֵבוֹ!"

וְהָיָה כִּי־רָאָה אֶת־אַחַד הָעָם, וְהוּא צוֹעֵק, וּתְפָשׂוֹ,

הָיָה מַכֵּהוּ בַשַּׁרְבִיט, הָיָה מְחָרְפוֹ וְאוֹמֵר:

"שֶׁב־לְךָ, אֻמְלָל, עַל־מְקוֹמְךָ וּשְׁמַע, מַה־יֹּאמְרוּ אֲחֵרִים, 200

טוֹבִים מִמֶּךָּ, וְאַתָּה יְרֵא־קְרָב וַחֲסַר־אוֹנִים!

שִׁמְךָ לֹא יֵחַד בְּמוֹעֵצָה וְלֹא בַמִּלְחָמָה כְבוֹדֶךָ.

כְּלוּם כֻּלָּנוּ גַם־נִמְלֹךְ יַחְדָּו, כָּל־הָאֲכַיִּים?

בְּרַבּוֹת רָשֻׁיּוֹת אֵין טוֹב; יִהְיֶה הָאֶחָד הַשּׂוֹרֵר!

יִמְלֹךְ הָאֶחָד, לוֹ נָתַן בֶּן־קְרוֹנוֹס יוֹדֵעַ־הַנְּכָלִים  205

שַׁרְבִיט מְלָכִים וְדִין לְמַעַן יִמְלֹךְ עָלֵינוּ".

כָּכָה נָהַג בְּשִׁלְטוֹן וְעָרַךְ הַצָּבָא; שׁוּב פָּרְצוּ

הֵמָּה אֶל־הָאֲסֵפָה מִן־הָאֹהָלִים וְהַסְּפִינוֹת

בְּרַעַשׁ, כַּהֲמוֹת גַּלִּים עַל־שְׂפַת הַיָּם רַב־הַשָּׁאוֹן,

מַכִּים עַל־חוֹפָיו הַתְּלוּלִים, וְנָהַם הַיָּם נַהַם אֵימָה. 210

יֶתֶר הַגְּבָרִים כְּבָר יָשְׁבוּ מַחֲשִׁים אִישׁ עַל־מְקוֹמוֹ,

רַק תֶּרְסִיטֵס לְבַדּוֹ, הַפַּטְפְּטָן הַגָּדוֹל, צֹוֵחַ,

לִבּוֹ כִּי־מָלֵא הֲמוֹן דְּבָרִים בְּטֵלִים וּמְגֻנִּים,

אַף הִתְעַשֵּׂק עִם־מְלָכִים שֶׁלֹּא בַנִּמּוּס הַיָּפֶה

אִם־אַךְ סָבַר, כִּי יָעִיר בָּזֹאת אֶת־צְחוֹק הָאַרְגֵּאִים. 215

הָיָה הַגֶּבֶר הַמְכֹעָר בְּכָל אֲשֶׁר־עָלוּ עַל־אִלְיוֹן:

הָיָה עִקֵּל וְחִגֵּר־רֶגֶל, וּשְׁתֵּי חֲטוֹטָרוֹת

לוֹ עַל־כְּתֵפָיו הַהוֹלְכוֹת וְכוֹפְפוֹת כְּלַפֵּי הֶחָזֶה,

רֹאשׁוֹ עוֹלֶה מִתְחַדֵּד, וּשְׂעָרוֹ מִעֵט צַמֵּחַ.

אַךְ אֶת־אֲכִיל וְאֶת־אוֹדִיסֵס זָעַם מִכָּל־בְּנֵי הָאָדָם; 220

הָיָה מְקַלְּלָם תָּמִיד. אוּלָם הַפַּעַם הִטִּיחַ

דְּבָרִים כְּלַפֵּי בֶן־אַטְרֵס בְּקוֹלֵי קוֹלוֹת, - וְאוּלָם

בְּנֵי־הָאֲכַיִּים הִתְאַנְּפוּ, כִּי־חָרָה לָהֶם עַל־הַדָּבָר.

הָיָה קוֹרֵא בְקוֹל, וַיְחָרֵף אֶת־אֲגַמֶּמְנוֹן:

“מַה־שּׁוּב תִּתְאוֹנֵן, בֶּן־אַטְרֵס, עַתָּה מַה נַּפְשְׁךָ תֶּחְסָר? 225

הֵן אֹהָלֶיךָ מְלֵאִים הַנְּחֹשֶׁת, וְרַבּוֹת פִּלַגְשִׁים

בְּתוֹךְ אֹהָלֶיךָ נִבְחָרוֹת, שֶׁזֶּה דַּרְכֵּנוּ אֲכַיִּים

לָתֵת לְךָ רִאשׁוֹנָה, עֵת נִלְכֹּד אַחַת הַמְּצוּדוֹת.

אוּלַי תִּרְצֶה בַּזָּהָב הָרַב, לְךָ יָבִיא מֵאִלְיוֹן

כֹּפֶר נַפְשׁוֹ שֶׁל־בְּנוֹ אִישׁ־טְרוֹיָה מַכְנִיעַ־הַסּוּסִים, 230

אָסוּר נְהַגְתִּיו אֲנִי אוֹ אֶחָד מִבְּנֵי הָאֲכַיִּים,

וְאוּלַי אִשָּׁה צְעִירָה, תִּזְדַּוֵּג לָהּ בָּאֳהָבִים

לִהְיוֹת לְךָ לְבַדֶּךָ? אֲבָל לֹא־יָאֶה לְמַנְהִיג,

אַל־לְשַׂר צָבָא לְהָמִיט שׁוֹאָה עַל־הָאֲכַיִּים!

אִי־לָכֶם, מוּגֵי־הַלֵּב, אֲכַיּוֹת וְלֹא גְבָרִים אֲכַיִּים! 235

הָבָה נָשׁוּבָה הַבַּיְתָה עִם־הָאֳנִיּוֹת וְאוֹתוֹ

נַעֲזֹב פֹּה בִשְׂדֵה טְרוֹיָה לֵהָנוֹת מִשָּׁלָל, וְיֵדַע

הֲבְעֶזְרָתֵנוּ לוֹ־יֵשׁ תּוֹעֶלֶת לְהוֹעִיל אִם־אָיִן!

הִנֵּה עַתָּה גַּם־חִלֵּל אֶת־כְּבוֹד אֲכִילֵס הָעוֹלֶה

עָלָיו וַיִּקַּח מִמֶּנּוּ תְשׁוּרָתוֹ, גְּזָלָהּ לְמַעֲנוֹ.  240

מָרָה אֵין בְּלֵב אֲכִילֵס, וּרְפֵה־יָדַיִם הַגָּבֶר, -

לוּלֵא־זֹאת, כִּי־אָז זַדְתָּ פַּעַם אַחֲרוֹנָה, בֶּן־אַטְרֵס!"

כָּכָה אָמַר תֶּרְסִיטֵס וַיְחָרֶף אֶת־אֲגַמֶּמְנוֹן

רוֹעֵה־הַגּוֹיִים; אַךְ מִהֵר, קָרַב אוֹדִיסֵס הַנָּדִיב,

הִבִּיט אֵלָיו בְּזַעַם, וַיְדַבֵּר לוֹ קָשׁוֹת וַיֹּאמֶר:  245

“הוֹי, תֶּרְסִיטֵס הַפַּטְפְּטָן, וְאִם־דַּבְּרָן רַם־קוֹל בָּעֵדָה!

חִדְלָה־לְּךָ וְאַל־תָּזִיד לְהִתְקוֹטֵט אַךְ־אַתָּה בַמְּלָכִים!

הִנֵּה זֹאת אֲנִי אוֹמֵר: אֵין בִּבְנֵי אָדָם כְּמוֹתְךָ

רַע מִכָּל־אֵלֶּה שֶׁעָלוּ עַל־אִלְיוֹס עִם־בָּנָיו שֶׁל־אַטְרֵס.

הִנֵּה לָכֵן לֹא־לְךָ לָשֵׂאת שֶׁם־מְלָכִים בְּפִיךָ,   250

לִנְאֹץ אוֹתָם בַּקָּהָל וְלֶאֱרֹב לִתְשׁוּבָה הַבָּיְתָה.

הִנֵּה אֵין אָנוּ יוֹדְעִים, אֵיךְ יִפֹּל דָּבָר, אִם־נָשׁוּב

אָנוּ בְנֵי הָאֲכַיִּים הַבַּיְתָה בְשָׁלוֹם אוֹ־בְרָעָה.

אוּלָם אַתָּה פֹה יוֹשֵׁב וּמְחַלֵּל אֶת־כְּבוֹד אֲגַמֶּמְנוֹן

בְּנוֹ שֶׁל־אַטְרֵס, רוֹעֵה הָעַמִּים, כִּי־מַרְבִּים לוֹ תְשׁוּרוֹת 255

עַם הַדַּנָּאִים הַנְּדִיבִים – וְדִבְרֵי נְאָצָה בְּפִיךָ!

אוּלָם זֹאת לְךָ אֹמַר, וְהָיוּ דְבָרַי וְקָמוּ:

אִם־אֶמְצָאֲךָ עוֹד־פַּעַם בְּשִׁגְיוֹנְךָ כַּיּוֹם מִשְׁתַּגֵּעַ-

רֹאשׁוֹ אַל־יִהְיֶה עַל־כִּתְפוֹת אוֹדִיסֵס הַגֶּבֶר, וְאַל אוֹסִיף

עוֹד וְאֶקָּרֵא אָבִיהוּ מוֹלִידוֹ שֶׁל־טֵלֶמָּכוֹס,  260

אִם־לֹא אֶתְפֹּשׂ בְּךָ וְאֶקְרַע מִמְּךָ מַלְבּוּשֶׁיךָ

עַל־כֻּתָּנְתְּךָ וְעַל־מְעִילְךָ וְעַל־כְּסוּת עֶרְוָתֶךָ,

תּוּבַל אֶל־הָאֳנִיּוֹת הַמְּהִירוֹת, וְאַתָּה מְיַבֵּב,

כִּי אֲגָרֶשְׁךָ מִתּוֹךְ הַאֲסֵפָה בְּמַהֲלֻמּוֹת מְבִישׁוֹת".

כָּכָה אָמַר וְהִכָּהוּ בַשַּׁרְבִיט עַל־עָרְפּוֹ וּכְתֵפוֹ;  265

הָיָה מִתְעַקֵּל הַלָּה, וּדְמָעָיו נִגָּרִים בְּהָמוֹן.

בִּצְבְּצָה, עָלְתָה עַל־כְּתֵפוֹ חַבּוּרָה מְלֵאֲתִי דָמִים

תַּחַת שַׁרְבִיט הַזָּהָב; וַיֵּשֶׁב עַל־מְקוֹמוֹ וְהִרְעִיד,

כּוֹאֵב וּפָנָיו פְּנֵי פֶתִי, מַבִּיט וּמוֹחֶה דִמְעוֹתָיו.

הֵמָּה, וְאִם־חָרָה אַפָּם, שָׂחֲקוּ עָלָיו כֻּלָּהַם;  270

וְנִבַּט אִישׁ אֶל־רֵעֵהוּ, וְאָמַר הָאוֹמֵר וְיַגִּיד:

“הוֹי אֱלֹהָי! כַּמָּה פָעַל אוֹדִיסֵס הָאִישׁ וּמָה עוֹלֵל!

עֵצוֹת טוֹבוֹת הוּא יָעַץ וְסַעַר מִלְחָמָה הֵפִיחַ,

אוּלָם עַתָּה מַה הִגְדִּיל עֲשֹׂה פֹה מִכֹּל אֲשֶׁר־עָשָׂה

בְּתוֹךְ הָאַרְגֵּאִים, כִּי־סָכַר פִּי לֵצָן מְחָרֵף בַּקָּהָל. 275

סָפֵק בְּעֵינַי אִם־יָשׁוּב וְיָהִין בְּנַפְשׁוֹ לְחַלֵּל

כְּבוֹדָם שֶׁל־מְלָכִים בָּעֵדָה בְּדִבְרֵי נְאָצָה וּשְׁנִינָה".

כָּכָה אָמַר הַקָּהָל; וְאוֹדִיסֵס מְקַרְקֵר־הַקִּירוֹת

קָם וַיִּתְיַצֵּב וּבְכַפּוֹ הַשַּׁרְבִיט, וְאַתֵּנָה עַל־יָדוֹ,

מַרְאֵה פְנֵי כָרוֹז מַרְאֶהָ. וַתַּהַס הָעָם, אֶת־הַקָּהָל, 280

לְמַעַן יִשְׁמְעוּ בְדַבֵּר אוֹדִיסֵס הַקְּרוֹבִים וְהָרְחוֹקִים,

כָּל־עַם הָאֲכַיִּים, וְהִרְהֲרוּ מְאֹד בַּעֲצָתוֹ.

כִּלְכֵּל אֶת־דְּבָרָיו בְּהַשְׂכֵּל וַיְדַבֵּר אֲלֵיהֶם וַיֹּאמֶר:

"בְּנוֹ שֶׁל־אַטְרֵס הַמּוֹשֵׁל! רְצוֹנָם שֶׁל־עַם הָאֲכַיִּים

לַעֲשׂוֹת אוֹתְךָ לִגְנַאי בָּאָדָם הַמְדַבְּרִים שְׂפַת־אֱנוֹשׁ, 285

אֵינָם שׁוֹמְרִים לְךָ הַבְטָחָתָם, אֲשֶׁר הִבְטִיחוּ

בַּעֲלוֹתָם הֵנָּה מֵאַרְגּוֹס מְזִינַת־הַסּוּסִים,

אֲשֶׁר תָּשׁוּב לְאַרְצְךָ, כְּהַחֲרִיבְךָ אֶת־אִלְיוֹן הַבְּצוּרָה;

יַעַן כִּי־הֵם, כְּעוֹלָלִים וּכְנָשִׁים אֲשֶׁר נִתְאַלְמְנוּ,

אִישׁ בְּחֵיק אָחִיו יְתַנּוּ אֶת־גַּעֲגוּעֵיהֶם עַל־בֵּיתָם.  290

אָמְנָם כָּל־שְׂבַע־עָמָל יִשְׁאַף לָשׁוּב אֶל־בֵּיתוֹ.

יַעַן אִם־אַךְ יֶרַח אֶחָד יִרְחַק בֶּן־אָדָם מֵאִשְׁתּוֹ,

סַר הוּא וְזָעֵף בַּסְּפִינָה מְרֻבַּת־בַּדֵּי־הַתֹּרֶן,

הַמְטֻלְטֶלֶת בַּיָּם הַסּוֹעֵר בְּסוּפוֹת שֶׁל־חֹרֶף.

אָנוּ הַשָּׁנָה הַתְּשִׁיעִית חוֹלֶפֶת חֲלִילָה עָלֵינוּ  295

לִהְיוֹתֵנוּ פֹה שׁוֹהִים. לָכֵן גַּם לֹא־אֶזְעֹם אֲכַיִּים,

אִם־גַּם זוֹעֲפִים הֵם בַּסְּפִינוֹת הַכְּפוּפוֹת; וְאוּלָם

חֶרְפָּה הִיא לִשְׁהוֹת כֹּה־הַרְבֵּה וְלָשׁוּב בְּרֵיקוּת יָדָיִם.

אָנָּא, סִבְלוּ, יְדִידַי, חַכּוּ עוֹד מְעַט וְנִוָּכַח,

הֲלָאֱמֶת נִבָּא קַלְכַס, אִם־שֶׁקֶר הָיָה בְּפִיהוּ.  300

יַעַן כִּי־יוֹדְעִים כֻּלָּנוּ, וְאַתֶּם הַיּוֹם עֵדִים כֻּלְּכֶם,

כָּל־הַנִּמְלָטִים עַד־עַתָּה מִידֵיהֶם שֶׁל־שְׁלִיחֵי הַמָּוֶת.

אַךְ תְּמוֹל־שִׁלְשׁוֹם – בְּהִתְקַבֵּץ אֳנִיּוֹת אֲכַיִּים בְּאַבְלִיס

לָשֵׂאת בְּכַנְפֵיהֶן כִּלָּיוֹן וָשֹׁד לִפְּרִיאַמּוֹס וְלַטְּרוֹיִים,

וַאֲנַחְנוּ מַקְרִיבִים עַל־מִזְבְּחוֹת קֹדֶשׁ עַל־אוּבָל  305

הַהֶקָּטוֹמְבּוֹת הַתְּמִימוֹת לָאֵלִים בְּנֵי־הָאַלְמָוֶת

תַּחַת הַדֹּלֶב הַנָּאֶה עַל־שֶׁטֶף הַמַּיִם הַצַּחִים, -

הָיָה הַמּוֹפֵת הַגָּדוֹל; דְּרָקוֹן אָיֹם, מַאְדִּים עֹרֶף,

וְיוֹשֵׁב אוֹלִימְפּוֹס הוּא עַצְמוֹ שָׁלַח אוֹתוֹ לְאוֹר־יוֹמָם,

קָפַץ מִתַּחַת מִזְבֵּחַ, נָתַר וְנֶאֱחַז בַּדֹּלֶב,     310

עָלָיו בְּרֹאשׁ אָמִיר שָׁם קֵן לְאֶפְרֹחָיו שֶׁל־אַנְקוֹר לַקְּטַנִּים,

יוֹשְׁבִים בְּמַחֲבֵא אִילָן וּבְסֵתֶר הֶעָלִים יִשְׁכֹּנוּ,

שְׁמֹנָה אֶפְרֹחִים וּתְשִׁיעִית הִיא אֵם הָאֶפְרֹחִים עֲלֵיהֶם.

קָפַץ הַדְּרָקוֹן לִבְלֹעַ אֶת־כָּל־הָאֶפְרֹחִים הַמְצַיְּצִים;

הָיְתָה הָאֵם מְרַחֶפֶת עַל־פְּנֵי גוֹזָלֶיהָ בִילָלָה;   315

פִּתְאֹם הִתְעַקֵּם וּתְפָסָהּ בִּכְנָפָהּ, וְהִיא עוֹד צֹוָחַת.

אַךְ כְּשֶׁבָּלַע אֶת־אֵם הָאֶפְרֹחִים וְאֶת־יַלְדֵי הָאַנְקוֹר,

שׁוּב עָשָׂהוּ לְאוֹת וּלְמוֹפֵת הָאֵל אֲשֶׁר־בְּרָאוֹ;

לְאֶבֶן הֲפָכוֹ זֵאוּס בֶּן־קְרוֹנוֹס יוֹדֵעַ־הַנְּכָלִים.

עוֹמְדִים הָיִינוּ מִשְׁתָּאִים וּמַחֲרִישִׁים לַנַּעֲשֶׂה.  320

אַךְ כְּשֶׁהִפְסִיק הַמּוֹפֵת הָאָיֹם אֶת־קָרְבַּן הָאֵלִים,

נָשָׂא תֵּכֶף קַלְכַס אֶת־קוֹלוֹ, הִתְנַבֵּא וַיֹּאמֶר:

"מַה תַּחֲרִישׁוּ, תִּשְׁתָּאוּ, אֲכַיִּים יְפֵי־הַמַּחְלָפוֹת?

לָנוּ הַמּוֹפֵת וְהָאוֹת מֵאֵת זֵאוּס יוֹדֵעַ־הָעֵצוֹת –

רָחוֹק וְעוֹד יִרְחַק חֹק, וּלְעוֹלָם תְּהִלָּתוֹ עוֹמָדֶת. 325

כַּאֲשֶׁר בָּלַע הַלָּה אֶת־יַלְדֵי הָאַנְקוֹר וְאֶת־אִמָּם

שְׁמֹנָה אֶפְרֹחִים וּתְשִׁיעִית אֵם הָאֶפְרֹחִים עֲלֵיהֶם,

כָּכָה תִהְיֶינָה גַּם־לָנוּ כַּמִּסְפָּר הַזֶּה שְׁנוֹת־מִלְחָמָה,

אַךְ בָּעֲשִׂירִית נִלְכֹּד אֶת־טְרוֹיָה רַחֲבַת־הַדְּרָכִים".

כָּכָה אָמַר; וְהִנֵּה קָמוּ וְהָיוּ כָל־דְּבָרָיו.    330

הָבָה נִשָּׁאֲרָה פֹה, אֲכַיִּים עֲדוּיֵי־מְצָחוֹת,

עַד שֶׁנִּלְכֹּד מְצוּדַת פְּרִיאַמּוֹס הַבְּצוּרָה לְמִשְׂגָּב!"

כָּכָה אָמַר, וְכָל־הָאַרְגֵּאִים הֵרִיעוּ לְעֻמָּתוֹ,

עָנוּ כָל־הָאֳנִיּוֹת קוֹל אָיֹם, עֲנוֹת הָאֲכַיִּים,

אֲשֶׁר הֵרִיעוּ לְדִבְרֵי אוֹדִיסֵס הַדּוֹמֶה־לָאֵלִים.  335

נָשָׂא בְתוֹכָם אֶת־קוֹלוֹ אָז נֶסְטוֹר פָּרַשׁ גֶּרֵנְיָה:

"אוֹיָה לִי! דְּבָרִים תְּדַבְּרוּ כְּאוֹתָם תִּינוֹקוֹת קְטַנִּים,

אֲשֶׁר לֹא־בָגְרוּ וְלֹא־אִכְפַּת לָהֶם כָּל־עֲלִילוֹת מִלְחָמָה.

וְדִבְרֵי אֲמָנָה מַה הֵם, וּשְׁבוּעוֹת הַבְּרִית שֶׁנִּשְׁבָּעְנוּ?

כְּלוּם תִּשָּׂא רוּחַ מוֹעֵצוֹת, מַחֲשָׁבוֹת גְּבָרִים עָרָכוּ?  340

יַיִן נָסַכְנוּ לָרִיק וּתְקִיעוֹת הַכַּף שָׁוְא תָּקָעְנוּ?

הִנֵּה בִדְבָרִים נִתְקוֹטֵט אַךְ לְלֹא־הוֹעִיל, וּתְשׁוּעָה

רָחֲקָה מֶנּוּ, וְאִם־כַּמָּה וְכַמָּה אֲנַחְנוּ פֹה שׁוֹהִים.

אַתָּה, בֶּן־אַטְרֵס, גַּם־עַתָּה עֲצָתְךָ בַּל־תִּמּוֹט, כְּקֶדֶם

נַהֵל אֶת־חֵיל הָאַרְגֵּאִים בְּסַעַר מִלְחָמוֹת אֲיֻמּוֹת,  345

יֹאבְדוּ בְאָבְדָנָם אֵלֶּה, הָאֶחָד הַשְּׁנַיִם, הָאוֹמְרִים

וְלֹא־כִלְבָבֵנוּ אֲכַיִּים - וְלֹא תִהְיֶה עֲצָתָם וְלֹא תָקוּם –

לְקַדֵּם לָלֶכֶת לְאַרְגּוֹס, וּבְטֶרֶם נֵדַע הַאֱמֶת

אוֹ אַךְ־שֶׁקֶר הִבְטִיחַ זֵאוּס תּוֹפֵשׂ־הָאֵיגִיס.

יַעַן, הִנְנִי אוֹמֵר, אַךְ נִעֲנַע לָנוּ בְרֹאשׁוֹ    350

זֵאוּס זֶה שַׂגִּיא־הַכֹּח בַּיּוֹם בּוֹ יָרְדוּ בִסְפִינוֹת

קַלּוֹת אַרְגֵּאִים לְהָבִיא מָוֶת וְכִלָּיוֹן לַטְּרוֹיִים,

שָׁלַח אֶת־בְּרָקוֹ מִיָּמִין – סִמָּן טוֹב הוּא וּתְשׁוּעָה.

אִישׁ מִכֶּם לֹא־יֹאמַר לְמַהֵר וְלָשׁוּב אֶל־בֵּיתוֹ,

טֶרֶם שָׁכַב אֶת־אַחַת הַנָּשִׁים מִנְּשֵׁי אַנְשֵׁי טְרוֹיָה, 355

טֶרֶם נָקַם אֶת־גְּזֵלַת הֶלֶנָּה וְאֶת־כָּל־עֲמָלֵנוּ.

אוּלָם אִם־יֵשׁ מִי־שֶׁנַּפְשׁוֹ תִכְלֶה מְאֹד לָשׁוּב בַּיְתָה,

יִגַּע בַּסְּפִינָה הַשְּׁחוֹרָה מְרֻבַּת־הַמְּשׁוֹטִים, לְמַעַן

יָחוּשׁ וִיקַדְּמוֹ הַמָּוֶת וְהַכִּלָּיוֹן הוּא רִאשׁוֹן.

אוּלָם אַתָּה, הַמּוֹשֵׁל, הִוָּעֵץ בְּלִבְּךָ וְהַט אֹזֶן  360

גַּם לָאֲחֵרִים, כִּי דְבָרִים שֶׁיֵּשׁ־בָּם תּוֹעֶלֶת אֲדַבֵּר:

צַו, אֲגַמֶּמְנוֹן, וְיִתְפַּקֵּד הָעָם לְמִשְׁפְּחוֹתָיו, לִשְׁבָטָיו;

יַעֲזֹב שֵׁבֶט עִם־שֵׁבֶט, מִשְׁפָּחָה תַּעֲזֹר מִשְׁפָּחָה.

וְהָיָה אִם־תַּעֲשֶׂה זֹאת, וְשָׁמְעוּ בְקוֹלְךָ אֲכַיִּים, -

תֵּדַע, מִי־הוּא הַיָּרֵא בֵּין כָּל־הַמַּנְהִיגִים וְהַגּוֹיִים, 365

מִי־מֵהֶם אַנְשֵׁי הֶחָיִל, כִּי אִישׁ אִישׁ עַל־שִׁבְטוֹ יִלְחָמוּ;

תֵּדַע גַּם, הֲבִגְזֵרַת הָאֵלִים לֹא־תוּכַל לַקִּרְיָה,

אוֹ בְאַשְׁמַת רַכֵּי הַלֵּב, אֲשֶׁר לֹא־יָבִינוּ מִלְחָמָה".

וַאֲגַמֶּמְנוֹן הַמּוֹשֵׁל הֵשִׁיב אֲמָרָיו וַיַּעַן:

"שׁוּב, הַזָּקֵן, נִצַּחְתָּ בִדְבָרִים אֶת־הָאֲכַיִּים!  370

זֶבְס אָבִינוּ, וְאַתֵּנָה וְאַפּוֹלוֹן! לוּ עָמְדוּ לִימִינִי

עוֹד עֲשָׂרָה כְמוֹתְךָ יוֹעֲצִים מִן־הָאֲכַיִּים,

וַדַּאי מְהֵרָה אָז נָפֹל נָפְלָה בִזְרוֹעַ עֻזֵּנוּ

קִרְיַת פְּרִיאַמּוֹס הַמּוֹשֵׁל לַהֲרֹס אוֹתָהּ וּלְהָפְכָהּ.

אוּלָם בֶּן־קְרוֹנוֹס תּוֹפֵשׂ־הָאֵיגִיס לִי מִנָּה מַכְאוֹבוֹת  375

גַּם הֱבִיאַנִי בִסְבַךְ מְרִיבוֹת חִנָּם וּמְדָנִים.

הִנֵּה גַם הִתְעַשַּׂקְתִּי אֲנִי עִם־אֲכִילֵס עַל־אוֹדוֹת

נַעֲרָה בְּדִבְרֵי אֵיבָה, אָנֹכִי הִתְחַלְתִּי בַמַּצָּה;

וְאִלּוּ שַׁבְנוּ הָיִינוּ בְעֵצָה אַחַת כְּקֶדֶם,

כִּלְיוֹן הַטְּרוֹיִים וְאָבְדָנָם לֹא הָיָה מְאַחֵר אַף־רָגַע.  380

קוּמוּ וְסַעֲדוּ לִבְּכֶם, לְמַעַן נַתְחִיל בְּמִלְחָמָה.

אִישׁ אִישׁ יִמְרֹק חֲנִיתוֹ, יַעֲרֹךְ יָפֶה מָגִנּוֹ,

אִישׁ אִישׁ יִתֵּן הַמִּסְפּוֹא לְסוּסָיו מְהִירֵי־הָרָגֶל,

אִישׁ אִישׁ יִתְבּוֹנֵן לְרִכְבּוֹ עַל־סְבִיבָיו, יִתְכּוֹנֵן לַקָּטֶל,

לְמַעַן נוּכַל וְנִלָּחֵם כָּל־הַיּוֹם קְרַב־אֲיֻמּוֹת.    385

יַעַן לֹא־נֶרֶף מִלְּחֹם, וּמִקְּטֹל לֹא־נִשְׁבֹּת אַף־רֶגַע,

עַד שֶׁנָּטָה הַלַּיְלָה וְהִפְרִיד בֵּין זוֹעֲמִים גְּבָרִים,

תַּרְבֶּה תַזִּיעַ עַל־גַּבֵּי הֶחָזֶה הָרְצוּעָה, בָּהּ תָּלוּי

שֶׁלֶט מְכַסֶּה הַגֶּבֶר, אַף תִּיעַף הַכַּף עַל־הַכִּידוֹן;

יַרְבֶּה יַזִּיעַ הַסּוּס בָּרֶכֶב הַמְהֻקְצָע לְתִפְאָרָה.    390

אוּלָם הָאִישׁ אֲשֶׁר־אֶרְאֶה וְהוּא נִשְׁאָר מִחוּץ לַמִּלְחָמָה,

שׁוֹהֶה אֵצֶל הַסְּפִינוֹת הַכְּפוּפוֹת, תִּקְוָתוֹ אַךְ־מַעַל,

אֲשֶׁר־יִנָּצֵל מִהְיוֹת טֶרֶף לַכְּלָבִים וְלָעָיִט".

כָּכָה אָמַר; וַיָּרַע עַם הָאֲכַיִּים כְּמִשְׁבָּר,

אֲשֶׁר תְּטַלְטְלוֹ רוּחַ דְּרוֹמִית אֶל־חוֹף־יָם מְאֹד תָּלוּל, 395

נִתַּן לְמַהֲלֻמּוֹת הַגַּלִּים, אֲשֶׁר לֹא תִכְלֶינָה לְעוֹלָם

בְּסַעַר רוּחוֹת נִשָּׂאוֹת וּבָאוֹת מִכָּל־כַּנְפֵי־אָרֶץ.

נֶחְפָּזוּ קָמוּ מִמְּקוֹמָם, הִתְפַּזְּרוּ אֶל־מוּל סְפִינוֹתֵיהֶם,

עָלָה הִתְאַבֵּךְ הֶעָשָׁן מִתּוֹךְ אָהֳלֵיהֶם, סָעָדוּ.

אִישׁ אִישׁ הִקְרִיב קָרְבָּנוֹ לְאֶחָד מִבְּנֵי הָאַלְמָוֶת,  400

הֶעְתִּיר אֵלָיו, וִימַלְּטוֹ מִמּוּת בַּעֲמַל הַמִּלְחָמָה.

וַאֲגַמֶּמְנוֹן הָעוֹצֵר־בַּגְּבָרִים הוּא הִקְרִיב קָרְבָּנוֹ

פַּר בֶּן־בָּקָר שָׁמֵן בֶּן־חָמֵשׁ לְזֵאוּס הַשַּׂגִּיא,

קָרָא לַזְּקֵנִים וְלַטּוֹבִים בְּכָל־הָאֲכַיִּים לַזָּבַח.

וְקֹדֶם־כֹּל אֶת־נֶסְטוֹר וְאֶת־אִידוֹמֶנֵּס הַמּוֹשֵׁל,  405

גַּם אֶת־שְׁנֵי הָאָיַסִּים, גַּם אֶת־בֶּן־טִידַס הַגִּבּוֹר,

גַּם אֶת־אוֹדִיסֵס, הוּא שִׁשִּׁי, הַגֶּבֶר הֶחָכָם כְּזֵאוּס.

אַךְ מֶנֶּלָּאוֹס, הַגֶּבֶר הַקּוֹרֵא־בְחַיִל, בָּא בְעַצְמוֹ,

יַעַן כִּי־יָדַע, מַה־דָּאַג לְבַב אֲגַמֶּמְנוֹן אָחִיהוּ.

עָמְדוּ סָבִיב לַפָּר וְחָפְנוּ הַשְּׂעוֹרִים מִטֶּנֶא.  410

נָשָׂא אֶת־קוֹלוֹ בְתוֹכָם הָאִישׁ אֲגַמֶּמְנוֹן הַמּוֹשֵׁל:

"זֶבְס הַמְהֻלָּל, הַגָּדוֹל, שְׁכַן־עַנְנֵי־אֹפֶל וָאֵיתֶּר!

שֶׁמֶשׁ אַל־יִשְׁקַע וּבָא, וַאֲפֵלָה אַל־תָּבוֹא עִם־לָיְלָה,

טֶרֶם אֲמַגֵּר מֵעָל אֶת־גַּג בֵּית פְּרִיאַמּוֹס הַנִּשָּׂא

שָׁחוֹר מֵעָשָׁן וְנִפַּצְתִּי וְשָׁלַחְתִּי אֶת־פְּתָחָיו בְּאֵשׁ־אֵיבָה, 415

עַד־אִם־בָּקַעְתִּי בִנְחֹשֶׁת שִׁרְיוֹנוֹ שֶׁל־הֶקְטוֹר לְחָזוֹ

אַף אֲנַפְּצֶנּוּ לִרְסִיסִים, וְסָבִיב לוֹ רֵעָיו הָרַבִּים

יִשְׁכְּבוּ פְּנֵיהֶם בָּאָבָק, בְּשִׁנֵּיהֶם יְכַרְסְמוּ אָרֶץ".

כָּכָה סָח. וְלֹא שָׁעָה בֶן־קְרוֹנוֹס אֶל־קוֹלוֹ תְחִנָּתוֹ,

קִבֵּל מִמֶּנּוּ קָרְבָּנוֹ, אַךְ הוֹסִיף לוֹ עָמָל וּתְלָאָה.   420

אַחֲרֵי שָׁפְכָם תְּפִלָּתָם וּזְרוֹתָם גַּרְעִינֵי הַשְּׂעוֹרִים,

הָרֵם אֶת־צַוַּאר הַפָּר, וְשָׁחֹט אוֹתוֹ וְהַפְשֵׁט

עוֹרוֹ מֵעָלָיו, נָטְלוּ אֶת־שׁוֹקָיו וּכְרָכוּן בְּפֶּדֶר,

שְׁנַיִם מִכָּאן וּמִכָּאן, וּנְתָחִים הוֹסִיפוּ עֲלֵיהֶם.

שָׂרְפוּ אוֹתָם עַל־מוֹקֵד, עַל־עֵצִים נְטוּלֵי־עֳפָאִים, 425

שָׂמוּ אֶת־בְּנֵי הַמֵּעַיִם עַל־שְׁפוּדִים וֶהֱבִיאוּם בַּלָּהַב.

אַחֲרֵי שֶׁשָּׂרְפוּ הַשּׁוֹק וְטָעֲמוּ מִן־הַמֵּעַיִם,

נִתְּחוּ לִנְתָחִים הַבָּשָׂר וְשָׂמוּ הַנְּתָחִים עַל־שְׁפוּדִים,

צָלוּ הַבָּשָׂר בִּזְהִירוּת וְשׁוּב הֱסִירוּהוּ אֶת־כֻּלּוֹ.

אוּלָם אַחַר כַּלּוֹתָם אֶת־מְלַאכְתָם וְעָרְכָם הַסְּעוּדָה, 430

יָשְׁבוּ וְאָכְלוּ, וְדָבָר לֹא חָסְרוּ בַּמִּשְְׁתֶּה הַמְפֹאָר.

אוּלָם אַחֲרֵי שְׁתוֹתָם וּמַלְּאָם אֶת־תַּאֲוַת רַעֲבוֹנָם,

פָּתַח וַיְדַבֵּר בְּקִרְבָּם נֶסְטוֹר הוּא פָּרַשׁ גֶּרֵנְיָה:

"בְּנוֹ שֶׁל־אַטְרֵס הָרָם, אֲגַמֶּמְנוֹן הָעוֹצֵר־בַּגְּבָרִים!

אַל־לָנוּ נוֹסִיף פֹּה שֶׁבֶת וְנַרְבֶּה פִּטְפּוּטִים וְנִדְחֶה 435

אֶת־הַדָּבָר, שֶׁנָּתַן הָאֱלֹהִים בְּיָדֵנוּ!

צַו לַכָּרוֹזוֹת וְיַזְעִיקוּ הָעָם, אֶת־בְּנֵי הָאֲכַיִּים

נוֹשְׂאֵי־שִׁרְיוֹנוֹת־הַנְּחֹשֶׁת, וְיִקָּהֲלוּ אֵצֶל הַסְּפִינוֹת,

וְאָנוּ נִתְאַסֵּף בְּהָמוֹן וְנַעֲבֹר בַּמַּחֲנֶה הַגָּדוֹל

שֶׁל־הָאֲכַיִּים לְמַהֵר וּלְעוֹרֵר חֲמַת הַמִּלְחָמָה".  440

כָּכָה אָמַר; וְלֹא סֵרַב לוֹ אֲגַמֶּמְנוֹן הַמּוֹשֵׁל;

צִוָּה מִיָּד לְכָרוֹזָיו צְלוּלֵי־הַקּוֹל, כִּי יַזְעִיקוּ

אֶל־הַמִּלְחָמָה אֶת־חֵיל הָאֲכַיִּים יְפֵי־הַמַּחְלָפוֹת,

הֵמָּה הִכְרִיזוּ בְקוֹל, וְאֵלֶּה נֶחְפְּזוּ נִקְהָלוּ.

אַךְ כָּל־הַמְּלָכִים הַנְּדִיבִים אֲשֶׁר־עִם־בֶּן־אַטְרֵס נֶחְפָּזִים, 445

עוֹרְכִים מַעַרְכוֹתֵיהֶם, וּבְקִרְבָּם פַּלַּס־אַתֵּנָה,

בְּכַפָּהּ הָאֵיגִיס הַנִּפְלֵאת, שֶׁזִּקְנָה לָהּ זָרָה וָמָוֶת;

מֵאָה צִיצִיּוֹת תִּפְאָרָה עֲשׂוּיוֹת לָהּ בְּכֶתֶם־פָּז, תְּלוּיוֹת

מַעֲשֵׂה קְלִיעָה נֶהְדָּרָה, בְּמֵאָה שְׁוָרִים כָּל־צִיצִית;

טָסָה, חָלְפָה עִם־שִׁלְטָהּ בְּעַם הָאֲכַיִּים, מַבְרִיקָה, 450

עוֹרְרָה אוֹתָם לְמַהֵר, וּבְלֵב אִיש וָאִישׁ גַּם הֵעִירָה

כֹּחַ לִלְחֹם בְּאוֹן, וְלֶאֱסֹר קְרָב, וְלֹא־יִיגָע.

נִדְמָה לָהֶם יוֹתֵר עָרֵב הַקְרָב וְהַקֶּטֶל מֵהַפְלִיג

בִּסְפִינוֹתֵיהֶם הַחֲלוּלוֹת אֶל־אֶרֶץ אֲבוֹתָם אָהֵבוּ.

מָשָׁל לְאֵשׁ הַכִּלָּיוֹן, שֶׁאָחֲזָה בְיַעַר אֵין־שִׁעוּר 455

עוֹלֶה עַל־תּוֹעֲפוֹת הָר, וְזָרְחָה אֶל קַצְוֵי מֶרְחַקִּים, -

כָּכָה עָלָה גַם־נֹגַהּ נֶשֶׁק הַנְּחֹשֶׁת הַנֶּהְדָּר,

נוֹצֵץ, מַבְרִיק וְעוֹלֶה דֶרֶךְ הָאֵיתֶּר שָׁמָיְמָה.

מָשָׁל לְסִיעוֹת מְרֻבּוֹת, צִפֳּרִים בַּעֲלוֹת כָּנָף,

סִיעוֹת בְּנֵי־עָגוּר אוֹ־אַוָּז, בַּרְבּוּרִים אֲרֻכֵּי־הַצַּוָּאר  460

עַל־נְאוֹת דֶּשֶׁא בְאַסִיּוֹס, שֶׁאֵצֶל קָאִסְטְרוֹס הָאוּבָל,

עָפִים לְכָאן וּלְכָאן, וּמַשִּׁיקִים כְּנָפַיִם בְּגִילָה,

פִּתְאֹם יֵשְׁבוּ בִצְוָחָה, וּלְקוֹלָם יִבָּקַע הָאָחוּ, -

כָּכָה הִתְגּוֹדְדוּ, שָׁקְקוּ הֲמוֹנִים אֲכַיִּים מִתְפָּרְצִים

מִן־הָאֹהָלִים וְהַסְּפִינוֹת אֶל־עֵמֶק סְקַמַּנְדְּרוֹס, וַתֵּהֹם 465

נוֹרָא הָאָרֶץ מִתַּחַת רַגְלֵי הָעָם וְהַסּוּסִים.

וְעָמְדוּ בְאָחוּ סְקַמַּנְדְּרוֹס, הַמַּעֲלֶה פְרָחִים הֲמוֹנִים

רַבִּים מְאֹד, כְּמוֹ עָלִים, כַּפְּרָחִים לְעִתּוֹת בַּקָּיִץ.

כְּאוֹתָם הַזְּבוּבִים הַמְרֻבִּים הַבָּאִים הֲמוֹנִים וּצְפוּפִים,

אֲשֶׁר יִשְׁרְצוּ שֶׁרֶץ בְּמִכְלְאוֹת רוֹעִים עִם־תְּקוּפַת  470

תּוֹר הַזָּמִיר, וְהַכֵּלִים מְלֵאִים הֶחָלָב עַד־שְׂפוֹתָם, -

כָּכָה רַב מִסְפַּר אֲכַיִּים יְפֵי־הַמַּחְלָפוֹת, שֶׁעָרְכוּ

בְּמִישׁוֹר סְקַמַּנְדְּרוֹס מוּל טְרוֹיִים, שׁוֹאֲפִים שָׁם לְכַלוֹתָם.

מָשָׁל לְרוֹעֵי הָעִזִּים, שֶׁהֵמָּה מֵיטִיבִים לְהַבְחִין

בְּנָקֵל בֵּין עֵדֶר לְעֵדֶר, כְּשֶׁאֵלֶּה מִתְעָרְבִים בְּאֵלֶּה, - 475

כָּכָה עָרְכוּ מַנְהִיגֵי הָעָם פֹּה וְשָׁם אֶת־הַגְּדוּדִים

לָבוֹא אֶל־הַמִּלְחָמָה, וַאֲגַמֶּמְנוֹן הַמּוֹשֵׁל

בְּתוֹכָם, וְעֵינָיו וְרֹאשׁוֹ כְּעֵינָיו שֶׁל־זֶבְס וּכְרֹאשׁוֹ,

אַבְנֵט אָרֵס אַבְנֵטוֹ, וְחָזוֹ חֲזֵה פּוֹסֵידָאוֹן.

כְּאוֹתוֹ שׁוֹר פָּר בֶּן־בָּקָר, מִתְנוֹסֵס בָּעֵדֶר בֵּין פָּרוֹת, 480

עוֹלֶה עַל־כֻּלָּן בְּיָפְיוֹ, וְאֵין שֵׁנִי לוֹ דוֹמֶה בַבָּקָר, -

כָּכָה הִפְלִיא מֵעָם בַּיּוֹם הַהוּא זֶבְס אֶת־בֶּן־אַטְרֵס,

עוֹלֶה וְגָדוֹל מֵרַבִּים וְנֶהְדָּר בֵּין כָּל־הַגִּבּוֹרִים.

אָנָּא, הַגֵּדְנָה־לִי, מוּזוֹת הַיּוֹשְׁבוֹת בְּהֵיכְלֵי אוֹלִימְפּוֹס-

יַעַןַ אַתֶּן בְּנוֹת אֵלִים, אַתֶּן בַּכֹּל וְהַכֹּל יוֹדְעוֹת,  485

אָנוּ אַךְ־שְׁמוּעוֹת שָׁמַעְנוּ, וִידִיעוֹתֵינוּ מֵאָפַע, -

רָאשֵׁי דַנָּאִים מִי הָיוּ וְהַהוֹלְכִים לִפְנֵיהֶם בַּקְרָבוֹת.

הֵן לֹא אוֹצִיא בְּמִסְפָּר הַחַיִל וְלֹא אֲכַנֶּנּוּ,

אִלּוּ לִי עֶשֶׂר לְשׁוֹנוֹת וּפִיּוֹת עֲשָׂרָה לִי הָיוּ,

קוֹלִי בִגְרוֹנִי לֹא־יִיבַשׁ, וְלִבִּי לֵב עָשׂוּי נְחֹשֶׁת, 490

אִם־לֹא אַתֵּנָה, הַמּוּזוֹת אֲשֶׁר בָּאוֹלִימְפּוֹס, בְּנוֹת זֵאוּס

תּוֹפֵשׂ־הָאֵיגִיס, תַּגֵּדְנָה, מִי הָיוּ הַיּוֹרְדִים אִלְיוֹנָה.

אֶקְרָא בְשֵׁם הַמַּנְהִיגִים וְאֶת־כָּל־הָאֳנִיּוֹת אֲכַנֶּה:

רָאשֵׁי בֵּיאוֹטִים לֵאִיטוֹס, אַרְקֶסִּילָאוֹס וּקְלוֹנְיוֹס,

פְּרוֹתּוֹאֵנוֹר וְגַם פֵּנֶלֶּאוֹס, הָעַמִּים הָרַבִּים   495

אֲשֶׁר־בְּהִרְיָה וַאֲשֶׁר בְּאַבְלִיס זֹה אֶרֶץ הַטְּרָשִׁים,

אֲשֶׁר־בִּסְכֵינוֹס, וּסְקוֹלוֹס, וְאֶטֶּאוֹן, זוֹ רַבַּת־הַגְּבָעוֹת,

אֲשֶׁר בִּגְרַיָּה, וְתֶּסְפֵּיָה וּבְמִיקַלֵּסוֹס הָרְחָבָה,

יוֹשְׁבֵי הַרְמָה וְאֵילֶסְיוֹן וְאֵלֶּה הַיּוֹשְׁבִים בְּאֵרִיתְּרֵי,

אֵלֶּה הַנְּחִתִּים בְּאֶלֶּאוֹן, וְשׁוֹכְנֵי פֶּטֶּאוֹן וְהִילָה,   500

יוֹשְׁבֵי עִיר אוֹקַלֵּיָה וּמֶדֶּאוֹן מְצוּדַת הֶהָדָר,

יוֹשְׁבֵי קוֹפֵּי, וְאֶבְטְרֵסִיס וְתִּסְבָּה רַבַּת־הַיּוֹנִים,

בְּנֵי קוֹרוֹנֵיָה וּבְנֵי הַלִּיאַרְטוֹס עֲטוּיַת הַדֶּשֶׁא,

יוֹשְׁבֵי קִרְיַת פְּלַטַּיָּה וַאֲשֶׁר הִתְיַשְּׁבוּ בִגְלִיסֵס.

יוֹשְׁבֵי עִיר הִפּוֹתֵּבֵּי, הַקִּרְיָה הַבְּנוּיָה לְתִפְאָרָה, 505

יוֹשְׁבֵי אֹנְכֵסְטוֹס הַקְּדוֹשָׁה, שָׁם חֹרְשַׁת פּוֹסֵידוֹן נֶחְמָדָה,

גָּרֵי מִידֵיָה וְאַרְנָה, הָאָרֶץ הַבְּרוּכָה בַגָּפֶן,

יוֹשְׁבֵי נִיסָה הַקְּדוֹשָׁה וְאַנְתֵּדוֹן בְּאַפְסֵי מֶרְחַקִּים, -

אֵלֶּה הִפְלִיגוּ בַיָּם בַּחֲמִשִּׁים אֳנִיּוֹת: וּמֵאָה

וְעֶשְׂרִים בַּחוּרִים בֵּיאוֹטִים בִּסְפִינָה וּסְפִינָה יָרָדוּ. 510

אֵלֶּה הַיּוֹשְׁבִים בְּאַסְפְּלֵדוֹן וּבְאֹרְכוֹמֶנּוֹס־מִנִּיִּים,

רָאשִׁים לָהֶם אִיַּלְמֶנּוֹס וְאַסְקַלָּף, שְׁנֵי בְנֵי אָרֵס,

יָלְדָה־לּוֹ אַסְטִיּוֹכָה, בְּבֵיתוֹ שֶׁל־אַקְטוֹר בֶּן־אַזֵּס, -

פַּעַם עָלְתָה הַבְּתוּלָה הַצְּנוּעָה אֶל־הַעֲלִיָּה,

שָׁם בָּא אֵלֶיהָ בַשֶּׁלִי אָרֵס זֶה שַׂגִּיא־הַכֹּחַ, -  515

נִלְווּ עֲלֵיהֶם וּבָאוּ בִשְׁלֹשִׁים אֳנִיּוֹת חֲלוּלוֹת.

סְכֶדְיוֹס וְאֶפִּסְטְרוֹפוֹס שְׁנַיִם מַנְהִיגִים לַפוֹקִים, וְהֵמָּה

שְׁנֵי בְנֵי אִיפִיטוֹס הַנָּדִיב בְּנוֹ־שֶׁל־נַבְבּוֹלוֹס, כָּל יוֹשְׁבֵי

עִיר קִפָּרִיסוֹס וְחֶבֶל פִּיתּוֹן, זֹה אַדְמַת הַטְּרָשִׁים,

קְרִיסָה הַקִּרְיָה הַקְּדוֹשָׁה, וְדַבְלִיס וְשַׁדְמוֹת פַּנּוֹפֵּס, 520

יוֹשְׁבֵי הִיַּמְפּוֹלִיס וְאֵלֶּה הַיּוֹשְׁבִים סְבִיב אַנֶּמּוֹרֵיָה,

כָּל־הַיּוֹשְׁבִים עַל־גְּדוֹת קֵפִיסוֹס הַנָּהָר הַקָּדוֹשׁ

וְאֵלֶּה הַיּוֹשְׁבִים בְּלִילַיָּה, אֲשֶׁר־עַל־מַעְיְנוֹת קֵפִיסוֹס, -

הֵמָּה יָרְדוּ וּבָאוּ בְאַרְבָּעִים אֳנִיּוֹת מַשְׁחִירוֹת.

אֵלֶּה הַמְפַקְּדִים לַפוֹקִים, שֶׁעָרְכוּ מַעַרְכוֹתֵיהֶם 525

וַיַּאֲהִילוּ חֲלוּצִים עַל־יַד הַבֵּיאוֹטִים מִשְּׂמֹאלָם.

נָשִׂיא לַלּוֹקְרִים בְּנוֹ שֶׁל־אוֹאִילֵס, הוּא אָיַס הַמָּהִיר,

קָטָן וְגַם לֹא הִגִּיעַ עַד אָיַס בְּנוֹ שֶׁל־טֶלַּמּוֹן,

קָטָן מִמֶּנּוּ מְאֹד; וְאִם־שִׁרְיַן בַּד עוֹטֶה וְזָעִיר

עָלָה בְרָמְחוֹ עַל־כָּל־הַהֶלֵּנִים וְעַל הָאֲכַאִּים; 530

אֲשֶׁר־בְּקִינוֹס, וּבְאוֹפּוֹאֵיס, וּבְקַלִּיאָרוֹס, וּבְבֵּסָה,

אַנְשֵׁי סְקָרְפָה וְאַנְשֵׁי אַבְגֵּיֵי, זוֹ־אֶרֶץ הַחֶמְדָּה,

אַנְשֵׁי טָרְפָה וּתְּרוֹנְיוֹן עַל־בּוֹאַגְרִיּוֹס הַנָּהָר-

הֵם עַל־נְשִׂיאָם בְּאַרְבָּעִים אֳנִיּוֹת מַשְׁחִירוֹת, כָּל־סְפִינוֹת

לוֹקְרִים, הַיּוֹשְׁבִים מִנֶּגֶד לְאֶרֶץ אֶבְבּוֹיָה הַקְּדוֹשָׁה. 535

וְאֵלֶּה הַיּוֹשְׁבִים בְּאֶבְבּוֹיָה, אַבַּנְטִים אַנְשֵׁי מִלְחָמָה,

כַלְקִיס, אֵירֶטְרִיָּה, וְגַם הִסְטִיאַיָּה הַבְּרוּכָה בַגָּפֶן,

אֲשֶׁר־בְּקֵרִנְתְּ לְחוֹף־יָם וּבְדִיאוֹס עַל־רָמוֹת הֶהָרִים,

אַנְשֵׁי קָרִיסְטוֹס וְכָל־הָעָם הַמִּתְנַחֵל בִּסְטִירָה,

אֶלֶּפֵנוֹר רֹאשׁ לָהֶם, מִיּוֹצְאֵי חֲלָצָיו שֶׁל־אָרֵס,  540

בֶּן־כַלְקוֹדוֹן, הַגְּבִיר לָאַבַּנְטִים נְדִיבֵי הַלֵּבָב.

אִתּוֹ בָּאוּ אַבַּנְטִים זְרִיזִים, מְגַדְּלִים שְׂעַר עָרְפָּם,

תּוֹפְשֵׂי חֲנִיתוֹת, מִשְׁתּוֹקְקִים לְפוֹצֵץ בִּרְמָחִים נְטוּיִים

שִׁרְיַן אוֹיְבֵיהֶם עַל־חָזָם בְּסַעַר מִלְחָמָה אֲיֻמָּה, -

הֵמָּה הִפְלִיגוּ בַיָּם בְּאַרְבָּעִים אֳנִיּוֹת מַשְׁחִירוֹת. 545

אֵלֶּה הַיּוֹשְׁבִים בְּאַתּוּנָה, הָעִיר הַבְּנוּיָה לְתִפְאָרָה,

אֶרֶץ אֵרֶכְתֵּס הַנָּדִיב, אֲשֶׁר אַתֵּנָה גִדְּלַתּוּ,

בִּתּוֹ שֶׁל־זֵאוּס הַמַּרְעִים – וְאִמּוֹ הָאָרֶץ הַפּוֹרָה-

וַתּוֹשִׁיבֶנּוּ בְאַתּוּנָה בְהֵיכָלָהּ שֶׁלָּהּ הֵיכַל חֶמֶד,

אֲשֶׁר־שָׁם לוֹ יַקְרִיבוּ כָל־זַאֲטוּטֵי אַתּוּנָה 550

פָּרִים בְּנֵי בָקָר וְעִזִּים לִתְקוּפַת כָּל־שָׁנָה וְשָׁנָה;

נָשִׂיא לָהֶם מֶנֶּסְתֵּס בְּנוֹ שֶׁל־פֶּטֶאוֹס הַגִּבּוֹר.

אָדָם לֹא הָיָה בָאָרֶץ, אִישׁ אֲשֶׁר־יִדְמֶה־לוֹ וְיִשְׁוֶה

לַעֲרֹךְ סוּסִים לַקְּרָב וּגְבָרִים תּוֹפְשֵׂי־מָגִנִּים,

בִּלְתִּי אִם־נֶסְטוֹר הָאֶחָד, כִּי הוּא עוֹלֶה עָלָיו בְּשָנִים. 555

אַחֲרָיו בָּאוּ לַקְּרָב חֲמִשִּׁים אֳנִיּוֹת מַשְׁחִירוֹת.

שְׁתֵּים־עֶשְׂרֵה סְפִינוֹת מַשְׁחִירוֹת הוֹבִיל מִסַּלַּמִּיס אָיַס;

חֵילוֹ נָטָה אֹהָלִים אֵצֶל גְּדוּדֵי אַתּוּנָה.

כָּל־הַמִּתְנַחֲלִים בְּאַרְגּוֹס וּבְטִירִנְס הַבְּצוּרָה־לְמִשְׂגָּב,

אַסִּינָה וְהֶרְמִיּוֹנָה, הַשּׁוֹכְנוֹת לִנְמֵלִים עֲמֻקִּים.  560

יוֹשְׁבֵי טְרֵיזֵן, וְאֵיוֹנֶס וְנוֹף אֶפִּידַבְרוֹס רַב־יָיִן,

אַנְשֵׁי אֵיגִינָה וּמַסֵס, כָּל־זַאֲטוּטֵי אֲכַאִּים,

נְשִׂיאִים לָהֶם דִּיאוֹמֵדֵס, הַקּוֹרֵא־בְחַיִל בַּקְּרָבוֹת,

סְתֶּנֶּלּוֹס בְּנוֹ שֶׁל־קַפַּנֵּס, הַגֶּבֶר הַמְהֻלָּל־בַּשְּׁעָרִים,

וְעוֹד אֶבְרִיאַלּוֹס שְׁלִישִׁי, הַגֶּבֶר הַדּוֹמֶה־לָאֵלִים,  565

הוּא בֶּן־מֵקִיסְטֵס הַמּוֹשֵׁל מִזֶּרַע טַלָּאוֹס הַנָּדִיב.

נָשִׂיא לְכֻלָּם בַּקְּרָב דִּיאוֹמֵדֵס הַקּוֹרֵא־בֶחָיִל;

אִתּוֹ הֶחֱרוּ בָאוּ שְׁמוֹנִים אֳנִיּוֹת מַשְׁחִירוֹת.

בָּאוּ יוֹשְׁבֵי מִיקֵנֵי, הַקִּרְיָה הַבְּנוּיָה לְתִפְאָרָה,

אֲשֶׁר־בְּקוֹרִנְתְּ הַנֶּהְדָּרָה וּבִקְלֶאוֹנֵי הַנָּאָה,  570

כָּל־הַמִּתְנַחֲלִים בְּאֹרְנֵיֵי וּבְאָרֵיתִּרֵיָה הַנְּעִימָה,

יוֹשְׁבֵי סִיקְיוֹן, שֶׁלְּפָנִים שָׁם שָׁפַךְ מֶמְשַׁלְתּוֹ אַדְרֵסְטוֹס,

בְּנֵי הִפַּרֵסְיָה וּבְנֵי גוֹנוֹאֶסָּה הַבְּנוּיָה בָרָמָה,

שׁוֹכְנֵי פֶּלֵּנָה וְאֵלֶּה הַיּוֹשְׁבִים מִסָּבִיב לְאֵיגְיוֹן,

דָּרֵי כָל־אֵיגִיאַלּוֹס וְהֶלִּיקָה רַחֲבַת הַיָּדָיִם, 575

וַאֲגַמֶּמְנוֹן הַמּוֹשֵׁל נָשִׂיא לִמְאַת סְפִינוֹתֵיהֶם.

עָצוּם הָעָם אֲשֶׁר־אִתּוֹ, וְהֵמָּה הָרַבִּים וְהַטּוֹבִים;

הָיָה מִתְנוֹסֵס בְּתוֹכָם בְּנֶשֶׁק־הַנְּחֹשֶׁת הַנּוֹצֵץ,

עוֹטֶה גָאוֹן וָגֵא וְעוֹלֶה עַל־כָּל־הַגִּבּוֹרִים,

יַעַן כִּי־גָבַר עֲלֵיהֶם, וְהָעָם אֲשֶׁר־אִתּוֹ – הָרַבִּים. 580

אַחַר־כֵּן בְּנֵי לָקֶדֵּימוֹן, מֻקֶּפֶת הַנְּקָרוֹת הָרַבּוֹת,

אַנְשֵׁי פָרִיס, וְאַסְפַּרְטָה וּמֶסָּה הַרַבָּה בַיּוֹנִים,

שׁוֹכְנֵי בְּרִיסֵיֵי וְאֵלֶּה הַיּוֹשְׁבִים בְּאַבְגֵּיֵי הַנְּעִימָה,

אֲשֶׁר־בַּאֲמִיקְלֵי וַאֲשֶׁר בְּהֶלּוֹס, הַבְּנוּיָה לְחוֹף יַמִּים,

אֲשֶׁר הִתְיַשְּׁבוּ בְלָאַס וְהַשּׁוֹכְנִים בְּשַׁדְמוֹת אֵיטִילוֹס, - 585

אָחִיו נָשִׂיא לָהֶם, מֶנֶּלָּאוֹס הַקּוֹרֵא־בְחָיִל;

שִׁשִּׁים אֳנִיּוֹת בָּאוּ, אַךְ הֵם הֶאֱהִילוּ לְבַדָּם.

הָיָה צוֹעֵד בְּמַעַרְכוֹתָם בּוֹטֵחַ מְאֹד בִּגְבוּרָתוֹ,

מַלְהִיב הָעָם לַמִּלְחָמָה, וּלְבָבוֹ קוֹדֵחַ בִּתְשׁוּקָה

לִנְקֹם גְּזֵלַת הֶלֶּנָּה וְאֶת־כָּל־עֲמָלוֹ בִּגְלָלָהּ. 590

אֵלֶּה הַשּׁוֹכְנִים בְּפִּילוֹס וַאֲשֶׁר בְּאָרֵנָה הַנְּעִימָה,

שׁוֹכְנֵי תְּרִיּוֹן, עַל־מַעְבַּר אָלְפֵיוֹס, וְאֵיפִּי הַנָּאָה,

אֲשֶׁר־בְּקִפָּרִיסֵיס וַאֲשֶׁר בְּאָמְפִיגֶנֵּיָה,

אַנְשֵׁי פְּטֶלֶּאוֹס, הֶלּוֹס וְדוֹרְיוֹן, הַמָּקוֹם שָׁם־פָּגְעוּ

מוּזוֹת אוֹלִימְפּוֹס בְּתַּמִּירִיס הַתְּרֵקִי וְלָקְחוּ מִמֶּנּוּ 595

כִּשְׁרוֹן הַשִּׁירָה, בְּשׁוּבוֹ מֵעִם בֵּית־אֶבְרִיטוֹס בְּאִיכַלְיָה.

יַעַן כִּי־הָיָה מִתְפָּאֵר, אֲשֶׁר יְנַצַּח בְּשִׁירָה

גַּם אֶת־הַמּוּזוֹת, אֶת־בְּנוֹתָיו שֶׁל־זֵאוּס תּוֹפֵשׂ הָאֵיגִיס;

חָרָה בוֹ אַפָּן מְאֹד וּבַסַּנְוֵרִים הִכּוּהוּ,

לָקְחוּ מִמֶּנּוּ שִׁירָתוֹ, הִשּׁוּהוּ מַנְגִּינוֹת הַכִּנּוֹר.  600

נָשִׂיא לָהֶם וּמַנְהִיגָם נֶסְטוֹר הוּא פָּרַשׁ גֶּרֵנְיָה;

עָלָיו נִלְוֶה הָעָם בְּתִשְׁעִים אֳנִיּוֹת קְמוּרוֹת.

אֵלֶּה הַנְּחִתִּים בְּאַרְקַדְיָה לְרַגְלֵי הַרְרֵי קִילֵנָה

אֵצֶל מַצֶּבֶת אֵיפִּיטוֹס, אֲנָשִׁים נִלְחָמִים בֶּחָרֶב,

אַנְשֵׁי אֹרְכוֹמֶנּוֹס הַכְּבֵדָה בַצֹּאן וְאַנְשֵׁי רִיפָּה, 605

יוֹשְׁבֵי פֶנֶאוֹס, וּסְטְרַטְיָה וְאֶנִּסְפָּה הַנְּתוּנָה לָרוּחוֹת,

אֲשֶׁר־בְּטֶגֵּיָה וַאֲשֶׁר בָּעִיר מַנְטִינֵיָה הַנָּאָה,

שׁוֹכְנֵי סְטִימְפֵלוֹס הָעִיר, אֲשֶׁר־נֶאֶחְזוּ בְּפָּרַסְיָה;

נָשִׂיא לָהֶם אֲגַפֵּנוֹר הַמּוֹשֵׁל, בְּנוֹ שֶׁל־אַנְקֵיאוֹס,

בָּאוּ בְּשִׁשִּׁים אֳנִיּוֹת, וְיָרְדוּ בִסְפִינָה וּסְפִינָה  610

גְּבָרִים אַרְקַדִּים רַבִּים מְלֻמְּדֵי טַכְסִיסֵי מִלְחָמָה.

וַאֲגַמֶּמְנוֹן בֶּן־אַטְרֵס הָעוֹצֵר־בַּגְּבָרִים הוּא נָתַן

לָמוֹ אֳנִיּוֹת מְשׁוֹטִים לַעֲשׂוֹת דַּרְכָּם בַּיַּמִּים,

בַּאֲשֶׁר הֵמָּה אֵין לִבָּם לַעֲבֹר אָרְחוֹת הַיַּמִּים.

בָּאוּ אַחֲרֵיהֶם כָּל־יוֹשְׁבֵי בֻּפְּרַסְיוֹן וְאֵלִיס הַקְּדוֹשָׁה, 615

יוֹשְׁבֵי חֶבֶל הִירְמִינָה עַד־קְצֵה גְבוּל מִירְסִינוֹס הָרְחוֹקָה,

עַד־לְבוֹא סֶלַע אוֹלֶנּוֹס וְעַד לְבוֹא גְבוּלוֹת אֲלֵסְיוֹן;

נְשִׂיאִים עֲלֵיהֶם אַרְבָּעָה; אִישׁ אִישׁ הֵבִיא עֶשֶׂר אֳנִיּוֹת

קַלּוֹת לְהַפְלִיג וּמְלֵאוֹת אֶפֵּיִים. הַפְּלֻגּוֹת הַשְׁתַּיִם

נְגִידִים עֲלֵיהֶן בַּקְּרָב הֵן־תַּלְפִּיּוֹס וְהֵן־אָמְפִימָכוֹס, 620

זֶה יוֹצֵא יֶרֶךְ אֶבְרִיטוֹס, וְזֶה בֶּן־קְטֶאַטּוֹס – בְּנֵי אַקְטוֹר;

אַךְ עַל־הַפְּלֻגָּה הַשְּׁלִישִׁית דִּיאוֹרֵס בֶּן־אֲמָרִינְקֵס,

וּפּוֹלִיכְּסֵינוֹס הָאַבִּיר בֶּן־אֲגַסְתֶּנֶס הַמֶּלֶךְ,

יוֹצֵא יֶרֶךְ אַבְגֵּיַס, נָשִׂיא לַפְּלֻגָּה הָרְבִיעִית.

וְאֵלֶּה הַיּוֹשְׁבִים בְּדוּלִיכְיוֹן וְעַל־אִיֵּי אֱכִינֵי הַקְּדוֹשִׁים, 625

הַרְחֵק מֵאָדָם בַּיָּם וְנִשְׁקָפִים פְּנֵי אֵלִיס הַקְּדוֹשָׁה,

מוֹשֵׁל בָּם מֶגֵס הָאַבִּיר, הַדּוֹמֶה בְצַעֲדוֹ לְאָרֵס,

בְּנוֹ שֶׁל־פִּילֵס, זֶה בּוֹלֵם־הַסּוּסִים הַיָּקָר לְזֵאוּס,

הוּא שֶׁהִשְׁתַּקַּע בְּדוּלִיכְיוֹן, יַעַן כִּי נִבְאַשׁ בְּאָבִיו;

אַחֲרָיו בָּאוּ הִפְלִיגוּ אַרְבָּעִים אֳנִיּוֹת מַשְׁחִירוֹת. 630

הָיָה אוֹדִיסֵס הַמְפַקֵּד לִבְנֵי קֶפַלֵּנְיָה הַנְּדִיבִים,

יוֹשְׁבֵי אִתָּקָה וְנֵרִיטוֹן הַנֶּחְפָּה יְעָרוֹת מְצִלִּים,

יוֹשְׁבֵי נְאוֹת קְרוֹקִילֵיָה וּבְנוֹף אֵיגִילִפְּס בַּסְּלָעִים,

אֲשֶׁר נֶאֶחְזוּ בְזַקִּנְתּוֹס וַאֲשֶׁר יָשְׁבוּ בְסַמּוֹס,

אֲשֶׁר עַל־פְּנֵי הַיַּבָּשָׁה וְעַל־חוֹף הַיָּם לָהּ מִנָּגֶד; 635

נָגִיד לָהֶם אוֹדִיסֵס, הַדּוֹמֶה בְחָכְמָתוֹ לְזֵאוּס;

אַחֲרָיו בָּאוּ הִפְלִיגוּ שְׁתֵּים־עֶשְׂרֵה אֳנִיּוֹת מַאְדִּימוֹת.

תּוֹאַס בְּנוֹ שֶׁל־אַנְדְּרֵימוֹן נָגִיד וּגְבִיר לָאֵיטוֹלִים.

לְאֵלֶּה הַיּוֹשְׁבִים בִּפְּלֶבְרוֹן, בְּאוֹלֶנּוֹס וּבְפִּילֵנָה,

בְּכַלְקִיס אֲשֶׁר־לְחוֹף־יָם וְקַלִּידוֹן אֶרֶץ הַסְּלָעִים; 640

וְאֵינֵס הַגִּבּוֹר כָּל־בָּנָיו נֶאֱסָפוּ – גַּם־הוּא מֵת וְאֵינֶנּוּ,

גַּם־מֶלֶּאַגְרוֹס כְּבָר מֵת, הַגִּבּוֹר אֲדֹם־הַמַּחְלָפוֹת,

כִּי עַל־כֵּן הָיָה תּוֹאַס הַמּוֹלֵךְ עַל־כָּל־הָאֵיטוֹלִים;

אַחֲרָיו בָּאוּ הִפְלִיגוּ אַרְבָּעִים אֳנִיּוֹת מַשְׁחִירוֹת.

וְאִידוֹמֶנֵּס הַמְהֻלָּל הוּא תוֹפֵשׂ־הַכִּידוֹן עַל־כְּרֵתִים: 645

אֵלֶּה הַיּוֹשְׁבִים בִּקְנוֹסוֹס וְהַנְּחִתִּים בְּגוֹרְטִיס הַבְּצוּרָה,

בְּלִיקְטוֹס, בְּמִילֵטוֹס וְלִיקַסְטוֹס, הָעִיר הַמַּלְבִּינָה עַל־תִּלָּהּ,

יוֹשְׁבֵי פֵיסְטוֹס וְרִיטְיוֹן, עָרִים נוֹשָׁבוֹת מֵרַבִּים,

וְיֶתֶר אַנְשֵׁי אִי־כַפְתֹּר הַיּוֹשְׁבִים בְּכָל־מְאַת עָרָיו.

אִידוֹמֶנֵּס הַמְהֻלָּל תּוֹפֵשׂ־הַכִּידוֹן עֲלֵיהֶם  650

וּמֵרִיאוֹנֵס הַדּוֹמֶה לְאָרֵס הַהוֹרֵג־בַּגְּבָרִים;

בָּאוּ אַחֲרֵיהֶם הִפְלִיגוּ שְׁמוֹנִים אֳנִיּוֹת מַשְׁחִירוֹת.

טְלֵפּוֹלֶמּוֹס גְּבַה־הַקּוֹמָה הָאַבִּיר מִזֶּרַע הֵרַקְלֵס

הֵבִיא בְתֵשַׁע אֳנִיּוֹת מֵרוֹדוֹס הָאִי אַנְשֵׁי חָיִל,

אֵלֶּה הַיּוֹשְׁבִים בְּאִי־רוֹדוֹס, נִפְרָדִים לִשְׁלֹשֶׁת מַטּוֹתָם: 655

יוֹשְׁבֵי לִנְדּוֹס, וְיֵלִיסוֹס וְקַמֵּירוֹס הַלְּבָנָה עַל־תִּלָּהּ.

נָגִיד עֲלֵיהֶם וָשָׂר טְלֵפּוֹלֶם, אֲשֶׁר יָלְדָה הַנְּסִיכָה

אַסְטִיּוֹכֵיָה לְהֵרַקְלֵס – וּמֵאֶפִירָה לְקָחָהּ,

אֵצֶל סֶלֵּאֵיס הַמַּעְיָן, אַחֲרֵי הַשְׁחִיתוֹ שָׁם עָרִים

רַבּוֹת וּבְצוּרוֹת, שֶׁבָּנוּ גִבּוֹרִים אֲמוּנָיו שֶׁל־זֵאוּס. 660

וּטְלֵפּוֹלֶם נַעַר – וְגָדַל בְּהֵיכָל הֵרַקְלֵס הַנֶּהְדָּר, -

עֶלֶם עוֹדֶנוּ וַיָּמֶת אֶת־דּוֹדוֹ הַיָּשִׁישׁ שֶׁל־אָבִיו,

וְאוֹתוֹ לִיקִימְנִיּוֹס חֹטֶר מִגִּזְעוֹ שֶׁל־אָרֵס; וַיְמַהֵר

לִבְנוֹת לוֹ סְפִינוֹת וַיֶּאֱסֹף לוֹ רַבִּים מֵעַמּוֹ וַיָּנֹס;

מִהֵר וְהִפְלִיג בַּיָּם, כִּי יָרֵא פֶּן־יִקְּמוּ נִקְמָתָם 665

יֶתֶר בָּנָיו וְנִינָיו מִזֶּרַע הֵרַקְלֵס; וַיֵּתַע

נָע וָנָד בָּאֲרָצוֹת, וְאַחֲרֵי רֹב עָמָל וּתְלָאָה

נָח וַיִּשְׁתַּקַּע בְּרוֹדוֹס; וְשָׁם נִפְרְדוּ שְׁלֹשֶׁת שִׁבְטֵיהֶם,

פָּרְצוּ וַיִּרְבּוּ, וְזֶבְס הַמּוֹלֵךְ עַל־אֵל וְעַל־אָדָם

שָׁפַךְ עֲלֵיהֶם מֵחַסְדוֹ וַיִּפְרוּ וַיַּעֲשׂוּ עֹשֶׁר. 670

שָׁלֹשׁ אֳנִיּוֹת מַיְשִׁירוֹת בְּלֶכְתָּן הִפְלִיגוּ מִסִּימָה,

נִירֵס הַנָּגִיד עֲלֵיהֶן, בְּנָם שֶׁל־כַרוֹפּוֹס וְאַגְלַיָּה,

נִירֵס אִישׁ הַחֲמוּדוֹת, הַיָּפֶה בְכָל־הַדַּנָּאִים

אֲשֶׁר־צָרוּ עַל־אִלְיוֹס (אֲכִילֵס אַךְ־הוּא עָלָה עָלָיו),

אַךְ אִישׁ מִלְחָמָה לֹא הָיָה, וְהָעָם אֲשֶׁר־אִתּוֹ מְעַטִּים. 675

וְאֵלֶּה הַיּוֹשְׁבִים בְּקַסּוֹס וְאַנְשֵׁי קְרַפַּתּוֹס וְנִיסִירוֹס,

יוֹשְׁבֵי קוֹס, עִיר אֶבְרִפִּילוֹס, וְהַיּוֹשְׁבִים עַל־אִיֵּי קַלִּידְנֵי;

פֵידִפּוֹס וְאַנְטִיפוֹס נְשִׂיאִים לָהֶם, וְהַשְּׁנַיִם

בָּנִים לַמֶּלֶךְ תֶּסַּלּוֹס מִזֶּרַע הֵרַקְלֵס הַגִּבּוֹר;

הֵמָּה הִפְלִיגוּ בַיָּם בִּשְׁלֹשִׁים אֳנִיּוֹת קְמוּרוֹת 680

אַחַר־כֵּן בָּאוּ הָעַמִּים הַנְּחִתִּים בְּאַרְגּוֹס־פֶּלַּסְגִּים,

כָּל־הַמִּתְנַחֲלִים בְּאַלּוֹס וְהַיּוֹשְׁבִים בַּאֲלֹפָּה וּטְרֵכִיס,

יוֹשְׁבֵי פְתִּיָּה וְהֶלַס, הָאָרֶץ שֶׁיָּפוֹת נָשֶׁיהָ,

הֵמָּה הַנְּקוּבִים הֶלֵּנִים, אֲכַיִּים וּמִירְמִידוֹנִים,

בָּאוּ בַחֲמִשִּׁים אֳנִיּוֹת, אֲכִילֵס הַנָּגִיד לְאֵלֶּה. 685

אֶלָּא לֹא הָלַךְ אָז לִבָּם אַחַר עֲנוֹת קְרָב וָלָחֶם;

יַעַן כִּי־רָחַק מֵהֶם הַהוֹלֵךְ לִפְנֵיהֶם בַּצָּבָא.

הוּא אֲכִיל קַל־הָרֶגֶל הָאַבִּיר, כִּי־שָׁהָה בַסְּפִינוֹת,

זוֹעֵם עַל־אֹדוֹת הַנַּעֲרָה, בַּת־בְּרִיסֵס יְפַת־הַמַּחְלָפוֹת,

אֲשֶׁר־שָׁבָה בְלִירְנֵסוֹס וְהַרְבֵּה עָמַל וְטָרַח   690

הֶחֱרִיב אֶת־לִירְנֵסוֹס וַיִּתֹּץ אֶת־חוֹמוֹת עִיר תֵּבֵּי,

וְאֶת־שְׁנֵי תוֹפְשֵׂי־הָרֹמַח, אֶת־מִינֵס וְאֶת־אֶפִּסְטְרוֹפוֹס,

יוֹצְאֵי יֶרֶךְ אֶבְאֵנוֹס בְּנוֹ־שֶׁל־סֶלֵּפְּיוֹס, הָרָג;

שָׁכַב מִתְעַצֵּב לַנַּעֲרָה, אַךְ מַהֵר יָשׁוּב יִתְנֶעָר.

וְאֵלֶּה שֶׁיָּשְׁבוּ בְפִילַקָּה וּבְפִּירַסּוֹס רַבַּת־הַפְּרָחִים, 695

חֶבֶל אָהֲבָה דֵמֵטֵר, וּבְאִיטוֹן אֵם־הָעֲדָרִים,

בְּאַנְטְרוֹן, הַשּׁוֹכְנָה לְחוֹף־יָם, וּבִנְאוֹת דֶּשֶׁא פְּטֶלֶּאוֹס,

פְּרוֹטֶסִּילָאוֹס הַנַּעֲרָץ מָלַךְ עֲלֵיהֶם בְּחַיָּיו,

אֶלָּא שֶׁכְּבָר נִסְתַּם עָלָיו הַגּוֹלֵל הַשָּׁחוֹר, כִּי הִשְׁאִיר

אִשְׁתּוֹ מִתְאַבְּלָה בְּפִילַקָּה, מְשָׂרֶטֶת לְחָיֶיהָ מִצָּעַר,  700

בַּיִת אֲשֶׁר לֹא־הָשְׁלַם, כִּי אֶחָד דַּרְדַּנִּי הִכָּהוּ

בְּקָפְצוֹ מִן־הָאֳנִיָּה הָרִאשׁוֹן מִכָּל־הָאֲכַיִּים.

אָמְנָם נָשִׂיא לֹא חָסְרוּ, וְאוּלָם הִצְטַעֲרוּ עָלָיו.

הָיָה לְנָגִיד עֲלֵיהֶם פּוֹדַרְקֵס מִזַּרְעוֹ שֶׁל־אָרֵס,

בְּנוֹ שֶׁל־אִיפִיקְלוֹס הֶעָשִׁיר בְּעַשְׁתְּרוֹת צֹאן בֶּן־פִילַקּוֹס, 705

הָיָה אָחִיו הַצָּעִיר שֶׁל־פְּרוֹטֶסִּילָאוֹס הָאַבִּיר,

פְּרוֹטֶסִּילָאוֹס הַגָּדוֹל, שֶׁעָלָה עַל־אָחִיו בִּגְבוּרָה,

דּוֹמֶה לְאָרֵס בִּגְבוּרָה; אָכֵן לֹא חָסְרוּ הַנָּשִׂיא,

אוּלָם הִצְטַעֲרוּ עָלָיו, כִּי נִפְקַד הַנָּשִׂיא הַגִּבּוֹר;

אִתּוֹ בָאוּ הִפְלִיגוּ אַרְבָּעִים אֳנִיּוֹת מַשְׁחִירוֹת. 710

אֵלֶּה שֶׁיָּשְׁבוּ בְּפֶרֵי מִסָּבִיב לְחוֹפֵי יָם־בֵּיבָּה,

בְּבֵּיבָּה וּבִגְלָפִירֵי וּבְיוֹלְקוֹס הָעִיר הַנֶּהְדָּרָה,

בְּאַחַת־עֶשְׂרֵה אֳנִיּוֹת בָּאוּ בִפְקֻדַּת אֶבְמֵלוֹס

בְּנוֹ שֶׁל־אַדְמֵטוֹס, חֲבִיבוֹ, שֶׁיָּלְדָה אַלְקֵסְטִיס הַנָּאוָה,

אֵלֶּה בַנָּשִׁים, הַיָּפָה בִּבְנוֹתָיו הַיָּפוֹת שֶׁל־פֶּלְיַס.  715

בָּאוּ אַחֲרֵיהֶם הַיּוֹשְׁבִים בְּתַּבְמַקְיָה וְתוֹשְׁבֵי מַתּוֹנָה,

גָּרֵי הָעִיר מֶלִּבּוֹיָה וְאוֹלִיזוֹן זֹה אַדְמַת הַטְּרָשִׁים,

וּפִילוֹקְטֵטֵס עֲלֵיהֶם, הַגִּבּוֹר בְּתוֹפְשֵׂי־הַקָּשֶׁת,

הִפְלִיג עִם־שֶׁבַע אֳנִיּוֹת; וַחֲמִשִּׁים מַלָּחִים בִּסְפִינָה,

כֻּלָּם תּוֹפְשֵׂי־קֶשֶׁת אַמִּיצֵי לֵב, מְלֻמְּדֵי מִלְחָמָה.  720

אֶלָּא הוּא חָלָה אָז חָלְיוֹ וְעַל־אִי רָחוֹק סָבַל יִסּוּרִים,

בְּלֵמְנוֹס הַקָּדוֹשׁ, כִּי־שָׁם עֲזָבָהוּ צְבָא הָאֲכַיִּים

חוֹלֶה, מַכָּתוֹ אֲנוּשָׁה, כִּי־שָׁם נְשָׁכַתּוּ הַהִידְרָה;

נֶאֱנָק מֵעָצְמַת מַכָּתוֹ, שָׁם שָׁכַב; אַךְ חֵיל הָאַרְגֵּאִים

זָכַר שׁוּב אֶת־אַבִּירוֹ, אֶת־פְּנֵי פִילוֹקְטֵטֵס הַמֶּלֶךְ. 725

אָמְנָם לֹא חָסְרוּ כָל־נָשִׂיא, אוּלָם הִצְטַעֲרוּ עָלָיו.

וְהָיָה אָז שׂוֹרֵר בָּעָם בְּנוֹ שֶׁל־אוֹאִילֵס הוּא מֶדּוֹן

יָלְדָה־לּוֹ רֵנָה פִלַגְשׁוֹ לְאוֹאִילֵס מַחֲרִיב־הֶעָרִים.

וְאֵלֶּה הַיּוֹשְׁבִים בִּטְרִיקָה וְהַשּׁוֹכְנִים בְּהַרְרֵי אִתּוֹמָה,

אַנְשֵׁי אֵיכַלְיָה – יוֹשְׁבֵי מְצוּדַת אֶבְרִיט הָאֵיכַלִּי;  730

שָׂרֵי הַצָּבָא לְאֵלֶּה – פּוֹדַלֵּירִיּוֹס וּמָכָאוֹן,

רוֹפְאִים נוֹדָעִים לְשֵׁם וּבָנִים לְאַסְקְלֵפִּיּוֹס שְׁנֵיהֶם;

הֵמָּה הִפְלִיגוּ בַיָּם בִּשְׁלֹשִׁים אֳנִיּוֹת קְמוּרוֹת.

אֵלֶּה הַיּוֹשְׁבִים בְּאֹרְמֶנְיוֹס וְהַנְּחִתּיִם עַל־עֵין הִפֶּרֵיָה,

יוֹשְׁבֵי אַסְטֶרְיוֹן וְהַיּוֹשְׁבִים בְּרָמוֹת טִיטַנּוֹס הַלְּבָנוֹת, 735

בְּנוֹ שֶׁל־אֶבְאֵימוֹן לָהֶם לְרֹאשׁ – אֶבְרִיפִּילוֹס הַנֶּהְדָּר;

אִתּוֹ בָאוּ הִפְלִיגוּ אַרְבָּעִים אֳנִיּוֹת מַשְׁחִירוֹת.

אֵלֶּה הַיּוֹשְׁבִים בְּאַרְגִּיסָה וְהַיּוֹשְׁבִים בְּחֶבֶל גִּירְטוֹנָה,

אֹרְתָּה, אֵלוֹנָה, בְּעִיר אוֹלוֹאוֹסוֹן הַלְּבָנָה,

וּפּוֹלִיפֵּיטֵס הַגִּבּוֹר הַנַּעֲרָץ פּוֹקֵד צִבְאוֹתָם,  740

בֶּן־פֵּירִתּוֹאוֹס מִזַּרְעוֹ שֶׁל־זֵאוּס הַחַי־לְעוֹלָמִים,

לוֹ לָאִישׁ פֵּירִתּוֹאוֹס יָלְדָה אֶת־בְּנוֹ־זֶה זֹה אִשְׁתּוֹ

הִפּוֹדַמֵּיָה הַנָּאָה בְאוֹתוֹ הַיּוֹם, אֲשֶׁר הִכָּה

אֶת הַקֶּנְטַבְרִים הַשְּׂעִירִים וַיְגָרְשֵׁם מִתּוֹעֲפוֹת פֵּלְיוֹן

עַד־לְבוֹא גְבוּל הָאֵיתִּיקִים; וְעוֹד נָשִׂיא לָמוֹ – לֶאוֹנְטֵס 745

בְּנוֹ שֶׁל־קוֹרוֹנוֹס הָאַבִּיר מִזַּרְעוֹ שֶׁל־קֵינֵס בֶּן־אָרֵס;

אִתּוֹ בָאוּ הִפְלִיגוּ אַרְבָּעִים אֳנִיּוֹת מַשְׁחִירוֹת.

גּוּנֵס נָהַג מִקִּיפוֹס עֶשְׂרִים וּשְׁתַּיִם אֳנִיּוֹת;

אִתּוֹ מִצְּבָא הָאֶנְיֵנִים וְחֵיל הַפֶּרֵיבִּים הָעַזִּים,

אֵלֶּה שֶׁנָּטוּ אָהֳלָם בְּעֵמֶק דּוֹדוֹנָה הַקָּרָה,  750

וְעוֹבְדֵי אַדְמָתָם עַל־מֵי טִיטָרֵסְיוֹס, הָאוּבָל הַנֶּחְמָד

וְגַלָּיו הַנּוֹהֲרִים יָפֶה נִשְׁפָּכִים בְּנַחַל פֵּנֵיוֹס,

אֶלָּא שֶׁאֵינָם מִתְעָרְבִים בְּפֵּנֵיוֹס בְּזֶרֶם הַכָּסֶף,

עוֹבְרִים מַחֲלִיקִים עַל־גַּלָּיו, כַּשֶּׁמֶן הַשָּׁקוּף הַנִּגָּר,

יַעַן כִּי־מְקוֹרוֹ הַסְּטִיכְּס, הַנּוֹרָא לַנִּשְׁבָּע לַשָּׁקֶר.  755

פְּרוֹתּוֹאוֹס בְּנוֹ שֶׁל־טֶנְתְּרֵדוֹן מַצְבִּיא אֶת־חֵיל הַמַּגְנֵטִים,

אֵלֶּה הַחוֹנִים בַּיְּעָרוֹת הָרוֹעֲשִׁים סְמוּכִים לְפֵּלְיוֹן,

אֵצֶל אֲפִיקֵי פֵּנֵיוֹס – פְּרוֹתּוֹאוֹס נָשִׂיא עֲלֵיהֶם,

אִתּוֹ הִפְלִיגוּ בַיָּם אַרְבָּעִים אֳנִיּוֹת מַשְׁחִירוֹת.

אֵלֶּה שְׁמוֹת כָּל־שָׂרֵי צְבָא הַדַּנָּאִים וְרָאשֵׁיהֶם. 760

נָא הוֹדִיעִינִי, הַמּוּזָה, מִי הָיָה הָאַדִּיר בְּכֻלָּם,

וְסוּסָיו שֶׁל־מִי הֵם הַטּוֹבִים בַּיּוֹרְדִים בְּצִבְאוֹת בְּנֵי־אַטְרֵס.

מֵיטַב הַסּוּסִים –הַסּוּסִים בְּרֶכֶב בֶּן־פֵרֶס; כְּשֶׁהָיָה

נוֹהֵג אֶבְמֵלוֹס בָּהֶם, אָז קַלּוּ מֵעוֹף הַשָּׁמָיִם,

שְׁנֵיהֶם – גִּיל אֶחָד וְגָוֶן אֶחָד לָהֶם וְקוֹמָה אֶחָת, 765

שְׁתֵּיהֶן סוּסוֹת, וְאַפּוֹלוֹן דּוֹרֵךְ־קֶשֶׁת־הַכֶּסֶף

גִּדְּלָן בְּעַרְבוֹת פֵּרֵיָה לְשֵׁאת וּלְשֶׁבֶר בַּקְּרָבוֹת.

אָיַס בְּנוֹ שֶׁל־טֶלַּמּוֹן הָרִאשׁוֹן בִּקְהַל הַגִּבּוֹרִים –

כִּי אֲכִילֵס עוֹד קוֹצֵף, וְהוּא הוּא הַטּוֹב בַּגִּבּוֹרִים,

וְסוּסִים אַיִן כְּסוּסֵי בֶן־פֵּלֵס הַחַף מִכָּל־דֹּפִי.  770

אֶלָּא שֶׁהָיָה אָז בָּטֵל בַּסְּפִינוֹת הַכְּפוּפוֹת וְזוֹעֵם

אֶת־אֲגַמֶּמְנוֹן בֶּן־אַטְרֵס הָרוֹעֶה לְאֻמִּים עֲצוּמִים;

הָיוּ הָעַמִּים מִתְעַלְּסִים עַל־שְׂפַת הַיָּם וּמִשְׁתַּעְשְׁעִים,

הָיוּ מַטִּילִים חֲנִיתוֹת וּרְמָחִים וְקוֹלְעִים דִּסְקָאוֹת,

זוֹרְקִים חִצִּים; וְהַסּוּסִים עוֹמְדִים אֲסוּרִים וּבְטֵלִים, 775

סוּס וְסוּס אֵצֶל רִכְבּוֹ, לוֹעֲסִים לוֹטוֹס וְכַרְפָּס;

גַּם כָּל־רִכְבֵּי הַמּוֹשֵׁל עֲטוּפִים מַרְבַדִּים, מֻנָּחִים

רֶכֶב בְּאֹהֶל אֲדוֹנָיו, וְהֵם חָשׁוּ בְחֶסְרוֹן מַנְהִיגָם,

נָעוּ וְנָדוּ בַמַּחֲנֶה, אַךְ מִמִּלְחָמָה נָזוֹרוּ.

אַנְשֵׁי הַחַיִל מִתְכַּנְּסִים, וְהִבְרִיק כְּבָאֵשׁ כָּל־הַשָּׂדֶה, 780

קָשֶׁה נֶאֶנְקָה הָאָרֶץ, כִּבְיוֹם חֲרוֹן אַפּוֹ שֶׁל־זֵאוּס

מַרְעִים־הָרַעַם, בְּהַכּוֹתוֹ סְבִיב טִיפוֹאֵס הָאָרֶץ,

אֶרֶץ אֲרִימָה, שָׁם קֶבֶר טִיפוֹאֵס, לְפִי דִבְרַת רַבִּים, -

כָּכָה נֶאֶנְחָה הָאָרֶץ תַּחַת כַּף־רַגְלֵי הַהוֹלְכִים,

רָעֲדָה, יַעַן מִהֲרוּ בְלֶכְתָּם עַל־פְּנֵי הָעֲרָבָה.  785

וְאִירִיס הַקַּלָּה כְּרוּחַ נוֹשֶׁבֶת הִגִּיעָה אֶל־טְרוֹיָה,

בְּשׂוֹרַת נְכָאִים בְּפִיהָ מִזֵּאוּס תּוֹפֵשׂ־הָאֵיגִיס;

וְאַנְשֵׁי טְרוֹיָה נִקְהֲלוּ, הִמְתִּיקוּ סוֹד בְּשַׁעַר פְּרִיאַמּוֹס,

נִקְהֲלוּ אֶל־הָאֲסֵפָה עֲלָמִים וִישִׁישִׁים כֻּלָּהֵם.

קָרְבָה אֲלֵיהֶם אִירִיס הַקַּלָּה־בִמְעוּפָהּ וַתְּדַבֵּר; 790

לָבְשָׁה צוּרַת פּוֹלִיטֵס בְּנוֹ שֶׁל־פְּרִיאַמּוֹס וְקוֹלוֹ;

וְהוּא הָיָה צוֹפֶה לַטְּרוֹיִים, כִּי־שָׂם אֶת־בִּטְחוֹנוֹ בְרַגְלָיו,

וְיָשַׁב עַל־רָמַת מַצַּבְתּוֹ שֶׁל־אֵיסִיאֵטֵס הַיָּשִׁישׁ,

צוֹפֶה אֶת־הָאֲכַיִּים, אִם־יֵרְדוּ מֵעַל הָאֳנִיּוֹת;

לָבְשָׁה צוּרָתוֹ אָז אִירִיס הַקַּלָּה בִמְעוּפָה וַתֹּאמֶר: 795

"יָשִׁישׁ, הַעוֹד חֲבִיבִים עָלֶיךָ דְּבָרִים בְּטֵלִים

כְּקֶדֶם וּבְעִתּוֹת שֶׁל־שָׁלוֹם, וְעַתָּה מִלְחָמָה בַשָּׁעַר?

כַּמָּה וְכַמָּה הָיִיתִי בִמְקוֹם־שָׁם גְּבָרִים נִלְחָמִים,

אַךְ לֹא רָאִיתִי מִיָּמַי עֲצוּמִים וְרַבִּים כְּמוֹתָם,

רַבִּים כְּטַרְפֵּי הַיַּעַר, כַּחוֹל עַל־שְׂפַת יַמִּים מִסְפָּרָם; 800

פָּשְׁטוּ עַל־פְּנֵי הָעֲרָבָה לְהִשְׂתָּעֵר עַל־טְרוֹיָה מִסָּבִיב.

הֶקְטוֹר, שְׁמָעֵנִי! אֲדַבְּרָה, וְשָׁמַעְתָּ בְּקוֹלִי וְכֵן תַּעֲשֶׂה:

בַּעֲלֵי־בְרִית לָנוּ רַבִּים בְּקִרְיַת פְּרִיאַמּוֹס הַבְּצוּרָה,

שׁוֹנִים לִלְשׁוֹנוֹתֵיהֶם, אֻמָּה וְאֻמָּה וּשְׂפָתָהּ;

נָשִׂיא וְנָשִׂיא בְעַמָּיו יַצְבִּיא אֶת־חֵילוֹ בְנֵי עִירוֹ, 805

יַעֲרֹךְ אוֹתָם לְעָרֵיהֶם, מִחוּץ לַחוֹמָה יוֹצִיאֵם".

כָּכָה אָמָרָה; וְהֶקְטוֹר לֹא הִמְרָה אֶת־פִּי בַת־הָאֵלִים,

פָּטַר אֶת־קְהַל הַנֶּאֱסָפִים, וְהֵם נֶחְפְּזוּ כֻלָּם לַנָּשֶׁק.

פָּתְחוּ כָל־שַׁעֲרֵי הַחוֹמָה, נֶחְפַּז הָעָם וַיִּשְׂתָּעֵר,

רַגְלִים וְרוֹכְבֵי הָרֶכֶב; וַתָּקָם הֲמֻלָּה נוֹרָאָה.  810

לִפְנֵי שַׁעַר הָעִיר שָׁם גִּבְעָה נִשָּׂאָה וְרָמָה

הַרְחֵק מִמִּישׁוֹר הָעִיר, וְנִתְּנָה לְהַקִּיפָהּ מִסָּבִיב,

לָהּ בַּטִּיאֵיָה יִקָּרֵא בִשְׂפַת בְּנֵי אָדָם, וְאוּלָם

קֶבֶר מִירִינָה הַקַּלָּה בְּנֵי הָאֵלִים יְכַנּוּהָ.

שָׁמָּה עָרְכוּ הַטְּרוֹיִים וּבַעֲלֵי בְרִיתָם עַל־יָדָם.  815

רִאשׁוֹן וְרֹאשׁ לִבְנֵי טְרוֹיָה הֶקְטוֹר מְנוֹפֵף־הַקּוֹבַע,

בְּנוֹ שֶׁל־פְּרִיאַמּוֹס, וְחֵילוֹ – הַטּוֹב וְהָרַב בִּצְבָא טְרוֹיָה,

כֻּלָּם מִשְׁתּוֹקְקִים לַקְּרָב עִם־גְּבָרִים תּוֹפְשֵׂי־כִידוֹנִים.

מַצְבִּיא חֵיל הַדַּרְדַּנִּים הָאַבִּיר אֵינֵי בֶּן־אַנְכִיסֵס,

יָלְדָה־לּוֹ אַפְרוֹדִיטָה עַל־גִּבְעוֹת הַיַּעַר בְּאִידָה, 820

מֵאַהֲבָתָהּ אֵלָיו, כִּי־הָיְתָה לְגֶבֶר בֶּן־תְּמוּתָה.

עוֹד שְׁנֵי נְגִידִים מִלְּבַדּוֹ – אֲקַמַס וְאַרְכֶלּוֹכוֹס,

שְׁנֵי בְנֵי אַנְטֵנוֹר אַדִּירִים וּמְלֻמְּדֵי כָל־דַּרְכֵי מִלְחָמָה.

וְאֵלֶּה שֶׁיָּשְׁבוּ בְזֶלֵּיָה בְּתַחְתִּית הַר אִידָה בַקָּצֶה,

וְאֵלֶּה כָּל־בַּעֲלֵי הַהוֹן מִשֵּׁבֶט הַטְּרוֹיִים הַשּׁוֹתִים  825

מֵימֵי אֵיסֵפּוֹס הַכֵּהִים, הַנָּגִיד לָהֶם בֶּן־לִיקָאוֹן,

פַּנְדָּר שְׁמוֹ, וְלוֹ נָתַן אַפּוֹלוֹן אֶת־קַשְׁתּוֹ מַתָּנָה.

וְאֵלֶּה הַיּוֹשְׁבִים בְּאַפֵּיסוֹס וְאַנְשֵׁי הָעִיר אַדְרֵסְטֵיָה,

יוֹשְׁבֵי פִּיטִיאֵיָה וְהַנְּחִתִּים עַל־סַלְעֵי טֵרֵיָה,

הֵם נְשִׂיאִים אַדְרֵסְטוֹס וְאָמְפִיּוֹס בְּשִׁרְיַן הַפִּשְׁתִּים, 830

שְׁנֵי בְּנֵי מֶרוֹפְּס הָאִישׁ הַפֶּרְקוֹטִי הַטּוֹב שֶׁבַּחוֹזִים –

וְהָיָה מוֹנֵעַ אֶת־בָּנָיו מֵרֶדֶת בַּקְּרָב בְּמִלְחֶמֶת-

דָּמִים אוֹכֶלֶת בַּגְּבָרִים; וְאוּלָם הֵמָּה לֹא שָׁמְעוּ

בְּקוֹלוֹ, כִּי שְׁלִיחֵי הַמָּוֶת הַשָּׁחוֹר סָחֹף סְחָפוּם.

וְאֵלֶּה הַיּוֹשְׁבִים בְּפֶּרְקוֹטָה וּבְחֶבֶל פְּרַקְטִיּוֹס סָבִיב, 835

אֵלֶּה שֶׁבָּנוּ אֶת־סֵסְטוֹס וְאֶת־אַבִּידוֹס וְקָדְשֵׁי אָרִסְבָּה,

אַסְיוֹס הַגִּבּוֹר הַשַּׁלִּיט בְּאַנְשֵׁי מִלְחָמָה עֲלֵיהֶם,

אַסְיוֹס בְּנוֹ שֶׁל־הִירְטַקּוֹס, שֶׁבָּא מֵאָרִסְבָּה וְנָהַג

בְּסוּסִים אַמִּיצִים וְסוֹעֲרִים, כִּי אָתָא מֵעֵינוֹת סֶלֵּאֵיס.

הִפּוֹתּוֹאוֹס הָאַבִּיר מְפַקֵּד שִׁבְטֵי פֶּלַּסְגִּים    840

תּוֹפְשֵׂי־חֲנִיתוֹת, הַיּוֹשְׁבִים עַל־אַדְמת לָרִיסָה הַשְּׁמֵנָה,

וְאִתּוֹ פִּילַיּוֹס הַמּוֹשֵׁל מִזַּרְעוֹ שֶׁל־אָרֵס, וּשְׁנֵיהֶם

בָּנִים לְלֵתּ הַפֶּלַּסְגִּי, הוּא לֵתּ יוֹצֵא יֶרֶךְ טֶבְטַמּוֹס.

וְאֲקַמַס וּפֵּירוֹאוֹס הַגִּבּוֹר נְשִׂיאִים לַתְּרֵקִים,

יוֹשְׁבֵי כָל־חֶבֶל הַיָּם עַל־שְׂפַת הֶלֵּסְפּוֹנְטוֹס הַסּוֹעֵר. 845

וְחֵיל הַקִּיקוֹנִים הַתּוֹפְשִׂים כִּידוֹנִים – עֲלֵיהֶם אֶבְפֵמוֹס

בְּנוֹ שֶׁל־טְרֵיזֵנוֹס בֶּן־קֶאַס מִיּוֹצְאֵי חֲלָצָיו שֶׁל־זֵאוּס.

נָחָה פִּירֵיכְמֵס פֵּיאוֹנִים נוֹשְׁקֵי־קֶשֶׁת־כְּפוּפָה,

בָּא מֵאֲמִידוֹן מֵרָחוֹק, מִגְּדוֹת נְהַר אַכְּסִיּוֹס אָתָא,

אַכְּסִיּוֹס, אֲשֶׁר־אֵין מַיִם כְּמֵימָיו לְיֹפִי בָאָרֶץ.  850

נָשִׂיא לַפַּפְלַגּוֹנִים הָאִישׁ שְׂעִיר־הַלֵּב פִּילֵימֶנֵס,

אֲשֶׁר־מֵאֶרֶץ אֶנֶּטִּים, מִשָּׁם פִּרְדֵי־בָר יֶאֱתָיוּ,

יוֹשְׁבֵי חֶבֶל קִיטוֹרוֹס וְהַחוֹנִים בְּקִרְבַת סֵסַמּוֹס,

שׁוֹכְנֵי מִשְׁכְּנוֹת חֲמוּדוֹת אֲשֶׁר עַל־נַחַל פַּרְתֶּנְיוֹס,

וּבְאֵיגִיאַלּוֹס וּקְרֹמְנָה וּבְאֵרִיתִּינִים הָרָמִים.  855

אוֹדְיוֹס וְאֶפִּסְטְרוֹפוֹס הִזְעִיקוּ אֶת־הַהַלִּיזוֹנִים,

יוֹשְׁבֵי אֲלִבָּה הָרְחוֹקָה, אֲשֶׁר־מִשָּׁם יֶאֱתֶה כָּסֶף.

נְשִׂיאִים לַמִּיסִים כְרוֹמִיס וְאֶנּוֹם הַמְנַחֵשׁ בְּצִפֳּרִים;

אֶלָּא לֹא עָמְדוּ־לוֹ אֵל כְּנֶגֶד הַגְּזֵרָה הַחֲשֵׁכָה;

נָפַל בְּיַד נֶכֶד אֵאַקּוֹס קַל־הָרַגְלַיִם בַּזֶּרֶם,  860

אֲשֶׁר־שָׁם מָצְאוּ קִבְרוֹתָם עוֹד רַבִּים מִזֶּרַע הַטְּרוֹיִים.

נְשִׂיאֵי פְרִיגִים הַשְּׁנַיִם – פוֹרְקִיס וְאַסְקַנְיוֹס הָאַבִּיר,

שׁוֹאֲפֵי קְרָבוֹת, הַבָּאִים מֵאֶרֶץ אַסְקַנְיָה הָרְחוֹקָה.

מֶסְתְּלֵס וְאַנְטִיפוֹס הַשְּׁנַיִם מַצְבִּיאִים אֶת־חֵיל הַמֵּיאוֹנִים,

וְהֵמָּה בְנֵי טַלֵּימֶנֵס וְגִיגֵיָה, נִימְפַת הַבְּרֵכָה,  865

וְהֵם הֵם בְּרֹאשׁ הַמֵּיאוֹנִים, שֶׁנּוֹלְדוּ עַל־רֶגֶל הַר טְמוֹלוֹס.

נַסְטֵס נָחָה הַקָּרִים, שֶׁשְּׂפָתָם שְׂפַת עִלְּגִים וְגַסָּה,

יוֹשְׁבֵי מֵילֵטוֹס וְהַרְרֵי פְתִירֶס הַנֶּחְפִּים אִילָנוֹת,

גְּדוֹת הַנַּחַל מַיַּנְדְּרוֹס וְתוֹעֲפוֹת גִּבְעוֹת מִיקַלָּה;

אֵלֶּה נְשִׂיאִים לָהֶם – אָמְפִימָכוֹס וְנַסְטֵס,  870

נַסְטֵס וְאָמְפִימָכוֹס שְׁנֵי בְנֵי נוֹמִיּוֹן הַיָּפִים,

הוּא אֲשֶׁר בָּא לְהִלָּחֵם מְקֻשָּׁט בְּזָהָב כְּנַעֲרָה.

פֶּתִי זֶה! כִּי הַזָּהָב לֹא פָדָה אֶת נַפְשׁוֹ מִמָּוֶת,

נָפַל בְּיַד נֶכֶד אֵאַקּוֹס קַל־הָרַגְלַיִם בַּזֶּרֶם,

בְּשֶׁטֶף הַנָּהָר הָעַז, וְאֲכִילֵס נָשָׂא זְהָבוֹ. 875

גְּלַבְקוֹס הַתָּמִים וְסַרְפֵּדוֹן הִזְעִיקוּ אֶת־חֵיל הַלִּיקִיִּים,

בָּאוּ מִלִּיקְיָה הָרְחוֹקָה, מִשְּׂפַת כְּסַנְתּוֹס רַב־הַמְּעַרְבּוֹלוֹת.


שיר שְׁלִישִׁי: הַשְּׁבוּעָה / מַרְאֵה הַצָּבָא מֵעַל הַחוֹמָה / מִלְחֶמֶת בֵּינַיִם שֶׁל־אֲלֶכְּסַנְדְּרוֹס וּמֶנֶּלָּאוֹס


אַחַר שֶׁעָרְכוּ הָעָם, הֵם וּנְשִׂיאֵיהֶם, בִּגְדוּדִים,

פָּרְצוּ הַטְּרוֹיִים בְּשָׁאוֹן רַב וַהֲמֻלָּה כְּצִפֳּרִים;

שָׁאוֹן כָּזֶה יֵשׁ־יָקִימוּ בִּמְרוֹמֵי שָׁמַיִם בְּנֵי־עָגוּר

נָסִים מִצִּנַּת הַחֹרֶף, מִמָּטָר סוֹחֵף נִמְלָטִים,

בְּחָלְפָם בְּשָׁאוֹן עַל־פְּנֵי זִרְמֵי יָם הָאוֹקְיָנוֹס;  5

הֶרֶג וָמָוֶת בְּכַנְפֵיהֶם לְעַם הַפִּגְמַיִּים מְבִיאִים

הֵם, בְּהַצּוֹתָם עֲלֵיהֶם הַשְׁכֵּם עִם־דִּמְדּוּמֵי שָׁחַר.

אַךְ הָאֲכַיִּים מַחֲרִישִׁים בְּצַעֲדָם שׁוֹאֲפֵי נָקָם,

וְנַפְשָׁם בָּם תִּלְהַט גֶּחָלִים לַעֲמֹד אִישׁ לִימִין אָחִיו.

כְּרוּחַ הַנֶּגֶב, שֶׁפָּרְשָׂה עַל־מְרוֹם הֶהָרִים עֲרָפֶל 10

בִּלְתִּי רָצוּי לָרוֹעִים, אַךְ נָעִים לַגַּנָּב מִלַּיְלָה,

יַעַן אֵין לִרְאוֹת בְּעֵינַיִם אַךְ הַרְחֵק כִּמְטַחֲוֵי אָבֶן,-

כָּכָה הִתְרוֹמֵם עַב־עָנָן שֶׁל־אָבָק מִתַּחַת כַּף־רֶגֶל

כָּל־הַמִּתְקָרְבִים, כִּי נֶחְפַּז הַחַיִל הָעוֹבֵר בַּשָּׂדֶה.

אֶפֶס כְּשֶׁקָּרְבוּ הַהוֹלְכִים, הַצּוֹעֲדִים אִישׁ נֶגֶד אָחִיו, 15

קָם אֲלֶכְּסַנְדְּרוֹס הַדּוֹמֶה־לָאֵלִים לִפְנֵי הַטְּרוֹיִים

בְּחַרְבּוֹ וְקַשְׁתּוֹ הַכְּפוּפָה, וְעוֹרוֹ שֶׁל־בַּרְדְּלָס חוֹפֶה

כְּתֵפָיו, וּבְיָדָיו יְנוֹפֵף שְׁנֵי רְמָחִים מְצֻפֵּי נְחֹשֶׁת,

מַכְרִיז וּמַזְמִין אֶת־כָּל־הַגִּבּוֹרִים בִּצְבָא הָאַרְגֵּאִים

לֶאֱסֹר עִמּוֹ הַקְרָב, לְהֵאָבֵק בְּמִלְחָמָה אֲיֻמָּה. 20

וּמֶנֶּלָּאוֹס יְדִיד־אָרֵס אַךְ רָאֹה רָאָהוּ מֵרָחוֹק

צוֹעֵד בְּצַעֲדֵי אוֹן אֶל־הַמַּעֲרָכָה בְּרֹאשׁ גְּדוּדוֹ,

שָׂשׂ כִּמְשׂוֹשׂ כְּפִיר, אֲשֶׁר רָעַב וּפָגַע בְּצַיִד כְּבַד־בָּשָׂר,

נִבְלַת צְבִי מַקְרִין אוֹ אַיָּל, חָשׁ וּבוֹלְעֵהוּ בְחָפְזוֹ,

אִם־כִּי הַכְּלָבִים זַרְזִירֵי מָתְנַיִם יִרְדְּפוּהוּ,  25

סָבִיב שִׁית שָׁתוּ עָלָיו צַיָּדִים מְלֵאִים עֲלוּמִים,-

כָּכָה שָׂשׂ מֶנֶּלָּאוֹס עַל־הָאֱלֹהִי אֲלֶכְּסַנְדְּרוֹס,

עֵינָיו אַךְ־רָאוּ הָעֶלֶם, כִּי אָמַר לְהִנָּקֵם מִמֶּנּוּ.

מִהֵר וַיִּקְפֹּץ מֵרִכְבּוֹ אָרְצָה, וְעָלָיו כָּל־נִשְׁקוֹ.

אוּלָם בִּרְאוֹת אֲלֶכְּסַנְדְּרוֹס הַנַּעֲלֶה אוֹתוֹ מוֹפִיעַ 30

בֵּין הַחֲלוּצִים בַּקְרָב, וַיִּמַּס לְבָבוֹ וַיִּפֹּל,

מִהֵר וְנֶחְבָּא בֵין רֵעָיו וְלֹא אָבָה לְנַסּוֹת גּוֹרָלוֹ.

כָּכָה יֵשׁ יִסּוֹג לְאָחוֹר הָאִישׁ, אֲשֶׁר־פָּגַע־בּוֹ דְרָקוֹן

בְּעִמְקֵי הַנָּקִיק בָּהָר, וְהוּא נִרְתָּע וְנִמְלָט עַל־נַפְשׁוֹ,

כָּל־אֲבָרָיו יִרְעָדוּ, וּלְחָיָיו מַלְבִּינוֹת מִפָּחַד, -  35

כָּכָה חָשׁ־לוֹ אֲלֶכְּסַנְדְּרוֹס הָאֱלֹהִי מִפְלָט נֶאֱמָן

בְּקֶרֶב הַטְּרוֹיִים הַקָּשִׁים, כִּי נִבְעַת מִפְּנֵי בְנוֹ שֶׁל־אַטְרֵס.

רָאָה הֶקְטוֹר כָּל־זֹאת וַיִּפֶן אֵלָיו וַיְחָרְפֵהוּ:

"פָּרִיס בֶּן־עֹנִי הַיָּפֶה, חוֹמֵד הַנָּשִׁים וּמְפַתָּן!

לוּ לֹא־נוֹלַדְתָּ מֵעוֹלָם, הֵן־זֶה אַדִּיר חֶפְצִי, אוֹ מַתָּ 40

טֶרֶם יָדַעְתָּ חֵיק אִשָּׁה! וְכָךְ הָיָה טוֹב לְךָ וּמוֹעִיל

הַרְבֵּה מִהְיוֹתְךָ לְבוּז וְלִשְׁנִינָה לְכָל־עַם הָאָרֶץ.

וַדַּאי שָׂחֲקוּ בְלַעַג אֲכַיִּים יְפֵי־הַמַּחְלָפוֹת,

יַעַן כִּי רָאוּ פָנֶיךְ כִּפְנֵי אִישׁ מִלְחָמָה, מִהְיוֹתְךָ

נָאֶה מְאֹד, אַךְ בְּלִבְּךָ לֹא־תָלִין כָּל־גְּבוּרָה, כָּל אֹמֶץ. 45

הִנֵּה כֵן אַתָּה, וְאֵיכָה מְלָאֲךָ לִבְּךָ לָרֶדֶת

יָם בָּאֳנִיּוֹת מְהִירוֹת, וְאִתְּךָ עֲמִיתִים נֶאֱמָנִים,

לָבוֹא אֶל־נָכְרִים לָקַחַת מִשָּׁם אֶת־הָאִשָּׁה הַיָּפָה

בְּאֶרֶץ רְחוֹקָה, גִּיסָתָם שֶׁל־גְּבָרִים תּוֹפְשֵׂי־חֲנִיתוֹת,

לְאֵיד לְאָבִיךָ וּלְשֶׁבֶר לָעִיר וְלָעָם אֲשֶׁר־בְּתוֹכָה, 50

לְלַעַג וְלִשְׂחוֹק לְאוֹיְבֵינוּ, לְחֶרְפָּה לְךָ וְלִכְלִמָּה?

לָמָּה זֶּה אֵין אַתָּה עוֹמֵד לִפְנֵי מֶנֶּלָּאוֹס יְדִיד־אָרֵס

וְתֵדַע הַגֶּבֶר, מִמֶּנּוּ גָזַלְתָּ אִשְׁתּוֹ רַעֲנַנָּה?

לֹא יוֹעִילוּךָ הַכִּנּוֹר וּמַתְּנוֹת יְדֵי אַפְרוֹדִיטָה,

טוּב מַרְאֲךָ וְתַלְתַּלֶּיךָ: תִּתְפַּלֵּשׁ בָּאָבָק לְרַגְלָיו, 55

וְאִלּוּ לֹא־הָיוּ הַטְּרוֹיִים יְרֵאִים, כִּי־זֶה־כְּבָר כִּסַּתְךָ

כְּתֹנֶת אֲבָנִים בִּגְלַל כָּל־הָרָעָה אֲשֶׁר עוֹלָלְתָּ".

עָנָה לוֹ אֲלֶכְּסַנְדְּרוֹס הַדּוֹמֶה־לָאֵלִים וַיֹּאמֶר:

“הֶקְטוֹר, הֲלֹא תוֹכִיחֵנִי מֵישָׁרִים, כִּי־אָכֵן צָדָקְתָּ!

לִבְּךָ קָשֶׁה מֵעוֹלָם, כַּגַּרְזֶן הַזֶּה, הַבּוֹקֵעַ    60

עָבְיָהּ שֶׁל־קוֹרָה בְיָדָיו שֶׁל־חָרַשׁ הָעֵצִים הָאָמָּן,

בְּגָזְרוֹ קוֹרַת הַסְּפִינָה, מַאֲצִיל מִכֹּחוֹ עַל־כֹּחוֹ,-

כָּכָה עֲשׂוּיָה בְלִי־חַת זֹה רוּחֲךָ תָּלִין בְּלִבְּךָ;

אֶפֶס אַל תּוֹכִיחֵנִי עַל־אֹדוֹת כָּל־מַתַּת הַנֹּעַם

שֶׁל־אַפְרוֹדִיטָה הַזְּהוּבָה, אַל־לָבוּז לְמַתַּת הָאֵלִים, 65

אֲשֶׁר יָחֹנּוּ אַךְ־הֵמָּה, וְאֵין אִישׁ אֲשֶׁר יָבֹר־לוֹ בְעַצְמוֹ!

עַתָּה, אִם־נַפְשְׁךָ תַּחְפֹּץ, אֵצֵא וְאֶתְגָּר מִלְחָמָה;

צַו, וְיֵשְׁבוּ הַטְּרוֹיִים וְכָל הָאֲכַיִּים, וְאוֹתִי

וְאֶת־מֶנֶּלָּאוֹס יְדִידוֹ־שֶׁל־אָרֵס תָּבִיאוּ בַתָּוֶךְ,

נֵצֵא וְנֵאָבֵק שָׁם עַל־הֶלֶּנָּה וְעַל־כָּל אוֹצְרוֹתֶיהָ. 70

וְהָיָה הָאִישׁ, אֲשֶׁר יִגְבַּר, וְיָדוֹ תְהִי עַל־הָעֶלְיוֹנָה,

יִקַּח אֶת־כָּל־הָאוֹצָרוֹת וְיִנְהַג הָאִשָּׁה אֶל־בֵּיתוֹ;

וְיֶתֶר הָעָם יִכְרֹת בְּרִית אַהֲבָה וְשָׁלוֹם, וְנִשְׁאַרְתֶּם

אַתֶּם בִּטְרוֹיָה הַפּוֹרָה, וְאֵלֶּה יָשׁוּבוּ לְאַרְגּוֹס,

אֶרֶץ הַזָּנָה סוּסִים, וַאֲכַיָּה, שֶׁיָּפוֹת נָשֶׁיהָ".  75

כָּכָה הִבִּיעַ; וְיִּחַדְּ לֵב הֶקְטוֹר בְּקִרְבּוֹ לְאִמְרָתוֹ,

יָצָא מִקֶּרֶב הָעָם, עֲצָרָם וַיִּדְחֵם לְאָחוֹר,

אוֹחֵז בְּאֶמְצַע הַכִּידוֹן; וְעָמַד הָעָם וְלֹא זָעוּ,

אַךְ הָאֲכַיִּים יְפֵי־הַמַּחְלָפוֹת הַמּוֹרִים בַּקֶּשֶׁת

דָּרְכוּ וַיְכוֹנְנוּ אֵלָיו וַיַּדּוּ־בוֹ אַבְנֵי הַקָּלַע.  80

קָרָא אֲלֵיהֶם קוֹל רָם אֲגַמֶּמְנוֹן הָעוֹצֵר־בַּגְּבָרִים:

"עִמְדוּ־נָא, הָאַרְגֵּאִים, אַל־תִּירוּ בוֹ, נַעֲרֵי אֲכַיָּה!

יַעַן כִּי דָבָר יֵשׁ בְּפִיו שֶׁל־הֶקְטוֹר מְנוֹפֵף־הַקּוֹבָע".

כָּכָה הִגִּיד – וְהֵם עָמְדוּ מִלְּחָם־בּוֹ, מַחֲשִׁים נִצָּבוּ.

פָּתַח הֶקְטוֹר וַיְדַבֵּר בְּאָזְנֵי שְׁתֵּי הַמַּעֲרָכוֹת:    85

"שִׁמְעוּ הַטְּרוֹיִים וְכָל־הָאֲכַיִּים עֲדוּיֵי־הַמְּצָחוֹת!

כֹּה אָמַר אֲלֶכְּסַנְדְּרוֹס, בְּשֶׁלּוֹ אָנוּ הַיּוֹם נִלְחָמִים,

אֵלֶּה דְבָרָיו אֲלֵיכֶם, הַטְּרוֹיִים וְכָל־הָאֲכַיִּים:

פִּרְקוּ הַנֶּשֶׁק הַנָּאֶה עַל־פְּנֵי הָאֲדָמָה הַפּוֹרָה,

וְנֶאֱבַק עִם־מֶנֶּלָּאוֹס יְדִיד־אָרֵס בַּתָּוֶךְ לְעֵינֵינוּ, 90

פָּנִים יִתְרָאוּ עַל־הֶלֶּנָּה וְעַל־כָּל־אוֹצְרוֹתֶיהָ.

וְהָיָה הָאִישׁ, אֲשֶׁר יִגְבַּר, וְיָדוֹ תְהִי עַל־הָעֶלְיוֹנָה,

יִקַּח אֶת־כָּל־הָאוֹצָרוֹת וְיִנְהַג הָאִשָּׁה אֶל־בֵּיתוֹ;

וְיֶתֶר הָעָם יִכְרֹת בְּרִית שָׁלוֹם וְאַהֲבָה נִצַּחַת".

כָּכָה אָמַר; וְכֻלָּם שָׁתָקוּ. הָיְתָה דּוּמִיָּה,  95

פָּתַח וַיֹּאמֶר לָהֶם מֶנֶּלָּאוֹס הַקּוֹרֵא־בְחָיִל:

"עַתָּה גַּם־לִי הַאֲזִינוּ, כִּי דָאֲבָה נַפְשִׁי, וְאֵין לֵב

דַּוָּי כְּלִבִּי שֶׁלִּי; סְבוּרַנִי, כִּי עַתָּה יַשְׁלִימוּ

חֵיל אַרְגֵּאִים אֶת־טְרוֹיִים, כִּי רַבּוֹת הָרָעוֹת רְאִיתֶם

בְּשֶׁל־רִיבִי עִם־אֲלֶכְּסַנְדְּרוֹס, שֶׁהָיָה הַמַּתְחִיל בַּדָּבָר. 100

וְהָיָה מִשְּׁנֵינוּ הָאִישׁ, אֲשֶׁר נִגְזְרָה גְזֵרַת הַמָּוֶת

עָלָיו, הוּא יָמוּת; וְאַתֶּם תְּמַהֲרוּ לִכְרֹת בְּרִית שָׁלוֹם.

טְלָאִים הָבִיאוּ: הַכֶּבֶשׂ הָאֶחָד לָבָן וְהַכִּבְשָׂה

שְׁחוֹרָה – לַחַמָּה וְלָאָרֶץ; וְעוֹד טָלֶה נָבִיאָה לְזֵאוּס.

אַךְ אֶת־פְּרִיאַמּוֹס הַכַּבִּיר תִּקְרָאוּ, וְיִכְרֹת בְּרִית שָׁלוֹם- 105

הוּא יִכְרָת־בְּרִית, כִּי הַבָּנִים אַךְ־מוֹעֲלִים מַעַל וְגֵאִים, -

וְהָפֵר לֹא־יָפִיר כָּל־אִישׁ בִּזְדוֹנוֹ אֶת־בְּרִיתוֹ שֶׁל־זֵאוּס.

דַּעְתָּם שֶׁל־זַאֲטוּטִים קַלָּה, וְלִבָּם הֲפַכְפָּךְ;

וְזָקֵן הַנִּכְנָס בַּתָּוֶךְ רוֹאֶה מַה־לְּפָנִים מַה־לְּאָחוֹר,

יְכַלְכֵּל בְּהַשְׂכֵּל אֶת־דְּבָרָיו לְטוֹב גַּם־לָזֶה גַם־לַשֵּׁנִי". 110

כָּכָה שָׂח; וַיָּשִׂישׂוּ הַטְּרוֹיִים וְגַם הָאֲכַיִּים,

יַעַן כִּי אָמְרוּ, כְּבָר הֵקִיץ הַקֵּץ עַל־מִלְחֶמֶת הַדָּמִים.

עָרְכוּ סוּסֵיהֶם בְּשׁוּרוֹת, קָפְצוּ מֵעַל הַמֶּרְכָּבוֹת,

פָּרְקוּ אֲזֵנָם הַטּוֹב, הִנִּיחוּהוּ עַל־פְּנֵי הָאֲדָמָה,

קְרוֹבִים אִישׁ אֶל־רֵעֵהוּ, כִּי צַר מְאֹד הַשָּׂדֶה בֵינֵיהֶם. 115

וְהֶקְטוֹר שָׁלַח הָעִירָה אֶת־שְׁנֵי הַכָּרוֹזוֹת לְהָבִיא

מַהֵר הַטְּלָאִים הַשְּׁנַיִם וְלִקְרֹא לַמֶּלֶךְ פְּרִיאַמּוֹס.

וַאֲגַמֶּמְנוֹן הַמּוֹשֵׁל צִוָּה לְטַלְתִּבְּיוֹס כִּי יֵלֵךְ

אֶל־הָאֳנִיּוֹת הַקַּלּוֹת וְיָבִיא מִיָּד אֶת־הַטָּלֶה;

שָׁמַע וְלֹא הִמְרָה אֶת־פִּי אֲגַמֶּמְנוֹן הַדּוֹמֶה־לָאֵלִים. 120

וְאִירִיס בְּשׂוֹרָה בְּפִיהָ לְהֶלֶּנָּה לִבְנַת־הַזְּרוֹעוֹת,

נִגְלְתָה לָהּ, וּפָנֶיהָ כִּפְנֵי לָאוֹדִיקָה יְבִמְתָּהּ,

אֵשֶׁת בְּנוֹ שֶׁל אַנְטֵנוֹר, הוּא הֶלִּיקָאוֹן הַשַּׁלִּיט,

וְהָיְתָה הַיָּפָה בִבְנוֹת פְּרִיאַמּוֹס. מְצָאַתָּה בַהֵיכָל

יוֹשְׁבָה וְאוֹרְגָה שָׁם אֶרֶג אַרְגָּמָן, סוּת גְּדוֹלָה וּכְפוּלָה, 125

רִקְמָה מַעֲשֵׂה תַשְׁבֵּץ, צִיּוּרֵי מִלְחֲמוֹת טְרוֹיִים

בּוֹלְמֵי־הַסּוּסִים וְאַרְגֵּאִים עוֹטֵי־שִׁרְיוֹנוֹת־הַנְּחֹשֶׁת,

מִלְחֲמוֹת דָּמִים, שֶׁסָּבְלוּ עָלֶיהָ מִיָּדָיו שֶׁל־אָרֵס.

קָרְבָה עָדֶיהָ וַתֹּאמֶר־לָהּ אִירִיס מְהִירַת־הָרָגֶל:

"בּוֹאִי־נָא, יַלְדָּה חֲבִיבָה, הִתְבּוֹנְנִי לְמַרְאֵה הַפְּלָאוֹת: 130

טְרוֹיִים בּוֹלְמֵי־הַסּוּסִים וַאֲכַיִּים בְּסוֹחֶרֶת נְחוּשָׁה;

אֵלֶּה שֶׁיָּרְדוּ מִקָּרוֹב אִישׁ כְּנֶגֶד רֵעוֹ בַמִּישׁוֹר

בְּסַעֲרוֹת קְרָב רַב־דְּמָעוֹת, שׁוֹאֲפִים מִלְחֲמוֹת רֶצַח,

עַתָּה נִצָּבִים וּמַחֲשִׁים – כָּלְתָה מִלְחָמָה, - יִשָּׁעֲנוּ

עַל מָגִנֵּיהֶם, וּמְעוּכִים הָרְמָחִים הַגְּדוֹלִים בָּאָרֶץ.  135

אַךְ מֶנֶּלָּאוֹס יְדִידוֹ־שֶׁל־אָרֵס וַאֲלֶכְּסַנְדְּרוֹס

פָּנִים יִתְרָאוּ עָלָיִךְ, בִּרְמָחִים אֲרֻכִּים יִלְחָמוּ;

וְהָיָה הָאִישׁ אֲשֶׁר יִגְבַּר, הוּא יִקְרָא־לָךְ אִשְׁתּוֹ הַחֲבִיבָה".

שָׂחָה־לָהּ כָּךְ בַּת־הָאֵל וְגַעֲגוּעִים מְתוּקִים הֵעִירָה

בְּלִבָּהּ עַל־אִישָׁהּ הָרִאשׁוֹן, עַל־עִירָהּ וְעַל־אֲבוֹתֶיהָ.  140

אָצָה וַתִּתְכַּס בַּצָּעִיף הַמַּלְבִּין כַּכֶּסֶף לָטֹהַר,

מִהֲרָה לָצֵאת הַלִּשְׁכָּה, שׁוֹפֶכֶת דְּמָעֶיהָ הַזַּכִּים;

יְחִידָה לֹא יָצְאָה, כִּי־הָלְכוּ עִמָּהּ גַּם־שְׁתֵּי אַמְהוֹתֶיהָ:

קְלִימֶנָּה גִדְלַת־הָעַיִן וְאֵיתְּרָה בִתּוֹ שֶׁל־פִּטְתֵּס.

מַהֵר בָּאוּ הִגִּיעוּ לַמָּקוֹם שָׁם שַׁעֲרֵי סְקַיָּה.     145

שָׁמָּה בָאוּ פְּרִיאַמּוֹס וְעִמּוֹ פַּנְתּוֹאוֹס וְתִּימֵיטֵס,

לַמְפּוֹס, וּקְלִיטְיוֹס וְנִינוֹ שֶׁל־אָרֵס הָאִישׁ הִיקֶטָּאוֹן,

יַחְדָּו אוּקַלֶּגּוֹן וְאַנְטֵנוֹר הַמְּלֵאִים רָב־בִּינָה-

זִקְנֵי הָעָם וַחֲכָמָיו, הַיּוֹשְׁבִים בְּשַׁעֲרֵי סְקַיָּה,

בְּעֶטְיָהּ שֶׁל־זִקְנָה מֻפְלֶגֶת לֹא יָרְדוּ לַשָּׁעַר; וְאוּלָם  150

לְשׁוֹנָם מְדַבְּרָה גְדוֹלוֹת, כְּאוֹתָם צַרְצוּרִים הַיּוֹשְׁבִים

בְּרָאשֵׁי אִילָנוֹת בַּיַּעַר, הַנּוֹתְנִים אֶת־קוֹלָם בִּרְנָנוֹת, -

כָּכָה נוֹעֲדוּ זִקְנֵי טְרוֹיָה עַל־פִּסְגַּת הַמִּגְדָּל.

אַךְ אֶת־הֶלֶּנָּה כִּי־רָאוּ, הַקְּרֵבָה אֶל־אוֹתוֹ הַמִּגְדָּל,

נִדְבְּרוּ הַזְּקֵנִים בֵּינֵיהֶם, הִתְלַחֲשׁוּ בְאִמְרֵי הַכָּנָף: 155

"אָכֵן אֵין לִזְעֹם הַטְּרוֹיִים וְאֶת־הָאֲכַיִּים, שֶׁהֵמָּה

סוֹבְלִים פֻּרְעָנִיּוֹת כַּמָּה בִּגְלַל אִשָׁה נָאָה כְמוֹתָהּ!

אָמְנָם תָּאֳרָהּ כְּתֹאַר בַּת־אֱלֹהִים בַּת־אַלְמָוֶת.

אַף־עַל־פִּי־כֵן, כָּל־שֶׁתִּיף, מוּטָב וְשָׁבָה אֶל־בֵּיתָהּ,

תַּפְלִיג בִּסְפִינָה וְלֹא תִהְיֶה לָנוּ וְלַטַּף לִמְקוֹר רָעָה". 160

כָּךְ הִתְלֶחָשׁוּ; וַיִּקְרָא פְּרִיאַם בְּקוֹל רָם לְהֶלֶּנָּה:

"יַלְדָּה חֲבִיבָה, גְּשִׁי הֵנָּה וּלְצִדִי שְׁבִי וְהִתְבּוֹנְנִי

בְּאִישֵׁךְ הָרִאשׁוֹן, בְּגִיסַיִךְ וּבְכָל־יְדִידַיִךְ מִלְּפָנִים;

אָמְנָם כִּי־אַתְּ לֹא־חָטָאת לִי, כִּי אִם־הָאֵלִים לִי־חָטְאוּ,

הֵמָּה הֵסִיתוּ־בִי חֵיל הָאֲכַיִּים בְּפֻלְמוֹס רַב־דְּמָעוֹת. 165

הַגֵּד הַגִּידִי־לִי שְׁמוֹ שֶׁל־אוֹתוֹ הַגֶּבֶר הַשַּׂגִּיא

וְעוֹלֶה עַל־כָּל־הָאֲכַיִּים, מַרְאֵהוּ מָה־אַדִּיר וְנִשְׂגָּב!

אָמְנָם יֵשׁ רַבִּים גְּבֹהִים מֵרֹאשָׁם וָמַעְלָה מִמֶּנּוּ,

אֶפֶס טֶרֶם רָאִיתִי בְעֵינַי אִישׁ יָפֶה מִמֶּנּוּ,

גֶּבֶר הָדוּר כָּמוֹהוּ, כִּי מַרְאֵה מֶלֶךְ מַרְאֵהוּ".  170

לוֹ אֲמָרֶיהָ הֵשִׁיבָה הֶלֶּנָּה הַנִּפְלֵאת בַּנָּשִׁים:

"נִכְבָּד אַתָּה בְעֵינַי, הוֹי, חָמִי הַיָּקָר, וְנוֹרָא!

טוֹב לִי, לוּ מָוֶת קִדְּמַנִי בַּיּוֹם בּוֹ הָלַכְתִּי לִטְרוֹיָה

אַחֲרֵי בִנְךָ וְעָזַבְתִּי אֶת־חַדְרִי וְאֶת־בְּנֵי מִשְׁפַּחְתִּי,

בִּתִּי אֲשֶׁר־אָהַבְתִּי, רַעְיוֹתַי בְּנוֹת־גִּילִי הַיְקָרוֹת. 175

אֶלָּא לֹא־עָלָה לִי כָךְ – וְעַל־זֶה עֵינִי יוֹרְדָה דְמָעוֹת.

הִנְנִי וְאַגִּיד לְךָ, אִם־יֵשׁ אֶת־נַפְשְׁךָ לָדַעַת:

בְּנוֹ שֶׁל־אַטְרֵס הַלָּז, אֲגַמֶּמְנוֹן הָרוֹדֶה־בָרַבִּים;

שְׁנַיִם נִפְגְּשׁוּ בוֹ: מֶלֶךְ מְאֹד נַעֲלֶה וְגִבּוֹר מִלְחָמָה;

לִי לַחֲצוּפָה יָבָם הָיָה לְפָנִים – וְאֵינֶנּוּ!"

כָּכָה עָנְתָה; וְהַזָּקֵן הִשְׁתָּאָה לַגִּבּוֹר וַיֹּאמֶר:

"הוֹי, בֶּן־אַטְרֵס הַמְאֻשָּׁר! בְּמַזָּל נוֹלַדְתָּ, בִּבְרָכָה!

רַבִּים הֵם הָאֲכַיִּים הַחוֹסִים בְּצֵל מַלְכוּתֶךָ!

לְפָנִים יָרַדְתִּי אָנֹכִי לִפְרִיגְיָה רַבַּת־הַכְּרָמִים;

עֵינַי שָׁם רָאוּ רִבֲבוֹת פָּרָשֵׁי הַפְּרִיגִים הָעַזִּים, 185

אוֹטְרֵס מוֹשֵׁל עֲלֵיהֶם וּמִיגְדוֹן הַדּוֹמֶה לָאֵלִים,

וְהֵמָּה מַאֲהִילִים עַל־מֵימֵי הַנָּהָר סַנְגַּרְיוֹס וּגְדוֹתָיו, -

יַעַן מִבַּעֲלֵי בְרִיתָם הַנִּלְוִים עֲלֵיהֶם הָיִיתִי,

בְּיוֹם אֲשֶׁר עָלָה בָם חֵיל אֲמַזּוֹנוֹת הַדּוֹמוֹת־לִגְבָרִים;

אוּלָם לֹא עָצְמוּ כִבְנֵי הָאֲכַיִּים מַבְרִיקֵי־הָעָיִן".  190

רָאָה אָז אֶת־אוֹדִיסֵס וַיּוֹסֶף הַיָּשִׁישׁ וַיֹּאמֶר:

"יַלְדָּה חֲבִיבָה, הַגִּידִי אֶת־שְׁמוֹ שֶׁל־הַלָּזֶה וּמִי־הוּא,

קְטַנָּה קוֹמָתוֹ מִקּוֹמַת הָאִישׁ אֲגַמֶּמְנוֹן בֶּן־אַטְרֵס,

אֶלָּא כְתֵפָיו רְחָבוֹת, וְיוֹתֵר רָחָב חָזֵהוּ.

נִשְׁקוֹ מֻנָּח עַל־פְּנֵי הָאֲדָמָה הַזָּנָה כָל־חַיָּה,  195

צוֹעֵד מִתְהַלֵּךְ כְּאַיִל בֵּין שׁוּרוֹת הַלּוֹחֲמִים הָרַבִּים.

אָכֵן כְּאוֹתוֹ הָעַתּוּד, כְּאַיִל עַב־צֶמֶר הוּא בְעֵינָי,

עוֹבֵר בָּעֵדֶר הַגָּדוֹל בֵּין עַשְׁתְּרוֹת צֹאן צַחוֹת־צָמֶר".

אָז אֲמָרֶיהָ הֵשִׁיבָה הֶלֶּנָּה בַת־זֵאוּס הַנָּאוָה:

"בְּנוֹ שֶׁל־לָאֶרְטֵס הַלָּז, אוֹדִיסֵס הָאִישׁ רַב־הַדָּעַת, 200

אֶרֶץ אִתָּקָה חִבְּלַתּוֹ, הָאָרֶץ לָהּ אַדְמַת הַטְּרָשִׁים;

בְּלִבּוֹ קִנְּנָה כָּל־עָרְמָה, וּנְבוֹן מְזִמּוֹת הִנֵּהוּ".

נָשָׂא אִמְרוֹתָיו וַיֹּאמֶר אַנְטֵנוֹר הַיָּשִׁישׁ הַנָּבוֹן:

"כֵּן אַתְּ, הָאִשָּׁה, דּוֹבֶרֶת, וֶאֱמֶת תֶּהְגֶּינָה שְׂפָתָיִךְ.

הִנֵּה אוֹדִיסֵס הַלָּז כְּבָר הָיָה פֹה לִפְנֵי עִדָּנִים  205

עִם־מֶנֶּלָּאוֹס יְדִיד־אָרֵס – מַלְאָכִים שֶׁבָּאוּ בִגְלָלֵךְ.

הָיוּ אָז אוֹרְחַי, וְהִכְנַסְתִּים וְכִבַּדְתִּים בְּבֵיתִי בִידִידוּת,

אָז גַּם־לָמַדְתִּי לָדַעַת אֶת־אָרְחָם וְאֶת־חָכְמַת לְבָבָם.

אֶל־הָאֲסֵפָה בִקְהַל בְּנֵי טְרוֹיָה עֵת בָּא מֶנֶּלָּאוֹס,

הָיָה מִשִּׁכְמוֹ הָרָחָב וָמַעְלָה גָּבֹהַּ מִמֶּנּוּ;  210

אֶפֶס כְּשֶׁיָּשְׁבוּ הַשְּׁנַיִם –וַיַּעַל עָלָיו אוֹדִיסֵס.

וּכְשֶׁהִגִּיעָה הַשָּׁעָה וְתִגָּלֶה מַחֲשַׁבְתָּם בַּקָּהָל,

פָּתַח אָז מֶנֶּלָּאוֹס בְּשֶׁטֶף לָשׁוֹן אֶת־דְּבָרָיו,

אֲמָרוֹת קְצָרוֹת וּבְרוּרוֹת, אַךְ מִשִּׂנְאָתוֹ רֹב־מִלִּים,

דְּבָרִים אֲרֻכִּים וּבְלוּלִים, לַמְרוֹת הֱיוֹתוֹ הַצָּעִיר.  215

אַךְ כְּשֶׁקָּפַץ אוֹדִיסֵס הָאִישׁ רַב־הַדַּעַת מִמְּקוֹמוֹ,

הִשְׁפִּיל אֶת־עֵינָיו לָאָרֶץ, וְעַפְעַפָּיו הֵישִׁירוּ מִנֶּגְדּוֹ;

אֵינוֹ נוֹטֶה שַׁרְבִיטוֹ לֹא־לְפָנִים וְלֹא־לְאָחוֹר, מַחֲזִיקוֹ

וְאֵינוֹ מְנִיעֵהוּ, כְּאָדָם לֹא־נִסָּה לְדַבֵּר מִיָּמָיו;

עָלָיו יָשִׂיחַ רוֹאֵהוּ: אַךְ שׁוֹטֶה הָאִישׁ אוֹ מַר־נָפֶשׁ. 220

אֶפֶס כְּשֶׁהוֹצִיא מִלִּבּוֹ אֶת־קוֹלוֹ הָאַדִּיר, וּדְבָרָיו

שָׁטְפוּ בְהָמוֹן, כִּפְתוֹתֵי הַשֶּׁלֶג בַּסְּתָו וּבַחֹרֶף, -

אִישׁ מִבְּנֵי תְמוּתָה לֹא הָיָה, שֶׁיָּהִין וְאִתּוֹ יִתְחָרֶה!

שׁוּב לֹא הָיִינוּ מִשְׁתָּאִים לִפְנֵי אוֹדִיסֵס וּלְתָאֳרוֹ".

אוּלָם כְּשֶׁרָאָה אֶת־אַָיַס, וַיִּשְׁאַל הַיָּשִׁישׁ בַּשְּׁלִישִׁית: 225

"מִי־הוּא הָאִישׁ הָאֲכַיִּי, הַגֶּבֶר הָאַדִּיר הַנִּשְׂגָּב,

עוֹלֶה עַל־כָּל־הָאַרְגֵּאִים בְּקוֹמָה וּבְכָתֵף רְחָבָה?"

עָנְתָה הֶלֶּנָּה הַנָּאוָה לוֹבֶשֶׁת הַסּוּת הָאֲרֻכָּה:

"אָיַס הוּא הָעֲנָק, מִשְׂגַּבָּם שֶׁל־חֵיל הָאֲכַיִּים;

וְהִנֵּה שָׁם אִידוֹמֶנֵּס, מִתְנוֹסֵס כָּאֵל בֵּין הַכְּרֵתִים, 230

נִצָּב הוּא בַעֲדַת כָּל־מַנְהִיגֵי הַכְּרֵתִים סַבּוּהוּ.

כַּמָּה פְעָמִים הִתְאָרֵחַ בְּבֵית מֶנֶּלָּאוֹס יְדִיד־אָרֵס

וּבְהֵיכָלֵנוּ גַּם־הָיָה מִתְאַכְסֵן בְּבוֹאוֹ מִכַּפְתֹּר.

שׁוּב עֵינַי רוֹאוֹת אֶת־כָּל־הָאֲכַיִּים מַבְרִיקֵי־הָעָיִן,

הִנְנִי מַכִּירָה אֶת־כֻּלָּם וְלִקְרֹא בִשְׁמוֹתָם אוּכָלָה;  235

אַךְ אֶת־הַשְּׁנַיִם אֵינֶנִּי רוֹאָה בֵין רוֹעֵי הָעַמִּים:

קַסְטוֹר זֶה בּוֹלֵם־הַסּוּסִים וּפּוֹלִידֶבְקְ הַמִּתְגּוֹשֵׁשׁ

בְּאֶגְרוֹף, שְׁנֵי אַחַי בְּנֵי אִמִּי, שֶׁיָּלְדָה הוֹרָתִי – אֵינָמוֹ,

אוּלַי לֹא בָאוּ הֲלֹם וּבְלָקֶדֵּימוֹן נִשְׁאָרוּ,

וְאוּלַי הִפְלִיגוּ בַיָּם בִּסְפִינוֹת מַפְלִיגוֹת בַּיַּמִּים,  240

אֶפֶס לֹא יָרְדוּ לַשַּׁעַר בְּמִלְחֲמוֹת גְּבָרִים בִּגְבָרִים,

יַעַן חֶרְפָּתִי הַגְּדוֹלָה וּקְלוֹנִי זֶה יְבַעֲתֵמוֹ".

כָּכָה דִּבֵּרָה; וְאוּלָם הָאָרֶץ הַמְחַיָּה כָל־חַיִּים

כִּסְּתָה אוֹתָם זֶה־כְּבָר בְּלָקֶדֵּימוֹן, בְּאֶרֶץ אֲבוֹתָם.

וְדֶרֶךְ הָעִיר בָּאוּ כְבָר הַכָּרוֹזוֹת נוֹשְׂאֵי הַקָּרְבָּן:  245

כְּבָשִׂים וָיַיִן, הוּא פְרִי הָאֲדָמָה מְשַׂמֵּחַ הַלְּבָבוֹת,

בְּנֹאדוֹת עֲשׂוּיִים עוֹר עִזִּים; וְאִידַיּוֹס הַכָּרוֹז בָּא, נוֹשֵׂא

כַּד אֶחָד מַבְרִיק, וּגְבִיעֵי הַזָּהָב הַטָּהוֹר בְּיָדָיו;

קָרַב עַד אוֹתוֹ הַיָּשִׁישׁ, עוֹרְרָהוּ בִדְבָרִים וַיֹּאמֶר:

"קוּמָה בֶּן־לָאוֹמֶדּוֹן, כִּי הִנֵּה קְרָאוּךָ כָּל־טוֹבֵי   250

טְרוֹיִים בּוֹלְמֵי־הַסּוּסִים וְאַרְגֵּאִים בְּשִׁרְיוֹנוֹת־הַנְּחוּשָׁה;

רֶד־נָא כַיּוֹם הַמִּישׁוֹרָה, שָׁם תִּכְרֹת בְּרִית קֹדֶשׁ וְשָׁלוֹם.

רַק מֶנֶּלָּאוֹס יְדִידוֹ־שֶׁל־אָרֵס וַאֲלֶכְּסַנְדְּרוֹס

הֵם עַל־הָאִשָּׁה יִתְרָאוּ פָנִים בִּרְמָחִים אֲרֻכִּים;

וְהָיָה הָאִישׁ אֲשֶׁר יִגְבַּר – לוֹ הָאוֹצָרוֹת וְהָאִשָּׁה; 255

וְאָנוּ נִכְרֹת בְּרִית שָׁלוֹם וְרֵעוּת, וְנוֹתַרְנוּ

נַחְנוּ בִטְרוֹיָה הַפּוֹרָה, אַךְ הֵמָּה יָשׁוּבוּ אֶל־אַרְגּוֹס,

אֶרֶץ הַזָּנָה סוּסִים, וַאֲכַיָּה, שֶׁיָּפוֹת נָשֶׁיהָ".

כָּכָה שָׂח; וַיִּתְחַלְחֵל הַיָּשִׁישׁ וַיִּפְקֹד עַל־נְעָרָיו

לִרְתֹּם הַסּוּסִים, וְהֵמָּה מִהֲרוּ לַעֲשׂוֹת רְצוֹנוֹ.  260

עַל־הַמֶּרְכָּבָה אָז עָלָה פְּרִיאַמּוֹס וַיִּמְשֹׁךְ הַמּוֹשְׁכוֹת;

עָלָה וְיָשַׁב עַל־יָדוֹ אַנְטֵנוֹר בְּמִרְכֶּבֶת תִּפְאַרְתּוֹ,

דֶּרֶךְ שַׁעֲרֵי סְקַיָּה הִטּוּ הַסּוּסִים בַּמִּישׁוֹר.

וּכְשֶׁהִגִּיעוּ הַשְּׁנַיִם עַד־חֵיל הָאֲכַיִּים וְהַטְּרוֹיִים,

יָרְדוּ מֵעַל הַמֶּרְכָּבָה לָאָרֶץ חוֹנֶנֶת הַמְּזוֹנוֹת,   265

נִכְנְסוּ אֶל־בֵּינוֹת חֵילוֹת הַטְּרוֹיִים וְהָאֲכַיִּים.

תֵּכֶף קָפַץ וְקָם אֲגַמֶּמְנוֹן הָעוֹצֵר־בַּגְּבָרִים,

קָפַץ אוֹדִיסֵס הֶעָרוּם; וְהַכָּרוֹזוֹת הַנַּעֲלִים הֵבִיאוּ

קָרְבַּן הַבְּרִית וְהַיַּיִן וַיִּמְזְגוּ אוֹתוֹ בְּמִזְרָק,

יָצְקוּ מַיִם עַל־כַּפּוֹת הַמְּלָכִים, וַאֲגַמֶּמְנוֹן

שָׁלַח אֶת־יָדוֹ וְהוֹצִיא אֶת־מַאֲכַלְתּוֹ, שֶׁהָיְתָה

תְּלוּיָה לוֹ תָמִיד עַל־יַד תַּעַר־הַחֶרֶב הַגָּדוֹל,

כָּרַת מִשַּׂעֲרוֹת רֹאשָׁם שֶׁל־כִּבְשֵׂי הַקָּרְבָּן, וְהַכָּרוֹזוֹת

חִלְּקוּ הַשְּׂעָרוֹת לַטּוֹבִים שֶׁבֵּין הָאֲכַיִּים וְהַטְּרוֹיִים.

וַאֲגַמֶּמְנוֹן אָז פָּרַשׂ כַּפָּיו וַיְפַלֵּל בְּקוֹל רָם:    275

"זֶבְס אָבִינוּ, הַמּוֹשֵׁל בְּהַר אִידָה הַגָּדוֹל וְהַמְהֻלָּל!

אַתָּה, הַשֶּׁמֶשׁ הָרוֹאֶה אֶת־הַכֹּל וּמַאֲזִין הַכֹּל,

וְאַתֶּם, הַנְּהָרוֹת, וְהָאָרֶץ, וְהָאֵלִים מִתַּחַת לָאָרֶץ,

אַתֶּם, עוֹנְשֵׁי הַמֵּתִים, שֶׁנִּשְׁבְּעוּ וּמָעֲלוּ מָעַל!

עֵדִים הֱיוּ וּשְׁמַרְתֶּם אֶת־דִּבְרֵי הַבְּרִית וְהַשְּׁבוּעָה: 280

אֲשֶׁר אִם־יַךְ אֲלֶכְּסַנְדְּרוֹס אֶת מֶנֶּלָּאוֹס הַגִּבּוֹר,

וְהָיְתָה־לּוֹ גַם־הֶלֶּנָּה גַם־כָּל־אוֹצְרוֹתֶיהָ כֻלָּהַם,

וְאָנוּ נָשׁוּבָה לְאַרְצֵנוּ בִסְפִינוֹת מַפְלִיגוֹת בַּיַּמִּים;

וְאִם־מֶנֶּלָּאוֹס הַצְּהַבְהַב יַכֶּה אֶת־אֲלֶכְּסַנְדְּרוֹס,

יִמְסְרוּ טְרוֹיִים מִיָּד אֶת־הֶלֶּנָּה וְאֶת־כָּל־אוֹצְרוֹתֶיהָ, 285

וְהֵמָּה יְשַׁלְּמוּ הַקְּנָס לָאַרְגֵּאִים בְּמִדָּה הֲגוּנָה,

מַס לֹא־יִשָּׁכַח מִפִּי כָל־הַדּוֹרוֹת הַבָּאִים אַחֲרֵינוּ.

וַאֲלֶכְּסַנְדְּרוֹס אִם־יִפֹּל, וְלֹא יֹאבֶה פְּרִיאַמּוֹס וּבָנָיו

יוֹצְאֵי יֶרֶךְ פְּרִיאַמּוֹס לְשַׁלֵּם הַקְּנָס שֶׁאָמַרְנוּ,

אוֹסִיף אֶלָּחֵם בַּעֲבוּר הַקְּנָס הַזֶּה גַם לְהַבָּא,  290

הוֹחֵל אוֹחִילָה פֹּה, עַד־אַשִּׂיג מַטְּרַת מִלְחַמְתִּי".

אָמַר וַיִּשְׁחַט בִּנְחֹשֶׁת אַכְזָרִית גַּרְגְּרוֹת הַכְּבָשִׂים,

שָׂמָם עַל הָאֲדָמָה, - עוֹד פִּרְפְּרוּ, וְרוּחַ אֵין בָּמוֹ,

יַעַן כִּי קָבְעָה אוֹתָם הַנְּחֹשֶׁת כֹּחָם וְנִשְׁמָתָם;

דָּלוּ הַיַּיִן מִמִּזְרַק הַיַּיִן בִּגְבִיעִים וְנָסְכוּ   295

נֶסֶךְ בִּתְפִלָּה וּתְחִנָּה לָאֵלִים הַהֹוִים לָנֶצַח.

וְאִישׁ אִישׁ מֵחֵיל הָאֲכַיִּים, מֵחֵיל אַנְשֵׁי טְרוֹיָה הִתְפַּלָּל:

זֶבְס הַגָּדוֹל וְהַמְהֻלָּל וְיֶתֶר הָאֵלִים הַנִּצְחִים!

אוֹתוֹ הָאִישׁ, אֲשֶׁר יָפִיר הָרִאשׁוֹן הַבְּרִית וְהַשְּׁבוּעָה,

מֹחוֹ־הוּא יִהְיֶה נִגָּר כַּיַּיִן הַזֶּה עַל־הָאָרֶץ,   300

מֹחוֹ שֶׁלּוֹ וְשֶׁל־בָּנָיו, וּנְשֵׁיהֶם תִּטְחַנָּה לַאֲחֵרִים".

כָּכָה קָרָאוּ; אַךְ קְרוֹנְיוֹן לֹא שָׁעָה אֶל־תְּפִלּוֹתֵיהֶם.

פָּתַח בְּתוֹכָם אִמְרוֹתָיו פְּרִיאַמּוֹס מִזֶּרַע דַּרְדַּנּוֹס:

"שִׁמְעוּ עָדַי, אַנְשֵׁי טְרוֹיָה וַאֲכַיִּים עֲדוּיֵי־הַמְּצָחוֹת!

הִנְנִי הוֹלֵךְ וְשָׁב לְאִלְיוֹס נְשׁוּבַת־הָרוּחוֹת,   305

יַעַן כִּי יִקְשֶׁה מִמֶּנִּי לַחֲזוֹת בְּעֵינַי מִלְחֶמֶת

בְּנִי שֶׁאָהַבְתִּי, בְּהֵאָבְקוֹ עִם־מֶנֶּלָּאוֹס יְדִיד־אָרֵס;

זֶבְס אַךְ־הוּא הַיּוֹדֵעַ וְכָל־יֶתֶר הָאֵלִים הַנִּצְחִים,

מִי־הוּא הָאִישׁ מִן־הַשְּׁנַיִם, שֶׁנֶּחְתַּךְ גּוֹרָלוֹ לַמָּוֶת".

מִלֵּל הַשָּׂב הָאֱלֹהִי וַיָּשֶׂם בְּמֶרְכַּבְתּוֹ הַכְּבָשִׂים,  310

עָלָה עָלֶיהָ וַיִּמְשֹׁךְ בְּיָדָיו אֵלָיו אֶת־הַמּוֹשְׁכוֹת;

עָלָה וְיָשַׁב עַל־יָדוֹ אַנְטֵנוֹר בְּמִרְכֶּבֶת תִּפְאַרְתּוֹ;

הִפְנוּ מֶרְכַּבְתָּם לְאָחוֹר, נֶחְפָּזִים בַּדֶּרֶךְ אִלְיוֹנָה.

וְהֶקְטוֹר בְּנוֹ שֶׁל־פְּרִיאַמּוֹס וְאוֹדִיסֵס הָאִישׁ הָאֱלֹהִי

מָדְדוּ הַמָּקוֹם לַקְרָב, וַיָּשִׂימוּ גוֹרָלוֹת בְּקוֹבַע   315

חָשׁוּל נְחֹשֶׁת עַל־סְבִיבוֹ, וַיְזַעְזְעוּם הֵנָּה וְהֵנָּה

לִרְאוֹת מִי יִהְיֶה הָרִאשׁוֹן לְהַטִּיל אֶת־כִּידוֹן הַנְּחֹשֶׁת.

סָבִיב הִתְפַּלְלוּ הָעַמִּים וּפָרְשׂוּ כַפַּיִם לָאֵלִים,

כַּמָּה וְכַמָּה אֲכַיִּים וּטְרוֹיִים הִתְחַנְּנוּ כָּכָה:

"זֶבְס אָבִינוּ, הַמּוֹלֵךְ בְּהַר אִידָה, הַגָּדוֹל וְהַמְהֻלָּל! 320

אוֹתוֹ הָאִישׁ, אֲשֶׁר גָּרַם מִלְחַמְתָּם שֶׁל־שְׁנֵי הָעֲמָמִים,

תְּנָה־לּוֹ, וְנִכְרַת מֵעַמּוֹ, וְיֵרֵד שְׁאוֹל תַּחְתִּית וְיָמוּת –

וְאָנוּ נִכְרֹת בְּרִית קֹדֶשׁ, בְּרִית שָׁלוֹם וְרֵעוּת נִצַּחַת".

כָּכָה קָרְאוּ; וְהֶקְטוֹר הַגָּדוֹל מְנוֹפֵף־הַקּוֹבַע

הֵסֵב אֶת־רֹאשׁוֹ וְזִעֲזַע – וַיֵּצֵא גוֹרָלוֹ שֶׁל־פָּרִיס.  325

יָשַׁב הַצָּבָא בְשׁוּרוֹת בַּמָּקוֹם, אֲשֶׁר־שָׁם הִצִּיג

סוּסָיו הַמְמַהֲרִים לָרוּץ וְנֶשֶׁק שְׁלַל־צְבָעִים הִנִּיחַ.

הִתְחִיל אֲזַי אֲלֶכְּסַנְדְּרוֹס הָאֱלֹהִי, אִישׁ הֶלֶּנָּה

יְפַת הַמַּחְלָפוֹת, מִתְלַבֵּשׁ, שָׂם כֵּלָיו הַיָּפִים עַל־כְּתֵפָיו.

תְּחִלָּה חָגַר לְשׁוֹקָיו, שָׂם אֶת־הַמְּצָחוֹת הַנָּאוֹת  330

בַּעֲלוֹת פֻּרְפּוֹת הַכֶּסֶף, בָּהֶן הֻדְּקָה מִצְחָה אֶל־שׁוֹקָהּ;

אַחַר־כֵּן הִדֵּק אֶל־חָזוֹ הַשִּׁרְיוֹן אֲשֶׁר־לְאָחִיו

לִיקָאוֹן וַיִּלְבְּשֵׁהוּ, וְהָלַם אוֹתוֹ הַשִּׁרְיוֹן.

תָּלָה עַל־כְּתֵפוֹ הַסַּיִף הַמְקֻשָּׁט בְּמַסְמְרוֹת כֶּסֶף,

חֶרֶב נְחֻשְׁתּוֹ, וַיִּטֹּל הַמָּגֵן הַגָּדוֹל וְהֶחָזָק;

חָבַשׁ לְרֹאשׁוֹ הָאַדִּיר הַקּוֹבַע הֶעָשׂוּי לְתִפְאָרָה,

צִיצִית מֵרַעְמַת־סוּסִים מְנַפְנֶפֶת אֲיֻמּוֹת בְּטוֹטַפְתּוֹ.

לָקַח הַכִּידוֹן הֶחָזָק, וְהָיָה מְאֹד נָאֶה לְכַפּוֹ.

אַף מֶנֶּלָּאוֹס הַגִּבּוֹר שָׂם עָלָיו גַּם־הוּא מַדָּיו אֵלֶּה.

אַחַר שֶׁשָּׂמוּ עֲלֵיהֶם אֲזֵנָם אִישׁ אִישׁ בְּתוֹךְ עַמּוֹ, 340

יָצְאוּ אֶל־בֵּין הָאֲכַיִּים וְהַטְּרוֹיִים וְעָמְדוּ בַתָּוֶךְ,

עֵינָם מַבְרִיקָה אֲיֻמּוֹת; וְהָרוֹאִים כֻּלָּם נִבְעָתוּ:

בּוֹלְמֵי־הַסּוּסִים הַטְּרוֹיִים וַאֲכַיִּים עֲדוּיֵי־הַמְּצָחוֹת.

וְעָמְדוּ קְרוֹבִים הַשְּׁנַיִם בַּמָּקוֹם שֶׁמָּדְדוּ לַקְּרָב שָׁם,

מְנוֹפְפִים רָמְחֵיהֶם בִּידֵיהֶם וְזוֹעֲמִים אִישׁ אֶת־רֵעֵהוּ. 345

הִשְׁלִיךְ אָז אֲלֶכְּסַנְדְּרוֹס הַכִּידוֹן הַמַּאֲרִיךְ־צִלּוֹ,

נִתְקַל הַכִּידוֹן בְּמָגֵן בֶּן־אַטְרֵס, הַמָּגֵן הֶעָגֹל;

אוּלָם לֹא נִבְקְעָה הַנְּחֹשֶׁת, וְעֻקְצוֹ הִתְכּוֹפֵף לְאָחוֹר

עַל־פְּנֵי הַמָּגֵן הָאַדִּיר. הַשֵּׁנִי הִתְנַשֵּׂא בֶן־אַטְרֵס,

הוּא מֶנֶּלָּאוֹס, וּבְיָדוֹ זֶה כִּידוֹן הַנְּחֹשֶׁת, וַיְפַלֵּל: 350

"זֶבְס הַמּוֹלֵךְ! נָא־תְנָה־לִי וּמֵאֲלֶכְּסַנְדְּרוֹס אֶנָּקֵם:

רִאשׁוֹן לִי־עָשָׂה הָרָעָה, וְיֹאבַד מִיָּדִי וְיָמֹת;

וְיִשְׁמַע הָעָם, וְיִירְאוּ עַד סוֹף כָּל־הַדּוֹרוֹת בְּנֵי אָדָם

לַעֲשׂוֹת רָעָה לְרֵעוֹ, שֶׁקִּדְּמוֹ בְלֶחֶם בְּבֵיתוֹ!"

אָמַר, וַיְנוֹפֵף וַיָּטֶל כִּידוֹנוֹ הַמַּאֲרִיךְ־צִלּוֹ, 355

הִכָּה בַכִּידוֹן בַּמָּגֵן הֶעָגֹל שֶׁל־בְּנוֹ שֶׁל־פְּרִיאַמּוֹס.

חָדַר הַכִּידוֹן הַקָּשֶׁה וַיַּחֲלֹף הַמָּגֵן הַמַּזְהִיר,

עָבַר הַשִּׁרְיָה הַיָּפָה, מַעֲשֵׂה אָמָּן לְתִפְאָרָה;

קָרַע הַכִּידוֹן כֻּתָּנְתּוֹ סָמוּךְ לִבְשַׂר הַמִּפְשָׂעָה;

נָטָה הַצִּדָּה הַלָּז וְנִמְלָט מֵאֹפֶל אֲבַדּוֹן.   360

שָׁלַף בֶּן־אַטְרֵס אֶת־סֵיפוֹ הַמְסֻמָּר בְּמַסְמְרֵי כָסֶף,

מִהֵר הִתְרוֹמֵם וַיַּךְ בְּכִפַּת הַקּוֹבַע –וַיְּנֻפַּץ

סֵיפוֹ לִרְסִיסִים שְׁלֹשָׁה־אַרְבָּעָה וַיִּפֹּל מִיָּדוֹ.

וּמֶנֶּלָּאוֹס הִבִּיט בְּמֶרְחֲבֵי רָקִיעַ וְנֶאֱנָק:

"זֶבְס אָבִינוּ, הֲיֶשְׁנוֹ אַכְזָרִי כָמוֹךָ בֵּין אֵלִים!   365

אָכֵן אָמַרְתִּי אֶנָּקֵם מֵאֲלֶכְּסַנְדְּרוֹס כְּרָעָתוֹ, -

עַתָּה הַסַּיִף בִּימִינִי מְנֻפָּץ לִרְסִיסִים, וְרָמְחִי

הָטֵל הֵטַלְתִּי לְלֹא־הוֹעִיל, וְלֹא אָבַד מִיָּדִי, לֹא הוּמָת".

שָׂח, וַיִּשְׂתָּעֵר וַיַּחֲזֵק בַּקּוֹבַע נֶעֱטַר־הָרַעְמָה,

הֵסֵב אֶת־פָּנָיו וּסְחָבוֹ אֶל־חֵיל הָאֲכַיִּים הַנְּדִיבִים- 370

הָיְתָה הָרְצוּעָה הַנָּאָה מְעִיקָה לְצַוָּארוֹ שֶׁל־פָּרִיס,

רְצוּעַת הָעוֹר, אֲשֶׁר הִדְּקָה קוֹבָעוֹ מִתַּחַת סַנְטֵרוֹ.

וְכָךְ הָיָה סוֹחֲבוֹ עַד־חֵילוֹ וְהָיָה לוֹ עוֹשֶׂה שֵׁם־עוֹלָם

לוּלֵא רָאֲתָה זֹאת אַפְרוֹדִיטָה, הִיא בִתּוֹ שֶׁל־זֵאוּס;

בָּאָה וַתְּנַתֵּק הָרְצוּעָה הַגְּזוּרָה מֵעוֹר פָּר שֶהוּמָת; 375

וְהֶעֱלָה בְיָדוֹ הַחֲזָקָה הַקּוֹבַע הָרֵיק. וְהַגִּבּוֹר

זְרָקוֹ וַיַּשְׁלִיכֶנּוּ אֶל־חֵיל הָאֲכַיִּים הַנְּעוּלִים

מְצָחוֹת הֲדוּרוֹת, וְרֵעָיו הַנֶּאֲמָנִים קִבְּלוּהוּ.

שׁוּב הִשְׂתָּעֵר בְּאַפּוֹ עֲלֵי־אֲלֶכְּסַנְדְּרוֹס לְהָרְגוֹ

בְּכִידוֹן נְחֻשְׁתּוֹ, וְאוּלָם נְשָׂאַתּוּ מִשָּׁם אַפְרוֹדִיטָה

בִּתּוֹ שֶׁל־זֶבְס עַל־נְקַלָּה – כְּבַת אֵלִים –וּבְסֵתֶר עֲרָפֵל,

אַף הֱבִיאַתּוּ לְלִשְׁכָּתוֹ הַנּוֹדְפָה כָּל־רֵיחוֹת בְּשָׂמִים.

אַחַר נִסְתַּלְּקָה, כְּדֵי לִקְרֹא לְהֶלֶּנָּה בַמִּגְדָּל הַנִּשָּׂא;

מָצְאָה אוֹתָהּ שָׁם יַחַד עִם־רַבּוֹת בְּנוֹת טְרוֹיָה סַבּוּהָ.

נָגְעָה־בָהּ בְּכַפָּהּ לְאַט בִּצְעִיפָהּ הַנּוֹדֵף הַנֶּקְטָר,  385

נָשְׂאָה אֵלֶיהָ אִמְרָתָהּ וַתִּלְבַּשׁ צוּרָתָהּ שֶׁל־אִשָּׁה

זְקֵנָה עוֹשָׂה בַצֶּמֶר – בְּעוֹדֶנָּה בְלָקֶדֵּימוֹן הָיְתָה

טֹוָה לָהּ אֵטוּן מַחְמַדִּים וְהָיְתָה חֲבִיבָה עָלֶיהָ;

דָּמְתָה אֵלֶיהָ וַתֹּאמֶר הָאֱלֹהִית אַפְרוֹדִיטָה:

"מַהֲרִי, כִּי אֲלֶכְּסַנְדְּרוֹס לָךְ קוֹרֵא לָשׁוּב הַבָּיְתָה. 390

הִנֵּה הוּא שׁוֹכֵב בַּלִּשְׁכָּה עַל־עַרְשׂוֹ הַחֲטוּבָה לְתִפְאָרָה,

מַזְהִיר בְּיָפְיוֹ וּבְשִׂמְלוֹת הַחֶמְדָּה; אַף לֹא תַאֲמִינִי,

אֲשֶׁר זֶה שָׁב מִן־הַקְרָב, וּכְיוֹצֵא בִמְחוֹלוֹת מַחֲנַיִם

זֶה מַרְאֵהוּ, וּכְשָׁב מִמְּחוֹלוֹת מַחֲנַיִם יָנוּחַ".

כָּכָה הִגִּידָה וַתְּעוֹרֵר חֲרוֹן אַף הֶלֶּנָּה בְלִבָּהּ; 395

אַךְ כְּשֶׁהִכִּירָה אֶת־עָרְפָּהּ הַיָּפֶה שֶׁל־בַּת־הָאֱלֹהִים,

גִּזְרַת שָׁדֶיהָ הַחֲמוּדִים וְעֵינֶיהָ הַנָּאוֹת וְהַנּוֹצְצוֹת,

נִבְעֲתָה וַתִּתְחַלְחֵל, וַתִּפְתַּח אֶת־פִּיהָ וַתֹּאמֶר:

"הוֹי אַכְזְרִיָּה, שַׁלָּמָה תִשְׁתּוֹקְקִי שׁוּב לְפַתּוֹתֵנִי?

אוּלַי אַתְּ רוֹצָה, כִּי אֵרְדָה בַכְּרַכִּים הַגְּדוֹלִים שֶׁל פְרִיגְיָה 400

אוֹ שֶׁל־מֵאוֹנְיָה הַנְּעִימָה, וּבְיַעַן כִּי יֶשְׁנוֹ שָׁם אֶחָד

חָבִיב עָלַיִךְ מִכָּל בְּנֵי הָאָדָם הַמְדַבְּרִים שְׂפַת אֱנוֹשׁ?

הֲמִשּׁוּם גְּבֹר מֶנֶּלָּאוֹס עֲלֵי־אֲלֶכְּסַנְדְּרוֹס הֶעָדִין

וּמֵרְצוֹתוֹ, כִּי־אָשׁוּב הַשְּׂנוּאָה אֶל־צֵל קוֹרַת בֵּיתוֹ,

הֲמִשּׁוּם־זֶה הֵנָּה בָּאת וּבְתַרְמִית אֵלַי תִּתְנַכָּלִי?  405

לְכִי אַתְּ וְהִשָּׁאֲרִי אִתּוֹ, וְזָנַחַתְּ אָרְחוֹת הָאֵלִים,

וְשׁוּב כַּף רַגְלֵךְ לֹא תִדְרֹךְ עַל־תּוֹעֲפוֹת הַר הָאוֹלִימְפּוֹס;

הָגֹה תֶהְגִּי עָלָיו, אַל־תָּסֵבִּי עֵינַיִךְ מִנֶּגְדּוֹ,

עַד שֶׁיִּרְחָמֵךְ, וְהָיִית־לוֹ לְאֵשֶׁת חֵיקוֹ אוֹ לְשִׁפְחָה.

שָׁמָּה לֹא אֵלֵךְ לְעוֹלָם, כִּי חֶרְפָּה הִיא לִי וּכְלִמָּה  410

לְהוֹסִיף הַצִּיעַ מִטָּתוֹ; כִּי עַתָּה כָל־בְּנוֹת טְרוֹיָה

תָּהֳלָה בִּי תָשֵׂמְנָה, וְגַם בְּלֹא־זֶה לִבִּי יִדְאָב".

עָנְתָה־לָהּ אַפְרוֹדִיטָה הַנִּפְלֵאת בָּאֵלוֹת בְּקָצֶף:

"אַל־תַּקְנִיטִינִי, חֲצוּפָה, פֶּן־אָשִׁיב מִמֵּךְ פָּנַי בְּאַפִּי,

וְנֶהְפַּךְ לִבִּי, וּשְׂנֵאתִיךְ מְאֹד תַּחַת אֲשֶׁר אֲהַבְתִּיךְ, 415

וְאֵיבַת עַד וּמַשְׂטֵמָה אַצִּיתָה בְלֵב שְׁנֵי הַגּוֹיִים,

בְּלֵב הַדַּנָּאִים וְהַטְּרוֹיִים, וְתֵרְדִי בְקָלוֹן שְׁאוֹלָה".

כָּכָה הִגִּידָה; וַתֶּחֱרַד הֶלֶּנָּה בַת־זֵאוּס הַנָּאוָה,

מַחֲשָׁה הָלְכָה וַתִּתְכַּס בַּצָּעִיף הַלָּבָן הַמַּכְסִיף,

כְּמוּסָה מֵעֵינֵי בְנוֹת טְרוֹיָה; וְהָאֵלָה הוֹלֶכֶת לְפָנֶיהָ. 420

וּכְשֶׁהִגִּיעוּ עַד־הֵיכַל תִּפְאַרְתּוֹ שֶׁל־אֲלֶכְּסַנְדְּרוֹס

וַתֵּחָפַזְנָה הַשְּׁפָחוֹת אֶל־עֲבוֹדָתָן וְאֶל־חֻקָּן.

וּכְשֶׁנִּכְנְסָה הַנִּפְלֵאת בַּנָּשִׁים לַלִּשְׁכָּה הָרָמָה,

אָחֲזָה אַפְרוֹדִיטָה מַנְעִימַת־הַחִיּוּךְ בְּכִסֵּא,

נָשְׂאָה וְהֶעֱמִידַתּוּ לְנֹכַח פְּנֵי אֲלֶכְּסַנְדְּרוֹס; 425

יָשְׁבָה עָלָיו הֶלֶּנָּה בַת־זֵאוּס תּוֹפֵשׂ־הָאֵיגִיס,

אַךְ אֶת־עֵינֶיהָ הֵסֵבָּה וַתּוֹכִיחֶנּוּ בִדְבָרִים:

"שַׁבְתָּ זֶה־כְּבָר מִן־הַקְּרָב? לְוַאי חָלָל נָפַלְתָּ וֶהֱמִיתְךָ

אוֹתוֹ הַגֶּבֶר הָאַדִּיר, שֶׁהָיָה לִי אִישִׁי הָרִאשׁוֹן!

הִנֵּה הָיִיתָ מִתְהַלֵּל לְפָנִים, כִּי אַתָּה עָלִיתָ  430

עַל מֶנֶּלָּאוֹס יְדִיד־אָרֵס בְּכֹחַ זְרוֹעֲךָ וְקֵינֶךָ;

לֵךְ וְקָרָאתָ הֲלֹם אֶת־הָאִישׁ מֶנֶּלָּאוֹס יְדִיד־אָרֵס,

יֵצֵא וְנִלְחָם שׁוּב אִתְּךָ. וְאוּלָם עֲצָתִי אָנֹכִי –

שֵׁב עַל־מְקוֹמְךָ וְאַל־תִּפְגַּע בָּאִישׁ מֶנֶּלָּאוֹס הַצְּהַבְהַב

לֶאֱסֹר עִמּוֹ מִלְחָמָה וְלַעֲרֹךְ קְרָב מִבְּלִי־חָכְמָה, 435

פֶּן־יַכְרִיעֲךָ פִתְאֹם בְּעֵץ הַחֲנִית אֲשֶׁר־בְּיָדוֹ!".

הֵשִׁיב־לָהּ פָּרִיס אֲמָרָיו וַיְדַבֵּר כַּדְּבָרִים הָאֵלֶּה:

“אִשָּׁה, אַל־נָא תַכְאִיבִי אֶת־לִבִּי בְגִדּוּפִים נִמְרָצִים!

אָמְנָם נִצְּחַנִי הַיּוֹם מֶנֶּלָּאוֹס, וְלוֹ עָמְדָה אַתֵּנָה –

מָחָר וְגָבַרְתִּי אָנֹכִי, כִּי גַם־עִמָּנוּ הָאֵלִים. 440

בּוֹאִי, וּבָאֳהָבִים נִתְעַלְּסָה עַל־עֶרֶשׂ רְפוּדָה;

יַעַן מֵעוֹלָם לֹא לָהַט לְבָבִי שַׁלְהֶבֶת הָאַהֲבָה –

גַּם בְּיוֹם בּוֹ נְהַגְתִּיךְ מִנְּאוֹת לָקֶדֵּימוֹן הַנָּאָה,

בְּלֶכְתֵּךְ אַחֲרַי בִּסְפִינָה חוֹתֶרֶת בַּיָּם, בָּרִאשׁוֹנָה

עֶדְנֵי אֲהָבִים רָוִינוּ בְּבוֹאֵנוּ אֶל־חוֹף אִי־קְרַנַּיָּה. - 445

כְּשֵׁם שֶׁהוּא לוֹהֵט הַיּוֹם בִּמְלֹא מַאֲוַיִּים מְתוּקִים".

אָמַר וַיִּפֶן לִיצוּעוֹ, וְאַחֲרָיו אִשְׁתּוֹ צוֹעֶדֶת.

הֵמָּה נָחוּ בָעֶרֶשׂ מַעֲשֵׂה מִקְשָׁה לְתִפְאָרָה,

וּמֶנֶּלָּאוֹס מְשׁוֹטֵט כְּחַיָּה טוֹרֶפֶת בַּצָּבָא,

חוֹפֵשׂ וָתָר, אֵיפֹה יִמְצָא אֶת־הָאֱלֹהִי אֲלֶכְּסַנְדְּרוֹס; 450

אֶפֶס אֵין אִישׁ בֵּין הַטְּרוֹיִים וּבֵין בַּעֲלֵי בְרִיתָם, שֶׁיַּרְאֶה

לוֹ לְמֶנֶּלָּאוֹס הַגִּבּוֹר, אֵי־אֲלֶכְּסַנְדְּרוֹס, אַיֵּהוּ.

לֹא מֵאַהֲבָה אוֹתוֹ הָיוּ מְכַסִּים, לוּ רָאוּ,

יַעָן כִּי שָׂנֹא שְׂנֵאוּהוּ כְּשָׂנְאָם הַכְּלָיָה הַשְּׁחוֹרָה.

וַאֲגַמֶּמְנוֹן הָעוֹצֵר־בַּגְּבָרִים אָז נָשָׂא אִמְרָתוֹ: 455

"שִׁמְעוּ אִמְרָתִי, טְרוֹיִים, וְדַרְדַּנִּים וּבַעֲלֵי בְרִיתָם!

הִנֵּה עֵינֵיכֶם הָרוֹאוֹת, כִּי יַד מֶנֶּלָּאוֹס גָּבֵרָה;

תְּנוּ־לוֹ כַיּוֹם אֶת־הֶלֶּנָּה בַת־אַרְגּוֹס עִם־כָּל־אוֹצְרוֹתֶיהָ

וְשַׁלֵּם תְּשַׁלְּמוּ הַקְּנָס כַּיָּאוּת, בְּמִדָּה הֲגוּנָה,

וְזִכְרוֹ לֹא יָמוּשׁ מִפִּי כָל־דּוֹרֵי הַדּוֹרוֹת הַבָּאִים". 460

כֹּה שָׂח בֶּן־אַטְרֵס, וְכָל הָאֲכַיִּים רָצוּ אֲמָרָיו.



שִׁיר רְבִיעִי: הֲפָרַת הַשְּׁבוּעָה / אֲגַמֶּמְנוֹן מְפַקֵּד אֶת־הַצָּבָא


אוּלָם הָאֵלִים הִתְאַסְּפוּ נִקְהֲלוּ סָבִיב לְזֵאוּס,

יוֹשְׁבִים עַל־רִצְפַּת הַזָּהָב, וְהֵבָּה הַגְּבִירָה בֵינֵיהֶם,

מוֹזְגָה לָהֶם מִן־הַנֶּקְטָר; וְהָאֵלִים מְבָרְכִים אִישׁ אָחִיו,

שׁוֹתִים מִסִּפְלֵי הַזָּהָב, מַשְׁקִיפִים עַל־פְּנֵי עִיר הַטְּרוֹיִים.

פִּתְאֹם עָלְתָה עַל־דַּעְתּוֹ שֶׁל־זֵאוּס לְהַקְנִיט אֶת־הֵרָה,  5

עָנָה וַיֹּאמֶר מְהַתֵּל בִּדְבָרִים שְׁנוּנִים וּבוֹטִים:

"שְׁתַּיִם הֵנָּה הָאֵלוֹת הָעוֹמְדוֹת לִימִין מֶנֶּלָּאוֹס-

הֵרָה מְלֶכֶת הָאַרְגוֹס וְאַתֵּנָה הָאֲלַלְקוֹמֶנִּית.

אוּלָם הֵן יוֹשְׁבוֹת מִנֶּגֶד, מִתְעַנְּגוֹת לַמַּרְאֶה מֵרָחוֹק;

אֶפֶס לֹא־כֵן אַפְרוֹדִיטָה, שֶׁקֶּסֶם שְׂחוֹק קַל עַל־שְׂפָתֶיהָ, 10

תָּדִיר עוֹמֶדֶת לִימִינוֹ וּמְפַלְּטָה אֶת־פָּרִיס מִמָּוֶת,

כֵּן גַּם־הַיּוֹם מִלְּטָה נַפְשׁוֹ, כִּי אָמַר כְּבָר יֵרֵד שְׁאוֹלָה.

אוּלָם יַד מֶנֶּלָּאוֹס יְדִידוֹ־שֶׁל־אָרֵס גָּבֵרָה.

עַתָּה הָבָה נִוָּעֵץ וְנִרְאֶה, אֵיךְ יִפֹּל הַדָּבָר:

אוּלַי מִלְחָמָה אֲיֻמָּה עִם־קוֹל עֲנוֹת קְרָבוֹת הַדָּמִים  15

נָעִיר אוֹ נַעֲשֶׂה שָׁלוֹם וְאַחֲוָה בֵּין שְׁנֵי הָעַמִּים.

וְהָיָה אִם־יִיטַב בְּעֵינֵיכֶם, וּבְעֵינֵי כֻלְּכֶם אִם־יִישַׁר,

וְנוֹתְרָה גַּם קִרְיַת פְּרִיאַמּוֹס הַמֶּלֶךְ נוֹשָׁבָה כְקֶדֶם,

וּמֶנֶּלָּאוֹס יִנְהַג אֶת־אִשְׁתּוֹ הֶלֶּנָּה בַת־אַרְגּוֹס".

כָּכָה שָׂח; וַתִּלֹּנָּה אַתֵּנָה וְהֵרָה בְּשָׁמְעָן,  20

יָשְׁבוּ יַחַד וְחָרְשׁוּ בְלִבָּן הָרָעָה עַל־טְרוֹיָה.

אוּלָם אַתֵּנָה לֹא עָנְתָה דָבָר, כִּי הֶחֱרִישָׁה,

אַפָּהּ חָרָה בְזֵאוּס אָבִיהָ, חֲמָתָהּ בָּעָרָה;

אֶפֶס לֵב הֵרָה לֹא הֵכִיל חֲרוֹנָהּ, וַתַּעַן וַתֹּאמֶר:

"קְרוֹנְיוֹן הָאַכְזָר! הוֹי, מַה־זֶּה תַּבַּעְנָה שְׂפָתֶיךָ? הַאֻמְנָם 25

נַפְשְׁךָ תִּרְצֶה, פָּעֳלִי כִּי יִהְיֶה מֵאָפַע? וּלְחִנָּם

בְּזֵעַת אַפִּי עָמַלְתִּי, גַּם סוּסַי פָּעוּ וַיִּלְאוּ,

בְּאָסְפִי הֲמוֹן גּוֹיִים רַבִּים לְפִיד לִפְּרִיאַמּוֹס וּלְבָנָיו?

פְּעַל וְאוּלָם כָּל־יֶתֶר הָאֵלִים פָּעָלְךָ לֹא יִרְצוּ".

קָצַף זֶבְס עַד־מְאֹד וַיַּעַן לָהּ כּוֹנְסִי־הֶעָבִים: 30

"הוֹי אַכְזְרִיָּה! מָה הֵרַע פְּרִיאַמּוֹס אוֹ זֶרַע פְּרִיאַמּוֹס

לָךְ, וּמַה־פִּשְׁעָם הַגָּדוֹל, כִּי אַתְּ אַדִּיר חֶפְצֵךְ מֵעוֹלָם

לְקַרְקֵר וּלְהַחֲרִיב אֶת־אִלְיוֹס הַקִּרְיָה הַבְּנוּיָה לְתִפְאָרָה?

וְאִלּוּ נִכְנַסְתְּ אַתְּ בְּשַׁעַר הָעִיר וּבַחוֹמָה הַגְּבֹהָה,

חַיִּים בָּלַעַתְּ אֲזַי אֶת־פְּרִיאַמּוֹס וְאֶת־כָּל־בְּנֵי פְּרִיאַמּוֹס  35

וְיֶתֶר אַנְשֵׁי טְרוֹיָה, אַךְ אָז בָּךְ חֲמָתֵךְ שָׁכָכָה.

עָשֹה גַם־תַּעֲשִׂי כִרְצוֹנֵךְ; וְאוֹתָה מַחֲלֹקֶת אַל־תּוֹסִיף

לִהְיוֹת לְמָדוֹן וּלְמַצָּה בֵּינִי וּבֵינֵךְ בְּתוֹכֵנוּ!

אֶפֶס עוֹד דָּבָר לָךְ אַגִּיד, וְשָׁמַרְתְּ דְּבָרַי אֵלֶּה בְלִבֵּךְ:

וְהָיָה כִּי־אֶרְצֶה אָנֹכִי לְהָשֵׁם עִיר מֵאֵין יוֹשֵׁב - 40

קִרְיָה, שֶׁאַתְּ בָּהּ חָפַצְתְּ, וְיוֹשְׁבֶיהָ חֲבִיבִים עָלָיִךְ, -

אַל־תַּעַצְרִינִי בְקִצְפִּי וְנָתַתְּ־לִי, לְכַלּוֹת בָּהּ אַפִּי,

יַעַן רָצִיתִי פָעֳלֵךְ, אַף כִּי לֹא רָצְתָה נַפְשִׁי.

כִּי מֵעָרִים נוֹשָׁבוֹת מֵאָדָם הַחַי עַל־אֲדָמוֹת,

אֲשֶׁר־תַּחַת הַשֶּׁמֶשׁ וְתַחַת שְׁמֵי־הַכּוֹכָבִים, 45

אַהֲבַת עוֹלָם אָהַבְתִּי אֶת־אִלְיוֹס הַקִּרְיָה הַקְּדוֹשָׁה,

מַלְכָּהּ פְּרִיאַמּוֹס וְאֶת־עַם פְּרִיאַמּוֹס זֶה תּוֹפֵשׂ־הָרֹמַח;

שָׁם לֹא חָסַר מֵעוֹלָם עַל־מִזְבְּחִי זֶבַח קָרְבָּנִי,

נִסְכִּי וְרֵיחַ נִיחוֹחִי, הָאֶשְׁכָּר הַיָּאֶה לָאֵלִים".

עָנְתָה לוֹ הֵרָה הַגְּבִירָה גִּדְלַת־הָעַיִן וַתֹּאמֶר: 50

"אָכֵן אֶת־שְׁלָשׁ־הֶעָרִים אָהַבְתִּי עַל־פְּנֵי הָאֲדָמָה:

אַרְגּוֹס, אַסְפַּרְטָה וְגַם מִיקֵנֵי רַחֲבַת־הַדְּרָכִים;

הַחֲרֵב תַּחֲרִיב אוֹתָן, אִם־פַּעַם תִּשְׂנָאֵן בְּלִבְּךָ,

אֵין אֲנִי בָאָה לְעֶזְרָתָן וְאֵינֶנִּי מְעַכְּבָה בַעֲדֶךָ.

וְאִלּוּ הָיִיתִי מוֹנַעַת וְעוֹצֶרֶת בַּעֲדְךָ מֵהַחֲרִיב, 55

דָּבָר זֶה מֶנִּי יִבָּצֵר לִמְנֹעַ, עָלַי כִּי גָבָרְתָּ.

אֶפֶס אַל־יִהְיֶה פָעֳלִי לָרִיק וּמֵאֶפַע יְגִיעָתִי,

יַעַן בַּת־אֵל גַּם־אֲנִי – מִמַּקֶּבֶת בּוֹר אֶחָד נֻקָּרְנוּ-

בִּתּוֹ אֲנִי וְהַכְּבוּדָה בִּבְנוֹתָיו שֶׁל־קְרוֹנוֹס הֶעָרוּם,

אַף בִּשְׁתֵּי אֵל אִכָּבֵדָה: בְּכוֹרָתִי וּשְׁמִי- וְאָנֹכִי 60

אִשְׁתְּךָ קֹרָא־לִי, וְאַתָּה הַמּוֹלֵךְ עַל־כָּל־בְּנֵי אַלְמָוֶת.

אָכֵן נִרְצֶה אִישׁ אָחִיו, אָנֹכִי אֲוַתֵּר עַל־דַּעְתִּי,

וְאַתָּה תְבַטֵּל דַּעְתֶּךָ; וְנִשְׁמְעוּ לָנוּ גַם־יֶתֶר

בְּנֵי הָאַלְמָוֶת הָאֵלִים. צַו אֶת־אַתֵּנָה וְהִבְהַלְתָּהּ

רֶדֶת אֶל־מַעַרְכוֹת־הַזְּוָעוֹת שֶׁל־הָאֲכַיִּים וְהַטְּרוֹיִים, 65

נַסֵּה תְנַסֶּה, וְיָפִירוּ הַטְּרוֹיִים הֵם תְּחִלָּה שְׁבוּעָתָם,

יֵלְכוּ וְיַזִּיקוּ לִבְנֵי הָאֲכַיִּים גֵּאֵי הַנִּצָּחוֹן".

כָּכָה הִגִּידָה; וְלֹא סֵרַב אֲבִי בְנֵי הָאֵלִים וְהָאָדָם;

תֵּכֵף שָׂח אֶל־אַתֵּנָה, הִבִּיעַ לָהּ אִמְרֵי הַכָּנָף:

"מַהֲרִי רְדִי אֶל־מַחֲנֵה בְנֵי הָאֲכַיִּים וְהַטְּרוֹיִים, 70

נַסֵּה תְנַסִּי, וְיָפִירוּ הַטְּרוֹיִים הֵם תְּחִלָּה שְׁבוּעָתָם,

יֵלְכוּ וְיַזִּיקוּ לִבְנֵי הָאֲכַיִּים גֵּאֵי הַנִּצָּחוֹן".

שָׂח וַיְעוֹדְדָהּ, וְאַתֵּנָה זֶה־כְּבָר לְכָךְ מִשְׁתּוֹקֶקֶת,

יָרְדָה מוּעָפָה בִיעָף מִתּוֹעֲפוֹת הַר הָאוֹלִימְפּוֹס.

כְּאוֹתוֹ הַכּוֹכָב, שֶׁשָּׁלַח בֶּן־קְרוֹנוֹס הֶעָרוּם לְמוֹפֵת 75

לְיוֹרְדֵי הַיָּם בָּאֳנִיּוֹת וּלְאוֹת לִצְבָא גוֹיִים אַדִּירִים,

מַזְהִיר וּמַבְרִיק וּמֵפִיץ נִיצוֹצוֹת וּרְשָׁפִים לְאֵין־מִסְפָּר, -

כָּכָה זִנְּקָה גַּם פַּלַּס־אַתֵּנָה בְּרִדְתָּהּ לָאָרֶץ.

קָפְצָה בְקֶרֶב הַצָּבָא, וְהָרוֹאִים כֻּלָּם מִשְׁתָּאִים,

טְרוֹיִים בּוֹלְמֵי־הַסּוּסִים וַאֲכַיִּים עֲדוּיֵי־הַמְּצָחוֹת; 80

וְיֵשׁ אֲשֶׁר יַשְׁקִיף הָאֶחָד וְעָנָה וְאָמַר אֶל־רֵעוֹ:

"אָכֵן יָשׁוּבוּ מִלְחָמָה אֲיֻמָּה וּקְרָבוֹת־הַזְּוָעוֹת

כְּקֶדֶם, אוֹ שָׁלוֹם וְאַחֲוָה יְכוֹנֵן בֵּין צִבְאוֹת הַגּוֹיִים

זֶבְס בֶּן־קְרוֹנוֹס הַנּוֹהֵג בְּחַסְדּוֹ מִלְחֲמוֹת בְּנֵי אָדָם".

כָּכָה נִדְבְּרוּ רַבִּים מִבְּנֵי הָאֲכַיִּים וְהַטְּרוֹיִים. 85

וְהִיא לָבְשָׁה צוּרַת בֶּן־אָדָם, הִתְעָרְבָה בִקְהַל אַנְשֵׁי טְרוֹיָה,

פְּנֵי לָאוֹדוֹקוֹס הַגִּבּוֹר פָּנֶיהָ, פְּנֵי בֶן־אַנְטֵנוֹר,

חוֹפֵשׂ וָתָר אֶת־פַּנְדָּרוֹס הָאֱלֹהִי וְיִמְצָאֵהוּ.

מָצְאָה אֶת־בְּנוֹ שֶׁל־לִיקָאוֹן עַז הַלֵּב וְהַתָּמִים

נִצָּב בְּמַעַרְכוֹת אַדִּירִים, נוֹשְׁקֵי־מָגִנִּים סְבָבוּהוּ, 90

עַמִּים שֶׁנָּהֲרוּ אַחֲרָיו מִנַּהֲרֵי נַחֲלֵי אֵיסֵפּוֹס.

קָרְבָה וַתִּגַּשׁ אֵלָיו וַתֹּאמֶר־לוֹ אִמְרֵי הַכָּנָף:

"הוֹי, בֶּן־לִיקָאוֹן הַגִּבּוֹר! הֲיֶשְׁךָ שׁוֹמֵעַ בְּקוֹלִי?

לִבְּךָ עֲרֹב וְשָׁלַחְתָּ חֵץ מָהִיר בִּלְבַב מֶנֶּלָּאוֹס,

וְכָל־אַנְשֵׁי טְרוֹיָה יוֹדוּךָ וִיהַלְלוּ שְׁמֶךָ; וְאוּלָם 95

יוֹתֵר מִכֻּלָּם יוֹדְךָ הָאִישׁ אֲלֶכְּסַנְדְּרוֹס הַמֶּלֶךְ.

אָמְנָם תִּשָּׂא מִמֶּנּוּ אֶת־מַשְׂאַת הַיְקָר וּמַתָּנוֹת,

בְּעֵינָיו כִּי־יִרְאֶה אֶת־בְּנוֹ שֶׁל־אַטְרֵס, אֶת־אִישׁ הַמִּלְחָמָה

אֶת־מֶנֶּלָּאוֹס הַמְטֹעָן זֶה חִצְּךָ, עַל מְדוּרַת אֲבֵלִים.

הָבָה וִירֵה בְּמֶנֶּלָּאוֹס הַגִּבּוֹר הַנּוֹדָע לִתְהִלָּה, 100

אַךְ לְאַפּוֹלוֹן הַלִּיקִי, הַמְהֻלָּל בֵּין רוֹמֵי־הַקֶּשֶׁת,

נִדְרְךָ תִּדֹּר וְנָדַרְתָּ־לוֹ מֵאָה מִבְּכוֹרוֹת טְלָאֶיךָ

כַּאֲשֶׁר תָּשׁוּב אֶל־בֵּיתְךָ בְּקִרְיַת זֶלֵּיָה הַקְּדוֹשָׁה".

כָּכָה הִגִּידָה אַתֵּנָה, וַיִּפְתְּ לֵב הַבַּעַר וַיִּפָּת;

מִהֵר וַיִּפְרֹק אֶת־קַשְׁתּוֹ הַחֲטוּבָה לְתִפְאָרָה, עֲשׂוּיָה 105

קַרְנָיו שֶׁל־אַיִל קַל־רָגֶל, - בֶּחָזֶה מִתַּחַת הִכָּהוּ,

קָפַץ הָאַיִל מִסֶּלַע, וְהָיָה לוֹ אוֹרֵב בַּמָּקוֹם,

בְּחָזוֹ הִכָּהוּ, וַיִּפֹּל הַלָּז עַל־הַצּוּר אֲחוֹרַנִּית.

קַרְנָיו הַצּוֹמְחוֹת בְּרֹאשׁוֹ אָרְכָּן שִׁשָּׁה־עָשָׂר טָפַח.

לוֹטֵשׁ קַרְנַיִם, אִישׁ אָמָּן, הוּא יָגַע וַיְכוֹנֵן וְהִדְּקָן, 110

לָטַשׁ לְתִפְאָרָה הַכֹּל וַיַּעַשׂ לַקֶּשֶׁת וָו זָהָב.

קַשְׁתּוֹ הֵיטִיב לְכוֹנֵן, תְּמָכָהּ בָּאָרֶץ וּדְרָכָהּ,

עַד שֶׁרֵעָיו הַנַּעֲלִים מַחֲזִיקִים הַצִּנּוֹת מִלְּפָנָיו,

פֶּן־יַקְדִּימוּ וְקָפְצוּ בְנֵי הָאֲכַיִּים, בְּנֵי חַיִל,

טֶרֶם יִפֹּל בֶּן־אַטְרֵס, הוּא מֶנֶּלָּאוֹס יְדִיד־אָרֵס. 115

הֵסִיר מִכְסֵה אַשְׁפָּתוֹ וַיִּטֹּל חֵץ־כָּנָף, שֶׁטֶּרֶם

נִסָּה בְיֶתֶר הַקֶּשֶׁת, חֵץ נוֹשֵׂא יִסּוּרִים אֲפֵלִים;

מִהֵר וַיָּשֶׂם אֶת־חֵץ הַתַּמְרוּרִים עַל־יֶתֶר הַקֶּשֶׁת,

וּלְאַפּוֹלוֹן הַלִּיקִי, הַמְהֻלָּל בֵּין רוֹמֵי־הַקֶּשֶׁת,

נָדַר נִדְרוֹ וְיַקְרִיב לוֹ מֵאָה מִבְּכוֹרוֹת הַטְּלָאִים 120

כַּאֲשֶׁר יָשׁוּב אֶל־בֵּיתוֹ בְּקִרְיַת זֶלֵּיָה הַקְּדוֹשָׁה.

מָתַח, וְיָדוֹ אוֹחֶזֶת בֶּחָרִיק וּבְעוֹרֵק הַבָּקָר;

לָחַץ הַיֶּתֶר אֶל־דַּדּוֹ וְעֹקֶץ הַבַּרְזֶל לַקָּשֶׁת.

אַךְ כְּשֶׁדָּרַךְ בְּעִגּוּל אֶת־קַשְׁתּוֹ, הַקֶּשֶׁת הַגְּדוֹלָה,

שָׁרְקָה הַקֶּשֶׁת, וְצָלַל הַיֶּתֶר, וְחִצּוֹ הִתְפָּרֵץ,  125

נִשָּׂא בְרֹאשׁוֹ הַמְחֻדָּד, מִשְׁתּוֹקֵק לְהִכָּנֵס בֶּהָמוֹן.

אֶפֶס כִּי אוֹתְךָ, בֶּן־אַטְרֵס, לֹא נָשׁוּ הָאֵלִים הַנִּצְחִים!

בִּתּוֹ הַבְּכִירָה שֶׁל־זֶבְס, חוֹנֶנֶת הַתְּשׁוּעָה וְהַבִּזָּה,

עָמְדָה מִמּוּלְךָ וְהִטְּתָה אֶת־חֵץ הַיִּסּוּרִים מִמֶּךָּ.

הִטְּתָה אוֹתוֹ מִבְּשָׂרוֹ, כְּאוֹתָהּ הָאֵם הַמֵּשִׁיבָה  130

זְבוּב מִבְּשַׂר עוּלָהּ בַּר־בִּטְנָהּ הַנָּם, וּמְנוּחָתוֹ נָעֵמָה;

הִפְנְתָה אוֹתוֹ אֶל־עֵבֶר פְּנֵי קַרְסֵי הַזָּהָב, מְקוֹם שָׁם

יִפְגְּעוּ קַרְסֵי הָאֵזוֹר בַּשִּׁרְיָן הֶעָשׂוּי שְׁתֵּי כְנָפוֹת.

נִתְקַל חֵץ הַתַּמְרוּרִים בָּאֵזוֹר הַכָּרוּךְ עַל־בְּשָׂרוֹ,

חָדַר וַיַּעֲבֹר הָאֵזוֹר הֶעָשׂוּי מַעֲשֵׂה אָמָּן, 135

טָעַן וְחָלַף הַשִּׁרְיָן – מַעֲשֵׂה אָמָּן לִתְהִלָּה-

גַּם אֶת־כֶּסֶת הַפַּח אֲשֶׁר־לִבְשָׂרוֹ, שֶׁשִּׁמְּשָׁה

תָּרִיס לוֹ בִפְנֵי חֲנִיתוֹת, וְהִיא הַמְּגִנָּה בְיוֹתֵר.

פָּגַע הַחֵץ בּוֹ וַיִּשְׂרֹט בִּבְשָׂרוֹ שָׂרֶטֶת מִלְמָעְלָה:

תֵּכֶף הִתְחִילוּ מְקַלְּחִים דְּמֵי פִצְעוֹ כֵּהִים אֲדֻמִּים. 140

כְּפֶלַח הַשֵּׁן בִּידֵי אִשָּׁה בַת־קַרְיָה אוֹ בַת־מֵאוֹנְיָה

אֲשֶׁר־צְבָעַתוּ אַרְגָּמָן לְתַכְשִׁיט שֶׁל־לֶחִי לְסוּסִים,

שָׁרוּי בַּלִּשְׁכָּה וּמֻנָּח, וְרַבִּים מֵרוֹכְבֵי הָרֶכֶב

רוֹצִים בּוֹ לִזְכּוֹת, וְאוּלָם רַק מֶלֶךְ זוֹכֶה בַתַּכְשִׁיט-

הָדָר לִשְׁנֵיהֶם, תִּפְאֶרֶת לַסּוּס וּתְהִלָּה לָרַכָּב, - 145

כָּכָה אָז אָדְמוּ מִדָּמְךָ, הוֹי מֶנֶּלָּאוֹס, יְרֵכֶיךָ

זְקוּפוֹת הַגִּזְרָה, שׁוֹקֶיךָ וּפְנֵי קַרְסֻלֶּיךָ הַנָּאִים,

נִבְעֲתוּ פְנֵי אֲגַמֶּמְנוֹן הָעוֹצֵר־בַּגּוֹיִים, כְּשֶׁרָאָה

אֶת־דְּמֵי אָחִיו הַשְּׁחוֹרִים נִגָּרִים וְקוֹלְחִים מִפִּצְעוֹ.

גַּם־מֶנֶּלָּאוֹס יְדִיד־אָרֵס אִישׁ הַמִּלְחָמָה אָז נִבְהָל; 150

אֶפֶס כְּשֶׁרָאָה הַפְּתִיל וְהָאַנְקוֹלִים נוֹשְׁרִים הַחוּצָה,

שָׁבָה גַּם־רוּחוֹ אֶל־לִבּוֹ, נָח הַגִּבּוֹר וְנִרְגָּע.

נֶאֱנַח מַר אֲגַמֶּמְנוֹן וַיִּשָּׂא אִמְרָתוֹ וַיֹּאמֶר,

אוֹחֵז בְּיַד מֶנֶּלָּאוֹס, גַּם־רֵעָיו עֲמִיתָיו נֶאֱנָחוּ:

"אָחִי יַקִּירִי, לְמוֹתְךָ כָּרַתִּי בְרִית שָׁלוֹם, לְבַדְּךָ 155

כִּי־הִצַּגְתִּיךָ לְהִלָּחֵם בַּטְּרוֹיִים בְּעַד כָּל־הָאֲכַיִּים!

עַתָּה פְּצָעוּךָ הַטְּרוֹיִים, הֵפֵרוּ הַבְּרִית וְהַשְּׁבוּעָה.

אָמְנָם וְאָמְנָם לֹא שָׁוְא דִּבְרֵי הָאָלָה, וְדַם־כְּבָשִׂים,

וְיַיִן נָסַכְנוּ לְאוֹת בְּרִית וּתְקִיעוֹת הַכַּף שֶׁתָּקָעְנוּ;

שׁוֹכְנֵי אוֹלִימְפּוֹס אִם־יַחֲרִישׁ וְלֹא יָעִיר חֲמָתוֹ עַד־רֶגַע, 160

בְּעִתָּהּ יָחִישׁ נִקְמָתוֹ, וְנָשׂא יִשְׂאוּ עֲווֹנָם,

כָּפְרוֹ יִתְּנוּ רָאשֵׁיהֶם וּנְשֵׁיהֶם וְגַם עוֹלְלֵיהֶם.

הִנֵּה יָדַעְתִּי נֶאֱמָנָה וּבְלִבִּי וּבְרוּחִי תִכָּנְתִּי:

יָבוֹא יוֹם, וְתֹאבַד מֵעִיר בַּת־אִלְיוֹס הַקְּדוֹשָׁה וְתֶחֱרָב,

וְהָיָה לְאוֹבֵד פְּרִיאָם וּלְאֹם פְּרִיאָם תּוֹפֵשׂ־הָרֹמַח, 165

וְאָנַף בֶּן־קְרוֹנוֹס בָּם, זֶבְס הַמַּגְבִּיהִי לָשֶׁבֶת בָּאֵיתֶּר,

וְעָלָה עֲלֵיהֶם בְּאֵיגִיס אַשְׁמַנִּים, וִיזַעְזְעָהּ עַל־כֻּלָּם

וְזָעַם הַמַּעַל הַזֶּה. וְיָקוּם הַדָּבָר וְכֵן יִהְיֶה!

אוּלָם אֲהָהּ, מֶנֶּלָּאוֹס, זֶה־שִּׁבְרִי מַה־יִּגְדַּל וִיגוֹנִי,

אַתָּה אִם־תִּגְוַע וְתָמוּת, וּצְבָאֲךָ יִמְלָא עַל־אָרֶץ, 170

אָשׁוּב וּכְבוֹדִי מְחֻלָּל לְאַרְגּוֹס הָאָרֶץ הַצְּחִיחָה,

יַעַן כִּי יִזְכְּרוּ מִיָּד הָאֲכַיִּים אֶת־אֶרֶץ מְכוֹרָתָם,

יִזְנְחוּ פֹּה אֶת־הֶלֶּנָּה בַת־אַרְגּוֹס לִמְשׂוֹשׂ אַנְשֵׁי טְרוֹיָה,

יָגִיל פְּרִיאַמּוֹס גַּם־הוּא – וְעַצְמוֹתֶיךָ תִרְקַבְנָה

פֹּה, בִּשְׂדֵה טְרוֹיִים, וּבְטֶרֶם בִּצַּעְתָּ אֶת־אֲשֶׁר יָזַמְתָּ. 175

הִנֵּה כֵן יֹאמַר הָאוֹמֵר אָז אַחַד הַטְּרוֹיִים הַיְהִירִים,

עוֹלֶה פוֹסֵעַ עַל־גַּבֵּי גַּל מֶנֶּלָּאוֹס הַמְהֻלָּל:

"תַּעֲלֶה בְיַד אֲגַמֶּמְנוֹן לְכַלוֹת חֲמָתוֹ בְכָל־אָדָם,

כַּאֲשֶׁר עָלְתָה בְיָדוֹ לְהָבִיא לָרִיק חֵיל אֲכַיִּים

עַתָּה הֵנָּה! וְשָׁב בַּיְתָה אֶל־אֶרֶץ מְכוֹרָתוֹ שֶׁאָהַב, 180

רֵיקוֹת סְפִינוֹתָיו, וְהִשְׁאִיר פֹּה אֶת־בֶּן־אַטְרֵס הַגִּבּוֹר!"

כָּכָה גַּם יֹאמַר; לוּ פָצְתָה וְהִרְחִיבָה־לִי פִּיהָ הָאָרֶץ!"

עָנָה לוֹ מֶנֶּלָּאוֹס הַצְּהַבְהַב וַיְנַחֲמוֹ בִדְבָרִים:

"אָנָּא הֵרָגַע וּשְׁקֹטָה, וְלֹא־יִדְאַג לִי חֵיל הָאֲכַיִּים!

נִתְקַל הַחֵץ הַמְחֻדָּד בְּמָקוֹם שֶׁאֵין בּוֹ סַכָּנָה,  185

מָגֵן לִי הָיָה מִלְמַעְלָה הָאֵזוֹר הַמַּזְהִיר, מִתַּחְתָּיו

סִינַר־הַשִּׁרְיוֹן וְהַכֶּסֶת, בָּהּ עָמְלוּ חָרָשֵׁי נְחֹשֶׁת".

לוֹ אֶת־אֲמָרָיו אָז הֵשִׁיב הָאִישׁ אֲגַמֶּמְנוֹן הַשַּׁלִּיט:

"וְלוּ כִדְבָרֶיךָ וְהָיָה, אֲהָהּ מֶנֶּלָּאוֹס, אָח יַקִּיר!

אֶפֶס יַבְהִילוּ הָרוֹפֵא, וּבָדַק בַּפֶּצַע, וְיָשִׂים 190

עֶשְׂבֵי הָרִפְאוּת עָלָיו וְיִרְפָּא יִסּוּרָיו הַשְּׁחוֹרִים".

עָנָה וַיֹּאמֶר לְטַלְתִּבְּיוֹס הָאִישׁ הָאֱלֹהִי הַכָּרוֹז:

"מַהֲרָה חוּשָׁה, טַלְתִּבְּיוֹס, וּקְרָא אֶת־הָאִישׁ אֶת־מָכָאוֹן,

הוּא הַבֵּן שֶׁל־אַסְקְלֵפְּיוֹס, הָרוֹפֵא הַתָּמִים הַמְפֻרְסָם,

יָבוֹא וְיִסְתַּכֵּל בְּבֶן־אַטְרֵס הַשַּׁלִּיט הַדּוֹמֶה־לְאָרֵס,  195

הִנֵּה פְצָעָהוּ בְחִצּוֹ אִישׁ רוֹבֶה מִיּוֹדְעֵי קֶשֶׁת,

טְרוֹיִי אוֹ לִיקִי, לְתְהִלָּה לוֹ, וְלָנוּ לְשָׁבֶר".

כָּכָה אָמַר, וְלֹא הִמְרָה אֶת־פִּיו הַכָּרוֹז בְּשָׁמְעוֹ.

נֶחְפַּז הָלַךְ בְּעַם הָאֲכַיִּים בְּשִׁרְיוֹנוֹת־הַנְּחֹשֶׁת,

חוֹפֵשׂ וָתָר אֶת־מָכָאוֹן הַגִּבּוֹר. מְצָאוֹ – וְהוּא נִצָּב, 200

עוֹטְרִים לוֹ שׁוּרוֹת אַדִּירִים, מַחֲזִיקֵי־מָגִנִּים, בְּנֵי עַמּוֹ,

נָהֲרוּ אַחֲרָיו מִטְּרִיקָה, הָאָרֶץ הַכְּבֵדָה בַסּוּסִים.

קָרַב עָדָיו וַיִּגַּשׁ וַיֹּאמֶר־לוֹ אִמְרֵי הַכָּנָף:

"קוּם, בֶּן־אַסְקְלֵפְּיוֹס, וָלֵךְ, אֲגַמֶּמְנוֹן הַשַּׁלִיט לְךָ קוֹרֵא,

תִּבְדֹּק אֶת־מֶנֶּלָּאוֹס הַגִּבּוֹר וְהַגְּבִיר לָאֲכַיִּים,  205

הִנֵּה פְצָעָהוּ בְחִצּוֹ אִישׁ רוֹבֶה מִיּוֹדְעֵי קֶשֶׁת,

טְרוֹיִי אוֹ לִיקִי, לִתְהִלָּה לוֹ, וְלָנוּ לְשָׁבֶר".

כָּכָה הִבִּיעַ, וַיָּפָג אָז לֵב מָכָאוֹן בְּחָזֵהוּ;

צָעֲדוּ בַּמַּחֲנֶה הַגָּדוֹל שֶׁל־הָאֲכַיִּים בַּהֲמוֹנָם,

עַד שֶׁהִגִּיעוּ עַד־מְקוֹם מֶנֶּלָּאוֹס הַצְּהַבְהַב הַכּוֹאֵב. 210

סָבִיב שָׁתוּ עָלָיו, כִּתְּרוּהוּ כָל־אַנְשֵׁי הַחַיִל

בְּמַעְגָּל; עָמַד הַגֶּבֶר הַדּוֹמֶה־לָאֵלִים בָּאֶמְצָע.

קָרַב וַיִּתְלֹשׁ הַחֵץ מִתּוֹךְ הַחֲגוֹרָה הַצְּמוּדָה;

אַךְ בְּהִתָּלֵשׁ הַחֵץ הִתְרוֹפְפוּ אַנְקוֹלָיו הַחַדִּים.

הִתִּיר אֲזוֹרוֹ הַמַּזְהִיר יְקָרוֹת וְהַסִּינָר מִתַּחְתָּיו, 215

גַּם אֶת־כֶּסֶת הַפַּח, בָּהּ עָמְלוּ חָרָשֵׁי נְחֹשֶׁת.

אַחֲרֵי הִתְבּוֹנְנוֹ בַפֶּצַע, בּוֹ חָדַר הַחֵץ הַמְּרִירִי,

מָצַץ הַדָּם מִן־הַפֶּצַע וּבְדַעַת כִּסָּהוּ בְעֶשְׂבֵי

תְּרוּפָה, שֶׁמְּסָרָם בִּידִידוּת לְפָנִים כִירוֹן לְאָבִיו.

הֵמָּה טְרוּדִים עַל־יַד מֶנֶּלָּאוֹס הַקּוֹרֵא־בְחָיִל, 220

וְשׁוּרוֹת טְרוֹיִים נוֹשְׁקֵי־מָגִנִּים הִתְקָרְבוּ אֲלֵיהֶם;

שָׂמוּ עֲלֵיהֶם גַּם־הֵמָּה אֶת־נִשְׁקָם, שׁוּב קְרָבוֹת שָׁאָפוּ.

וְעַיִן לֹא רָאֲתָה אָז אֶת־הָאֱלֹהִי אֲגַמֶּמְנוֹן

נִרְפֵּה יָדַיִם אוֹ נֶחְבָּא, אוֹ מְמָאֵן לָרֶדֶת לָשָּׁעַר-

נַפְשׁוֹ כִי שָׁאֲפָה קְרָבוֹת, שֶׁהֵמָּה תִפְאַרְתָּם שֶׁל־גְּבָרִים. 225

נָטַשׁ אֶת־סוּסָיו וְאֶת־רִכְבּוֹ הַמֵּפִיק נְגֹהוֹת הַנְּחֹשֶׁת-

וְנַעֲרוֹ אֶבְרִימֶדּוֹן בֶּן־תַּלְמַי בְּנוֹ שֶׁל־פֵּירַיּוֹס

נוֹהֵג מֵרָחוֹק בָּהֶם, וְהַסּוּסִים נוֹחֲרִים אֵימָה-

צִוָּה עָלָיו בְּמַפְגִּיעַ, לְבַל־יִרְחַק וְהָיָה לוֹ נִמְצָא,

לִכְשֶׁיִּיעֲפוּ אֲבָרָיו בְּצַעֲדוֹ מוֹשֵׁל בֶּהָמוֹן:    230

רַגְלִי הוּא עַצְמוֹ הִתְהַלֵּךְ בֵּין מַעַרְכוֹת גְּבָרִים בַּגְּדוּדִים.

וְהָיָה כִּי־יִרְאֶה מֵחֵיל הַדַּנָּאִים הָרוֹכְבִים בַּסּוּסִים

שׁוֹקְדִים עַל־דְּבַר הַמִּלְחָמָה, וִיעוֹדְדֵם בִּדְבָרִים וְיֹאמַר:

"הוֹי הָאַרְגֵּאִים, יְדֵיכֶם אַל־נָא תִרְפֶּינָה בִקְרָב עַז!

יַעַן כִּי זֵאוּס אָבִינוּ לֹא יֵצֵא לִישׁוּעַת הַכּוֹזְבִים; 235

אֶפֶס כָּל־הָרִאשׁוֹנִים לְהָפֵר הַבְּרִית וְהַשְּׁבוּעָה-

הֵמָּה מִבְּשָׂרָם הָרַךְ יֹאכְלוּ הַדַּיּוֹת וְהָעָיִט

וְאָנוּ בִסְפִינוֹתֵינוּ נִנְהַג בַשִּׁבְיָה נְשֵׁיהֶם

יַחַד עִם־עוֹלְלֵיהֶם, כִּי נִלְכֹּד הַמְּצוּדָה הַבְּצוּרָה".

וְהָיָה כִּי־יִפְגַּע בִּגְבָרִים מִשְׁתַּמְּטִים מִבּוֹא בַמִּלְחָמָה, 240

וְיִגְעַר בָּהֶם וְיוֹכִיחֵם בְּתוֹכָחוֹת וּבְאִמְרֵי הַזָּעַם:

"אִי־לָכֶם, חוֹבְבֵי־חִצִּים, הֲטֶרֶם תִּכָּלְמוּ, בְּנֵי אַרְגּוֹס?

לָמָה עֲמַדְתֶּם פִּתְאֹם נִדְהָמִים כְּעָפְרֵי אַיָּלִים,

אֲשֶׁר יִיעֲפוּ בְרוּצָם עַל־רַחֲבֵי הַמִּישׁוֹר הַגָּדוֹל,

פִּתְאֹם יַעַמְדוּ עַל־עָמְדָם, וּבְלִבָּם כָּלְתָה גְבוּרָתָם- 245

כָּכָה גַּם־אַתֶּם עֲמַדְתֶּם נִפְחָדִים וְאֵינְכֶם נִלְחָמִים.

אוּלַי אַתֶּם מְחַכִּים, עַד יִקְרְבוּ הַטְּרוֹיִים עַד־לִפְנֵי

אֳנִיּוֹתֵינוּ הַנָּאוֹת עַל־חוֹפֵי הַיָּם הָאֲפֹרִים,

וְתִרְאוּ, אִם־פְּרוּשָׂה עֲלֵיכֶם יְמִינוֹ שֶׁל־קְרוֹנְיוֹן לְהַצִּיל?"

כָּכָה הִתְהַלֵּךְ מִסְתַּכֵּל בְּעֵין שַׁלִּיט בְּשׁוּרוֹת הַגְּבָרִים. 250

קָרַב עַד גְּדוּדֵי הַכְּרֵתִים בְּהִתְהַלְּכוֹ בֶהָמוֹן בֵּין גְּבָרִים,

וְהֵמָּה מִזְדַּיְּנִים מִסָּבִיב לְאִידוֹמֶנֵּס אִישׁ הֶחָיִל;

וְאִידוֹמֶנֵּס בְּרֹאשׁ הֶחָלוּץ, כַּחֲזִיר־בָּר נֶאְדָּר בְּעֻזּוֹ,

אַךְ מֵרִיאוֹנֵס בָּא אַחֲרָיו וּמְעוֹדֵד הַמְאַסֵּף לַמַּחֲנֶה.

וַאֲגַמֶּמְנוֹן הָעוֹצֵר־בַּגְּבָרִים שָׂמַח כִּי־רָאָם,  255

תֵּכֶף פָּנָה בִידִידוּת אֶל־אִידוֹמֶנֵּס וְכֹה אָמַר:

"אִידוֹמֶנֵּס, לִי־יָקַרְתָּ מִכָּל־הַדַּנָּאִים הָרוֹכְבִים

גַּם בִּתְשׁוּאוֹת הַקְּרָב וְגַם בְּכָל־עִנְיָן שֶׁיִּהְיֶה,

גַּם בִּסְעֻדַּת הֶחָג, עֵת יִמְזְגוּ טוֹבֵי אַרְגֵּאִים

לָמוֹ בְּמִזְרְקֵי יַיִן אֶת־יֵין הַכִּבּוּדִים הַנּוֹצֵץ; 260

יַעַן כִּי שְׁאָר הָאֲכַיִּים יְפֵי־הַתַּלְתַּלִּים בִּמְשׂוּרָה

נִתָּן יֵינָם, וְאַתָּה לְעוֹלָם כּוֹס יֵינְךָ מְלֵאָה

נֶגְדְּךָ כְּכוֹסִי אָנֹכִי – כְּאַוַּת נֶפֶשׁ נִשְׁתֶּה הַיָּיִן.

קוּמָה וָרֵד אֶל־הַקְּרָב, הֱיֵה כַּאֲשֶׁר לִהְיוֹת הִסְכָּנְתָּ!"

עָנָה־לוֹ אִידוֹמֶנֵּס הַגְּבִיר לִבְנֵי כְרֵתִים וַיֹּאמֶר: 265

"בְּנוֹ שֶׁל־אַטְרֵס, גֶּבֶר עֲמִיתְךָ הָיִיתִי וְכֵן אֶהְיֶה

לְעוֹלָם, כַּאֲשֶׁר נִשְׁבַּעְתִּי לְךָ וְנִעֲנַעְתִּי בְרֹאשִׁי;

עוֹרְרָה אֶת־יֶתֶר בְּנֵי הָאֲכַיִּים יְפֵי־הַמַּחְלָפוֹת,

נָחוּשׁ וְנִתְגָּר הַקְּרָב, וּבְיַעַן הֵפֵרוּ הַשְּׁבוּעָה

אַנְשֵׁי טְרוֹיָה; וְנָכוֹן לָאֵלֶּה הַמָּוֶת, וְרָעוֹת  270

תְּבַהֲלוּם, יַעַן כִּי הֵם רִאשׁוֹנִים הֵפֵרוּ הַשְּׁבוּעָה".

כָּכָה הִבִּיעַ; וַיִּחַדְּ בְּלִבּוֹ בֶן־אַטְרֵס וַיַּעֲבֹר

בֵּין הַהֲמוֹנִים, מִתְהַלֵּךְ בָּא עַד לִשְׁנֵי הָאָיַסִּים;

עָמְדוּ חֲמוּשִׁים, וּסְבִיבָם חֵיל רַגְלִים רַבִּים כְּעַב־עָנָן.

כָּכָה מֵרֹאשׁ צוּר יֵשׁ־יָשׁוּר רוֹעֵה הָעִזִּים עֲנָנָה, 275

עוֹלָה מִפַּאֲתֵי יָם וְנִשֵּׂאת עַל־כַּנְפֵי זֶפִירוֹס,

נִרְאֵית לַמַּבִּיט מֵרָחוֹק כְּצוֹעֶדֶת עַל־מֶרְחֲבֵי יַמִּים,

שְׁחוֹרָה מִזֶּפֶת, מְרַחֶפֶת עַל־פְּנֵי יָם, וְסוּפָה בִכְנָפָהּ –

נִבְעָת מִמַּרְאֵה עֵינֵיהוּ יַכְנִיס אֶת־עֶדְרוֹ בִמְעָרָה:

כָּכָה נָהֲרוּ אַחֲרֵי שְׁנֵי הָאָיַסִּים מַעַרְכוֹת 280

נְעָרִים מִזֶּרַע אֱלוֹהַּ, גִּבּוֹרִים שׁוֹאֲפֵי קְרָבוֹת,

בְּשׁוּרוֹת מַשְׁחִירוֹת וּצְפוּפוֹת, נוֹשְׁקֵי־צִנּוֹת וּרְמָחִים.

רָאָה אוֹתָם – וַיָּגֶל לְבַב אֲגַמֶּמְנוֹן הַשַּׁלִּיט;

נָשָׂא אֶת־קוֹלוֹ אֲלֵיהֶם וַיַּעַן אֶת־אִמְרוֹת הַכָּנָף:

"הוֹי הָאָיַסִּים, מַצְבִּיאֵי אַרְגֵּאִים בְּשִׁרְיוֹנוֹת־הַנְּחֹשֶׁת! 285

אֵין אֲנִי גוֹזֵר עֲלֵיכֶם, וְלֹא־יָאֶה לְעוֹדֵד אֶת־שְׁנֵיכֶם,

יַעַן בְּעַצְמְכֶם תִּגְּשׂוּ בָעָם, כִּי יִלָּחֵם בִּגְבוּרָה.

וְאִלּוּ כֹה יַעֲשֶׂה זֶבְס אָבִינוּ וְאַתֵּנָה וְאַפּוֹלוֹן,

וְהָיָה כִלְבַבְכֶם זֶה לְבַב כָּל־הָאֲכַיִּים בְּחֻבָּם –

הִנֵּה חִישׁ מַהֵר נַבְקִיעַ אֶת־קִרְיַת פְּרִיאַמּוֹס הַמּוֹשֵׁל, 290

כָּבֹשׁ נִכְבְּשֶׁנָּה בְיָדֵנוּ, עַד הַיְסוֹד בָּהּ נְעָרֶנָּה".

כָּכָה אָמַר עֲזָבָם וַיִּפֶן אֶל־הָאֲחֵרִים.

פָּגַע בְּנֶסְטוֹר הַנּוֹאֵם אַדִּיר־הַקּוֹל בִּבְנֵי־פִּילוֹס,

וְהָיָה זֶה עוֹרֵךְ לַקְּרָב אֶת־עֲמִיתָיו וּמְעוֹדְדָם לְהִלָּחֵם:

אַנְשֵׁי חֵיל פֶּלַּגּוֹן הָעֲנָק, וַאֲלַסְטוֹר וּכְרוֹמְיוֹס, 295

הֵימוֹן הַשַּׁלִּיט וְצִבְאוֹתָיו שֶׁל־בִּיאַס רוֹעֵה הַגּוֹיִים.

עָרַךְ רַכָּבִים בָּרֹאשׁ, אֶת־רֶכֶב הַנְּחֹשֶׁת וְהַסּוּסִים,

הִצִּיג מֵאֲחוֹרֵיהֶם חֵיל רַגְלִים רַבִּים וְעַזִּים

לְמָגֵן וִישׁוּעָה בַקְּרָב; וְכָל־רַכֵּי הַלֵּב שָׂם בָּאֶמְצָע,

וִיהְיוּ אֲנוּסִים גַּם־הֵמָּה לֶאֱסֹר מִלְחָמָה עַל־כָּרְחָם. 300

הִתְחִיל בְּפָרָשִׁים וַיְצַוֵּם, כִּי יַעַצְרוּ הֵיטֵב בַּסּוּסִים

וּבַמִּלְחָמָה לֹא יִהְיוּ מִשְׂתָּעֲרִים בְּעִרְבּוּבְיָה בֶּהָמוֹן:

"אִישׁ הַבּוֹטֵחַ בְּעֻזּוֹ וּבְחָכְמַת הַנִּהוּג אַל־יָהִין

לִתְגָּר מִלְחָמָה בַטְּרוֹיִים הוּא לְבַדּוֹ וְאַל־יִסּוֹג לְאָחוֹר;

יַעַן אִם־תַּעֲשׂוּ כֵן, וְגָבְרוּ עֲלֵיכֶם בְּנָקֵל.  305

וְאִישׁ אֲשֶׁר־יַעַל בְּרִכְבּוֹ וְיַגִּיעַ עַד־רֶכֶב הָאוֹיֵב,

רָמְחוֹ בְיָדוֹ יִלָּחֵם, כִּי־אָמְנָם כֵּן טוֹב, וּבוֹ יִצְלָח.

דּוֹרוֹת רִאשׁוֹנִים כֵּן עָשׂוּ וְהֶחֱרִיבוּ גַם־עָרִים גַּם־חוֹמוֹת,

חָכְמָה זֹה קִנְּנָה בְלִבָּם, וְזֶה הָיָה רוּחָם מֵעוֹלָם".

כָּכָה עוֹדְדָם הַזָּקֵן הַבָּקִי זֶה־כְּבָר בַּמִּלְחָמָה. 310

וַאֲגַמֶּמְנוֹן הַשַּׁלִּיט שָׂמַח בְּלִבּוֹ לִרְאוֹתוֹ,

נָשָׂא אֶת־קוֹלוֹ אֵלָיו וַיַּעַן אֶת־אִמְרוֹת הַכָּנָף:

"הוֹי, שְׂבַע־הַיָּמִים, מִי יִתֵּן, וְהָיוּ כִלְבָבְךָ בְחָזְךָ

לְךָ גַּם־בִּרְכֶּיךָ נִשְׁמָעוֹת וּגְבוּרָה בִימִינְךָ לְעוֹלָם!

אַךְ מְנָת כָּל־הָאָדָם הַזִּקְנָה תְעַנֶּךָ; לְוַאי וְכָךְ עָלָה 315

לְאַחַד הָאָדָם, וְאַתָּה עָמַדְתָּ בְּבַחֲרוּתֶךָ!"

הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיֹּאמֶר:

"בְּנוֹ שֶׁל־אַטְרֵס, וְאָנֹכִי הֵן־זֶה אַדִּיר חֶפְצִי, וְהָיִיתִי

אֵת שֶׁהָיִיתִי בְּהַכּוֹתִי אֶת־אֶרֶבְתַּלְיוֹן הַנַּעֲלֶה!

אַךְ אֵין הָאֵלִים נוֹתְנִים הַכֹּל לָאָדָם בְּבַת אֶחָת: 320

נַעַר הָיִיתִי אֲזַי, עָלַי עַתָּה זִקְנָה קָפָצָה.

אַף־עַל־פִּי־כֵן עִם־פָּרָשִׁים אֵרְדָה אֲנִי וְנִהַלְתִּים

הֵן בְּאִמְרֵי פִי הֵן בְּעֵצָה, תִּפְאֶרֶת שֶׁל־זְקֵנִים וּכְבוֹדָם.

אֶפֶס הָרְמָחִים יַטִּילוּ הַצְּעִירִים מִמֶּנִּי לְיָמִים,

אֵלֶּה שֶׁאַחֲרַי נוֹלְדוּ, הַבּוֹטְחִים בְּכֹחַ יְמִינָם".   325

כָּכָה הִבִּיעַ; וַיָּגֶל בִּלְבָבוֹ בֶן־אַטְרֵס וַיַּעֲבֹר.

פָּגַע בִּבְנוֹ שֶׁל־פֶּטֶאוֹס, בְּמֶנֶּסְתֵּס מַכְנִיעַ־הַסּוּסִים;

נִצַּב בִּקְהַל בְּנֵי אַתּוּנָה, אֲנָשִׁים מְלֻמְּדֵי מִלְחָמָה;

סָמוּךְ עַל־יָדוֹ נִצַּב אוֹדִיסֵס, הָאִישׁ רַב־הַמְּזִמּוֹת,

גְּדוּדֵי בְנֵי קֶפַלֵּנְיָה – מֵעוֹלָם לֹא נֻצְּחוּ –כִּתְּרוּהוּ; 330

יַעַן לֹא שָׁמַע עֲדֶן הָעָם קוֹל עֲנוֹת הַמִּלְחָמָה,

כִּי זֶה־עַתָּה הִתְחִילוּ מִשְׂתָּעֲרִים גְּדוּדֵי הַטְּרוֹיִים

בּוֹלְמֵי־הַסּוּסִים וְחֵיל הָאֲכַיִּים; וְאֵלֶּה נִצָּבִים,

מְחַכִּים, עַד שֶׁיָּבוֹאוּ גְדוּדֵי אֲכַיִּים אֲחֵרִים

לַתְחִיל לְהַשְׁחִית בַּטְּרוֹיִים, וּפָשְׁטָה שָׁם הַמִּלְחָמָה. 335

רָאָה אוֹתָם וַיִּגְעַר בָּהֶם אֲגַמֶּמְנוֹן הַמּוֹשֵׁל,

נָשָׂא אֲלֵיהֶם אֶת־קוֹלוֹ וַיֹּאמֶר אֶת־אִמְרֵי הַכָּנָף:

"הוֹי, יוֹצֵא יֶרֶךְ פֶּטֶאוֹס הַמֶּלֶךְ מִזַּרְעוֹ שֶׁל־זֵאוּס!

וְאַתָּה, הַנּוֹכֵל הַנִּפְתָּל, הַמְצֻיָּן בִּתְכָכָיו הָרָעִים,

לָמָּה תַעַמְדוּ מֵרָחוֹק, נִפְחָדִים וּמְחַכִּים לַאֲחֵרִים? 340

יָאֶה הָיָה לָכֶם הֱיוֹת בֵּין חֲלוּצִים רִאשׁוֹנִים,

לַעֲמֹד וְלָצֵאת לִקְרַאת פְּנֵי הַמִּלְחָמָה וְסַעֲרָהּ;

יַעַן כִּי שְׁנֵיכֶם רִאשׁוֹנִים הַקְּרוּאִים אֵלַי אֶל־הַכֵּרָה,

לְעֵת אֲשֶׁר מִשְׁתֶּה יָכִינוּ לְזִקְנֵי הָעָם הָאֲכַיִּים.

נַפְשְׁכֶם אָז מִתְעַנֶּגֶת עַל־בָּשָׂר, צְלִי־אֵשׁ, וְעַל־סֵפֶל 345

יַיִן, מִשְׁתְּכֶם הַמָּתוֹק מִדְּבַשׁ אֲשֶׁר־תִּשְׁתּוּ לִרְצוֹנְכֶם, -

עַתָּה נַפְשְׁכֶם תִּבְחַר לְהַשְׁקִיף, וְלוּ־גַם עֲשָׂרָה

גְּדוּדֵי אֲכַיִּים נִלְחָמִים בִּנְחֹשֶׁת אַכְזְרִיָּה קִדְּמוּכֶם".

בְּזַעַם הִבִּיט אוֹדִיסֵס, הָאִישׁ רַב־הַדַּעַת, וַיַּעַן:

"בְּנוֹ שֶׁל־אַטְרֵס, מָה־אֹמֶר חָלַף אֶת־גֶּדֶר שִׁנֶּיךָ! 350

אֵיכָה תָזִידָה וְתֹאמַר, יָדֵנוּ מִלְּחֹם כְּבָר אָסַפְנוּ!

וְהָיָה כְּשֶׁנָּעִיר אֲנַחְנוּ בְנֵי הָאֲכַיִּים אֵשׁ־אָרֵס

נֶגֶד פָּרָשֵׁי הַטְּרוֹיִים – אִם יֵשׁ אֶת־נַפְשְׁךָ, תִּרְאֶה

בֵּינוֹת חֲלוּצֵי הַטְּרוֹיִים מַכְנִיעֵי־הַסּוּסִים אֶת־אָבִיו

שֶׁל־טֶלֶמָּכוֹס בְּנִי; דְּבָרֶיךָ אַךְ הֶבֶל, רְעוּת רוּחַ!" 355

וַאֲגַמֶּמְנוֹן הַשַּׁלִּיט בִּשְׂחוֹק־חֵן לוֹ הֵשִׁיב אֲמָרָיו;

הִכִּיר בּוֹ, כִּי הִתְאַנַּף, וַיָּשָׁב בּוֹ מֵאִמְרָתוֹ:

"אוֹדִיסֵס בֶּן־לָאֶרְטֵס, זְרַע־זֵאוּס, בַּעַל הַמְּזִמּוֹת!

חָרֵף לֹא אֲחָרֶפְךָ, גַּם פָּקֹד לֹא אֶפְקֹד עָלֶיךָ;

יַעַן יָדַעְתִּי אֶת־לִבְּךָ בְחָזְךָ הֶחָבִיב הַהוֹגֶה 360

אַהֲבָה, וְלֵב אֶחָד לִשְׁנֵינוּ, וְרוּחֲךָ כְּרוּחִי אָנֹכִי.

קוּם אֵפוֹא! אָנוּ נִתְפַּשֵּׁר, אִם־הָפְלְטָה אִמְרָה לֹא־טוֹבָה

עַתָּה מִפִּי, אֱלֹהִים יַשְׁכִּיחֶנָּה, וּתְהִי כְלֹא הָיְתָה!"

כָּכָה הִבִּיעַ, וַיִּפֶן וַיַּעֲבֹר עַד־גְּדוּדִים אֲחֵרִים.

פָּגַע שָׁם בְּבֶן־טִידֵס, הָאִישׁ גְּבַהּ־הַלֵּב דִּיאוֹמֵדֵס, 365

נִצָּב בְּרִכְבּוֹ הַבָּנוּי לְמִשְׂגָּב, וְסוּסָיו רְתוּמִים;

עָמַד עַל־יָדוֹ סְתֶּנֶּלּוֹס מִזֶּרַע קַפַּנֵּס בְּרִכְבּוֹ.

רָאָה אוֹתָם וַיִּגְעַר בָּהֶם אֲגַמֶּמְנוֹן הַשַּלִּיט,

נָשָׂא אִמְרָתוֹ אֲלֵיהֶם וַיַּעַן אֶת־אִמְרֵי הַכָּנָף:

"אוֹי־לִי, בֶּן־טִידֵס מַכְנִיעַ־הַסּוּסִים הַשּׁוֹאֵף לִקְרָבוֹת! 370

לָמָּה זֶה תָּחִיל, שַׁלָּמָה תִתְבּוֹנֵן לְאָרְחוֹת מִלְחָמָה?

אָכֵן, טִידֵס לֹא אָהַב לְהֵחָבֵא כָּךְ אֶל־הַכֵּלִים

וְהָיָה מִתְגּוֹשֵׁשׁ עִם־צָרָיו בְּרֹאשׁ נְעָרָיו וְהַרְחֵק לִפְנֵיהֶם.

אֵלֶּה הֵם דִּבְרֵי כָל־רוֹאָיו בַּקְּרָב; כִּי אֲנִי לֹא־פְגַשְׁתִּיו

וְאוֹתוֹ לֹא רָאִיתִי; וְאוֹמְרִים, כִּי גָבַר עַל־הַכֹּל. 375

פַּעַם יָרַד הוּא וְהָאֱלֹהִי פּוֹלִינֵיקֵס

עִירָה מִיקֵנֵי כְּאוֹרְחִים וְלֹא לְמִלְחָמָה, אַךְ לֶאֱסֹף

חַיִל שָׁם בַּעֲלוֹתָם עַל־חוֹמוֹת עִיר תֵּבֵּי הַקְּדוֹשׁוֹת.

הִרְבּוּ וּבִקְשׁוּ לְעֶזְרָה בַּעֲלֵי־בְרִית מְהֻלָּלִים;

וְאֵלֶּה הִסְכִּימוּ לָתֵת, גַּם רָצוּ אֶת־אֲשֶׁר בִּקֵּשׁוּ. 380

אֶלָּא שֶׁמָּחָה בְיָדָם זֶבְס בְּאוֹתוֹתָיו הָרָעִים.

אֶפֶס כְּשֶׁהָלְכוּ וּבָאוּ בַדֶּרֶךְ הָעוֹלָה עַד־חוֹפֵי

נַחַל אֲסֹפּוֹס הָרְפוּדִים סוּף גֵּא וַעֲשָׂבִים מִתַּמְּרִים,

שָׁלְחוּ שׁוּב הָאֲכַיִּים אֶת־טִידֵס מַלְאָךְ וּמְבַשֵּׂר.

הָלַךְ וַיִּפְגַּע בְּדַרְכּוֹ בִבְנֵי קַדְמוֹס רַבִּים, וְהֵמָּה 385

אוֹכְלִים וְשׁוֹתִים עִם־אֶטֶאוֹקְלֵס הָאַבִּיר בְּהֵיכָלוֹ.

וְאוּלָם טִידֵס הַפָּרָשׁ, וְאִם־גֵּר בְּתוֹכָם, לֹא נִבְהַל,

וְאַף־כִּי הוּא הָיָה לְבַדּוֹ, וּבְנֵי קַדְמוֹס רַבִּים מִמֶּנּוּ,

תָּבַע אוֹתָם לְתַחֲרוּת וַיִּגְבַּר עֲלֵיהֶם בְּכָל־תַּחֲרוּת

בְּנָקֵל, כִּי פַּלַּס־אַתֵּנָה לְעֶזְרָה לוֹ הָיְתָה וְלִישׁוּעָה. 390

שָׁמְרוּ לוֹ אֶת־עֶבְרָתָם בְּנֵי קַדְמוֹס מַכְנִיעֵי־הַסּוּסִים,

לוֹ־אָרְבוּ בְּשׁוּבוֹ מִדַּרְכּוֹ וּבְמַאֲרָב חָזָק הוֹשִׁיבוּ

נְעָרִים חֲמִשִּׁים, וּשְׁנַיִם עֲלֵיהֶם הִפְקִידוּ לְרָאשִׁים:

אֶת־בְּנוֹ שֶׁל־הֵימוֹן, אֶת־מַיּוֹן הַנִּמְשָׁל לִבְנֵי הָאַלְמָוֶת,

וְאֶת־פּוֹלִיפוֹנְטֵס הַגִּבּוֹר מִזַּרְעוֹ שֶׁל־אַבְטוֹפוֹנוֹס. 395

וְאוּלָם טִידֵס הוּא הֵכִין גַּם־לָאֵלֶּה מוֹת־קָלוֹן;

הִכָּה אֶת־כֻּלָּם וְהִשְׁאִיר אַךְ־אֶחָד, וְיָשׁוּב הַבָּיְתָה:

רַק אֶת־מַיּוֹן הוּא שָׁלַח, כִּי נִכְנַע לְאוֹתוֹת הָאֵלִים.

הִנֵּה כָךְ הָיָה טִידֵס הָאִישׁ הָאֵיטוֹלִי; אַךְ גִּדֵּל

בֵּן רַע מִמֶּנּוּ בְּמִלְחָמָה וּמַשְׂכִּיל מִמֶּנּוּ בִדְבָרִים". 400

כָּכָה הִבִּיעַ; וְלֹא עָנָה־לוֹ מְאוּם דִּיאוֹמֵדֵס הָאַדִּיר,

עָלָיו אֵימַת תּוֹכַחַת הַמֶּלֶךְ הַנֶּהְדָּר בְּכָבוֹד.

אוּלָם בְּנוֹ שֶׁל־קַפַּנֵּס הַגֶּבֶר הַמְהֻלָּל עָנָהוּ:

"אַל־תְּכַזֵּב, בֶּן־אַטְרֵס, וְאַתָּה דְבַר־אֱמֶת יָדָעְתָּ!

אָכֵן בָּזֹאת נִתְפָּאֵרָה, כִּי עַל־אֲבוֹתֵינוּ עָלִינוּ:  405

אָנוּ תָפַשְׂנוּ מְכוֹן־תֵּבֵּי, הָעִיר אֲשֶׁר שִׁבְעָה לָהּ שְׁעָרִים,

אוּלָם הָעָם אֲשֶׁר עָלוּ עַל־חוֹמוֹת הָעִיר אַךְ מְעַטִּים,

כִּי בְּאוֹתוֹת הָאֵלִים, בְּעֶזְרָתוֹ שֶׁל־זֵאוּס בָּטָחְנוּ;

הֵמָּה אָבְדוּ בִזְדוֹנָם וּבַחֲטָאֵיהֶם נָמָקּוּ.

זֹאת דַּע וְאַל־תּוֹסֶף לְכַבֵּד אֶת־פְּנֵי אֲבוֹתֵינוּ עָלֵינוּ". 410

בְּזַעַם הִבִּיט וַיַּעַן לוֹ דִּיאוֹמֵדֵס הָאַדִּיר:

"אָנָּא, יַקִּירִי, דֹּם, שְׁמַע בְּקוֹלִי, אֲדַבְּרָה בְאָזְנֶיךָ.

אֵין אֲנִי כוֹעֵס עֲלֵי־אֲגַמֶּמְנוֹן רוֹעֵה־הַלְאֻמִּים,

אֲשֶׁר יָעִיר לַקְּרָב הָאֲכַיִּים עֲדוּיֵי־הַמְּצָחוֹת:

יַעַן כִּי הוּא יִנְחַל שֵׁם, וְלוֹ כָל־הַכָּבוֹד, בְּהַכְרִית 415

בְּנֵי הָאֲכַיִּים הַטְּרוֹיִים וְהַבְקִיעָם אֶת־אִלְיוֹס הַקְּדוֹשָׁה, -

וְהוּא מַכְאוֹבוֹ מָה־רַב, בְּהִשָּׁמֵד בְּנֵי הָאֲכַיִּים.

הָבָה נִזְכֹּר גַּם־אָנוּ סַעַר הָאוֹן בַּמִּלְחָמָה!"

כָּכָה שָׂח לוֹ וּמֵרִכְבּוֹ חִישׁ קָפַץ לָאָרֶץ בְּנִשְׁקוֹ;

בְּצִלְצְלֵי אֵימָה הֵרִיעָה הַנְּחֹשֶׁת עַל־חֲזֵה הַשַּׁלִּיט 420

בְּקָפְצוֹ לָאָרֶץ, וַיִּמַּס גַּם־לֵב הָאַדִּירִים בְּקִרְבָּם.

כְּמִשְׁבְּרֵי יַמִּים מִתְגַּלְגְּלִים תְּכוּפִים עַל־חוֹף רַב־תְּרוּעָה,

בָּאִים מִתְרוֹמְמִים בְּעֶטְיָהּ שֶׁל־רוּחַ מַעֲרָבִית מְגַלְגַּלְתָּם,

הוֹלְכִים וְצָבִים בְּלֵב־יָם וּבְרַעֲמֵי רַעַם מִתְפּוֹצְצִים

אֶל־הַיַּבָּשָׁה וּבְקוֹל, מִתְעַקְּלִים בֵּין צוּקֵי הַסֶּלַע, 425

שׁוֹאֲפִים עָל וּמִתְרוֹמְמִים, וְיוֹרְקִים קֶצֶף מָלוּחַ, -

כָּכָה נָהֲרוּ אָז בְּנֵי הַדַּנָּאִים בִּגְדוּדִים

תְּכוּפִים וְשׁוֹאֲפֵי לָחֶם. כָּל־מַנְהִיג וּמַנְהִיג מְעוֹדֵד

גְּדוּדוֹ שֶׁלּוֹ; אוּלָם יִתְרָם צָעֲדוּ אָט. לֹא־יֵאָמֵן,

אֲשֶׁר עַם כֹּה־רַב, אִישׁ אִישׁ וְקוֹלוֹ בְחָזֵהוּ, 430

נוֹהֲרִים וְשׁוֹתְקִים, כִּי אֵימַת מַנְהִיגָם עֲלֵיהֶם; וְעַל־כֻּלָּם

מֵפִיק נְגֹהוֹת זֶה נִשְׁקָם, שֶׁשָּׂמוּ עֲלֵיהֶם בְּבוֹאָם.

אוּלָם הַטְּרוֹיִים, כְּאוֹתָן הָרְחֵלִים הָעוֹמְדוֹת לִרְבָבוֹת

בְּמִכְלְאוֹת אִישׁ כָּבֵד בַּצֹּאן, שֶׁבְּתִתָּן הֶחָלָב הַלָּבָן

אֵינָן פּוֹסְקוֹת מִשְּׁקֹק, כִּי קוֹל הַטְּלָאִים תַּאֲזֵנָּה- 435

כָּכָה עָלָה גַם־קוֹל עֲנוֹת צְבָא־הַטְּרוֹיִים הַגָּדוֹל;

יַעַן כִּי שָׂפָה אַחַת וּדְבָרִים אֲחָדִים לֹא הָיוּ,

אֶלָּא לְשׁוֹנוֹת בְּלוּלוֹת, כִּי גְבָרִים בְּנֵי עַם וָעָם הָיוּ.

אֵלֶּה מְעוֹרְרָם אָרֵס, וְאֵלֶּה- הַ“מָּגוֹר” וְהַ“פָּחַד”,

כְּחֻלַּת־הָעַיִן אַתֵּנָּה וּ“קְטָטָה”,שֶׁשָּׂבְעָה לֹא תֵדָע, 440

הִיא רַעְיָתוֹ וְאֲחוֹתוֹ שֶׁל־אָרֵס הַמַּכֶּה־בַגְּבָרִים,

אֲשֶׁר רֵאשִׁיתָהּ מִצְעָר, אַךְ חִישׁ בַּשָּׁמַיִם בַּמְּרוֹמִים

תִּשָּׂא אֶת־רֹאשָׁהּ, וְרַגְלֶיהָ תְשָׂרַכְנָה דַרְכָּן עַל־אָרֶץ.

וְהָיְתָה מַזְרִיעָה בֵינֵיהֶם מְדָנִים וָזַעַם וְעֶבְרָה,

צוֹעֲדָה בֵּין הַהֲמוֹנִים וּמַרְבָּה אַנְחוֹת אֲנָשִׁים. 445

וּכְשֶׁהִתְקָרְבוּ וְעָמְדוּ עַל־חֶלְקַת הַשָּׂדֶה הָאַחַת,

פָּגְעוּ מָגִנִּים בְּמָגִנִּים וְכִידוֹן בְּכִידוֹן אַדִּירִים,

גְּבָרִים בִּגְבָרִים עֲדוּיֵי־שִׁרְיוֹנוֹת־נְחֹשֶׁת; וְנִפְגְּשׁוּ

צִנּוֹת מַבְלִיטוֹת־הַטַּבּוּר בְּצִנּוֹת בְּשָׁאוֹן וָרָעַם.

עָלוּ וְהִתְעָרְבוּ קוֹל נַאֲקוֹת חָלָל וְקוֹל מִצְהֲלוֹת גְּבָרִים 450

קוֹל הֲרוּגִים וְהוֹרְגִים, וַתֶּאְדַּם הָאָרֶץ מִדָּמִים.

כְּשֵׁם שֶׁנִּגָּרִים בַּחֹרֶף מֵרָאשֵׁי הֶהָרִים בַּמּוֹרָד

מַיִם בַּשֶּׁטֶף, שְׁנֵי זְרָמִים מִמַּעְיְנוֹת מַיִם כַּבִּירִים,

מְשַׁלְּחִים מֵימֵיהֶם אֶל־בִּקְעָה, מִתְאַחִים בְּנִקְרַת הַר אַחַת,

וְשָׁמַע הָרוֹעֶה מֵרָחוֹק עַל־רָמַת הָהָר קוֹל הֲמוֹנָם, - 455

כָּכָה עָלוּ אֶנְקוֹתָם וְקוֹל עֲנוֹת קְרָב, כְּשֶׁנִּפְגָּשׁוּ.

הֵחֵל הַקְרָב אַנְטִילוֹכוֹס וַיַּךְ טְרוֹיִי אֶחָד, אִישׁ חָמוּשׁ,

גִּבּוֹר בֵּין הַחֲלוּצִים, אֶכֶפּוֹלוֹס בְּנוֹ שֶׁל־תַּלִּיסְיוֹס;

הָלַם בְּלִיטַת קוֹבָעוֹ הֶעָטוּר רַעֲמַת־סוּסִים,

מָחַץ אֶת־מִצְחוֹ, וַיַּעֲבֹר רֹמַח נְחֻשְׁתּוֹ וַיַּחְדֹּר 460

עֶצֶם גֻּלְגָּלְתּוֹ, בָּהּ נִתְקַל, וְעֵינָיו חֲשֵׁכָה כִסָּתָה;

קָרַס הָאַדִּיר, כַּמִּגְדָּל הַנּוֹפֵל בְּמִלְחָמָה אֲיֻמָּה.

אַךְ בֶּן־כַלְקוֹדוֹן הַשַּׁלִּיט אֲחָזוֹ בְרַגְלָיו כְּשֶׁנָּפַל,

הוּא אֶלֶּפֵנוֹר הַגְּבִיר לִבְנֵי הָאַבַּנְטִים הַנַּעֲלִים,

חָפֵץ לְהוֹצִיאוֹ מִתַּחַת הַחִצִּים, כִּי רָצָה לְמַהֵר  465

לִפְרֹק מֵעָלָיו אֶת־נִשְׁקוֹ; וְאָרַךְ עֲמָלוֹ אַךְ־רֶגַע;

יַעַן אַךְ־רָאָה אֲגֵנוֹר הַגִּבּוֹר, בִּגְרֹר זֶה הַפֶּגֶר,

צִדּוֹ שֶׁנֶּחֱשַף עֵת גָּחַן, כִּי־נָטָה מָגִנּוֹ, שָׁם דָּקַר

אוֹתוֹ בְרָמְחוֹ הַנֶּחְפֶּה נְחֹשֶׁת וַיַּתֵּר אֲבָרָיו,

וְרוּחַ הַחַיִּים עֲזָבוֹ. וְאוּלָם קְרָב אָיֹם הִתְלַבָּה.  470

עָלָיו בֵּין גְּדוּדֵי הַטְּרוֹיִים וּבֵין הָאֲכַיִּים; כִּזְאֵבִים

אִישׁ עַל־רֵעֵהוּ הִשְׂתָּעֵר, אִישׁ תָּפַשׂ בְּאָחִיו לְהָרְגוֹ.

וְאָיַס בְּנוֹ שֶׁל־טֶלַּמּוֹן הִכְרִיעַ אֶת־בְּנוֹ שֶׁל־אַנְתֶּמְיוֹן,

אֶת סִימוֹאֵיסְיוֹס הָעֶלֶם הָרַעֲנָן; עַל־גְּדוֹת הַסִּימוֹאֵיס

יָלְדָה אוֹתוֹ הוֹרָתוֹ בְּרִדְתָּהּ מִתּוֹעֲפוֹת אִידָה, 475

הִיא וְהוֹרֶיהָ, כִּי הָלְכוּ לִרְאוֹת עַשְׁתְּרוֹת צֹאנָם;

וְקֹרָא אָז לוֹ מִשּׁוּם זֶה סִימוֹאֵיסְיוֹס; וְאוּלָם לֹא הֵשִׁיב

גְּמוּל לַאֲבוֹתָיו עַל־טָרְחָם בְּאָמְנָם אוֹתוֹ, כִּי־קָצְרוּ

יָמָיו מְאֹד, וַיְמַגְּרֵהוּ אָיַס הֶעָזָם לָאָרֶץ,

כִּי הֲלָמָהוּ, וְהוּא צוֹעֵד בְּרֹאשׁ, עַל־חָזֵהוּ, בְּקִרְבַת 480

דַּד יְמִינוֹ, וַתֵּצֵא נְחֹשֶׁת כִּידוֹנוֹ בַכָּתֵף.

קָרַס וַיִּפֹּל הָאִישׁ וַיִּתְפַּלֵּשׁ בֶּעָפָר; כְּתִדְהָר

שָׁתוּל עַל־פַּלְגֵי מַיִם וּבְתוֹךְ כַּר מְרֻוָּח, וְגִזְעוֹ

חָלָק מִתַּמֵּר, עֲנָפָיו אֶל־מוּל פְּנֵי צַמַּרְתּוֹ נִטָּיוּ,

עָלָה עָלָיו עוֹשֵׂה הָרֶכֶב וּבְבַרְזֶל מְנוֹצֵץ   485

גָּדַע אוֹתוֹ לַעֲשׂוֹת גַּלְגַּלִּים לְמִרְכֶּבֶת תִּפְאָרָה,

וְנִשְׁאַר גִּזְעוֹ הוֹלֵךְ וְיָבֵשׁ עַל־חוֹפֵי הַנָּהָר, -

כָּכָה אָז מִגֵּר אֶת־בְּנוֹ שֶׁל־אַנְתֶּמְיוֹן, אֶת־סִימוֹאֵיסְיוֹס,

אָיַס מִזַּרְעוֹ שֶׁל־זֶבְס, וְאוּלָם מִקֶּרֶב הַחַיִל

הֵטִיל בּוֹ רָמְחוֹ הַחַד אַנְטִיפוֹס בְּנוֹ שֶׁל־פְּרִיאַמּוֹס; 490

הֶחֱטִיא וַיִּפְצַע אֶת־לֶבְקוֹס, יְדִיד אוֹדִיסֵס, אִישׁ הֶחָיִל,

וּבַמִּפְשָׂעָה הִכָּהוּ, כְּשֶׁמָּשַׁךְ הַפֶּגֶר הַצִּדָּה;

נָפַל עַל־יָדוֹ גַם־הוּא, מִבֵּין יָדָיו נִשְׁמַט הֶחָלָל.

וְאַף אוֹדִיסֵס חָרָה מְאֹד, כִּי נָגַע עַד־לִבּוֹ מוֹת רֵעוֹ.

צָעַד בֵּין הַחֲלוּצִים, מִתְנוֹסֵס בִּנְחֹשֶׁת אֲזֵנוֹ,  495

הָלַךְ נִגַּשׁ אֵלָיו וַיָּטֵל כִּידוֹנוֹ הַמַּבְרִיק;

מַבִּיט, מִתְבּוֹנֵן עַל־סְבִיבָיו. נָסוֹגוּ אָחוֹר הַטְּרוֹיִים

מִפְּנֵי רוֹמֵה־הָרֹמַח. אַךְ נִשְׁקוֹ לֹא־רֵיקָם הִתְעוֹפֵף,

נִחַת בִּבְנוֹ שֶׁל־פְּרִיאָם, בְּדֵמוֹקוֹאוֹן בֶּן־פִּלַּגְשׁוֹ,

אֲשֶׁר מֵאַבִּידוֹס בָּא מֵאַחַר הַסּוּסוֹת הַמְּהִירוֹת; 500

הָיְתָה בּוֹ יַד אוֹדִיסֵס, כִּי חָרָה לוֹ עֵקֶב עֲמִיתוֹ;

מָחַץ רַקָּתוֹ הַכִּידוֹן, וַתַּחֲלֹף הָרַקָּה הַשְּׁנִיָּה

נְחֹשֶׁת חֹד רָמְחוֹ וַתַּעֲבֹר, וַתָּעֶב חֲשֵׁכָה אֶת־עֵינָיו.

הִרְעִים בְּנָפְלוֹ לָאָרֶץ, וְצִלְצְלוּ עָלָיו כָּל־כֵּלָיו,

וְכָל־הַחֲלוּצִים וְאַף הֶקְטוֹר הַנֶּהְדָּר אָחוֹר נָסוֹגוּ. 505

וְכָל־הָאַרְגֵּאִים הֵרִיעוּ וְגָרְרוּ אַחֲרֵיהֶם הַפְּגָרִים,

פָּרְצוּ וַיַּעַבְרוּ הָלְאָה. – וְאַפּוֹלוֹן הִתְאַנַּף כִּי רָאָה,

נָשָׂא אֶת־קוֹלוֹ וַיִּקְרָא מִמְּרוֹם פֶּרְגַּמּוֹס לַטְּרוֹיִים:

"חִזְקוּ, פָּרָשִׁים, בְּנֵי טְרוֹיָה! אַל־נִסּוֹג מִפְּנֵי הָאַרְגֵּאִים!

יַעַן גַּם־בְּשָׂרָם לְעַצְמוֹתָם לֹא אֶבֶן וְלֹא בַרְזֶל, כִּי יַעֲמֹד 510

בִּפְנֵי נְחֹשֶׁת דּוֹרֶסֶת בְּתָרִים, אִם־אַךְ תִּנְחַת בָּמוֹ.

גַּם אֲכִילֵס בֶּן־תֶּטִּיס יְפַת הַתַּלְתַּלִּים לֹא יִלְחַם,

נֶעֱצַר לִפְנֵי הַסְּפִינוֹת, וְזַעֲמוֹ אוֹכֵל בְּשַׂר לִבּוֹ!"

כָּכָה הֵרִיעַ הָאֵל הַנּוֹרָא מֵעִיר. וּבַת־זֵאוּס

טְרִיטוֹגֶנֵּיָה הַכְּבוּדָה מְעוֹרְרָה אֶת־בְּנֵי הָאֲכַיִּים, 515

בְּצַעֲדָהּ בֵּין הַהֲמוֹנִים בַּמָּקוֹם שֶׁרָאֲתָה מְפַגְּרִים.

אַךְ עַל־דִּיאוֹרֵס כְּבָר נֶחְתַּךְ הַדִּין, עַל־בֶּן־אֲמָרִינְקֵס:

אֶבֶן חַדָּה פְּגָעַתּוּ בְרַגְלוֹ סָמוּךְ לְקַרְסֹל

שׁוֹקוֹ שֶׁל־יָמִין, הָאֶבֶן שֶׁזָּרַק הַגְּבִיר לְאַנְשֵׁי תְּרֵקָה,

פֵּירוֹס בְּנוֹ שֶׁל־אִמְבְּרַסּוֹס הַבָּא מֵאֵינוֹס הַקִּרְיָה; 520

גִּידָיו הַשְּׁנַיִם וְעַצְמוֹתָיו פּוֹרְרָה לִרְסִיסִים הָאֶבֶן

רַחֵם לֹא תֵדָע; וַיִּפֹּל שָׁם אֲחוֹרַנִּית בֶּעָפָר,

פָּרַשׂ אֶת־כַּפָּיו לְרֵעָיו טֶרֶם יִפַּח נִשְׁמָתוֹ.

אֶפֶס הָאִישׁ הַמַּכֵּהוּ, פֵּירוֹאוֹס הוּא אֵלָיו הִזְדָּרֵז,

תָּחַב בְּבִטְנוֹ כִידוֹנוֹ וְסָמוּךְ לְשָׁרְרוֹ –תֵּכֶף  525

נִשְׁפְּכוּ מֵעָיו לָאָרֶץ, וַתָּעֶב חֲשֵׁכָה אֶת־עֵינָיו.

עוֹדוֹ מִזְדָּרֵז – וַיִּפְגַּע בּוֹ תּוֹאַס הָאִישׁ הָאֵיטוֹלִי

בְּרָמְחוֹ בֶחָזֶה לְיַד דַּדּוֹ, נִתְקְלָה הַנְּחֹשֶׁת בְּרֵאָתוֹ.

מִהֵר חָשׁ תּוֹאַס וַיִּקְרַב אֶל־מוּל פְּנֵי הֶחָלָל, וַיּוֹצִיא

רָמְחוֹ הַכָּבֵד מִלִּבּוֹ, אַף הֶעֱרָה חַרְבּוֹ הַחַדָּה, 530

הִכָּה עַל־בִּטְנוֹ בַתָּוֶךְ וַיִּקַּח מִמֶּנּוּ אֶת־חַיָּיו;

אֶלָּא אֶת־נִשְׁקוֹ לֹא פָּרַק, כִּי רֵעָיו עֲמִיתָיו כִּתְּרוּהוּ,

תְּרֵקִים מְגַדְּלֵי שְעַר־קָדְקֹד, תּוֹפְשֵׂי כִידוֹנִים אֲרֻכִּים.

וְאַף־עַל־פִּי שֶׁגַּם הָיָה אִישׁ מִדּוֹת, וְכֹחוֹ בְּמָתְנָיו,

הֵם הֲדָפוּהוּ לְאָחוֹר, וַיִּסּוֹג אָחוֹר בְּחִפָּזוֹן.  535

כָּכָה שָׁכְבוּ הַשְּׁנַיִם זֶה בְּצַד זֶה וּבֶעָפָר:

מַצְבִּיא הַתְּרֵקִים הָאֶחָד, מִשְׁנֵהוּ הַגְּבִיר לָאֶפֵּיִים,

עוֹטֵי־שִׁרְיוֹנוֹת־הַנְּחֹשֶׁת, וְעוֹד רַבִּים עֲלֵיהֶם הֹרָגוּ.

וְאִלּוּ אָז פָּגַע בַּמָּקוֹם אִישׁ עוֹבֵר בְּקֶרֶב הֶהָמוֹן,

שָׁלֵם בְּגוּפוֹ וְלֹא נִפְצָע, וְהָיְתָה אוֹחֶזֶת בְּיָדוֹ  540ֶ

פַּלַּס־אַתֵּנָה לַנְחוֹתוֹ וְסוֹכֶכֶת עָלָיו בִּפְנֵי חִצִּים-

אָמְנָם לֹא הָיָה אָז נוֹתֵן דֹּפִי בַּעֲבוֹדַת הַצָּבָא,

יַעַן בַּיּוֹם הַהוּא רַבּוּ הַנּוֹפְלִים, אֲכַיִּים וּטְרוֹיִים,

אַרְצָה אַפָּיִם, וְעַל־עָפָר זֶה בְּצַד זֶה הִשְׂתָּרָעוּ.



שִׁיר חֲמִישִׁי: גְּבוּרוֹת דִּיאוֹמֵדֵס


וְאֶת־דִּיאוֹמֵדֵס בֶּן־טִידֵס אָז חָנְנָה פַּלַּס־אַתֵּנָה

וַתַּלְבִּישֵׁהוּ הָעֹז וְהַגְּבוּרָה, וְיִהְיֶה מִתְנוֹסֵס

וְיַעַל עַל־כָּל־הָאַרְגֵּאִים וְיִנְחַל שֵׁם־עוֹלָם וּתְהִלָּה.

צִוְּתָה־לוֹ נֹגַהּ הָאֵשׁ לֹא־תִכְבֶּה עַל־שִׁלְטוֹ וְקוֹבָעוֹ,

כְּזֹהַר הַכּוֹכָב הַמַּבְרִיק בִּגְבוּלֵי שָׁמַיִם בְּלֵיל־חֹרֶף, 5

וְיֶתֶר אוֹר לוֹ בַעֲלוֹתוֹ מֵרַחֲצוֹ בְּמֵי־הָאוֹקְיָנוֹס –

נֹגַהּ־אֵשׁ כָּזֶה נָסְכָה עַל־רֹאשׁוֹ וְעַל־כְּתֵפָיו וַתְּעוֹרֵר

אוֹתוֹ לָצֵאת בְּלֶב־קְרָב, שָׁם סָעַר הַקֶּטֶל בְּיוֹתֵר.

וְאִישׁ מִן־הַטְּרוֹיִים אָז הָיָה, אִישׁ כָּבֵד בַּהוֹן, וּשְׁמוֹ דָרֵס,

נָקִי מִסֶּלֶף, וְהוּא כֹּהֵן לְהֵפֵיסְטוֹס; וּשְׁנַיִם לוֹ בָנִים:  10

פֵגֵס וְאִידַיּוֹס, מְלֻמְּדֵי כָל־מִינֵי טַכְסִיסֵי מִלְחָמָה.

פָּרְשׁוּ הַשְּׁנַיִם מִגְּדוּדָם, הִשְׂתָּעֲרוּ עָלָיו; וְהֵמָּה

רוֹכְבִים בָּרֶכֶב, וּכְנֶגְדָּם הוּא רַגְלִי הִתְפָּרֵץ לִקְרָאתָם.

הֵמָּה הוֹלְכִים, מִתְקָרְבִים, מִתְפָּרְצִים אִישׁ כְּנֶגֶד רֵעוֹ,

פָּתַח פֵגֵס וַיָּטֵל כִּידוֹנוֹ הַמַּאֲרִיךְ־צִלּוֹ;      15

חָלַף הַכִּידוֹן מִמַּעַל לְשֶׁכֶם בֶּן־טִידֵס לִשְׂמֹאלוֹ,

אוּלָם לֹא פְצָעוֹ; וַיָּרֶם בֶּן־טִידֵס גַּם־הוּא אֶת־נְחֻשְׁתּוֹ,

רָמָה, וְרֵיקָם לֹא שָׁלְחָה יְמִינוֹ הָרֹמַח הַמְחֻדָּד:

בְּאֶמְצַע חָזֵהוּ בֵּין דַּדָּיו הִכָּהוּ, וַיִּפֹּל מֵרִכְבּוֹ.

מִהֵר אִידַיּוֹס וַיִּקְפֹּץ, וַיִּטֹּשׁ אֶת־רִכְבּוֹ הַנָּאֶה,  20

יַעַן לֹא עָרַב לִבּוֹ לְהָגֵן עַל־אָחִיו הַמּוּמָת.

נַפְשׁוֹ לֹא הָיָה גַם־הוּא מְמַלֵּט מִשְּׁחוֹר הַכִּלָּיוֹן,

לוּלֵא הֵפֵיסְטוֹס שֶׁמִּלְּטוֹ, כִּי הֶאֱפִיל עָלָיו הַלָּיְלָה,

לְמַעַן לֹא תֶאֱבַל נֶפֶשׁ הַיָּשִׁישׁ מֵעֹצֶר הַיָּגוֹן.

חָשׁ בֶּן־טִידֵס הַגִּבּוֹר לְהַטּוֹת הַסּוּסִים הַצִּדָּה, 25

מְסָרָם לְרֵעָיו לַנְחוֹתָם עֲדֵי הָאֳנִיּוֹת הַחֲלוּלוֹת.

אֶפֶס הַטְּרוֹיִים הָעַזִּים, בִּרְאוֹתָם אֶת־בְּנֵי דָרֵס שְׁנֵיהֶם –

זֶה נֶחְפָּז נִמְלָט עַל־נַפְשׁוֹ, וְזֶה נוֹפֵל מֵת בַּמֶרְכָּבָה,

נָפַל לֵב כֻּלָּם בְּקִרְבָּם. וְאַתֵּנָה כְּחֻלַּת־הָעַיִן

אָחֲזָה בְיָדָיו שֶׁל־אָרֵס הַזּוֹעֵם וַתְּדַבֵּר בְּאָזְנָיו:  30

"אָרֵס, הוֹי, אָרֵס הַקַּטְלָן, כְּסוּי־דָּמִים, וּמְנַתֵּץ־הַחוֹמוֹת!

אוּלַי נָסוּרָה וְנִתְּנָה לַטְּרוֹיִים וּלְחֵיל הָאֲכַיִּים

לִלְחֹם, וְזֵאוּס אָבִינוּ יִשְׁפֹּט, אֶת־מִי יַנְחִיל כָּבוֹד.

אָנוּ נָסוּר וְנֵלֵכָה, וְלֹא יֶחֱרֶה בָנוּ אַף זֵאוּס".

כָּכָה הִגִּידָה, וַתִּנְהַג אֶת־אָרֵס הַזּוֹעֵם מִשְּׂדֵה קְרָב, 35

אַף הוֹשִׁיבַתּוּ עַל־גְּדוֹת סְקַמַּנְדְּרוֹס מְרֻבּוֹת־הַגְּבָעוֹת.

וְיַד הַדַּנָּאִים בַּטְּרוֹיִים; וַיַּהֲרֹג מַנְהִיג וּמַנְהִיג

אִישׁ מֵהֶם אִישׁ. אֲגַמֶּמְנוֹן הָעוֹצֵר־בַּגְּבָרִים הוּא הֵחֵל,

הִפִּיל מֵרִכְבּוֹ אֶת אוֹדְיוֹס הָאַבִּיר, שַׂר הַהַלִּיזוֹנִים,

שִׁכְמוֹ עֵת הִפְנָה בְנוּסוֹ; וַיִּנְעַץ אֶת־רָמְחוֹ בְגַבּוֹ,  40

בֵּין שְׁתֵּי כְתֵפָיו בַּתָּוֶךְ; וַתֵּצֵא הַחֲנִית בְּעַד הֶחָזֶה.

הִרְעִים בְּנָפְלוֹ לָאָרֶץ, צִלְצְלוּ עָלָיו כָּל־כֵּלָיו.

אִידוֹמֶנֵּס הוּא הִכְרִיעַ אֶת־פֵיסְטוֹס, מִזַּרְעוֹ שֶׁל־בּוֹרוֹס,

וְהוּא אִישׁ מֵאוֹנְיָה וְעָלָה מִטַּרְנָה הָאָרֶץ הַשְּׁמֵנָה;

וְאִידוֹמֶנֵּס, הַמְהֻלָּל בֵּין רוֹמֵי־הַכִּידוֹן, פְּצָעָהוּ  45

בְּשִׁכְמוֹ שֶׁל־יָמִין בְּרָמְחוֹ הַגָּדוֹל, וְהוּא עוֹלֶה בָרָכֶב;

וַיַּפִּילֵהוּ לָאָרֶץ, אֲפֵלָה אֲיֻמָּה תְקָפַתּוּ.

וְנַעֲרֵי אִידוֹמֶנֵּס פָּרְקוּ מֵעָלָיו אֶת־נִשְׁקוֹ.

וְאֶת סְקַמַּנְדְּרוֹס בֶּן־סְטְרוֹפְיוֹס, הַגֶּבֶר יוֹדֵעַ־הַצַּיִד,

מִגֵּר בְּרָמְחוֹ הַמְחֻדָּד הָאִישׁ מֶנֶּלָּאוֹס בֶּן־אַטְרֵס;  50

הָיָה הָאִישׁ גִּבּוֹר־צַיִד, וְאַרְטֶמִּיס בְּעַצְמָהּ לִמְּדַתְהוּ

לְהַכּוֹת בְּחַיּוֹת הַבָּר, שׁוֹכְנוֹת יַעֲרוֹת הֶהָרִים.

אֶפֶס לֹא עָמְדָה־לוֹ עַתָּה אַרְטֶמִּיס חוֹבֶבֶת־הַחִצִּים,

אַף־לֹא חָכְמָתוֹ הַגְּדוֹלָה לִקְלֹעַ בַּחִצִּים מֵרָחוֹק,

כִּי מֶנֶּלָּאוֹס, הַמְהֻלָּל בֵּין רוֹמֵי־הַכִּידוֹן, בּוֹ פָגַע, 55

וְהוּא פוֹנֶה עָרְפּוֹ בְנוּסוֹ, וַיִּנְעַץ חֲנִיתוֹ בְגַבּוֹ

בֵּין הַכְּתֵפָיִם, וַיֵּצֵא הַכִּידוֹן מִלְּפָנָיו בֶּחָזֶה.

אַרְצָה נָפַל אַפַּיִם, וְצִלְצְלוּ עָלָיו כָּל־כֵּלָיו.

נָפַל מֵת בְּיַד מֵרִיאוֹנֵס פֶרֶקְלוֹס בֶּן־טֶקְטוֹן בֶּן־הַרְמוֹן;

הָיָה הָאִישׁ חָרָשׁ חָכָם בִּמְלֶאכֶת מַחֲשֶׁבֶת וּנְבוֹן־כָּל 60

מְלֶאכֶת כַּפָּיִם, וּפַּלַּס־אַתֵּנָה הִיא מְאֹד אֲהֵבַתּוּ;

וְהוּא אֲשֶׁר בָּנָה סְפִינוֹתָיו שֶׁל אֲלֶכְּסַנְדְּרוֹס, וְהֵנָּה

רֵאשִׁית הַפֶּגַע וְהָרָעוֹת, שֶׁבָּאוּ כְתֻמָּן עַל־טְרוֹיָה

וְעָלָיו בְּעַצְמוֹ; וְלֹא יָדַע, מַה־יָּעֲצוּ אֵלִים, גָּזָרוּ.

וּמֵרִיאוֹנֵס בָּא דוֹלֵק אַחֲרָיו וַיַּשִּׂיגֵהוּ,    65

מָעַך כִּידוֹנוֹ בְשֵׁתוֹ מִיָּמִין; וַיֵּצֵא הַכִּידוֹן

תַּחַת יְרֵכוֹ, וַיַּחְדֹּר בְּעַד הַשַּׁלְפּוּחִית וַיַּעֲבֹר.

נֶאֱנַק, כָּרַע עַל־בִּרְכָּיו, וּמַעֲטֵה מָוֶת עָטָהוּ.

מֶגֵס הִכְרִיעַ וַיַּךְ אֶת־פֵּדַיּוֹס בְּנוֹ שֶׁל־אַנְטֵנוֹר,

הוּא בֶן־פִּלַּגְשׁוֹ, וְאוּלָם תֶּאַנּוֹ הַנְּדִיבָה גִדְּלַתּוּ  70

כְּאַחַד בָּנֶיהָ שֶׁלָּהּ וְתִמְצָא חֵן בְּעֵינֵי הַבָּעַל.

בְּנוֹ שֶׁל־פִילֵס, הַמְצֻיָּן בֵּין רוֹמֵי־הַכִּידוֹן, דְּלָקָהוּ

וְנָעַץ בּוֹ רָמְחוֹ הַמְחֻדָּד וּבַמִּפְרֶקֶת הִכָּהוּ;

חָלְפָה הַנְּחֹשֶׁת וַתַּעֲבֹר בְּעַד שִׁנָּיו וַתְּפַלַּח לְשׁוֹנוֹ.

נָפַל בֶּעָפָר מְכַרְסֵם בְּשִׁנָּיו הַנְּחֹשֶׁת הַקָּרָה.   75

וְאֶבְרִיפִּיל בֶּן־אֶבְאֵימוֹן הִכְרִיעַ וַיַּךְ אֶת־הִפְּסֵנוֹר,

בְּנוֹ שֶׁל־דּוֹלוֹפְּיוֹן הָאַדִּיר, וְהוּא הָיָה כֹהֵן סְקַמַּנְדְּרוֹס,

אֵל הַנָּהָר, וְהָעָם כִּבְּדוּהוּ כְאַחַד הָאֵלִים;

וַיַּדְבִּיקוֹ בֶן־אֶבְאֵימוֹן, הוּא אֶבְרִיפִּילוֹס הַנֶּהְדָּר,

פָּנָה־לוֹ עָרְפּוֹ, וּבֶן־אֵבְאֵימוֹן מָחַץ אֶת־שִׁכְמוֹ, 80

הֵנִיף אֶת־חַרְבּוֹ הַחַדָּה וַיִּגְדַּע אֶזְרוֹעוֹ הַקָּשָׁה.

נָפְלָה אֶזְרוֹעוֹ בַמִּישׁוֹר מִתְבּוֹסְסָה בְדָמֶיהָ; וְאֶת־עֵינָיו

תָּקְפוּ הַמָּוֶת הָאָדֹם וּגְזֵרַת הָאֵל הָאַדִּירָה.

אֵלֶּה פָעֲלָה יָדָם בְּסַעַר הַקְרָב בַּמַּעֲרָכָה.

וְאָדָם אַיִן, שֶׁיַּכִּיר הַמָּקוֹם שָׁם־נִלְחַם בֶּן־טִידֵס, 85

הֲבֵין גְּדוּדֵי הַטְּרוֹיִים אוֹ בֵין הָאֲכַיִּים בְּצִבְאוֹתָם.

וְהָיָה מִתְהוֹלֵל בַּמִּישׁוֹר – כַּנָּהָר הַמָּלֵא עַל־גְּדוֹתָיו,

וְגָאָה בַחֹרֶף, וּמֵימָיו הַשּׁוֹטְפִים יִגְרְפוּן סְכָרִים,

וְכָל־הַחֲזָקִים בַּסְּכָרִים בָּעוֹלָם לֹא יַעַצְרוּ אוֹתָם

וְאַף כָּל־הַמְּשׂוּכוֹת וְהַגְּדֵרוֹת מִסָּבִיב לִשְׁדֵמוֹת מוֹרִיקוֹת, 90

פִּתְאֹם יִפְרְצוּ פֶרֶץ, כִּי רְבִיבִים מִזֶּבְס יֶאֱתָיוּן,

וְהָיָה לְאוֹבֵד וְלִמְבוּסָה כָּל־פֹּעַל הַחֶמְדָּה לַזּוֹרְעִים, -

כָּכָה נָבוֹכוּ מִפָּנָיו שֶׁל־בְּנוֹ שֶׁל־טִידֵס מַעַרְכוֹת

טְרוֹיָה מְרֻבּוֹת־הַגְּבָרִים וְלֹא עָמְדוּ בְּפָנָיו, וְאִם־רַבּוּ.

אֶפֶס אַךְ־רָאֹה רָאָהוּ בְּנוֹ שֶׁל־לִיקָאוֹן הַנֶּהְדָּר  95

שׁוֹאֵן בַּמִּישׁוֹר וּמְפַזֵּר לְכָל־רוּחַ אֶת־פְּלֻגּוֹת הַטְּרוֹיִים,

דָּרַךְ אֶת־קַשְׁתּוֹ הַכְּפוּפָה, וַיְכוֹנֵן אֶל־מוּל פְּנֵי בֶן־טִידֵס

וּבַמִּשְׂתָּעֵר גַּם־יָרָה; וַיִּמְחַץ אֶת־שִׁכְמוֹ הַיְמָנִי

דֶּרֶךְ כִּפַּת הַשִּׁרְיָה, וַיַּעֲבֹר חֵץ הַתַּמְרוּרִים,

יָצָא בְעַד בְּשָׂרוֹ מִלְּפָנָיו, וַיָּזָב הַדָּם עַל־הַשִּׁרְיוֹן. 100

נָשָׂא בְצָהֳלָה קוֹלוֹ וַיִּקְרָא בְקוֹל בֶּן־לִיקָאוֹן:

"חִזְקוּ, בְּנֵי־טְרוֹיָה הַנְּדִיבִים, וְאִמְצוּ, מַכְנִיעֵי־הַסּוּסִים!

הִנֵּה פָצַעְתִּי הַגִּבּוֹר הַגָּדוֹל בִּבְנֵי הָאֲכַיִּים!

אֶבְטַח, כִּי לֹא יַרְבֶּה לַעֲמֹד בִּפְנֵי הַחֵץ, אִם־בֶּאֱמֶת

פֵיבּוֹס הַשַּׁלִּיט בֶּן־זֶבְס הֵנָּה מִלִּיקְיָה נָחָנִי".  105

כָּכָה הֵרִיעַ; וְאוּלָם הַחֵץ הַקַּל לֹא הִפִּילוֹ,

פָּנָה הַצִּדָּה וְעָמַד אֶל־מוּל פְּנֵי הַסּוּסִים וְהָרַכָּב,

דִּבֵּר בְּאָזְנֵי סְתֶּנֶּלּוֹס מִזֶּרַע קַפַּנֵּס וַיֹּאמֶר:

"חוּשָׁה, הוֹי בֶּן־קַפַּנֵּס, וָרֵד מֵעַל פְּנֵי הַמֶּרְכָּבָה,

קְרַב וְתָלַשְׁתָּ בְיָדֶיךָ חֵץ מְרִירִי זֶה נִתְקַל בִּכְתֵפִי". 110

כָּכָה הִבִּיעַ; וַיִּקְפֹּץ סְתֶּנֶּלּוֹס מֵרִכְבּוֹ לָאָרֶץ,

קָרַב וַיּוֹצִיא מִכְּתֵפוֹ הַחֵץ הַמָּהִיר הַחוֹדֵר;

זִנֵּק הַדָּם הַקּוֹלֵחַ בְּעַד טַבְּעוֹת שִׁרְיוֹנוֹ הַגָּמִישׁ.

הֵחֵל מִתְפַּלֵּל בְּקוֹל דִּיאוֹמֵדֵס הַקּוֹרֵא־בְחָיִל:

שִׁמְעִי תְחִנָּתִי, בַּת־זֶבְס, הָאוֹחֵז־בָּאֵיגִיס, לֹא־נֻצְּחָה! 115

אִם־אַךְ פַּעַם הִטִּית אֶת־חֲסָדַיִךְ לְאָבִי

לַעֲמֹד לוֹ בִקְרָב עָז וְאָהַבְתְּ לִי גַּם־עַתָּה, אַתֵּנָה, -

תְּנִי־לִי, וְאַכֶּה הָאִישׁ, וְתַשִׂיג חֲנִיתִי הַגֶּבֶר,

אֲשֶׁר פְּצָעַנִי וְיִתְפָּאֵר עָלַי עַתָּה לֵאמֹר: לֹא אַרְבֶּה

וְאוֹסִיף לִרְאוֹת בְּעֵינַי אוֹר־שֶׁמֶשׁ כִּי־יָהֵל בִּנְגֹהוֹת". 120

כָּכָה הִתְפַּלָּל; וּפַּלַּס־אַתֵּנָה הִקְשִׁיבָה תְחִנָּתוֹ,

עָשְׂתָה אֲבָרָיו קַלִּים, אֶת־רַגְלָיו וְאֶת־יָדָיו מִמָּעַל;

עָמְדָה לוֹ סְמוּכָה, וַתַּעַן וַתֹּאמֶר אֶת־אִמְרֵי הַכָּנָף:

"קוּמָה וּצְלַח, דִּיאוֹמֵדֵס, וְנִלְחַמְתָּ בִצְבָא אַנְשֵׁי טְרוֹיָה!

יַעַן נָתַתִּי בְלִבְּךָ אֶת־גְּבוּרַת אָבִיךָ וְאֶת־אוֹנוֹ,   125

עֹז לִבְלִי־חָת, כִּלְטִידֵס הַפָּרָשׁ זֶה תּוֹפֵשׂ־הַשָּׁלֶט;

וְאֶת־הָעֲלָטָה הַנְּסוּכָה לָקַחְתִּי מֵעַל פְּנֵי עֵינֶיךָ,

לִהְיוֹת עֵינֶיךָ מֵיטִיבוֹת מַבְחִינוֹת בֵּין אֵל וּבֵין אָדָם.

וְהָיָה כִּי־יִקָּרֶה לְךָ אֵל, הַבָּא לְנַסּוֹתְךָ בְּמִלְחָמָה,

שְׁמָר־לָךְ, אַל־תָּהִין לְהִלָּחֵם בָּאֵלִים, בִּבְנֵי־הָאַלְמָוֶת, 130

בְּיִתְרָם כְּכֻלָּם; וְאוּלָם בְּבוֹא אַפְרוֹדִיטָה בַת־זֵאוּס

וְתֵרֵד לַקְּרַב, אָז תָּנִיף עָלֶיהָ הַנְּחֹשֶׁת הָחַדָּה".

כָּכָה הִבִּיעָה וְחָלְפָה אַתֵּנָה כְּחֻלַּת־הָעָיִן;

אוּלָם בֶּן־טִידֵס הִתְחַזֵּק וַיָּבוֹא בִקְהַל הַחֲלוּצִים;

הִנֵּה גַם לִפְנֵי־זֶה כְּבָר שָׁאֲפָה נַפְשׁוֹ לְהִלָּחֵם,  135

עַתָּה הִתְאַנֵּף פִּי־שְׁלֹשָׁה בַּטְּרוֹיִים – כְּאוֹתוֹ הַלָּבִיא,

אֲשֶׁר פְּצָעָהוּ רוֹעֵה צֹאן כִּבְדוֹת־צֶמֶר בַּשָּׂדֶה,

בְּזַנֵּק הָאַרְיֵה מֵעַל פְּנֵי הָמְּשׂוּכָה, אַךְ לֹא הֲרָגוֹ;

הוּא אֶת־חֲמָתוֹ כְבָר הֵעִיר וְלֹא יוּכַל לַעֲמֹד בְּפָנָיו,

הוֹלֵךְ וְנֶחְבָּא בַמִּכְלָה, וְהָרְחֵלִים תִּלְבַּשְׁנָה חֲרָדוֹת, 140

צְפוּפוֹת זוֹ אֶל־זוֹ עוֹלָה אַחַת עַל־רְעוּתָה, עַד יָשׁוּב

בְּעֶבְרָה הָאַרְיֵה וִידַלֵּג מֵעַל לַמְּשׂוּכוֹת הַגְּבֹהוֹת, –

כָּכָה הִתְעָרֵב בַּטְּרוֹיִים בֶּן־טִידֵס הַגִּבּוֹר בְּאַפּוֹ.

חָזַק וַיַּךְ אֶת־אַסְטִינוֹס וְאֶת־רוֹעֵה הָעָם אֶת־הִפֵּירוֹן,

הִכָּה הָאֶחָד בַּחֲנִית הַנְּחֹשֶׁת מִמַּעַל לְדַדּוֹ,   145

וְאֶחָד בַּחֶרֶב הַגְּדוֹלָה בַּשִּׁכְמָה סָמוּךְ לִכְתֵפוֹ

הִכָּה וְהִתִּיז אֶת־כְּתֵפוֹ מִגַּבּוֹ שֶׁל־זֶה וּמֵעָרְפּוֹ.

נָטַשׁ הַשְּׁנַיִם וַיִּפֶן אֶל־מוּל פּוֹלִיאִידוֹס וְאַבַּס,

בְּנֵי אֶבְרִידַמַס הַיָּשִׁישׁ, הַזָּקֵן הַפּוֹתֵר־חֲלוֹמוֹת;

אֶפֶס הַיָּשִׁישׁ לֹא־הֵיטִיב וְלֹא־פָתַר חֲלוֹמוֹת הַהוֹלְכִים, 150

כִּי דִיאוֹמֵדֵס הָאַדִּיר הִכְרִיעָם וַיְּנַצֵּל אֶת־נִשְׁקָם.

אַחַר הִשְׂתָּעֵר עַל־כְּסַנְתּוֹס וְעַל־תּוֹאוֹן, שְׁנֵי בָנָיו שֶׁל־פֵינֹפְּס,

הָיוּ בְנֵי זְקוּנִים, וְזִקְנוּתוֹ כְבָר בְּעוֹכְרָיו, מַתֶּשֶת אֶת־כֹּחוֹ,

בָּנִים לֹא־הוֹסִיף לְהוֹלִיד, לָמוֹ תִסּוֹב נַחֲלָתוֹ.

נִצֵּל אֶת־עֶדְיָם, אֶת נִשְׁקָם, וַיִּקַּח מֵהֶם אֶת־נַפְשׁוֹתָם,  155

שְׁנֵיהֶם הִכְרִיעַ וַיַּעֲזֹב אֲבִיהֶם לְיָגוֹן וַאֲנָחוֹת,

יַעַן כִּי חַיִּים לֹא שָׁבוּ מִשְּׂדֵה הַמַּעֲרָכָה אֶל־בֵּיתָם,

וְזָרִים יְחַלְּקוּ אֶת־הוֹנוֹ וְהֵמָּה אֶת־טוּבוֹ יִירָשׁוּ.

שְׁנַיִם מִבְּנֵי פְּרִיאַמּוֹס מִזֶּרַע דַּרְדַּנּוֹס הִכְרִיעַ,

וְהֵמָּה כְרוֹמְיוֹס וְאֶכֶמּוֹן, בָּרֶכֶב הָאֶחָד יָרָדוּ.  160

כְּאוֹתוֹ אֲרִי הַמִּתְנַפֵּל עַל־בָּקָר בָּעֵדֶר וּמְגָרֵם

צַוָּאר שֶׁל־עֶגְלָה אוֹ פָּרָה הָרוֹעוֹת בְּמַעֲבֵה יָעַר,

כָּכָה הִשְׁלִיךְ אֶת־שְׁנֵיהֶם מֵרִכְבָּם בֶּן־טִידֵס הַגִּבּוֹר

בְּרָעָה וּבְעַל־כָּרְחָם וַיִּפְרֹק מֵהֶם אֶת־כְּלֵי נִשְׁקָם;

מָסַר סוּסֵיהֶם לְרֵעָיו, לְנַהֲגָם אֶל־הָאֳנִיּוֹת.    165

רָאָה אוֹתוֹ אֵינֵיאַס, בְּהַשְׁחִיתוֹ בְּשׁוּרוֹת הַגְּבָרִים,

נָשָׂא אֶת־רַגְלָיו וַיֵּלֶךְ בַּקְּרָב אֶל־קוֹל צִלְצוּל כִּידוֹנִים,

חוֹפֵשׂ וָתָר אֶת־פַּנְדָּרוֹס הַנִּמְשָׁל־לָאֵלִים, אַיֵּהוּ.

פָּגַע בִּבְנוֹ שֶׁל־לִיקָאוֹן, הַגֶּבֶר הָאַדִּיר הַתָּמִים,

עָמַד עַל־יָדוֹ וַיְדַבֵּר, וַיִּשָּׂא אִמְרָתוֹ וַיֹּאמֶר:  170

"אָנָּא, פַּנְדָּרוֹס, אֵי־קַשְׁתְּךָ, ואֵיפֹה כָל־חִצֵּי הַכָּנָף,

וְאֵי־תְהִלָּתֶךְ? וְאֵין אִישׁ פֹּה, שֶׁיָּזִיד לְהִדַּמּוֹת אֵלֶיךָ,

וְאֵין אִישׁ בְּלִיקְיָה וְיוּכַל יִתְפָּאֵר, כִּי גָבַר עָלֶיךָ.

צְלַח, פְּרֹשׂ כַּפֶּיךָ אֶל־זֶבְס וִירֵה חֵץ בַּגֶּבֶר הָעוֹשֶׂה

וְעוֹלֵל הָרָעָה לַטְּרוֹיִים, נֶאֱדָּרִי־בָעֹז וּבַגְּבוּרָה, 175

יַעַן כִּי הֶחֱלִישׁ וְהִתִּיר בִּרְכֵּיהֶם שֶׁל־רַבִּים וְאַדִּירִים,

אִם־לֹא מִבְּנֵי אֵלִים הוּא, הַפּוֹקֵד עֲוֹנוֹת הַטְּרוֹיִים,

זוֹעֵם בִּגְלַל אֵיזֶה קָרְבָּן, כִּי עֶבְרַת אֱלֹהִים קָשָׁתָה".

נָשָׂא אִמְרָתוֹ וַיַּעַן לוֹ בְנוֹ שֶׁל־לִיקָאוֹן הַנֶּהְדָּר:

"הוֹי, אֵינֵיאַס הַמְהֻלָּל, יוֹעֲצָם שֶׁל־צִבְאוֹת הַטְּרוֹיִים! 180

רוֹאֶה אֲנִי אֶת־פָּנֵיהוּ כִּפְנֵי בֶּן־טִידֵס הַגִּבּוֹר,

מַכִּיר אֲנִי בוֹ בְצִנָּתוֹ, בַּקּוֹבַע שֶׁלּוֹ גְבַהּ־הַכִּפָּה,

הִנֵּה אֵלֶּה הֵם סוּסָיו; וְאוּלַי אַךְ אֵל הוּא וְלֹא אָדָם.

אֶפֶס אִם־הוּא הוּא הָאִישׁ, בֶּן־טִידֵס הַגִּבּוֹר הָאַדִּיר,

אֵין זֶה כִּי אֵל בְּעֶזְרָתוֹ, בּוֹ יֶחֱסֶה וְיִזְעֹם, וְעַל יָדוֹ 185

אֶחָד מִבְּנֵי הָאַלְמָוֶת, וּנְסוּכָה עֲלָטָה עַל־כְּתֵפָיו,

וְהוּא אֲשֶׁר הִטָּה מִמֶּנּוּ הַחֵץ הַמָּהִיר שֶׁפְּגָעוֹ.

הִנֵּה כְבָר בּוֹ זָרַקְתִּי אֶת־חִצִּי, וַיִּפְצַע אֶת־זְרוֹעַ

יְמִינוֹ, כִּי נִתְקַל וַיַּחְדֹּר וַיַּחֲלֹף כִּפַּת שִׁרְיוֹנוֹ;

בְּחָפְזִי אָמַרְתִּי: אֶל־יַרְכְּתֵי שְׁאוֹל כְּבָר הוֹרַדְתִּיו; וְאוּלָם 190

הוּמַת לֹא הוּמָת, וְאֵין זֶה כִּי אָנַף בִּי אַחַד הָאֵלִים!

וְאֵין תַּחַת יָדִי לֹא־סוּסִים וְלֹא־רֶכֶב, וְאֶעֱלֶה עָלָיו;

אַךְ לְלִיקָאוֹן בַּהֵיכָל אַחַד־עָשָׂר רֶכֶב נֶהְדָּרִים,

זֶה־עַתָּה נִבְנוּ, חֲדָשִׁים, וּסְבִיבָם מַרְבַדִּים נִמְתָּחוּ;

רֶכֶב רֶכֶב וְצֶמֶד הַסּוּסִים עַל־יָדוֹ אֲסוּרִים,    195

לוֹעֲסִים שְׂעוֹרִים לְבָנוֹת, נִזּוֹנִים מֵאֵבוּס כֻּסָּמֶת.

אוּלָם לִיקָאוֹן הַגִּבּוֹר הַיָּשִׁישׁ בְּהֵיכָלוֹ הַנֶּהְדָּר

דַּעַת לִמְּדַנִי, וְאָנֹכִי מִתְכּוֹנֵן לָלֶכֶת בַּדָּרֶךְ;

וְהוּא יְעָצַנִי לָקַחַת גַּם סוּסִים גַּם לַעֲלוֹת בָּרֶכֶב,

לִהְיוֹת הַמְפַקֵּד לַטְּרוֹיִים בְּמִלְחֶמֶת הַזְּוָעָה הַקָּשָׁה; 200

אַךְ לֹא שָׁמַעְתִּי בְקוֹלוֹ – אִלּוּ שָׁמַעְתִּי, מַה־טּוֹב לִי, -

יַעַן דָּאַגְתִּי לַסּוּסִים, וְלֹא יֶחְסְרוּ הֵמָּה מְזוֹנָם

בְּתוֹךְ הֶהָמוֹן בְּרָב־עָם, כִּי לֶאֱכֹל דַּיָּם הִסְכִּינוּ.

כָּכָה הִשְׁאַרְתִּים בְּבֵיתִי וְרַגְלִי בָאתִי אִלְיוֹנָה,

שַׂמְתִּי מִבְטַחִי בְקַשְׁתִּי, וְהִיא לְלֹא־הוֹעִיל, לְלֹא־עֶזְרָה. 205

הִנֵּה אָנֹכִי יָרִיתִי בִשְׁנַיִם גִּבּוֹרִים אֶת־חִצִּי,

גַּם בְּבֶן־טִידֵס וְגַם בִּבְנוֹ שֶׁל־אַטְרֵס, וְדַם שְׁנֵיהֶם

אַרְצָה שָׁפַכְתִּי וּפְצַעְתִּים – וְרַק הִרְבֵּיתִי לְהַרְגִּיזָם.

אָכֵן בְּרָעָה נָשָׂאתִי אֶת־קַשְׁתִּי הַכְּפוּפָה מִיתֵדָהּ

בְּיוֹם בּוֹ עָלִיתִי עַל־אִלְיוֹס הַקִּרְיָה הַיָּפָה וְנָהַגְתִּי  210

גְּדוּדֵי הַטְּרוֹיִים, כְּדֵי לַעֲשׂוֹת רְצוֹן הֶקְטוֹר הַנִּמְשָׁל־לָאֵלִים.

וְהָיָה כִּי אָשׁוּב הַבַּיְתָה, וְעֵינַי תִּרְאֶינָה אֶת־אַרְצִי

וְאֵשֶׁת חֵיקִי בְּהֵיכָלִי הַגָּדוֹל וְהַבָּנוּי לְתַלְפִּיּוֹת,

יַתִּיז תֵּכֶף הַמּוֹצֵא אוֹתִי אֶת־רֹאשִׁי מֵעָלַי,

אִם־לֹא אַשְׁלִיךְ זֹה קַשְׁתִּי בְּתוֹךְ אֵשׁ מְאִירָה, בַּלָּהַב, 215

יָדִי תְפוֹרְרֶנָּה לִרְסִיסִים, כִּי הָיְתָה־לִּי לְלֹא־הוֹעִיל".

הֵשִׁיב אֲמָרָיו אֵינֵיאַס, הַגְּבִיר לְאַנְשֵׁי טְרוֹיָה, וַיַּעַן:

"אַל־נָא כֹה תֹאמַר! וְאוּלָם כֹּה יוֹסִיף וְכֹה יִהְיֶה הַדָּבָר,

עַד שֶׁנֵּצֵא אֲנַחְנוּ לִקְרָאתוֹ בַסּוּס וּבָרֶכֶב

וְנִפְגֹּשׁ אוֹתוֹ הָאִישׁ לְנַסּוֹתוֹ יַחְדָּו בַּנָּשֶׁק.  220

צְלַח וַעֲלֵה בְּמוֹ־רִכְבִּי וְרָאִיתָ בְעֵינֶיךָ, מַה־טּוֹבוּ

סוּסָיו שֶׁל טְרוֹס, אֲשֶׁר־לִמְּדוּם לְמַהֵר וְלָטוּשׂ בַּמִּישׁוֹר,

דּוֹהֲרִים הֵנָּה וְהֵנָּה, הֵן־בְּרָדְפָם וְהֵן־בְּהִמָּלְטָם;

הֵם יְפַלְּטוּנוּ גַם־אָנוּ הָעִירָה, אִם־שׁוּב צִוָּה זֵאוּס

אֶת־יְשׁוּעָתוֹ לְבֶן־טִידֵס וּתְהִלָּה לָאִישׁ דִּיאוֹמֵדֵס. 225

קוּמָה וְקַח אֶת־הַשּׁוֹט וְאָחַזְתָּ בַּמּוֹשְׁכוֹת הַנּוֹצְצוֹת,

אֶזְנַח הַסּוּסִים אָנֹכִי וְנִלְחַמְתִּי אֲנִי בְדִיאוֹמֵדֵס,

אוֹ אַתָּה תֵצֵא לִקְרָאתוֹ, וְדָאַגְתִּי לַסּוּסִים אָנֹכִי".

הֵשִׁיב אֲמָרָיו וַיַּעַן־לוֹ בְנוֹ שֶׁל־לִיקָאוֹן הַנֶּהְדָּר:

"אַתָּה, אֵינֵיאַס, אֱחֹז בַּמּוֹשְׁכוֹת וְנָהַגְתָּ בַסּוּסִים,  230

יַעַן יֵיטִיבוּ הֵם לִמְשֹׁךְ הָרֶכֶב הַכָּפוּף בְּיַד רַכָּב,

אֲשֶׁר הִסְכִּינוּ כְבָר אֵלָיו, אִם־נָנוּס מִפְּנֵי בְנוֹ שֶׁל־טִידֵס;

כִּי אִם־יִפְחֲדוּ – וְרָצוּ בְלֹא־דֶרֶךְ וְאוֹתָנוּ לֹא יִרְצוּ

לְהוֹצִיא מִתּוֹךְ הַמַּעֲרָכָה, כִּי לֹא יִשְׁמְעוּ אֶת־קוֹלְךָ,

בְּבוֹא בֶן־טִידֵס הַגִּבּוֹר מִשְׂתָּעֵר עָלֵינוּ לְהַכּוֹת  235

נֶפֶשׁ אֶת־שְׁנֵינוּ, וְיִנְהַג הַסּוּסִים מוּצָקֵי־הַפַּרְסָה.

אַתָּה נְהַג אֶת־רִכְבְּךָ וּנְהַג אֶת־סוּסֶיךָ וְאָנֹכִי

אֵצֵא לִקְרָאתוֹ בַכִּידוֹן הַחַד, אִם־יִשְׂתָּעֵר עָלֵינוּ".

כָּכָה נִדְבְּרוּ שְׁנֵיהֶם וְעָלוּ בָרֶכֶב הַמַּזְהִיר,

דָּפְקוּ סוּסֵיהֶם וַיִּפְנוּ בִגְבוּרָה אֶל־מוּל פְּנֵי בֶן־טִידֵס. 240

הִכִּיר בָּם תֵּכֶף סְתֶּנֶּלּוֹס, הוּא בֶן־קַפַּנֵּס הַנֶּהְדָּר,

דִּבֵּר אֶל־בְּנוֹ שֶׁל־טִידֵס וַיַּעַן אֶת־אִמְרוֹת הַכָּנָף:

"דִּיאוֹמֵדֵס בֶּן־טִידֵס, הַגֶּבֶר מַחְמַל נַפְשִׁי!

רוֹאֶה אֲנִי שְׁנֵי גִּבּוֹרִים שׁוֹאֲפִים לִלְחֹם אַךְ־עִמָּךְ;

שְׁנֵיהֶם אַדִּירֵי־אֲיֻמָּה: הָאֶחָד פַּנְדָּרוֹס, הַמֵּיטִיב  245

לִירוֹת בַּקֶּשֶׁת, הוּא בְנוֹ שֶׁל־לִיקָאוֹן, כִּי כָכָה יִתְיַמָּר;

אַךְ אֵינֵיַאס יִתְגָּאֶה בָזֶה, כִּי הוּא בֵן לְאַנְכִיסֵס,

אוֹתוֹ הַגֶּבֶר הַתָּמִים, וְאִמּוֹ שֶׁלּוֹ – אַפְרוֹדִיטָה.

הָבָה וְנֶפֶן רִכְבֵּנוּ, וְאַל־נָא תִלְחַם בַּפְּלַגּוֹת

בֵּין הַחֲלוּצִים, פֶּן־יִקְחוּ מִמְּךָ אֶת חַיֶּיךָ הַיְקָרִים". 250

בְּזַעַם בּוֹ הִבִּיט וַיֹּאמֶר לוֹ דִּיאוֹמֵדֵס הָעִזּוּז:

"אַל־תִּיעָצֵנִי וְאָנוּסָה, כִּי לֹא תְפַתֵּנִי בִדְבָרִים;

לֹא זֶה דַרְכִּי וְלֹא טִיבִי, כִּי אֶסּוֹג אָחוֹר בַּקָּטֶל,

לִבִּי כִּי יִמַּס וְאֵחָבֵא; כֹּחִי עוֹד חָדָשׁ עִמָּדִי;

לַעֲלוֹת בָּרֶכֶב לֹא אֹבֶה, רַגְלִי אֲנִי אֶפְגְּשֶׁנּוּ; 255

לִבִּי יִהְיֶה בְלִי־חָת, צִוַּתְנִי כָךְ פַּלַּס־אַתֵּנָה.

אֵלֶּה הַשְּׁנַיִם – סוּסֵיהֶם הַמְּהִירִים לֹא יְבִיאוּם הַבַּיְתָה

שְׁלֵמִים, וְאִם־גַּם הָאֶחָד יְמַלֵּט אֶת־נַפְשׁוֹ מִמָּוֶת.

אוּלָם זֹאת אַגִּיד לְךָ, וְשָׁמַרְתָּ הַדָּבָר בְּלִבְּךָ:

וְהָיָה אִם־תִּתֵּן אַתֵּנָה רַבַּת־הָעֵצוֹת לִי כָבוֹד, 260

וְאַכֵּם אֶת־שְׁנֵיהֶם, - וְעָצַרְתָּ בְּעַד אֵלֶּה סוּסֵינוּ הַמְּהִירִים

פֹּה בַמָּקוֹם וְקָשַׁרְתָּ הַמּוֹשְׁכוֹת לְמַעֲקֵה הָרֶכֶב,

וְאַתָּה חוּשָׁה, נְטֵה וְהִשְׂתָּעֵר עַל־סוּסֵי אֵינֵיאַס,

גָּרְשֵׁם מִתּוֹךְ חֵיל הַטְּרוֹיִים עַד־חֵיל הָאֲכַיִּים הַחֲמוּשִׁים.

הֵמָּה מִזֶּרַע הַסּוּסִים, שֶׁנָּתַן לִטְרוֹס כֹּפֶר נֶפֶשׁ  265

בְּנוֹ גָנִימֵדֶס לוֹ זֶבְס הַמַּרְחִיקִי־לִרְאוֹת, וְהֵם טוֹבִים

בְּכָל־הַסּוּסִים הָרוֹאִים בְּאוֹר שֶׁמֶשׁ וְאַיֶּלֶת הַשָּׁחַר;

זֶרַע אוֹתָם הַסּוּסִים גָּנַב אַנְכִיסֵס הַשַּׁלִּיט,

עִבֵּר בַּשֶּׁלִי סוּסוֹתָיו, כִּי לָאוֹמֶדּוֹן לֹא יָדָע;

פִּלְּטוּ סוּסוֹתָיו אֶת־שְׁגָרָן בְּהֵיכָלוֹ, שִׁשָּׁה סְיָחִים; 270

הוֹתִיר מֵהֶם לוֹ אַרְבָּעָה לְגַדְּלָם עַל־אֵבוּס אֻרְוָתוֹ

וְנָתַן הַשְּׁנַיִם לְאֵינֵיאַס, הַגֶּבֶר מְעוֹרֵר־הַמְּנוּסָה.

וְאִלּוּ תְפַשְׂנוּם, וְנָחַלְנוּ שֵׁם־עוֹלָם וּתְהִלָּה בָאָרֶץ".

כָּכָה הִתְיָעֲצוּ שְׁנֵיהֶם וְנִדְבְּרוּ אִישׁ אֶל־רֵעֵהוּ,

וְאֵלֶּה חִישׁ קָרְבוּ, כִּי־דָפְקוּ סוּסֵיהֶם הַמְמַהֲרִים לָרוּץ. 275

פָּתַח אֶת־שְׂפָתָיו וַיַּעַן בְּנוֹ שֶׁל־לִיקָאוֹן הַנֶּהְדָּר:

"אַדִּיר וְגִבּוֹר מִלְחָמָה, בֶּן־טִידֵס הַגֶּבֶר הַנַּעֲלֶה!

אָכֵן לֹא הִכְרִיעֲךָ זֶה חִצִּי הַקַּל, חֵץ מְרִירִי;

הִנְנִי לְנַסּוֹת בְּכִידוֹנִי, אִם־לֹא אֶפְגָּעֲךָ הַפָּעַם".

הִגִּיד, וַיְנוֹפֵף כִּידוֹנוֹ אֶרֶךְ־הַצֵּל וַיַּשְׁלִיכוֹ, 280

פָּגַע הַכִּידוֹן בְּמָגֵן בֶּן־טִידֵס, וַיַּחֲלֹף וַיַּעֲבֹר

כִּידוֹן נְחֻשְׁתּוֹ הַצִּנָּה וַיִּגַּע עַד־קָרוֹב לַשִּׁרְיוֹן.

נָשָׂא אִמְרָתוֹ בְּקוֹל רָם אָז בְּנוֹ שֶׁל־לִיקָאוֹן הַנֶּהְדָּר:

"הֵן בַּמִּפְשָׂעָה פְּצַעְתִּיךָ, עֲבָרְךָ כִּידוֹנִי, וְלֹא תַעֲצֹר

כֹּחַ וְתַעֲמֹד הַרְבֵּה; וְאָנֹכִי שֵׁם־עוֹלָם נָחַלְתִּי!"  285

אַךְ דִּיאוֹמֵדֵס הָעִזּוּז לֹא נִבְהַל, וַיַּעַן וַיֹּאמֶר:

"הֶחֱטִיא כִידוֹנְךָ, שָׁב רֵיקָם; וְאוּלָם אֲנִי לִבִּי אוֹמֵר,

אַתֶּם לֹא תַרְפּוּ מִמֶּנִּי, עַד אִם־נָפַל אֶחָד מִשְּׁנֵיכֶם

וְהִרְוָה מִדָּמָיו אֶת־אָרֵס, אֶת־אִישׁ הַמִּלְחָמָה הַגִּבּוֹר".

אָמַר וַיָּטֶל כִּידוֹנוֹ; וְאַתֵּנָה כוֹנְנַתּוּ, וְנִנְעַץ   290

בְּאַפּוֹ, לְיַד עֵינוֹ, וַיַּעֲבֹר בְּעַד שִׁנָּיו הַצַּחוֹת וַיַּחְדֹּר.

פִּלְּחָה הַנְּחֹשֶׁת הָעַזָּה לְשׁוֹנוֹ בְשָׁרְשָׁהּ וַתַּעֲבֹר,

יָצָא עֹקֶץ הַחֲנִית וַיַּחֲלֹף הַסַּנְטֵר בַּקָּצֶה.

נָפַל מֵרִכְבּוֹ לָאָרֶץ, וַיַּרְעֵם וַיְצַלְצֵל אֲזֵנוֹ

מֵפִיק הַנֹּגַהּ וְהַצָּח, וְסוּסָיו מְהִירֵי־הָרֶגֶל  295

נָטוּ הַצִּדָּה מִמֶּנּוּ, וְכֹחוֹ עֲזָבוֹ וְנַפְשׁוֹ.

קָפַץ אֵינֵיאַס, וּבְיָדָיו הַמָּגֵן וְהַכִּידוֹן הָאַדִּיר,

יַעַן כִּי יָרֵא, פֶּן־יִקַּח אִישׁ מִן־הָאֲכַיִּים אֶת־מֵתוֹ.

הָלַךְ וְסָבַב הַפֶּגֶר כְּלָבִיא בוֹטֵחַ בְּעֻזּוֹ,

פָּרַשׂ עָלָיו כִּידוֹנוֹ וְשִׁלְטוֹ הַמָּעֳגָל יָפֶה,  300

גָּמַר בְּנַפְשׁוֹ לְהַכּוֹת אֶת־כָּל־אֲשֶׁר יָבוֹא לִקְרָאתוֹ,

הָלַךְ וְשָׁאַג נוֹרָאוֹת, אָז תָּפַשׂ בֶּן־טִידֵס בְּיָדָיו

אֶבֶן גְּדוֹלָה מְאֹד, וְלֹא יִשָּׂאוּהָ שְׁני גְבָרִים,

אֵלֶּה הַחַיִּים כַּיּוֹם, וּבְנָקֵל זְרָקָהּ הוּא בְעַצְמוֹ;

פָּגַע בָּהּ אֶת־אֵינֵיאַס בִּירֵכוֹ, בַּמָּקוֹם שֶׁתִּסּוֹב 305

קוּלִית בְּתוֹךְ כַּף־הַיָּרֶךְ, וְקָטְלִית יִקָּרֵא הַמָּקוֹם;

פּוֹצְצָה הַקָּטְלִית וַתִּקְרַע הַגִּידִים הַשְּׁנַיִם עַל־יָדָהּ;

שָׂרְטָה שָׂרֶטֶת בִּבְשָׂרוֹ אֶבֶן זֹה רַבַּת־זָוִיּוֹת.

כָּרַע הַגִּבּוֹר עַל־בִּרְכָּיו, נִשְׁעַן עַל־יָדוֹ הַחֲזָקָה

אָרְצָה; וְלֵיל חֲשֵׁכָה הֶאֱפִיל עַל־עֵינָיו הַשְּׁתָּיִם. 310

וְלוּלֵא הִתְבּוֹנְנָה בּוֹ חִישׁ אַפְרוֹדִיטָה בַת־זֵאוּס הוֹרָתוֹ,

אֲשֶׁר־יְלָדַתּוּ לְאַנְכִיסֵס הָרוֹעֶה אֶת־עֶדְרֵי הַבָּקָר, -

וְהָיָה לְאוֹבֵד אֵינֵיאַס הַמּוֹשֵׁל בִּפְלַגּוֹת־הַגְּבָרִים;

בִּזְרוֹעוֹתֶיהָ הַלְּבָנוֹת חִבְּקַתּוּ אֶת־בְּנָהּ שֶׁאָהֵבָה,

פָּרְשָׂה סָכְכָה עָלָיו בְּקִמְטֵי לְבוּשָׁהּ הַמַּזְהִיר, 315

כְּמָגֵן בִּפְנֵי כָל־הַחִצִּים, וְלֹא יִזְרֹק בְּלִבּוֹ נְחֻשְׁתּוֹ

אֶחָד מִבְּנֵי הַדַּנָּאִים לָקַחַת אֶת־נַפְשׁוֹ מִמֶּנּוּ.

כָּכָה הוֹצִיאָה אֶת־בְּנָהּ אֲשֶׁר אָהֲבָה מִן־הַמִּלְחָמָה;

אֶפֶס בְּנוֹ שֶׁל־קַפַּנֵּס לֹא שָׁכַח אֶת־אֲשֶׁר לוֹ צִוָּה

זֶה דִּיאוֹמֵדֵס הַגִּבּוֹר הַקּוֹרֵא־בְחַיִל וַיַּעֲצֹר     320

בְּסוּסָיו מוּצָקֵי־הַפַּרְסָה הַרְחֵק מִשְּׁאוֹן הַמִּלְחָמָה,

מָתַח הַמּוֹשְׁכוֹת הַנָּאוֹת וַיִּקְשְׁרֵן לְמַעֲקֵה הָרָכֶב,

מִהֵר וַיִּנְהַל אֶת־סוּסֵי אֵינֵיאַס נֶחְמְדֵי־הָרַעְמָה

מֵאֵת הַטְּרוֹיִים אֶל־חֵיל הָאֲכַיִּים עֲדוּיֵי־הַמְּצָחוֹת,

מְסָרָם לִידֵי דֵאִיפִּילוֹס יְדִידוֹ, שֶׁכִּבֵּד עַל־פְּנֵי כָל   325

רֵעָיו עֲמִיתָיו – כִּי לָמוֹ לֵב אֶחָד וּדְבָרִים אֲחָדִים, -

לְנַהֲגָם עַד־הָאֳנִיּוֹת הַגְּדוֹלוֹת. וְאוּלָם הַגִּבּוֹר

עָלָה בְרִכְבּוֹ וַיַּחֲזֵק בַּמּוֹשְׁכוֹת הַנּוֹצְצוֹת, וַיִּדְפֹּק

סוּסָיו אַדִּירֵי־הַפַּרְסָה וַיַּדְבֵּק חִישׁ אֶת־בֶּן־טִידֵס.

הָיָה הַלָּז אָז מִשְׂתָּעֵר בִּנְחֹשֶׁת אַכְזְרִיָּה עַל־קִפְּרִיס, 330

יַעַן כִּי הִכִּיר וְהִבְחִין, שֶׁהִיא מִבְּנוֹת אֵל רְפוֹת־הַכֹּחַ,

אֵינָהּ מִיּוֹרְדוֹת לַשַּׁעַר לְנַהֵג בַּקְרָב וּבַגְּבָרִים,

אֵינָהּ אַתֵּנָה וְאֵינֶנָּה אֶנִּיאוֹ מַחֲרֶבֶת־הֶעָרִים.

דָּלַק אַחֲרֶיהָ בֶּהָמוֹן, וַיַּדְבִּיקֶנָּה וּפְצָעָהּ,

הֵנִיף עָלֶיהָ בֶּן־טִידֵס הַגִּבּוֹר חֲנִיתוֹ הַחַדָּה,        335

פָּצַע יָדָהּ הָרַכָּה בַקָּצֶה; וַיַּעֲבֹר הָרֹמַח,

קָרַע אֶת־עוֹרָה לִבְשָׂרָהּ, כִּי חָדַר בְּעַד כְּסוּתָהּ וַיַּעֲבֹר

סוּת הָאַמְבְּרוֹסְיָה, טָווּהָ יְדֵי הַכָרִיטוֹת לְתִפְאָרָה,

סָמוּךְ לְכַף־יַד הָאֵלָה. וַיֵּז מִדַּם הָאַלְמָוֶת,

אוֹתוֹ הַלֵּחַ הַנּוֹזֵל בְּעוֹרְקֵיהֶם שֶׁל־אֵלִים מְאֻשָּׁרִים;  340

יַעַן לֹא־יֹאכְלוּ הֵם לֶחֶם וְלֹא־יִטְעֲמוּ יַיִן מְנַצְנֵץ,

אֵין בְּעוֹרְקֵיהֶם כָּל־דָּם, וּבְנֵי אַלְמָוֶת נִקְרָאוּ.

צָעֲקָה קִפְּרִיס בְּקוֹל וַתַּשְׁלִיךְ אֶת־בְּנָהּ מִלְּפָנֶיהָ;

אֶפֶס פֵיבּוֹס־אַפּוֹלוֹן הוּא בִזְרוֹעוֹתָיו הִצִּילוֹ,

הֶאֱפִיל עָלָיו בְּעַב־עָנָן, וְלֹא יָבוֹא מִבְּנֵי הַדַּנָּאִים 345

רוֹכֵב סוּס קַל וְיִקַּח אֶת־נַפְשׁוֹ מִמֶּנּוּ בַכִּידוֹן.

קָרָא בְקוֹל רָם דִּיאוֹמֵדֵס הַגִּבּוֹר הַקּוֹרֵא־בְחָיִל:

" סוּרִי, בַּת־זֵאוּס, וּלְכִי מִסַּעַר הַקְרָב וְהַמַּעֲרָכָה!

אָכֵן, הַמְעַט לָךְ, שֶׁאַתְּ מְפַתָּה הַנָּשִׁים הָרָפוֹת?

אַךְ אִם־תָּשׁוּבִי תִּתְעָרְבִי בַקְּרָב, מֻבְטְחַנִי, כִּי רַעַד 350

וְחִיל יֹאחֲזוּךְ גַּם־לְשֵׁמַע מִלְחָמָה בְּאַפְסֵי מֶרְחַקִּים!"

כָּכָה שָׂח, וְהִיא הָלְכָה נִדְהָמָה, סוֹבֶלֶת מַכְאוֹבִים.

וְאִירִיס הַקַּלָּה־כָרוּחַ לְקָחַתָּה וַתּוֹצִיאֶנָּה

מִן־הַמִּלְחָמָה קְשַׁת־רוּחַ, וְעוֹרָהּ הַנָּאוֶה לָהּ מַאְדִּים.

אַךְ מִשְּׂמֹאל לַמִּלְחָמָה שָׁם מָצְאָה אֶת־אָרֵס הַסּוֹעֵר 355

יוֹשֵׁב, וְעוֹטִים עֲרָפֶל כִּידוֹנוֹ וְסוּסָיו הַמְּהִירִים;

כָּרְעָה לִפְנֵי אָחִיהָ וַתִּפְצֹר בּוֹ, אֲשֶׁר יִתֵּן

לָהּ אֶת־הַסּוּסִים עֲדוּיֵי־שְׁבִיסֵי־הַזָּהָב הַטָּהוֹר:

"אָחִי הַיָּקָר, שָׂאֵנִי וּתְנָה־לִי סוּסֶיךָ, וְאֶעֱלֶה

אֶל־הָאוֹלִימְפּוֹס, שָׁם אִוּוּ כָל־בְּנֵי הָאַלְמָוֶת לָשָׁבֶת. 360

הָהּ, מָה אֲנוּשָׁה מַכָּתִי, בֶּן־טִידֵס הַגִּבּוֹר פְּצָעָנִי,

אָדָם בֶּן־תְּמוּתָה הַנָּכוֹן עַתָּה לְהִתְחָרוֹת בְּזֵאוּס".

שָׂחָה; וַיִּתֶּן־לָהּ אָרֵס אֶת־סוּסָיו עֲדוּיֵי־הַשְּׁבִיסִים.

עָלְתָה קִפְּרִיס בָּרֶכֶב, וְנַפְשָׁהּ מְאֹד מָרָה, עֲצוּבָה,

עָלְתָה וַתַּעֲמֹד עַל־יָדָהּ גַּם־אִירִיס וַתֹּאחַז בַּמּוֹשְׁכוֹת, 365

נוֹפְפָה שׁוֹטָהּ וַתִּדְפֹּק, וְהַסּוּסִים טָסוּ בְרָצוֹן.

מַהֵר הִגִּיעוּ עַד מִשְׁכַּן הָאֵלִים, אוֹלִימְפּוֹס הַנִּשָּׂא;

וְאִירִיס הַקַּלָּה בִמְעוּפָהּ כָּרוּחַ עָצְרָה בַסּוּסִים,

פִּתְּחָה אוֹתָם וַתָּשֶׂם לִפְנֵיהֶם מַאֲכַל אַמְבְּרוֹסְיָה;

אַךְ בַּת־הָאֵל אַפְרוֹדִיטָה נָפְלָה בְּחֵיק אִמָּהּ דִּיאוֹנָה; 370

בִּזְרוֹעוֹתֶיהָ חִבְּקָה לָהּ אִמָּהּ הוֹרָתָהּ וְלִטְּפָה

אוֹתָהּ בְּכַפָּהּ בְּאַהֲבָה, וַתַּעַן וַתִּשָּׂא אִמְרָתָהּ:

"מִי־זֶה מִסּוֹד יוֹשְׁבֵי מָרוֹם בָּךְ נָגַע לְרָעָה בִזְדוֹנוֹ,

בִּתִּי הַיְקָרָה, וּכְאִלּוּ אַתְּ הֲרֵעוֹת לְעֵינֵי שָׁמֶשׁ?"

עָנְתָה־לָהּ אַפְרוֹדִיטָה, לָהּ קֶסֶם הַשְּׂחוֹק עַל־שְׂפָתֶיהָ: 375

"בְּנוֹ שֶׁל־טִידֵס פְּצָעָנִי, הוּא דִּיאוֹמֵד רָם־הַלֵּבָב,

יַעַן אָנֹכִי הוֹצֵאתִי מִתּוֹךְ הַמִּלְחָמָה וְסַעֲרָהּ

שָׁלֵם אֶת־בְּנִי אֶת־אֵינֵיאַס, אֲהַבְתִּיו מִכֹּל בְּנֵי הָאָדָם.

עַתָּה אֵין זֶה מִלְחָמָה בֵּין הָאֲכַיִּים וְהַטְּרוֹיִים,

כִּי עַל־הָאֵלִים הַנִּצְחִים קִדְּשׁוּ דַּנָּאִים מִלְחָמָה". 380

לָהּ אֲמָרֶיהָ הֵשִׁיבָה דִּיאוֹנָה הָאֵלָה בָאֵלוֹת:

"סִבְלִי, הוֹי, בִּתִּי הַיְקָרָה, וָדֹמִי, וְאִם־תֶּאֱבַל נַפְשֵׁךְ;

יַעַן כִּי רַבּוֹת כְּבָר סָבְלוּ הַיּוֹשְׁבִים בְּהֵיכְלֵי אוֹלִימְפּוֹס

עֵקֶב בְּנֵי אָדָם וְגָרְמוּ פֻרְעָנִיּוֹת קָשׁוֹת אִישׁ לְאָחִיו.

הִנֵּה כֵן סָבַל גַּם־אָרֵס, כְּשֶׁאֲסָרוּהוּ בַאֲזִקִּים 385

כְּבֵדִים אוֹטוֹס הָעַז וְאֶפִיאַלְטֵס, שְׁנֵי בְנֵי אֲלוֹאֵס;

שְׁלֹשָׁה־עָשָׂר חֳדָשִׁים גַּם אֻסַּר בְּסֹהַר הַנְּחֹשֶׁת.

וְהָיָה שָׁם עֲדֵי אוֹבֵד אָז אָרֵס, שֶׁשָּׂבְעָה לֹא יֵדַע

בְּמִלְחֲמוֹת דָּמִים, אִלְמָלֵא אֵאֶרִיבּוֹיָה הַנָּאוָה

אִמָּם חוֹרַגְתָּם, שֶׁבִּשְּׂרָה לְהֶרְמֵס; וְהִתִּיר אֶת־אָרֵס 390

הֶרְמֵס בַּשֶּׁלִי, כִּי־חָלַשׁ, אֲזִקָּיו הִתִּישׁוּ אֶת־כֹּחוֹ.

סָבְלָה גַּם־הֵרָה, כְּשֶׁפְּצָעָהּ בֶּן־אָמְפִיטְרִיּוֹן הָאַדִּיר

בְּחֵץ, לוֹ שְׁלֹשָׁה פִיּוֹת, שֶׁנִּתְקַל בְּשָׁדָהּ הַיְמָנִי;

הָיְתָה מַכָּתָהּ אֲנוּשָׁה, וְסָבְלָה עִנּוּיִים מְאֹד קָשִׁים.

הֵן גַּם־הַדֵס הֶעָצוּם גַּם־הוּא סָבַל בְּעֶטְיוֹ שֶׁל־חֵץ קַל, 395

רָמָה־בוֹ אוֹתוֹ הַגֶּבֶר בֶּן־זֵאוּס תּוֹפֵשׂ־הָאֵיגִיס,

כַּאֲשֶׁר פְּגָעוֹ בְּשַׁעַר שְׁאוֹל תַּחְתִּית בְּקֶרֶב הָרְפָאִים.

עָלָה אֶל־הָאוֹלִימְפּוֹס הַנִּשָּׂא, מְעוֹנוֹ שֶׁל־זֵאוּס,

נַפְשׁוֹ נֶעֱצָבָה מְאֹד, מְעֻנֶּה וְסוֹבֵל מַכְאוֹבוֹת;

נִתְקַל הַחֵץ אָז בְּשִׁכְמוֹ הָאַדִּיר, וַיִּפֹּל בּוֹ לִבּוֹ.  400

אוּלָם פַּיֵּאוֹן חָשׁ שָׂם סַמֵּי־תְרוּפָה עַל־פִּצְעוֹ,

וְרָפָא לוֹ, יַעַן גַּם־הוּא מִזֶּרַע בְּנֵי הָאַלְמָוֶת.

תַּקִּיף וְאַלִּים, לֹא חַת מִפְּנֵי הַזָּדוֹן וְלֹא יָרֵא

לִדְרֹךְ אֶת־קַשְׁתּוֹ וּלְהַרְעִים הָאֵלִים שׁוֹכְנֵי אוֹלִימְפּוֹס!

בָּךְ הֱסִיתַתּוּ הָאֵלָה אַתֵּנָה כְּחֻלַּת־הָעָיִן;  405

אוּלָם אוֹתוֹ בֶּן־טִידֵס אַךְ בַּעַר חֲסַר־לֵב וְלֹא־יָבִין,

אֲשֶׁר קָצְרוּ יְמֵי אָדָם הַנֶּאֱבָק עִם־בְּנֵי הָאַלְמָוֶת,

בָּנָיו לֹא־יֹאמְרוּ לוֹ: אָבִי! וְלֹא יִשְׁתַּעְשְׁעוּ עַל־בִּרְכָּיו,

בְּשׁוּבוֹ מִשְּׂדֵה הַמַּעֲרָכָה וְנָטְשׁוֹ אֶת־קְרָבוֹת הַדָּמִים.

עַתָּה זֹאת יָשִׂים אֶל־לִבּוֹ וְיִשָׁמֵר בֶּן־טִידֵס, וְאִם גָּבַר, 410

פֶּן־יִלָּחֵם בּוֹ אַחֵר, הָעוֹלֶה עָלַיִךְ בִּגְבוּרָה,

וְתָמֵר אָז אֵיגִיאַלֵּיָה הַנְּבוֹנָה, הַבַּת שֶׁל־אַדְרֵסְטוֹס,

לַיְלָה בְאַנְחָתָהּ תָּעִיר מִשְּׁנָתָם בְנֵי בֵיתָה הַיְקָרִים,

מִתְגַּעְגַּעַת לְאַלּוּף נְעוּרֶיהָ, זֶה בְּחִיר הָאֲכַיִּים,

אִשְׁתּוֹ הַכְּבוּדָה שֶׁל־דִּיאוֹמֵדֵס מַכְנִיעַ־הַסּוּסִים". 415

שָׂחָה וַתִּמַּח בְּכַפֶּיהָ הַלֵּחָה מֵעַל פְּנֵי כַף־יָדָהּ;

נִרְפְּאָה יָדָהּ, וְהוּנַח לָהּ מִמַּכְאוֹבֶיהָ הָרָעִים.

רָאוּ זֹאת וַתִּתְבּוֹנֵנָּה אֵלֶיהָ אַתֵּנָה וְהֵרָה

וּבְדִבְרֵיהֶן הַבּוֹטִים הִתְכּוֹנְנוּ לְהַקְנִיט אֶת־זֵאוּס.

פָּתְחָה וַתַּעַן אַתֵּנָה, הָאֵלָה כְּחֻלַּת־הָעָיִן:   420

"זֶבְס אָבִינוּ, הַאֻמְנָם עָלַי יִחַר אַפְּךָ, אִם־אֹמַר?

בָּרִי, שׁוּב קִפְּרִיס מְפַתָּה הָאַחַת מִבְּנוֹת הָאֲכַיִּים

לֶכֶת אַחֲרֵי הַטְּרוֹיִים, שֶׁעַתָּה כֹה אָהֲבָה אוֹתָם,

וְעוֹד הִיא מַחֲלִיקָה בַת־אַרְגּוֹס עֲדוּיָה לְבוּשֵׁי־צִבְעוֹנִים

פָּצְעָה אֶת־כַּפָּהּ הָרַכָּה בְּאַחַת מִפֻּרְפּוֹת־הַזָּהָב".  425

שָׂחָה; וְחִיֵּךְ לָהּ זֶבְס, אֲבִי בְנֵי הָאָדָם וְהָאֵלִים,

קָרָא אֶל־אַפְרוֹדִיטָה הַזְּהוּבָה וַיַּעַן וַיֹּאמֶר:

"בִּתִּי הַיְקָרָה, לֹא־לָךְ עֲלִילוֹת הַקְּרָב וְהַמִּלְחָמָה!

שִׂימִי אֶת־לִבֵּךְ וּשְׁעִי בְשִׂמְחוֹת הַחֲתֻנּוֹת הַחֲמוּדוֹת,

יִדְאֲגוּ אָרֵס הַמָּהִיר וְאַתֵּנָה לַעֲלִילוֹת מִלְחָמָה!"      430

כָּכָה נִדְבְּרוּ אָז אִישׁ אֶל־רֵעֵהוּ הָאֵלִים.

אַךְ דִּיאוֹמֵדֵס הַגִּבּוֹר הִתְנַפֵּל בְּעֹז עַל־אֵינֵיאַס,

אַף כִּי הִכִּיר בְּאַפּוֹלוֹן הַסּוֹכֵךְ עָלָיו בְּכַפּוֹ;

אֶפֶס גַּם מִפְּנֵי הָאֵל הַגָּדוֹל לֹא־חַת וַיִּשְׁתּוֹקֵק

יָדוֹ לִשְׁלֹחַ בְּאֵינֵיאַס וּלְנַצֵּל אֶת־נִשְׁקוֹ הַנֶּהְדָּר.    435

שָׁלֹשׁ פְּעָמִים הִשְׂתָּעֵר, מִשְׁתּוֹקֵק לְהַכּוֹתוֹ שָׁם נָפֶשׁ,

שָׁלֹשׁ פְּעָמִים גַּם דָחַף אַפּוֹלוֹן מָגִנּוֹ הַמַּבְרִיק.

אוּלָם בְּהִתְנַפְּלוֹ בַפַּעַם הָרְבִיעִית כְּמַרְאֵה הַדֵּימוֹן,

הִרְעִים עָלָיו בְּקוֹלוֹ אַפּוֹלוֹן הַמַּרְחִיק־לִקְלֹעַ:

"שְׂטֵה וַעֲבֹר, בֶּן־טִידֵס, וְאַל־תֹּאמַר בְּנַפְשְׁךָ לְהִדַּמּוֹת 440

לִבְנֵי הָאֵלִים, כִּי־אָמְנָם נִפְלִינוּ, שֵׁבֶט הָאֵלִים

בְּנֵי הָאַלְמָוֶת, מִבְּנֵי הָאָדָם הַחַי עַל־אֲדָמוֹת!"

כָּכָה שָׂח לוֹ; וַיִּזַּח מְעַט־קָט בֶּן־טִידֵס וַיִּסּוֹג,

יַעַן כִּי נִבְעַת מֵאַף אַפּוֹלוֹן הַמַּרְחִיק־לִפְגֹעַ.

אַךְ אֶת־אֵינֵיאַס אָז הוֹצִיא אַפּוֹלוֹן מִתּוֹךְ הַמַּעֲרָכָה, 445

נְשָׂאוֹ עִירָה פֶּרְגַּמּוֹס הַקְּדוֹשָׁה, אֲשֶׁר־שָׁם הֵיכָלוֹ.

שָׁמָּה בַמִּקְדָּשׁ הַגָּדוֹל רִפְּאוּהוּ לֵטוֹ וְאַרְטֶמִּיס

יוֹרַת־הַחִצִּים, וְשִׁוּוּ עָלָיו הַהוֹד וְהֶהָדָר.

וְאַפּוֹלוֹן דּוֹרֵךְ קֶשֶׁת־הַכֶּסֶף צָר צֶלֶם

בְּצֶלֶם אֵינֵיאַס וּדְמוּתוֹ וּבְנֶשֶׁק־הַיְקָר אֲשֶׁר־עָלָיו;     450

וְסָבִיב לְאוֹתוֹ חֲזוֹן־שָׁוְא בִּקְּעוּ אֲכַיִּים נְדִיבִים

וְאַנְשֵׁי טְרוֹיָה מָגִנִּים מְצֻפִּים עוֹר בָּקָר, מָעֳגָלִים,

וְשִׁלְטֵי כָנָף נְתוּנִים עַל־מְשַׂנְאֵיהֶם וַיְרוֹצְצוּם.

עָנָה פֵיבּוֹס־אַפּוֹלוֹן וַיְדַבֵּר לְאָרֵס הַסּוֹעֵר:

"אָרֵס, הוֹי, אָרֵס הַקַּטְלָן, כְּסוּי־דָּמִים וּמְנַתֵּץ־הַחוֹמוֹת! 455

אֵין אַתָּה יוֹרֵד לַשַּׁעַר וּמַרְחִיק מִשְּׂדֵה הַמִּלְחָמָה

אוֹתוֹ הַגֶּבֶר בֶּן־טִידֵס הָאוֹמֵר לְהֵאָבֵק עִם־זֵאוּס?

תְּחִלָּה פָּצַע אֶת־קִפְּרִיס, אֶת־יָדָהּ סָמוּךְ לְכַפָּהּ,

אַחַר הִתְנַפֵּל עָלָי, וּכְמַרְאֵה הַדֵּימוֹן מַרְאֵהוּ".

כָּכָה אָמַר וַיֵּשֵׁב עַל־גַּפֵּי רָמַת פֶּרְגַּמּוֹס,  460

וְאָרֵס הַקַּטְלָן הִתְעָרֵב עִם־שׁוּרוֹת הַטְּרוֹיִים, וַיִּהְיוּ

לוֹ פְנֵי אֲקַמַס הַמָּהִיר, הַנָּשִׂיא לִפְלַגּוֹת הַתְּרֵקִים.

קָרָא לְכָל־בְּנֵי פְּרִיאַמּוֹס מִזַּרְעוֹ שֶׁל־זֵאוּס, וַיֹּאמֶר:

"הוֹי, בְּנֵי פְּרִיאַמּוֹס הַמֶּלֶךְ מִזַּרְעוֹ שֶׁל־זֵאוּס, עַד מָתַי

תִּתְּנוּ לִבְנֵי הָאֲכַיִּים לְהַשְׁחִית בָּעָם וּלְכַלּוֹתוֹ?   465

אוּלַי עַד פְּשֹׁט הַמִּלְחָמָה עַד שַׁעֲרֵי עִירְכֶם הַבְּצוּרִים?

הִנֵּה כְבָר נָפַל בַּקְרָב הָאִישׁ, מְשַׁלְנוּהוּ לְהֶקְטוֹר

הָאֱלֹהִי, – הוּא אֵינֵיאַס, בְּנוֹ שֶׁל־אַנְכִיסֵס הַנָּדִיב;

הָבָה נַצִּילָה אֶת־נֶפֶשׁ רֵעֵנוּ הַנָּדִיב בַּמְּהוּמָה".

כָּכָה דִּבֵּר וַיְעוֹדֵד בְּאִישׁ וָאִישׁ רוּחוֹ וְלִבּוֹ.  470

אַךְ סַרְפֵּדוֹן נָשָׂא קוֹלוֹ וַיִּגְעַר בְּהֶקְטוֹר הַנַּעֲלֶה:

"הֶקְטוֹר, אָנָה־זֶה פָּנָה רוּחֲךָ, שֶׁהָיָה לְךָ קֹדֶם?

אָמֹר אָמַרְתָּ לְהַצִּיל הָעִיר בְּלֹא־עָם וּבְלֹא־בַעֲלֵי

בְּרִיתְךָ, רַק־אַתָּה לְבַדְּךָ, וְאִתְּךָ אַחֶיךָ וְגִיסֶיךָ;

אַךְ אֵינִי רוֹאֶה מֵהֶם כָּעֵת אַף־אֶחָד אֶחֱזֶנּוּ,  475

נֶחְבְּאוּ כֻלָּם מִפַּחַד, כַּכְּלָבִים מִפְּנֵי הָאֲרָיוֹת;

אָנוּ, אַךְ בַּעֲלֵי בְרִיתְכֶם, אֲנַחְנוּ נִלְחָמִים עֲלֵיכֶם.

הֵן גַּם־אֲנִי בַּעַל בְּרִיתְכֶם מֵאַפְסֵי מֶרְחַקִּים אָתִיתִי;

יַעַן כִּי לִיקְיָה רְחוֹקָה, עַל־כְּסַנְתּוֹס רַב הַמְּעַרְבּוֹלוֹת –

שָׁם אֶת־אִשְׁתִּי הַחֲבִיבָה וּבְנִי עוּל־הַיָּמִים נָטַשְׁתִּי  480

וַעֲבֻדָּה וְהוֹן רָב, לָהֶם תִּכְלֶה נֶפֶשׁ כָּל־מִסְכֵּן;

אוּלָם אָנֹכִי מְעוֹדֵד אֶת־חֵיל הַלִּיקִיִּים, וְיִלְחָמוּ;

שׁוֹאֵף אֲנִי לְהֵאָבֵק עִם־הַצַּר, אַף כִּי אֵין לִי

דָּבָר פֹּה, שֶׁיִּגְזְלוּהוּ אוֹ יִנְהֲגוּ שְׁבִי הָאֲכַיִּים.

וְאַתָּה עַל־עָמְדְךָ תַּעֲמֹד וְגַם עַל־אֲחֵרִים לֹא תִפְקֹד, 485

וְיַעַמְדוּ וְיַחְגְּרוּ עֹז וְיָגֵנּוּ עֲלֵי נְשֵׁי חֵיקָם.

רְאוּ וְלֹא תִפְּלוּ כִבְרֶשֶׁת מְרֻבַּת־לוּלָאוֹת וְכֹל תּוֹפְשָׂה,

וְתִהְיוּ לְשָׁלָל וְלָבַז לָאֲנָשִׁים אוֹיְבֵיכֶם וְצָרֵיכֶם,

וְעִירְכֶם רַבַּת־הֶהָמוֹן מַהֵר חִישׁ תֶּחֱרַב וְתֵשָׁם.

אוּלָם לְזֹאת לִבְּךָ תָּשִׂים וְתֶהְגֶּה יוֹמָם וָלָיְלָה,  490

לְדַבֵּר עַל־לֵב כָּל־נְשִׂיאֵי חֵיל בַּעֲלֵי בְרִיתְךָ הַנַּעֲלִים

לְהַחֲזִיק מַעֲמָד בַּקְּרָב וּמִגְּעָרוֹת תִּמָּנַע".

כָּכָה שָׂח סַרְפֵּדוֹן, וּלְבַב הֶקְטוֹר נִפְגַּע נֶעֱלָב.

קָפַץ מִיָּד מִן־הָרֶכֶב לָאָרֶץ, וְעָלָיו אֲזֵנוֹ,

מְנוֹפֵף כִּידוֹנָיו הַחַדִּים הִתְהַלֵּךְ בְּכָל־פְּלַגּוֹת הַצָּבָא, 495

מְעוֹדְדָם צֵאת לִקְרַאת נָשֶׁק, וַיָּעַר מִלְחָמָה אֲיֻמָּה.

מִהֲרוּ הִפְנוּ רָאשֵׁיהֶם וַיֵּצְאוּ לִקְרַאת הָאֲכַיִּים;

וְחֵיל הָאַרְגֵּאִים הַצְּפוּפִים לֹא נִבְהַל וְהֶחֱזִיק מַעֲמָדוֹ.

אוּלָם כַּמּוֹץ, אֲשֶׁר רוּחַ תִּדְּפֶנּוּ בְגֹרֶן הַקֹּדֶשׁ,

בְּדוּשׁ בְּנֵי אָדָם הַדָּגָן וּבְחָבְטָם, וְדֵמֵטֵר הַצְּהֻבָּה  500

נוֹשְׁבָה בְרוּחַ חֲזָקָה, מַפְרִידָה בֵין מוֹץ וּבֵין זָרַע, -

חִישׁ תַּלְבֵּנָּה עֲרֵמוֹת הַמּוֹץ, - כָּךְ הִלְבִּינוּ מִמַּעַל

חֵיל הָאֲכַיִּים מֵחַשְׁרַת עַב־אָבָק מִתַּמֵּר וְעוֹלֶה

עַד רְקִיעַ הַנְּחֹשֶׁת מִתַּחַת כָּל־פַּרְסוֹת הַסּוּסִים,

כְּשֶׁהִשְׂתָּעָרוּ, יַעַן הַנּוֹהֲגִים בָּם הִטּוּם לְאָחוֹר; 505

חָשְׂפוּ אֶת־זְרוֹעַ עֻזָּמוֹ. אַךְ אָרֵס הַזּוֹעֵם אָז שָׁפַךְ

לַיְלָה עַל־פְּנֵי כָל־הַשָּׂדֶה, כִּי עָמַד לִימִין אַנְשֵׁי טְרוֹיָה,

חָשׁ לְכָל־מָקוֹם וּמָקוֹם,כִּי עָשָׂה כָל־אֲשֶׁר לוֹ צִוָּה

פֵיבּוֹס־אַפּוֹלוֹן הֶחָגוּר חֶרֶב־הַזָּהָב, שֶׁפָּקַד

לְעוֹדֵד אֶת־רוּחַ הַטְּרוֹיִים, אַךְ־נֶעֶלְמָה פַּלַּס־אַתֵּנָה 510

וְהָלְכָה מִשָּׁם, כִּי עָמְדָה לִימִין הַדַּנָּאִים לְעֶזְרָתָם.

וְאֵת־אֵינֵיאַס חִישׁ הוֹצִיא מִקֹּדֶשׁ־קֳדָשָׁיו הַנֶּהְדָּר,

נָפַח הַגְּבוּרָה וְהָעֹז בְּלֵב רוֹעֵה־הָעַמִּים וַיְעוֹדְדוֹ.

עָמַד בֵּין רֵעָיו אֵינֵיאַס וַיּוֹפַע, וַיִּשְׂמְחוּ בְלִבָּם,

רָאוּ, כִּי חַי הוּא וּבָרִיא וְקָרֵב אֲלֵיהֶם, וּגְבוּרָה  515

וְעֹז בּוֹ נָשָׁקוּ; וְאוּלָם גַּם־אִישׁ לֹא שְׁאָלָהוּ, כִּי נָטַל

רַבּוֹת עֲלֵיהֶם אַפּוֹלוֹן דּוֹרֵךְ קֶשֶׁת־הַכֶּסֶף,

אָרֵס הַמַּכֶּה־בַגְּבָרִים וְאֶרִיס לֹא־תַעֲמֹד מִזַּעְפָּהּ.

אַךְ דִּיאוֹמֵדֵס וְאוֹדִיסֵס וּשְׁנֵי הָאָיַסִּים מַלְהִיבִים

אֶת־הַדַּנָּאִים לְהִלָּחֵם, וְאוּלָם גַּם הֵם הִתְחַזָּקוּ; 520

לִבָּם לֹא־חַת מִפְּנֵי קוֹל עֲנוֹת חֵיל הַטְּרוֹיִים וְעֻזָּם,

עָמְדוּ עַל־עָמְדָם. כֶּעָנָן הַנָּח עַל־שִׂיא הָרִים בְּלִי־נוֹעַ

בְּמַאֲמַר זֵאוּס בֶּן־קְרוֹנוֹס לְמוֹעֵד תָּנַחְנָה הָרוּחוֹת,

וְכֹחָהּ שֶׁל־רוּחַ צְפוֹנִית יָגֵעַ, וְהִיא נָמָה, וְכָל־יֶתֶר

רוּחוֹת הַסַּעַר תָּנַחְנָה וְאֵינָן מְפַזְּרוֹת וּמְפִיצוֹת  525

עָבִים וּנְשִׂיאִים מְצִלִּים בְּנָשְׁבָן בָּם בְּקוֹל הֲמֻלָּה-

כָּכָה הֶחֱזִיקוּ מַעֲמָדָם חֵיל הַדַּנָּאִים וְלֹא חָתּוּ.

אוּלָם בֶּן־אַטְרֵס מִתְהַלֵּךְ בַּפְּלַגּוֹת וּמַרְבֶּה לְצַוּוֹת:

"רֵעַי הַיְקָרִים, נָא חִזְקוּ וִהְיוּ לַאֲנָשִׁים בְּנֵי־חָיִל!

וְאִישׁ מִפְּנֵי אָחִיו תֵּבֹשׁוּ בְּמִלְחֶמֶת־הַדָּם הָאֲיֻמָּה.  530

רַבִּים הַחַיִּים מִנּוֹפְלִים, אִם־יֵבוֹשׁ אִישׁ מִפְּנֵי אָחִיו,

אוּלָם הַנָּסִים לֹא כֵן; אֵין לָהֶם תְּהִלָּה וְאֵין מִפְלָט".

כָּכָה מִלֵּל, וַיָּטֶל כִּידוֹנוֹ הַמָּהִיר וַיִּפְגַּע

בְּאַחַד הַחֲלוּצִים, בְּדֵאִיקוֹן, הוּא רֵעַ אֵינֵיאַס הַגִּבּוֹר,

וְהוּא בֶּן־פֶּרְגָּסוֹס; וְהַטְּרוֹיִים כִּבְּדוּהוּ כְּאַחַד מִבָּנָיו 535

שֶׁל־פְּרִיאַמּוֹס, וּבְיַעַן בֵּין הַחֲלוּצִים הוּא נִלְחָם.

וַאֲגַמֶּמְנוֹן הַשַּׁלִּיט הָלַם בַּחֲנִית עַל־מָגִנּוֹ;

אוּלָם לֹא סוֹכְכָה עָלָיו צִנָּתוֹ, וַיַּעֲבֹר הַכִּידוֹן

דֶּרֶךְ הָאֵזוֹר, חֲלָפוֹ, וְהַנְּחֹשֶׁת בּוֹ נִתְקְלָה בְּבִטְנוֹ.

אַרְצָה נָפַל בְּשָׁאוֹן, וְצִלְצְלוּ עָלָיו כָּל־כֵּלָיו.   540

אוּלָם אֵינֵיאַס אָז הִכָּה שְׁנַיִם מִטּוֹבֵי דַנָּאִים:

אֶת־אוֹרְסִילוֹכוֹס וּכְּרֵתּוֹן, שְׁנֵי בְנֵי דִיאוֹקְלֵס; אֲבִיהֶם

כָּבֵד בְּהוֹן וַעֲבֻדָּה וּבְפֶרֵי הַבְּנוּיָה לְתִפְאָרָה

אִוָּה־לוֹ מוֹשָׁב, וְאָבִיהוּ הַנַּחַל הַשּׁוֹטֵף אָלְפֵיוֹס,

אֲשֶׁר־לוֹ מַיִם כַּבִּירִים נוֹהֲרִים דֶּרֶךְ נוֹף פִּילוֹס, 545

וְהוֹלִיד אֶת־אוֹרְסִילוֹכוֹס הַמּוֹשֵׁל עַל־רַבִּים אֲנָשִׁים;

אַךְ אוֹרְסִילוֹכוֹס הוּא הוֹלִיד אֶת־בְּנוֹ, אֶת־דִּיאוֹקְלֵס הַגִּבּוֹר,

וְיוֹצְאֵי יֶרֶךְ דִּיאוֹקְלֵס שְׁנָיִם – שְׁנֵי בָנִים תְּאוֹמִים:

כְּרֵתּוֹן וְאוֹרְסִילוֹכוֹס, יוֹדְעֵי טַכְסִיסֵי מִלְחָמָה.

הֵמָּה בְאִבָּם וַיֵּרְדוּ בִסְפִינוֹת מַשְׁחִירוֹת אִלְיוֹנָה,  550

עִיר עֲשִׁירָה בַסּוּסִים, יַחַד עִם־חֵיל הָאַרְגֵּאִים,

לִנְקֹם אֶת־אֲגַמֶּמְנוֹן וְאֶת־מֶנֶּלָּאוֹס בְּנֵי אַטְרֵס;

אוּלָם שָׁמָּה אֶת־שְׁנֵיהֶם קִדְּמָם הַמָּוֶת הָאָיֹם.

נִדְמוּ לִכְפִירֵי אֲרָיוֹת תָּאֳמֵי לְבִיאָה עַל־שִׂיא הָר,

אֲשֶׁר גִּדְּלָתַם הַלְּבִיאָה בַּעֲבִי יַעַר עָבֹת, בַּחֹרְשָׁה, 555

וְהֵמָּה גוֹזְלִים וְנוֹשְׂאִים אַלּוּפִים וְכִבְשֵׂי הַמַּרְבֵּק,

מְשַׁמִּים אֶת־גִּדְרוֹת הָרוֹעִים – עַד אֲשֶׁר הֵקִיץ גַּם קִצָּם,

וְיִפְּלוּ לְפִי חֹד־נְחֹשֶׁת, יוּמְתוּ בִידֵי בְנֵי אָדָם, -

כָּכָה נָפְלוּ הַשְּׁנָיִם, וְאֵינֵיאַס הִכְרִיעָם בְּיָדָיו,

כָּרְעוּ קָרְסוּ לָאָרֶץ, כִּנְפֹל אָרְנֵי־מִדּוֹת נָפָלוּ.  560

אַךְ מֶנֶּלָּאוֹס יְדִיד־אָרֵס רִחֵם עֲלֵיהֶם בְּנָפְלָם,

יָצָא אֶל־בֵּין הַחֲלוּצִים חָמוּשׁ נְחֹשֶׁת מִתְנוֹצְצָה,

מְנוֹפֵף כִּידוֹנוֹ; וְאָרֵס מְעוֹרֵר אֶת־רוּחוֹ, כִּי כִוֵּן

לְמַגֵּר אוֹתוֹ בִידֵי אֵינֵיאַס, וְהוּא יַכְרִיעֵהוּ.

אַךְ אַנְטִילוֹכוֹס רָאָהוּ, בֶּן־נֶסְטוֹר הַשָּׂב עַז־הַלֵּבָב, 565

מִהֵר אֶל־בֵּין הַחֲלוּצִים, כִּי דָאַג לְרוֹעֵה־הָעַמִּים,

פֶּן־יִקְרֵהוּ שָׁם אָסוֹן, וְהָיָה לַשָּׁוְא כָּל־עֲמָלָם.

וְהֵמָּה כְּבָר כּוֹנְנוּ זְרוֹעוֹתָם וַחֲנִיתוֹתֵיהֶם הַחַדּוֹת

אִישׁ אִישׁ מוּל אָחִיו, כִּי נַפְשָׁם שָׁאֲפָה צֵאת לִקְרַאת נָשֶׁק;

חָשׁ אַנְטִילוֹכוֹס, הִתְקָרֵב אֶל־רוֹעֶה־הָעַמִּים, הִתְיַצָּב.  570

אֶפֶס אֵינֵיאַס לֹא נִשְׁאַר עַל־עָמְדוֹ כִּי־רָאָה הַשְּׁנַיִם,

אִישִׁים הַמְחַכִּים לוֹ, אַף־כִּי גִּבּוֹר מְאֹד זָרִיז גַּם הָיָה.

וְאֵלֶּה גָּרְרוּ הַפְּגָרִים עַד חֵיל הָאֲכַיִּים וַיִּמְסְרוּם

בְּיַד עֲמִיתֵיהֶם הַגְּבָרִים, אֶת־שְׁנֵי הָאֻמְלָלִים; וְהֵמָּה

פָּנוּ אֶל־פְּנֵי הַמַּעֲרָכָה וּבֵין הַחֲלוּצִים נִלְחָמוּ.   575

הִכּוּ אֶת־פִּילֵימֶנֵס הַנִּמְשָׁל־לְאָרֵס, וְהוּא נָשִׂיא

לַפַּפְלַגּוֹנִים עַזֵּי־הַלֵּבָב הַנּוֹשְׁקִים מָגִנִּים;

כִּי מֶנֶּלָּאוֹס בֶּן־אַטְרֵס, הַמְצֻיָּן בֵּין רוֹמֵי־הַכִּידוֹן,

דָּקַר אוֹתוֹ בַשִּׁכְמָה בְּרָמְחוֹ, וְהוּא עוֹמֵד עַל־עָמְדוֹ;

אַךְ אֶת־מְשָׁרְתוֹ רַכָּבוֹ אֶת־מֵידוֹן הַגִּבּוֹר מִזַּרְעוֹ      580

שֶׁל־אֲטִימְנִיּוֹס הִכְרִיעַ אֲזַי אַנְטִילוֹכוֹס בְּאֶבֶן;

פְּגָעוֹ בַמַּרְפֵּק, וְהוּא מַטֶּה אֶת־סוּסָיו מוּצָקֵי־הַפַּרְסָה,

נִשְׁמְטוּ מִיָּדָיו הַמּוֹשְׁכוֹת מְצֻפּוֹת־הַשֵּׁן, נָפְלוּ אָרְצָה.

קָפַץ עָלָיו אַנְטִילוֹכוֹס וַיַּךְ בְּרַקָּתוֹ בְּחַרְבּוֹ,

נוֹחֵר נָפַל הַלָּז מֵרִכְבּוֹ הֶעָשׂוּי לְתִפְאָרָה,  585

נִתְקְלוּ גֻלְגָּלְתּוֹ וּכְתֵפָיו בָּאָבָק; וְנִשְׁאַר תָּקוּעַ

בְּמִשְׁקַע הַחוֹל אֲשֶׁר עָמַק, עַד שֶׁשְּׁמָטוּהוּ הַסּוּסִים

בְּדַהֲרוֹת אַבִּירִים לָאָרֶץ, וַיִּפֹּל בָּאָבָק; כִּי הִכָּם

אַנְטִילוֹכוֹס בְּשׁוֹטוֹ וַיְגָרְשֵׁם עַד צְבָא הָאֲכַיִּים.

וְהֶקְטוֹר הִכִּירָם בֵּין גְּדוּדֵי הַחַיִל וְהִשְׂתָּעֵר עֲלֵיהֶם, 590

הִרְעִים בְּקוֹלוֹ, וְאַחֲרָיו עָלוּ הַטְּרוֹיִים הָעַזִּים

לִפְלַגּוֹתֵיהֶם, וְאָרֵס בְּרֹאשָׁם וְאֶנִּיאוֹ הַגְּבִירָה,

בְּיָדָהּ מְהוּמוֹת הַקְּרָבוֹת וּמְבוּסַת מִלְחָמָה אָחָזָה,

וְאָרֵס מְנוֹפֵף בְּיָדוֹ כִּידוֹן אַדִּירִים וְהוֹלֵךְ,

יֵשׁ שֶׁהוּא מַקְדִּים אֶת־הֶקְטוֹר וְיֵשׁ שֶׁהוּא בָא מֵאֲחוֹרָיו. 595

הִכִּיר אָז בּוֹ דִּיאוֹמֵדֵס הַקּוֹרֵא־בְחַיִל וַיֵּחָת.

דּוֹמֶה לְאִישׁ, אֲשֶׁר תָּעָה בִישִׁימוֹן לֹא־דֶרֶךְ וְנִתְקַל

בְּנַחַל וּבְמַיִם זֵידוֹנִים הַשּׁוֹטְפִים בַּזֶּרֶם הַיָּמָּה,

מֵימָיו יֶחְמְרוּ יַעֲלוּ קָצֶף, - כִּי־רָאָה וַיִּסּוֹג, -

כָּכָה אָז נָסוֹג בֶּן־טִידֵס וַיַּעַן לְעַמּוֹ וַיֹּאמֶר:

"רֵעַי, שַׁלָּמָה נִשְׁתָּאֶה לְהֶקְטוֹר הָאִישׁ הָאֱלֹהִי,

תּוֹפֵשׂ־הַכִּידוֹן הַנַּעֲלֶה וְעַז־הַלֵּב בַּמִּלְחָמָה?

תָּמִיד אֵל אֶחָד לִימִינוֹ, הַמְפַלֵּט לוֹ מִכָּל־פָּגַע;

הִנֵּה גַם־עַתָּה לִימִינוֹ בָא אָרֵס בְּצֶלֶם בֶּן־תְּמוּתָה.

וְאַתֶּם הִסּוֹגוּ לְאָחוֹר וּפְנֵיכֶם אֶל־מוּל פְּנֵי הַטְּרוֹיִים, 605

אַךְ אַל־תָּהִינוּ בְנַפְשְׁכֶם לְהִלָּחֵם בָּאֵלִים בִּזְרוֹעַ".

כָּכָה הִבִּיעַ; וְהַטְּרוֹיִים הוֹלְכִים מִתְקָרְבִים אֲלֵיהֶם.

וְהֶקְטוֹר הִכְרִיעַ אָז שְׁנַיִם אֲנָשִׁים מְלֻמְּדֵי מִלְחָמָה:

אֶת־אַנְכִיאָל וְאֶת־מֶנֶּסְתֵּס, וּשְׁנֵיהֶם בָּרֶכֶב הָאֶחָד.

וְאָיַס בְּנוֹ שֶׁל־טֶלַּמּוֹן הָעִזּוּז רִחֵם עֲלֵיהֶם;      610

קָרַב אֲלֵיהֶם, וַיִּזְרֹק כִּידוֹנוֹ הַמַּבְהִיק וַיִּפְגַּע

בְּאָמְפְיּוֹס בְּנוֹ שֶׁל־סֶלַּגּוֹס, וְהָאִישׁ לוֹ רָב־הוֹן וַעֲבֻדָּה

וְשָׂדוֹת, וְיָשַׁב בְּפֵּיסוֹס, וְאוּלָם גּוֹרָלוֹ הֱבִיאוֹ

הֵנָּה, וְיָצָא לְיֶשַׁע פְּרִיאַמּוֹס וְלִימִין בְּנֵי פְּרִיאַמּוֹס.

וְאָיַס בְּנוֹ שֶׁל־טֶלַּמּוֹן הָעִזּוּז הִכָּהוּ בָאֵזוֹר,  615

נִתְקַל וְנִנְעַץ כִּידוֹנוֹ זֶה אֶרֶךְ־הַצֵּל לוֹ בּבִטְנוֹ,

הִרְעִים בְּנָפְלוֹ לָאָרֶץ, אַךְ אָיַס הַנֶּהְדָּר חָשׁ מִהֵר

לָבֹז אֶת־נִשְׁקוֹ; וְאוּלָם הַטְּרוֹיִים בּוֹ זָרְקוּ חֲנִיתוֹת

רַבּוֹת חַדּוֹת וְנוֹצְצוֹת, וְרַבּוֹת קָלְטָה צִנָּתוֹ.

תָּמַךְ עֲקֵבוֹ בַגְּוִיָּה וְהוֹצִיא אֶת־כִּידוֹן הַנְּחֹשֶׁת,  620

אַךְ לֹא עָלָה בְיָדוֹ לְנַצֵּל כָּל־נִשְׁקוֹ הַנֶּהְדָּר

מֵעַל כְּתֵפָיו, כִּי רַבִּים הֵצִיקוּ־לוֹ בְכִידוֹנֵיהֶם.

יַעַן כִּי יָרֵא, פֶּן־יְסֹבּוּהוּ הַטְּרוֹיִים הָעַזִּים,

אֲשֶׁר כִּתְּרוּהוּ בִגְבוּרָה, רַבִּים, וּרְמָחִים בִּידֵיהֶם,

וְאַף כִּי הָיָה אִישׁ חָסֹן וְאִישׁ מִדּוֹת וְתָאֳרוֹ יָפֶה, 625

הֵמָּה דְחָפוּהוּ לְאָחוֹר, וְעַל־אַפּוֹ גַם אֻלַּץ לְהִסּוֹג.

כָּכָה אָז עָמְלוּ בַקְּרָב בְּסַעַר מִלְחָמָה אֲיֻמָּה;

וְאֶת־טְלֵפּוֹלֶמּוֹס הָעִזּוּז וְהַנֶּהְדָּר בְּנוֹ שֶׁל־הֵרַקְלֵס

עוֹרְרָה הַגְּזֵרָה, וַיֵּצֵא לִקְרַאת סַרְפֵּדוֹן הָאֱלֹהִי.

וּכְשֶׁהִתְקָרְבוּ מִשְׂתָּעֲרִים אִישׁ עַל־רֵעוֹ, הָאֶחָד  630

נֶכְדּוֹ שֶׁל־זֵאוּס מְכַנֵּס־הַנְּשִׂיאִים, וְהַשֵּׁנִי מִבָּנָיו,

פָּתַח וַיִּשָּׂא אִמְרָתוֹ וַיַּעַן הָאִישׁ טְלֵפּוֹלֶמּוֹס:

"מַה־לְּךָ פֹּה, סַרְפֵּדוֹן, נְשִׂיא לִיקִיִּים וְיוֹעֲצָם,

לָמָּה בָּאתָ וְתֶחֱרָד, וְאַתָּה מִלְחָמָה לְךָ זָרָה?

אוֹמְרִים הַכּוֹזְבִים עָלֶיךָ, כִּי אַתָּה מִזַּרְעוֹ שֶׁל־זֵאוּס 635

תּוֹפֵשׂ־הָאֵיגִיס, וְאָכֵן קָטֹנְתָּ מִכָּל־בְּנֵי הָאָדָם,

אֲשֶׁר יֻלְּדוּ לְזֶבְס בִּימוֹת עוֹלָם וְדוֹרוֹת רִאשׁוֹנִים;

הִנֵּה שָׁמַעְתִּי מְסַפְּרִים, כָּךְ הָיְתָה גְבוּרָתוֹ שֶׁל־אָבִי:

אָבִי הֵרַקְלֵס הָאַדִּיר, הַגִּבּוֹר, וְלִבּוֹ לֵב־אַרְיֵה,

אֲשֶׁר בָּא פַעַם הֵנָּה עַל־דְּבַר לָאוֹמֶדּוֹן וְסוּסָיו, 640

אוּלָם הָעָם אֲשֶׁר־אִתּוֹ אַךְ מְעַטִּים בְּשֵׁשׁ אֳנִיּוֹתָיו.

הֶחֱרִיב אֶת־אִלְיוֹס וַיַּשֶּׁם אֶת־כָּל־חוּצוֹתֶיהָ מֵאָדָם;

וְאַתָּה רַךְ־לֵבָב וְיָרֵא, וְיִהְיוּ עַמֶּיךָ לְאוֹבֵד!

וְאִם־מִלִּיקְיָה בָּאתָ, לֹא תִהְיֶה לַטְּרוֹיִים לִישׁוּעָה,

כֵּן אֲנִי מַאֲמִין, וְלוּ גַם הָעַז בָּעַזִּים הָיִיתָ,   645

אֶפֶס אֲנִי אַכְרִיעֶךָ, וּבְשַׁעֲרֵי שְׁאוֹל תֵּרֵד דּוּמָה!"

עָנָה לוֹ סַרְפֵּדוֹן, הַמַּנְהִיג לִפְלַגּוֹת הַלִּיקִים:

"טְלֵפּוֹלֶמּוֹס! הֵן אָמְנָם אֶת־אִלְיוֹס הַקְּדוֹשָׁה הוּא הֶחֱרִיב

בְּעֶטְיוֹ שֶׁל־אִישׁ חֲסַר־בִּינָה, הוּא לָאוֹמֶדּוֹן הַיָּפֶה,

אֲשֶׁר הוֹכִיחַ בִּדְבָרִים מְאֹד קָשִׁים הָאִישׁ הֵיטִיב עִמּוֹ 650

וְסוּסָיו לֹא נָתַן לוֹ, אֲשֶׁר בִּשְׁבִילָם גַּם־בָּא מִמֶּרְחַקִּים.

הִנְנִי מַגִּיד לְךָ: מִיָּדִי פֹּה יְבוֹאוּךָ

מָוֶת וּשְׁחוֹר הַכִּלָּיוֹן, וְרָמְחִי הוּא יַכְרִיעַךָ,

תִּתֶּן־לִי שֵׁם, וְאֶת־נַפְשְׁךָ – לְהַדֵס הַמְצֻיָּן־בְּסוּסָיו".

כָּכָה שָׂח סַרְפֵּדוֹן; וַיָּרֶם אֲזַי טְלֵפּוֹלֶמּוֹס   655

רָמְחוֹ הֶעָשׂוּי עֵץ־מֵילָה; בְּבַת־אַחַת הִתְפָּרְצוּ מִידֵיהֶם

שְׁנֵי כִידוֹנֵיהֶם הַגְּדוֹלִים; וַיַּךְ סַרְפֵּדוֹן וּפְצָעָהוּ

בְּאֶמְצַע צַוָּארוֹ, וַיַּעֲבֹר וַיַּחֲלֹף חֹד־רָמְחוֹ הָאַדִּיר,

וְלֵיל־מַחֲשַׁכִּים הֵלִיט אֶת־עֵינָיו וַיַּאֲפֵל עָלָיו;

וּטְלֵפּוֹלֶמּוֹס הִכָּהוּ בְכִידוֹנוֹ הָאַדִּיר בִּירֵכוֹ,  660

יָרֵךְ שֶׁל־שְׂמֹאל, וּבִמְעוּפוֹ הַשּׁוֹטֵף חֲלָפָהּ חֹד־רָמְחוֹ,

עוֹד מְעַט וְנָגַע בָּעֶצֶם, אַךְ אָבִיו חֲלָצוֹ מֵאָבְדָן.

וְרֵעָיו־עֲמִיתָיו הַנְּדִיבִים שֶׁל־סַרְפֵּדוֹן הָאֱלֹהִי

מִן־הַמַּעֲרָכָה מְשָׁכוּהוּ; וְהַכִּידוֹן הָאַדִּיר מְמָרְרוֹ,

נִמְשָׁךְ אַחֲרָיו; כִּי אִישׁ לֹא שָׂם אֵלָיו לֵב וְלֹא הִתְבּוֹנֵן 665

לִתְלֹשׁ מִפִּצְעוֹ הָרֹמַח הֶעָשׂוּי עֵץ־מֵילָה בְּחָפְזוֹ,

וְיֵקַל לוֹ לִצְעֹד; כֹּה עָמְלוּ אֵלֶּה הַחֲרֵדִים לוֹ סָבִיב.

וְאֵלֶּה חֵיל הָאֲכַיִּים עֲדוּיֵי־הַמְּצָחוֹת הוֹצִיאוּ

אֶת־טְלֵפּוֹלֶמּוֹס גַּם־הוּא מִתּוֹךְ הַמַּעֲרָכָה; וְאוֹדִיסֵס

הָאֱלֹהִי עַז־הַלֵּב רוֹאֶה זֹאת, וְהִתְעוֹרֵר    670

לִבּוֹ בְקִרְבּוֹ; וְנוֹעָץ הָיָה בְלִבּוֹ וְכִלְיוֹתָיו:

אִם־עָלָיו לִדְלֹק אַחֲרֵי בֶּן־זֵאוּס הַמַּרְעִים־בַּמְּרוֹמִים

אוֹ לְהַכּוֹת רַבִּים בְּחֵיל הַלִּיקִיִּים וְלָקַחַת אֶת־נַפְשָׁם.

אֶפֶס לֹא נִתְּנָה רְשׁוּת לְאוֹדִיסֵס הַנָּדִיב לְהַכּוֹת

אָז אֶת־הַגִּבּוֹר בֶּן־זֵאוּס וּלְהָרְגוֹ בַּנְּחֹשֶׁת הַשְּׁנוּנָה; 675

וְהִטְּתָה אַתֵּנָה אֶת־לִבּוֹ לְהַכּוֹת בַּהֲמוֹן הַלִּיקִיִּים.

וְהֵמִית בָּהֶם אֶת־קֵירַנּוֹס וְאֶת־כְרוֹמְיוֹס וְגַם אֶת־אֲלַסְטוֹר,

גַּם אֶת־אַלְקַנְדְּרוֹס וְאֶת־הַלְיוֹס, אֶת־נוֹאֵמוֹן וְאֶת־פְּרִיטַנִיס.

וְהָיָה אוֹדִיסֵס הַנַּעֲלֶה מַכֶּה עַם רַב בַּלִּיקִיִּים,

לוּלֵא הֶקְטוֹר מְנוֹפֵף־הַקּוֹבַע, שֶׁרָאָה וַיָּחָשׁ  680

לָצֵאת אֶל־בֵּין הַחֲלוּצִים חָמוּשׁ נְחֹשֶׁת מַבְרִיקָה,

בְּיָדָיו הַזְּוָעָה וְהַשֵּׂאת לַדַּנָּאִים; וַיָּגֶל לִקְרָאתוֹ

לֵב סַרְפֵּדוֹן בְּנוֹ שֶׁל־זֵאוּס וַיְדַבֵּר אִמְרוֹתָיו הַנּוּגוֹת:

"בֶּן־פְּרִיאָם, אַל־תִּטְּשֵׁנִי לְשָׁלָל לְחֵיל הַדַּנָּאִים,

עָזֹב תַּעֲזֹב עִמָּדִי, כִּי טוֹב לִי וְאֶפַּח נִשְׁמָתִי,  685

אָמוּת פֹּה בְעִירְכֶם, אִם־אָמְנָם אֲנִי לֹא זָכִיתִי וְאָשׁוּב

לְבֵיתִי וּלְנָוִי בְּאֶרֶץ אֲבוֹתַי הַיְקָרָה לְשַׂמֵּחַ

אִשְׁתִּי הַיְקָרָה וְהַחֲבִיבָה וּבְנִי עוּל־הַיָּמִים הַיָּקָר".

כָּכָה שָׂח; מְאוּם לֹא־עָנָה לוֹ הֶקְטוֹר מְנוֹפֵף־הַקּוֹבַע,

אֶפֶס הִשְׂתָּעֵר, מִשְׁתּוֹקֵק לְמַהֵר וּלְגָרֵשׁ אֶת־פְּלַגּוֹת  690

חֵיל הָאַרְגֵּאִים וּלְהַכּוֹת בָּהֶם נֶפֶשׁ רַבִּים וּשְׁלֵמִים.

וְאֶת־סַרְפֵּדוֹן הָאֱלֹהִי הוֹשִׁיבוּ עֲמִיתָיו הַנַּעֲלִים

תַּחַת צֵל אַלָּה הֲדוּרָה שֶׁל־זֵאוּס תּוֹפֵשׂ־הָאֵיגִיס;

וּפֶּלַּגּוֹן רַב־הַכֹּח, עֲמִיתוֹ שֶׁאָהֲבָה נַפְשׁוֹ,

הוֹצִיא מִירֵכוֹ הַפְּצוּעָה הַכִּידוֹן הֶעָשׂוּי עֵץ־מֵילָה; 695

וְרוּחוֹ עֲזָבוֹ עַד־רָגַע, עֲלָטָה הֵלִיטָה אֶת־עֵינָיו.

וְרוּחוֹ שָׁב אֵלָיו מֵחָדָשׁ בְּהֶבֶל פִּי רוּחַ צְפוֹנִית,

עָבְרָה, חָלְפָה וְהֶחְיְתָה חָזוֹ הַנּוֹשֵׁם בִּכְבֵדוּת.

אַךְ הָאַרְגֵּאִים לֹא נָסוּ מִפְּנֵיהֶם שֶׁל־אָרֵס וְהֶקְטוֹר

עוֹטֵה־הַנְּחֹשֶׁת וְלֹא פָנוּ אֶל־סְפִינוֹתֵיהֶם הַשְּׁחוֹרוֹת, 700

אַךְ גַּם לֹא עָמְדוּ עַל־עָמְדָם בַּקְרָב, כִּי הָלְכוּ וְנָסוֹגוּ

לְאִטָּם, בְּשָׁמְעָם, כִּי אָרֵס הוֹלֵךְ בְּקֶרֶב הַטְּרוֹיִים.

כֵּלָיו שֶׁל־מִי בָרִאשׁוֹנָה וְשֶׁל־מִי בָאַחֲרוֹנָה אָז נִצְּלוּ

הֶקְטוֹר בְּנוֹ שֶׁל־פְּרִיאַמּוֹס וְאָרֵס הַקָּשֶׁה כַנְּחֹשֶׁת?

כֵּלָיו שֶׁל־טֶבְתְּרַס הַגְּבִיר, וְאוֹרֶסְטֵס מַכְנִיעַ־הַסּוּסִים, 705

וְשֶׁל־אֵינוֹמָאוֹס, וְשֶׁל־טְרֵכוֹס הַלּוֹחֵם, הָאִישׁ הָאֵיטוֹלִי,

כְּלֵי הֶלֶּנּוֹס בְּנוֹ שֶׁל־אֵינוֹפְּס, וְגַם שֶׁל־אוֹרֶסְבְּיוֹס

נֶאְפָּד כֶּסֶת מְנַצְנֶצֶת הַיּוֹשֵׁב בְּהִילָה בְּקִרְבַת

נַחַל קֵפִיסִיס וְלָהוּט אַחֲרֵי הָעֹשֶׁר; וְעַל־יָדוֹ

רַבִּים מֵאַנְשֵׁי בֵּיאוֹטְיָה, הָאָרֶץ הַבְּרוּכָה נַחֲלָתָם. 710

וְהֵרָה לִבְנַת־הַזְּרוֹעוֹת כִּי־רָאֲתָה אוֹתָם וְאֶת־פְּלַגּוֹת

בְּנֵי הָאַרְגֵּאִים הַנּוֹפְלִים בַּקְּרָב בַּמִּלְחָמָה הַקָּשָׁה,

אָמְרָה מִיָּד לְאַתֵּנָה וַתַּעַן אֶת־אִמְרֵי הַכָּנָף:

"אוֹי־לִי, הַבַּת שֶׁלֹּא־נֻצְּחָה, בַּת־זֵאוּס תּוֹפֵשׂ־הָאֵיגִיס!

אָכֵן לַשָּׁוְא אַךְ הִבְטַחְנוּ לָאִישׁ מֶנֶּלָּאוֹס, שֶׁיָּשׁוּב 715

בַּיְתָה לְאַחַר שֶׁהֶחֱרִיב וְהֵשֵׁם אֶת־אִלְיוֹס הַבְּצוּרָה,

אָנוּ אִם־נִתֵּן רְשׁוּת לְאָרֵס הַקַּטְלָן לְחַבֵּל.

הָבָה נִתְחַכְּמָה גַּם־נַחְנוּ וְנֵצֵא לְמִלְחֶמֶת־הַמָּגֵן!"

כָּכָה שָׂחָה; וְאַתֵּנָה כְּחֻלַּת־הָעַיִן נִשְׁמָעָה.

וְהֵרָה הָאֵלָה הַכְּבוּדָה בִּתּוֹ שֶׁל־קְרוֹנוֹס הַגָּדוֹל,  720

קָרְבָה וַתִּרְתֹּם הַסּוּסִים הַמְּתוּגִים בְּמֶתֶג־הַזָּהָב;

מִהֲרָה הֵבָּה וַתִּתֵּן בָּרֶכֶב גַּלְגַּלָּיו הַכְּפוּפִים,

אוֹפַנֵּי נְחֹשֶׁת בְּנֵי שְׁמוֹנָה חִשּׁוּרִים עַל־סַדַּן הַבַּרְזֶל.

וְגַבַּת הָאוֹפַן הַנִּצְחִית – הַזָּהָב הַטָּהוֹר, וְעָלֶיהָ

חִשּׁוּק נְחֹשֶׁת הַמֵּיטִיב עֲטוֹתוֹ וְנִפְלָא לְמַרְאֶה;  725

אַךְ מָעֳגָלִים חִשּׁוּרָיו מִזֶּה וּמִזֶּה כֶּסֶף טָהוֹר.

תֵּבַת הָרֶכֶב נְתוּנָה עַל־רְצוּעוֹת כֶּסֶף וְזָהָב,

וּמַעֲקֵהוּ עַל־סְבִיבוֹ מַקִּיפוֹ פַעֲמַיִם בְּעִגּוּל.

וְיוֹצֵא מִמֶּנּוּ הַמּוֹט הֶעָשׂוּי בַּכָּסֶף; בְּקָצֵהוּ

קָשְׁרָה עֹל־זָהָב יָפֶה וַתַּצְמֵד רְצוּעוֹת נֶחְמָדוֹת 730

מַעֲשֵׂה זָהָב; וְהֵרָה הֵבִיאָה בָעֹל אֶת־הַסּוּסִים

קַלֵּי־הָרֶגֶל, שׁוֹאֶפֶת קְרָבוֹת וְקוֹל עֲנוֹת גְּבוּרָה.

וְאוּלָם אַתֵּנָה בַת־זֵאוּס תּוֹפֵשׂ־הָאֵיגִיס הֵסִירָה

שִׂמְלַת הַנּוֹי מֵעָלֶיהָ עַל־סַף בֵּית אָבִיהָ, וְהַשִּׂמְלָה

יָפָה, אֵטוּן צִבְעוֹנִים, בָּהּ עָמְלוּ כַפֶּיהָ הִיא עַצְמָהּ; 735

שָׂמָה עָלֶיהָ שִׁרְיוֹנוֹ שֶׁל־זֵאוּס מְכַנֵּס־הַנְּשִׂיאִים,

לָבְשָׁה כָּל־כְּלֵי הַמִּלְחָמָה לָרֶדֶת בַּקְּרָב רַב־הַדְּמָעוֹת.

וְאֶת־כְּתֵפֶיהָ הִלְבִּישָׁה הָאֵיגִיס זוֹ רַבַּת־הַגְּדִילִים,

אֵימָה לָהּ מְעַטַּרְתָּהּ מִסָּבִיב עַל־שְׂפָתָהּ וּזְוָעָה,

בָּה גַּם הַקְּטָטָה וְהָעֹז וְגַם בַּהֲלוֹת רְדִיפוֹת אֲיֻמּוֹת, 740

בָּהּ גַּם רֹאשׁ גּוֹרְגוֹ, זוֹ מִפְלֶצֶת זְוָעוֹת אֲיֻמָּה,

אֵימָה וָפַחַד, שֶׁיָּצְרָה יַד־זֵאוּס תּוֹפֵשׂ־הָאֵיגִיס.

וְקוֹבַע־הַזָּהָב הַנֶּעְטָר אַרְבַּעַת הַקָּנִים לָבָשָׁה,

וְהָיָה הַקּוֹבַע מְקֻשָּׁט בְּאַנְשֵׁי חֵיל מְאַת עָרִים.

קָפְצָה וְעָלְתָה בְרַגְלֶיהָ בְּרֶכֶב נְחֹשֶׁת לוֹהֶטֶת, 745

תָּפְשָׂה הַכִּידוֹן הַקָּשֶׁה, הַגָּדוֹל וְהָאֵיתָן, בּוֹ־תְמַגֵּר

שׁוּרוֹת גִּבּוֹרִים בְּאַפָּהּ הַבַּת שֶׁל־אָבִיהָ הָאַדִּיר.

וְהֵרָה הֵאִיצָה בַסּוּסִים בַּשּׁוֹט אֲשֶׁר־בְּיָדָהּ; מֵעַצְמָם

נִפְתְּחוּ בְשָׁאוֹן כָּל־שַׁעֲרֵי שְׁמֵי הַשָּׁמַיִם, שָׁם אִוּוּ

לְמוֹשָׁב הַהוֹרוֹת, לָהֶן הָרָקִיעַ הַגָּדוֹל וְאוֹלִימְפּוֹס,  750

וְהֵנָּה הַפּוֹתְחוֹת וְהַסּוֹגְרוֹת הֶעָנָן הַסּוֹכֵךְ עֲלֵיהֶם.

וְדֶרֶךְ הַשְּׁעָרִים הָאֵלֶּה נָהֲגוּ הַסּוּסִים הָרְתוּמִים.

אֶפֶס אֶת־זֵאוּס בֶּן־קְרוֹנוֹס, וְאֵלִים אֲחֵרִים אֵין אִתּוֹ,

מָצְאוּ, וְהוּא יוֹשֵׁב עַל־שִׂיא אוֹלִימְפּוֹס הָהָר רַב־הָרָאשִׁים;

וְהֵרָה לִבְנַת־הַזְּרוֹעוֹת שָׁם עָצְרָה בַסּוּסִים וַתְּדַבֵּר  755

בְּאָזְנָיו שֶׁל־זֵאוּס בֶּן־קְרוֹנוֹס הָעֶלְיוֹן בָּאֵלִים וַתִּשְׁאָל:

"זֶבְס אָבִינוּ, הַאֻמְנָם לֹא־יֶחֱרֶה אַפְּךָ בְּאָרֵס

עֵקֶב מַעַלְלֵי זְדוֹנוֹ, שֶׁהִכָּה בְחֵיל הָאֲכַיִּים

רַבִּים וְטוֹבִים לְלֹא־צֶדֶק? וְלִבִּי יִכְאַב לְמוֹ־אֵלֶּה,

אוּלָם מַה־יָגִיל לֵב־קִפְּרִיס וְאַפּוֹלוֹן לוֹ קֶשֶׁת־הַכֶּסֶף,

יַעַן הֵם עוֹרְרוּ הַמְשֻׁגָּע הַלָּז, אֲשֶׁר צֶדֶק לֹא־יֵדָע.

זֶבְס אָבִינוּ, הַאֻמְנָם בִּי יִחַר אַפְּךָ, אִם־אַכֶּה

מַכָּה אֲנוּשָׁה אֶת־אָרֵס וְאַבְרִיחוֹ מִשְּׂדֵה הַמִּלְחָמָה?"

הֵשִׁיב אֲמָרָיו וַיַּעַן־לָהּ זֵאוּס זֶה כּוֹנֵס־הַנְּשִׂיאִים:

"אֲבָל בּוֹ הָסֵת תָּסִיתִי אֶת־פַּלַּס־אַתֵּנָה הַמְחַלְּקָה  765

שָׁלָל בַּקְּרָב, כִּי אֵין כְּמוֹתָהּ הִסְכִּינָה לְמָרֵר אֶת־חַיָּיו".

שָׂח; וְלֹא הִמְרְתָה פִיהוּ הֵרָה לִבְנַת־הַזְּרוֹעוֹת.

דָּפְקָה הַסּוּסִים בַּמַּגְלָב, וּבְנֶפֶשׁ חֲפֵצָה הֵם נִשְּׂאוּ

חִישׁ בֵּין הָאָרֶץ וּבֵין הַשָּׁמַיִם הַזְּרוּעִים כּוֹכָבִים.

כָּל־אוֹתָהּ כִּבְרַת הָאָרֶץ, אֲשֶׁר תֶּחֱזֶנָּה עֵין אָדָם   770

יוֹשֵׁב עַל־שִׂיא מִצְפֵּה הָרִים וְנִבָּט לַיָּם הָעַרְפִּלִּי,

טָסִים בַּטִּיסָה הָאַחַת סוּסֵי־אֵל צוֹהֲלִים בְּרָמָה.

אַךְ כְּשֶׁהִגִּיעוּ עַד טְרוֹיָה וְעַד שְׁנֵי נַהֲרֵי נַחֲלֵי הַמַּיִם,

מָקוֹם שָׁם סְקַמַּנְדְּרוֹס וְסִימוֹאֵיס מֵימֵיהֶם מִתְאַחִים בַּשֶׁטֶף,

עָמְדָה הֵרָה לִבְנַת־הַזְּרוֹעוֹת וַתַּעֲצֹר בַּסּוּסִים,  775

פִּתְּחָה הַסּוּסִים וַתִּסֹּךְ מִסָּבִיב לָהֶם עַב־עֲרָפֶל;

אָמַר סִימוֹאִיס, וַתַּדְשֵׁא הָאָרֶץ אַמְבְּרוֹסְיָה לְמִרְעֶה.

יָרְדוּ בַקְרָב, וּמַרְאֵיהֶן כְּיוֹנִים חֲרֵדוֹת בְּלֶכְתָּן,

שׁוֹאֲפוֹת לַעֲזֹר וְלַעֲמֹד לִימִין הָאַרְגֵּאִים בְּמִלְחַמְתָּם.

וְכַאֲשֶׁר בָּאוּ עַד מְקוֹם שָׁם כָּל־הַגִּבּוֹרִים הָרַבִּים  780

עוֹטְרִים לָאִישׁ דִּיאוֹמֵדֵס מַכְנִיעַ־הַסּוּסִים, וּדְמוּתָם

כְּפִירֵי אֲרָיוֹת הַבּוֹלְעִים הַבָּשָׂר הַחַי וּכַחֲזִירֵי

יַעַר, אֲשֶׁר מְאֹד קָשֶׁה לְהַכְנִיעַ אֶת־כֹּחָם וְעֻזָּם,

עָמְדָה הֵרָה לִבְנַת־הַזְּרוֹעוֹת וַתִּקְרָא אֲלֵיהֶם –

דָּמְתָה לִסְטֶנְטוֹר הַנָּדִיב, הָאִישׁ אֲשֶׁר־לוֹ קוֹל הַנְּחֹשֶׁת, 785

מַרְעִים בְּקוֹלוֹ כַּחֲמִשִּׁים אֲנָשִׁים הַקּוֹרְאִים בְּיָחַד:

"בּוּז לָכֶם הָאַרְגֵּאִים, הוֹי רַכֵּי־הַלֵּב, וְאִם־נָאִים!

הִנֵּה בִּהְיוֹת עוֹד אֲכִילֵס הָאֱלֹהִי יוֹרֵד שַׁעֲרָה,

אַנְשֵׁי טְרוֹיָה לֹא נִגְלוּ מֵעֵבֶר לְשַׁעַר דַּרְדַּנּוֹס,

יַעַן כִּי הָיוּ יְרֵאִים כִּידוֹנוֹ הַקָּשֶׁה; אַךְ עַתָּה  790

הַרְחֵק מֵחוֹמוֹת הָעִיר עַל־יַד הָאֳנִיּוֹת יִלְחָמוּ".

כָּכָה דִבְּרָה וַתְּעוֹרֵר לְבַב אִישׁ וָאִישׁ וּגְבוּרָתוֹ.

אַךְ אֶל־בֶּן־טִידֵס מִהֲרָה אַתֵּנָה כְּחֻלַּת־הָעָיִן;

אֵצֶל הַסּוּסִים וְהָרֶכֶב שָׁם פָּגְעָה בְאוֹתוֹ הַמּוֹשֵׁל,

הָיָה מְקָרֵר הַפֶּצַע, פְּצָעָהוּ פַּנְדָּרוֹס בְּחִצּוֹ.   795

יַעַן זֵעָתוֹ מְעַנָּתוֹ מִתַּחַת הָרְצוּעָה הָרְחָבָה,

תָּלוּי עָלֶיהָ מָגִנּוֹ; תַּש כֹּחוֹ, וּזְרוֹעוֹ עָיֵפָה;

הָיָה מֵרִים הָרְצוּעָה וּמוֹחֶה הַדָּמִים הַשְּׁחוֹרִים.

אָחֲזָה אָז בַּת־הָאֵלִים בָּעֹל וּבַצֶּמֶד וַתַּעַן:

"אָכֵן, מַה־נִּפְלָה מִמֶּנּוּ הַבֵּן, אֲשֶׁר נוֹלַד לְטִידֵס! 800

הָיָה טִידֵס קְטַן־קוֹמָה, אַךְ גִּבּוֹר מִלְחָמָה מְאֹד נַעֲלֶה;

גַּם כְּשֶׁצִּוִּיתִיו לֹא לָצֵאת בַּקְּרָב, וְלֹא הַרְאוֹת עֹז־רוּחַ,

יַעַן מִבְּנֵי הָאֲכַיִּים אֵין אִישׁ אִתּוֹ, - מַלְאָךְ שָׁלוּחַ

אָתָא לְתֵּבֵּי הָעִיר, שָׁם כָּל־בְּנֵי קַדְמוֹס הָרַבִּים, -

אוּלָם אָנֹכִי צִוִּיתִיו, כִּי יֹאכַל לָבֶטַח בָּאַרְמוֹן,  805

וְהוּא עַז־לֵבָב כִּתְמוֹל שִׁלְשׁוֹם וַיִּתְבַּע אֶת־נַעֲרֵי קַדְמוֹס

לָצֵאת וּבוֹ לְהִתְחָרוֹת, וַיִּגְבַּר עֲלֵיהֶם בְּכָל־תַּחֲרוּת,

בְּנָקֵל הִתְגַּבֵּר עֲלֵיהֶם, וְאָנֹכִי יָצָאתִי לְעֶזְרָתוֹ.

הִנְנִי עוֹמֶדֶת כַּיּוֹם גַּם לִימִינְךָ לְשָׁמְרְךָ וְאֶצָּרְךָ,

מְעוֹדְדָה בְרָצוֹן רוּחֲךָ לְהִלָּחֵם בִּפְלַגּוֹת הַטְּרוֹיִים; 810

אוּלָם תַּשׁ כֹּחַ יְצוּרֶיךָ, וּכָל־אֲבָרֶיךָ חָלָשׁוּ,

וְאוּלַי אֲחָזְךָ הַפַּחַד רַךְ־הַלֵּבָב, כִּי אָז אֵינְךָ

בְּנוֹ שֶׁל־טִידֵס הַגִּבּוֹר, יוֹצֵא יְרֵכוֹ שֶׁל־אֵינֵס".

נָשָׂא אִמְרָתוֹ וַיַּעַן לָהּ דִּיאוֹמֵדֵס הָעִזּוּז:

"הֵן הִכַּרְתִּיךְ, הָאֵלָה, בַּת־זֵאוּס תּוֹפֵשׂ־הָאֵיגִיס! 815

דַּבֵּר אֲדַבְּרָה בְאָזְנַיִךְ, מִמֵּךְ לֹא אֲכַסֶּה כָל־דָּבָר.

פַּחַד כִּי לֹא קְרָאַנִי, כְּכֹחִי אָז כֹּחִי גַם־עָתָּה,

אֶפֶס זָכַרְתִּי מִצְוָתֵךְ, אֶת־אֲשֶׁר פָּקַדְתְּ נָצָרְתִּי:

לֹא לְהָהִין הִלָּחֵם פָּנִים אֶל־פָּנִים בָּאֵלִים

הַמְאֻשָּׁרִים, וְאוּלָם בְּבוֹא אַפְרוֹדִיטָה בַת־זֵאוּס   820

וְתֵרֵד בַּקְּרָב, וַהֲנִיפוֹתִי עָלֶיהָ הַנְּחֹשֶׁת הַחַדָּה.

הִנֵּה לָכֵן נְסוּגוֹתִי אָנֹכִי וְעַל־חֵיל הָאַרְגֵּאִים

פָּקֹד פָּקַדְתִּי עַל־כֻּלָּם, כִּי הֵנָּה יִתְכַּנְּסוּ כֻלָּהַם,

יַעַן רָאִיתִי פְנֵי אָרֵס הַהוֹלְכִים בַּקְרָב עִם־הַטְּרוֹיִים".

לוֹ אֲמָרֶיהָ הֵשִׁיבָה אַתֵּנָה כְּחֻלַּת־הָעָיִן:    825

"דִּיאוֹמֵדֵס בֶּן־טִידֵס, בְּחִיר לִבִּי שֶׁאָהֲבָה נַפְשִׁי!

אַל־נָא תִירָא אֶת־אָרֵס וְאַל־תַּעֲרֹץ מִיֶּתֶר הָאֵלִים,

בְּנֵי הָאַלְמָוֶת; אָנֹכִי בְעֶזְרֶךָ, אֲנִי אוֹשִׁיעֶךָ!

צְלַח, רְכַב וְכוֹנֵן סוּסֵיךָ מוּצָקֵי־הַפַּרְסָה אֶל־אָרֵס,

קְרַב אֵלָיו, פְּגַע בּוֹ וְאַל־תֵּחַת מִפָּנָיו שֶׁל־אָרֵס הַסּוֹעֵר, 830

אוֹתוֹ אַכְזָר מְשֻׁגָּע, זֵד רָשָׁע, עָרִיץ, הֲפַכְפָּךְ,

הִנֵּה זֶה־כְּבָר הִבְטִיחַ לְהֵרָה וְלִי לְהִלָּחֵם

בְּצִבְאוֹת הַטְּרוֹיִים וְלָצֵאת לִישׁוּעַת בְּנֵי הָאַרְגֵּאִים;

עַתָּה הִתְעָרֵב בַּטְּרוֹיִים וְאֶת־אֵלֶּה כְּבָר שָׁכַח וְלֹא זָכַר".

כָּכָה מִלְּלָה וַתִּדְחַק מֵרֶכֶב־הַפָּז אֶת־סְתֶּנֶּלּוֹס,  835

מָשְׁכָה אוֹתוֹ בְיָדָהּ, וַיְמַהֵר וַיִּקְפֹּץ לָאָרֶץ.

עָלְתָה הָאֵלָה וְעָמְדָה לְיַד דִּיאוֹמֵדֵס הַנַּעֲלֶה

בְּשָׁאֳפָהּ קְרָבוֹת – וְנֶאֱנַק הַסַּדָּן הֶעָשׂוּי עֵץ־אַלָּה

תַּחַת מַשָּׂאָם שֶׁל־בַּת־אֵל אֲיֻמָּה וְגֶבֶר מְאֹד נַעֲלֶה.

אָחֲזָה פַּלַּס־אַתֵּנָה בַשּׁוֹט וּבַמּוֹשְׁכוֹת וַתְּכוֹנֵן  840

תֵּכֶף לְנֹכַח פְּנֵי אָרֵס הַסּוּסִים מוּצָקֵי־הַפַּרְסָה.

וְהִנֵּה זֶה בָּא מֵהַכּוֹת אֶת־פֶּרִיפַס, אִישׁ מִדּוֹת וְגִבּוֹר

בְּחֵיל הָאֵיטוֹלִים, וְהוּא בְנוֹ הַנֶּהְדָּר אֲשֶׁר־לְאוֹכֵסְיוֹס;

וְאָרֵס הַמְגֹאָל בַּדָּם הִכָּהוּ נָפֶשׁ; וְאַתֵּנָה

לָבְשָׁה אֶת־קוֹבַע הַדֵס, וְלֹא תֶחֱזֶה אוֹתָהּ עֵין אָרֵס. 845

וְאָרֵס הַקַּטְלָן אַךְ־רָאָה, כִּי זֶה דִּיאוֹמֵד הָאֱלֹהִי,

זָנַח מִיָּד אֶת־פֶּרִיפַס הָאִישׁ הָעֲנָק וַיַּעַזְבֵהוּ

שָׁם בַּאֲשֶׁר הִכָּהוּ וַיִּקַּח נִשְׁמָתוֹ מִמֶּנּוּ,

יָצָא וַיֵּלֶךְ לִקְרַאת דִּיאוֹמֵדֵס מַכְנִיעַ־הַסּוּסִים.

צָעֲדוּ אִישׁ כְּנֶגֶד אָחִיו עַד שֶׁהִתְקָרְבוּ, אָז פָּרַץ 850

אָרֵס עִם־כִּידוֹן נְחֻשְׁתּוֹ מֵעַל הָעֹל וְהַמּוֹשְׁכוֹת,

שׁוֹאֵף לָקַחַת אֶת־נַפְשׁוֹ; וְאַתֵּנָה כְּחֻלַּת־הָעַיִן

תָּפְשָׂה בְיָדָהּ בָּרֹמַח וַתַּשְׁלִיכֶנּוּ בְכֹחַ,

נָפַל הַכִּידוֹן מִתַּחַת לָרֶכֶב, כִּי אַךְ שָׁוְא הִשְׂתָּעָר.

אַךְ דִּיאוֹמֵדֵס גַּם־הוּא הַקּוֹרֵא- בְחַיִל אָז הֵנִיף  855

כִּידוֹן נְחֻשְׁתּוֹ; וּפַּלַּס־אַתֵּנָה נָעֲצָה רָמְחוֹ

בְּתַחְתִּית מִפְשַׂעְתּוֹ, בַּמָּקוֹם שָׁם אָזַר אֶת־כֶּסֶת הַפַּחִים;

שָׁמָּה פְגָעוֹ וּפְצָעוֹ, וַיִּקְרַע אֶת־עוֹרוֹ הַיָּפֶה,

וְהוֹצִיא שׁוּב אֶת־חֲנִיתוֹ. וַיִּשְׁאַג אָז אָרֵס־הַנְּחֹשֶׁת

כְּקוֹל עֲנוֹת תִּשְׁעַת אֲלָפִים אוֹ כְרִבְבַת אֲנָשִׁים הַקּוֹרְאִים 860

יַחַד עַל־שְׂדֵה הַקְרָב, בְּאָסְרָם מִלְחֶמֶת הַזָּעַם –

וְחֵיל־הָאֲכַיִּים וְהַטְּרוֹיִים חִיל וּרְעָדָה אֲחָזוּם,

וְאֵימָה בָאָתַם – כֵּן שָׁאַג אָרֵס לֹא־יִשְׂבַּע בַּקְּרָבוֹת.

כְּאוֹתָהּ עֲלָטָה חֲשֵׁכָה הַבָּאָה בְעֶטְיָם שֶׁל־נְשִׂיאִים

בְּשָׁרָב וָחֹם, כִּי־תִתְפָּרֵץ רוּחַ סוּפָה וָסָעַר, - 865

כָּכָה נִדְמָה בְעֵינָיו שֶׁל־דִּיאוֹמֵדֵס בֶּן־טִידֵס

אָרֵס־הַנְּחֹשֶׁת הָעוֹלֶה שָׁמַיְמָה עוֹטֶה עַב־עָנָן.

מַהֵר הִגִּיעַ עַד מִשְׁכַּן הָאֵלִים, אוֹלִימְפּוֹס הַנִּשָּׂא,

יָשַׁב לְיַד זֵאוּס בֶּן־קְרוֹנוֹס, וְנַפְשׁוֹ מְאֹד תֶּאֱבַל עָלָיו,

הֶרְאָה עַל־דָּמָיו הַקּוֹלְחִים, זֶה דַּם־הָאַלְמָוֶת, מִפִּצְעוֹ, 870

קוֹבֵל, מִתְאוֹנֵן בְּאָזְנָיו, וַיֹּאמֶר אֶת־אִמְרֵי הַכָּנָף:

"זֶבְס אָבִינוּ, הַאֻמְנָם תִּתְבּוֹנֵן לַזָּדוֹן וְלֹא תֶאֱנָף?

זֶה גוֹרָלֵנוּ אֲנַחְנוּ, בְּנֵי אֵלִים, יִסּוּרִים נִסְבֹּלָה,

יַד אֵל בְּאָחִיו לְרָעָה, בִּגְלַל בְּנֵי הָאָדָם וּבְעֶטְיָם.

אִתְּךָ רִיב לָנוּ כֻלָּנוּ עַל־אֹדוֹת בַּת פּוֹתָה הוֹלַדְתָּ  875

לָנוּ לְפִיד וּלְשָׁבֶר, חוֹרֶשֶׁת אַךְ זָדוֹן לְעוֹלָם.

נַחְנוּ, כָּל־יֶתֶר הָאֵלִים הַשּׁוֹכְנִים בְּרָמוֹת אוֹלִימְפּוֹס,

נַחְנוּ בְקוֹלְךָ נִשְׁמָעָה, אִישׁ אִישׁ יִכָּנַע לְפָנֶיךָ;

בָּהּ מִיָּמֶיהָ לֹא הָיוּ גַם־יָדְךָ גַם־דְּבָרְךָ לְרַסְּנָהּ,

חָפְשִׁית שֻׁלְּחָה, כִּי אַתָּה הוֹלַדְתָּ הַבַּת הָאֲיֻמָּה; 880

עַתָּה הֵסִיתָה אֶת־בְּנוֹ שֶׁל־טִידֵס, אֶת־דִּיאוֹמֵדֵס

רָם־הָעֵינַיִם, כִּי יִתְגָּר מִלְחָמָה בִּבְנֵי הָאַלְמָוֶת.

תְּחִלָּה פָצַע אֶת קִפְּרִיס, אֶת יָדָהּ סָמוּךְ לְכַפָּהּ,

אַחַר הִשְׂתָּעֵר עָלַי, כְּאֶחָד דֵּימוֹן הִתְנַפָּל;

וְלוּלֵא נְשָׂאוּנִי מִשָּׁם רַגְלַי הַמְּהִירוֹת, אָז רַבִּים  885

סָבְלָה־לָהּ נַפְשִׁי מַכְאוֹבוֹת בַּהֲמוֹן הַחֲלָלִים הַנּוֹרָא,

אוֹ לוּ נִשְׁאַרְתִּי בַחַיִּים, וְתַשׁ כֹּחִי מִמַּכּוֹת הַנְּחֹשֶׁת".

בְּזַעַם הִתְבּוֹנֵן בּוֹ זֶבְס מְכַנֵּס- הַנְּשִׂיאִים וַיַּעַן:

"הֶרֶף וְאַל־תּוֹסִיף לְהֵילִיל בְּאָזְנַי וְעַל־יָדִי, הֲפַכְפָּךְ!

אַתָּה שְׂנוּא נַפְשִׁי מִכָּל־הָאֵלִים שׁוֹכְנֵי אוֹלִימְפּוֹס, 890

יַעַן מֵעוֹלָם אָהַבְתָּ אַךְ קְטָטָה, וּקְרָבוֹת וָלָחֶם.

זַעַף הוֹרָתְךָ בְּךָ יָלִין, אֲשֶׁר לֹא־יִכָּנַע וְלֹא־יַעֲמֹד,

זֶה שֶׁל־הֵרָה, שֶׁאוֹתָה אַכְנִיעַ בִּדְבָרַי בְּקֹשִׁי;

הִנֵּה עַל־כֵּן אֲנִי מַאֲמִין – בַּעֲצָתָהּ בָּאוּךָ כָּל־אֵלֶּה.

אֶפֶס לֹא אוֹסִיף וְאֶשָּׂא, כִּי תִסְבֹּל מַכְאוֹבוֹת וְיִסּוּרִים, 895

יַעַן בְּנִי אַתָּה מִזַּרְעִי, וְאוֹתְךָ לִי יָלְדָה אִמֶּךָ.

וְאִלּוּ הָיִיתָ מִיּוֹצְאֵי יֶרֶךְ אֵל אַחֵר, הוֹי אָיֹם,

כְּבָר הֶעֱמַקְתָּ לָשֶׁבֶת מִכָּל־בְּנֵי אוּרַנּוֹס הַנְּפִילִים".

כָּכָה אָמַר וַיִּפְקֹד עַל־פַּיֵּאוֹן, וְיִרְפָּא לְאָרֵס.

וְסַמֵּי הַמַּרְפֵּא מַרְגִּיעֵי כָל־מַכְאוֹב שָׂם עָלָיו פַּיֵּאוֹן. 900

רָפָא לוֹ, יַעַן כִּי הָיָה גַם־הוּא בֶּן־אַלְמָוֶת, בֶּן־אֵלִים.

מַהֵר, כְּהֵחָבֵץ הֶחָלָב הַמַּלְבִּין בִּהְיוֹתוֹ עוֹד נוֹזֵל,

וְיֻתַּן בּוֹ מִיץ־תְּאֵנָה, וְיוּסַב בִּמְהִירוּת וְהוּנַע –

כָּכָה חִישׁ חָיָה מֵחָלְיוֹ גַּם־אָרֵס הַסּוֹעֵר וְנִרְפָּא.

הֵבָּה רְחָצַתּוּ לְמִשְׁעִי, גַּם הִלְבִּישַׁתּוּ מַחְלָצוֹת; 905

וְיָשַׁב מִתְגָּאֶה בְאוֹנוֹ לְיַד־אָבִיו זֵאוּס בֶּן־קְרוֹנוֹס.

וְהֵרָה מְלֶכֶת הָאַרְגּוֹס וְאַתֵּנָה נוֹתֶנֶת הַתְּשׁוּעָה

שָׁבוּ בִמְהֵרָה גַּם־הֵן לְהֵיכָלוֹ שֶׁל־זֵאוּס הָעִזּוּז,

אַחַר שֶׁעָצְרוּ לְאָרֵס הַקַּטְלָן מִשַּׁחֵת בַּגְּבָרִים.


שִׁיר שִׁשִּׁי: הֶקְטוֹר נִפְגַּשׁ עִם־אַנְדְּרוֹמָכָה


עַתָּה פָּרַץ קְרָב אָיֹם אַךְ בֵּין אֲכַיִּים וּטְרוֹיִים;

הָיְתָה מִלְחָמָה וַתִּטֹּשׁ בַּמִּישׁוֹר, יֵשׁ הֵנָּה וְיֵשׁ הֵנָּה,

צָבָא עַל־צָבָא הִשְׂתָּעֵר בִּרְמָחִים מְצֻפִּים נְחֹשֶׁת,

מְלֹא רֹחַב כִּבְרַת הָאָרֶץ שֶׁבֵּין הַסִּימוֹאֵיס וְהַכְּסַנְתּוֹס.

וְאָיַס בְּנוֹ שֶׁל־טֶלַּמּוֹן, מָעֻזָּם שֶׁל־הָאֲכַיִּים,    5

פָּרַץ הָרִאשׁוֹן בְּשׁוּרַת הַטְּרוֹיִים, וַיְהִי אוֹר לַעֲמִיתָיו,

יַעַן כִּי מִגֵּר בַּקְּרָב אֶת־הַגִּבּוֹר בְּצִבְאוֹת הַתְּרֵקִים,

הֵמִית אֶת אֲקַמַס, אִישׁ מִדּוֹת וְתֹאַר, בֶּן־אֶבְסוֹר.

הוּא הָרִאשׁוֹן הִכָּהוּ בְטוֹטֶפֶת קוֹבָעוֹ הֶעָטוּר

רַעְמַת סוּסִים וַיִּפְגַּע בְּכִידוֹן הַנְּחֹשֶׁת בְּמִצְחוֹ;   10

חָדַר וַיַּחֲלֹף הָעֶצֶם; וַתְּכַס הָעֲלָטָה אֶת־עֵינָיו.

אַךְ דִּיאוֹמֵדֵס הַגִּבּוֹר הַקּוֹרֵא־בְחַיִל הִכְרִיעַ

אֶת־אַכְּסִילוֹס בֶּן־טֶבְתְּרַס, אִישׁ אֲרִסְבָּה הַבְּנוּיָה לְתִפְאָרָה,

כָּבֵד בְּהוֹן וַעֲבֻדָּה וְחָבִיב מְאֹד עַל־הַבְּרִיּוֹת,

מַכְנִיס אוֹרְחִים כִּי הָיָה, וּבֵיתוֹ עַל־דֶּרֶךְ הַמֶּלֶךְ.  15

אֶלָּא מֵהֶם לֹא בָא אִישׁ, וְיַעֲבִיר אֶת־רֹעַ הַגְּזֵרָה

וְיַעֲמֹד לְפָנָיו, וַיַּךְ דִּיאוֹמֵדֵס שְׁנֵיהֶם אָז נָפֶשׁ:

אוֹתוֹ וְאֶת־נַעֲרוֹ מְשָׁרְתוֹ אֶת קַלֵּסְיוֹס, הַנּוֹהֵג

בְּסוּסָיו וּבְרֶכֶב מִלְחַמְתּוֹ; וַיֵּרְדוּ הַשְּׁנַיִם בּוֹר שָׁחַת.

אֶבְרִיאַלּוֹס אָז הִכָּה אֶת־דְּרֵסוֹס וְאֶת־אוֹפֶלְטִיּוֹס, 20

וְיָצָא כְנֶגֶד אֵיסֵפּוֹס וּכְנֶגֶד פֵּדַסּוֹס, שֶׁיָּלְדָה

אַבַּרְבָּרֵיָה הַנִּימְפָה לְבּוּקוֹלְיוֹן הַגֶּבֶר הַנַּעֲלֶה.

וְאוֹתוֹ בּוּקוֹלְיוֹן בֵּן לְלָאוֹמֶדּוֹן אִישׁ חֲמוּדוֹת,

רֵאשִׁית אוֹנוֹ וּבְכוֹרוֹ, וְאִמּוֹ חִבְּלַתּוּ בַשֶּׁלִי;

רוֹעֶה צֹאן עֶדְרוֹ עוֹדֶנּוּ – וַיָּבוֹא אֵלֶיהָ הַנָּעַר, 25

הָרְתָה־לּוֹ נִימְפַת הָעַיִן וַתֵּלֶד שְׁנֵי בָנִים תְּאוֹמִים.

אַךְ בֶּן־מֵקִיסְטֵס הִכְרִיעַ גְּאוֹן־עֻזָּם, וַיַּחֲלֵשׁ אֶבְרֵיהֶם

מְלֵאֵי הַחֵן וַיִּפְרֹק מֵעַל כִּתְפֵיהֶם הַנָּשֶׁק.

וּפּוֹלִיפֵּיטֵס הַגִּבּוֹר הִכָּה אֶת־אַסְטִיאַלּוֹס;

בְּרֹמַח הַנְּחֹשֶׁת הִתְאַזֵּר וַיַּךְ אוֹדִיסֵס אֶת־פִּידִיטֵס, 30

וְהוּא אִישׁ פֶּרְקוֹטָה; וְטֶבְקְרוֹס הִכְנִיעַ אֶת־אֲרֶטָּאוֹן.

אַךְ אַנְטִילוֹכוֹס בֶּן־נֶסְטוֹר הִכְרִיעַ בְּרָמְחוֹ הַמַּבְרִיק

אֶת־אַבְּלֵר, וַאֲגַמֶּמְנוֹן הַמּוֹשֵׁל־בַּגְּבָרִים הִתְגַּבֵּר

בְּאוֹן עַל־אֶלַּטּוֹס הַיּוֹשֵׁב בְּפֵּדַסּוֹס הָרָמָה עַל־חוֹפֵי

סַטְנִיאוֹאֵיס הַיָּפֶה; וַיַּךְ לֵאִיטוֹס הָגִּבּוֹר    35

אֶת־פִילַקּוֹס בְּנוּסוֹ; וַיַּךְ אֶבְרִיפִּיל אֶת־מֶלַּנְתְּיוֹס

חַי, שֶׁכֵּן סוּסָיו נִבְהֲלוּ בְרוּצָם בַּמִּישׁוֹר, וְנֶאֶחְזוּ

בְּעַנְפֵי הַסְּבַךְ וּבָאֵשֶׁל וַיִּשְׁבְּרוּ רִכְבּוֹ הַכָּפוּף,

פּוֹצְצוּ הַמּוֹט שֶׁמִּלְפָנָיו, נִמְלְטוּ עַל־נַפְשָׁם הָעִירָה,  40

שָׁמָּה נֶחְפְּזוּ גַם־יֶתֶר הַסּוּסִים, עֵת אֵימָה בָאָתַם, -

וְהוּא נִשְׁמַט נָפַל מֵרִכְבּוֹ, הִשְׁתַּטַּח עַל־יַד הָאוֹפָן

אַרְצָה אַפָּיִם. בִּן־רֶגַע קָרַב אֵלָיו מֶנֶּלָּאוֹס

בְּנוֹ שֶׁל־אַטְרֵס, וּבְיָדָיו הַכִּידוֹן הַמַּאֲרִיךְ־צִלּוֹ;

חָבַק אַדְרֵסְטוֹס אֶת־בִּרְכָּיו וַיִּשָׂא אֶת־קוֹלוֹ מִתְחַנֵּן:  45

"אַל־נָא תְמִיתֵנִי, בֶּן־אַטְרֵס, קַח אֶת־הַכֹּפֶר הֶעָצוּם.

גִּנְזֵי מִכְמַנִּים בְּבֵית אָבִי הֶעָשִׁיר בְּרַבִּים מַטְמוֹנִים,

זָהָב וּנְחֹשֶׁת וּבַרְזֶל עָשׂוּי בְּעָמָל וִיגִיעָה;

בְּחֵפֶץ לֵב יִתֶּן־לְךָ אָבִי מֵהֶם כֹּפֶר נַפְשִׁי הוֹן עָצוּם,

אִם־אַךְ יִשְׁמַע כִּי חַי בְּנוֹ וְנֶעֱצַר בִּסְפִינוֹת אֲכַיִּים".  50

כָּכָה הִתְחַנֵּן; וַיִּגַּע הַדָּבָר עַד לֵב מֶנֶּלָּאוֹס.

גַּם חָפֵץ כְּבָר לְתִתּוֹ בִידֵי הַנַּעַר לְהוֹלִיכוֹ

אֶל־הַסְּפִינוֹת הַמְּהִירוֹת; אַךְ אֲגַמֶּמְנוֹן הוֹפִיעַ,

נֶחְפַּז לִקְרָאתוֹ, וַיִּגְעַר בְּאָחִיו, וַיַּעַן וַיֹּאמֶר:

"מֶנֶּלָּאוֹס, אָח יָקָר, מַה תִּדְאַג לָהֶם לָאֲנָשִׁים?  55

אָכֵן, מָה רַבָּה הַבְּרָכָה בִּגְלַל הַטְּרוֹיִים בְּבֵיתֶךָ!

מִפְלָט אַל־יְהִי לָהֶם מִמּוֹקְשֵׁי אֲבַדוֹן וְלֹא מָנוֹס,

וְלֹא יִמָּלְטוּ מִיָּדֵנוּ; גַּם עוֹלָל יֶחֱמַתּוּ הוֹרָתוֹ,

אֲשֶׁר בְּרַחֲמָהּ עוֹדֶנּוּ, גַּם־הוּא לֹא יִמָּלֵט, אַךְ כֻּלָּם,

כָּל־הַחַי בְּאִלְיוֹס, יִכָּחֵד, וְלֹא יִהְיֶה לוֹ זֵכֶר וּקְבוּרָה!" 60

כָּכָה אָמַר וַיַּהְפֹּךְ לֵב אָחִיו, כִּי דִבֵּר נְכֹחוֹת;

חָשׁ מֶנֶּלָּאוֹס וַיֶּהְדֹף בְּיָדוֹ הַחֲזָקָה מִמֶּנּוּ

אֶת־פְּנֵי אַדְרֵסְטוֹס הַגִּבּוֹר. וַאֲגַמֶּמְנוֹן הַשַּׁלִּיט

דְּקָרוֹ אֶל־הַמִּפְשָׂעָה; וַיִּפֹּל עַל־גַּבּוֹ לָאָרֶץ;

שָׁת אֶת־כַּף־רַגְלוֹ עַל־חָזוֹ וַיּוֹצִיא אֶת־רֹמַח הַמֵּילָה. 65

וְנֶסְטוֹר מְעוֹדֵד אֶת־בְּנֵי הָאַרְגֵּאִים, מֵרִיעַ וְאוֹמֵר:

"הוֹי, הַדַּנָּאִים, גִּבּוֹרִים יַקִּירִים הָעוֹבְדִים לְאָרֵס!

אִישׁ אַל־יְמַהֵר לִשְׁלֹחַ אֶת־יָדוֹ בַבִּזָּה, וְלֹא יְפַגֵּר

פֹּה, וְאַל־יֹאמַר לָשֵׂאת הַשָּׁלָל הָרַב אֶל־הַסְּפִינוֹת;

אֶפֶס הַשְׁחִיתוּ בַגְּבָרִים, כִּי עוֹד לָנוּ מוֹעֵד, וְנָשׁוּב  70

לִפְשֹט לָבֶטַח עַל־כָּל־הַחֲלָלִים עַל־פְּנֵי כָל־הַשָּׂדֶה".

כָּכָה הֵרִיעַ וַיְעוֹדֵד לְבַב אִישׁ וָאִישׁ וּגְבוּרָתוֹ.

וְחִתַּת חֵיל הָאֲכַיִּים גִּבּוֹרֵי הַקְּרָב עַל־הַטְּרוֹיִים,

וְהָיָה בְנוּסָם וּבָאוּ בְחוֹמוֹת אִלְיוֹס, כִּי־חַתּוּ

לוּלֵא הֶלֶּן בֶּן־פְּרִיאַמּוֹס, הַטּוֹב שֶׁבַּמְנַחֲשִׁים בְּצִפֳּרִים,  75

לוּלֵא הַלָּז, אֲשֶׁר דִּבֵּר לְאֵינֵיאַס וּלְהֶקְטוֹר וַיֹּאמֶר:

"הֶקְטוֹר וְאֵינֵיאַס! עֲלֵיכֶם עִקַּר הֶעָמָל שֶׁל־קְרָבוֹת

אַנְשֵׁי לִיקְיָה וּטְרוֹיָה, כִּי אַתֶּם רִאשׁוֹנִים לְכָל־דָּבָר,

הֵן בַּמִּלְחָמָה הַקָּשָׁה וְהֵן בְּמוֹעֲצוֹת חֲכָמִים;

עִמְדוּ פֹה אַתֶּם וְעִצְרוּ בָעָם, וְלֹא יָבוֹא בַשָּׁעַר,  80

עִבְרוּ בְכָל־מָקוֹם וּמָקוֹם, וּבְטֶרֶם יִמָּלְטוּ עַל־נַפְשָׁם

וְיִפְּלוּ בִזְרוֹעוֹת נְשֵׁיהֶם וְהָיוּ לִשְׁנִינָה לָאוֹיְבִים.

וְהָיָה כִּי תְעוֹדְדוּ רוּחַ הָעָם לִפְלַגּוֹתָיו וְעֻזּוֹ,

אָנוּ פֹה נִשָּׁאֵרָה וְנִתְגָּר הַקְּרָב בַּדַּנָּאִים,

אָכֵן כְּבָר עָיְפָה נַפְשֵׁנוּ, וְאוּלָם הַשָּׁעָה דוֹחֶקֶת;  85

וְאַתָּה, הֶקְטוֹר, הִתְאוֹשֵׁשׁ וּבָאתָ הָעִירָה וְשָׁמָּה

תֹּאמַר לְאִמְּךָ, הִיא אִמִּי, וְתֶאֱסֹף הַנָּשִׁים הַכְּבוּדוֹת,

וְעָלְתָה בְהֵיכַל אַתֵּנָה כְחֻלַּת־הָעַיִן בַּמְּצוּדָה,

וּבַמַּפְתֵּחַ גַּם תִּפְתַּח אֶת־דַּלְתֵי הַהֵיכָל הַקָּדוֹשׁ,

וְלָקְחָה הַשִּׂמְלָה הַגְּדוֹלָה וְהַיָּפָה לְמַרְאֵה עֵינֶיהָ, 90

וַאֲשֶׁר יָקְרָה בְעֵינֶיהָ מִכָּל־אֲשֶׁר אִתָּהּ, וּפָרְשָׂה

אוֹתָה הַשִּׂמְלָה עַל־בִּרְכֵּי אַתֵּנָה יְפַת־הַמַּחְלָפוֹת

וְנָדְרָה אֶת־נֶדֶר קָרְבָּנָהּ שְׁתֵּים־עֶשְׂרֵה עֲגָלוֹת בְּנוֹת שָׁנָה,

אֲשֶׁר לֹא נִסּוּ בָעֹל, כִּי תָחוּס עָלֵינוּ, וּתְרַחֵם

עַל־קִרְיָתֵנוּ, נָשֵׁינוּ וְעַל־עוֹלָלֵינוּ הַקְּטַנִּים,  95

וְתָסֵב מֵעַל קִרְיַת אִלְיוֹס הַקְּדוֹשָׁה אֶת־פְּנֵי בְנוֹ שֶׁל־טִידֵס,

תּוֹפֵשׂ־הַכִּידוֹן הַפֶּרֶא, הָאָיֹם, מְעוֹרֵר־הַמְּנוּסָה,

אֲשֶׁר לְדַעְתִּי הוּא הוּא הַגִּבּוֹר בִּבְנֵי הָאֲכַיִּים.

הֵן גַּם מִפְּנֵי אֲכִילֵס נְגִיד־הַגְּבָרִים לֹא חַלְנוּ,

וְאוֹמְרִים, כִּי הוּא יְלִיד אֵלָה; וְאוּלָם הַלָּז יִזְעֹם בְּאַפּוֹ, 100

וְאֵין אִישׁ לוֹ יִדְמֶה וְיִשְׁוֶה בְכֹחוֹ וּבִגְבוּרָתוֹ".

כָּכָה הִבִּיעַ; וְהֶקְטוֹר לֹא סֵרַב וַיִּשְׁמַע בְּקוֹל אָחִיו,

קָפַץ מֵעַל הַמֶּרְכָּבָה לָאָרֶץ, וּכְלֵי נִשְׁקוֹ עָלָיו,

מְנוֹפֵף כִּידוֹנָיו הַחַדִּים הִתְהַלֵּךְ בֵּין שׁוּרוֹת הַצָּבָא,

מְעוֹדְדָם צֵאת לִקְרַאת נָשֶׁק, וַיָּעַר מִלְחָמָה אֲיֻמָּה. 105

הִפְנוּ אֶַת־פְּנֵיהֶם לִקְרַאת הָאֲכַיִּים וַיֵּצְאוּ לִקְרָאתָם;

וְחֵיל הָאַרְגֵּאִים נָסוֹגוּ וְחָדְלוּ מֵהַשְׁחִית בַּטְּרוֹיִים –

נִדְמָה לָהֶם, בֶּן־אַלְמָוֶת יָרַד מִשַּׁחַק זָרוּעַ

כּוֹכְבֵי־אוֹר לְיֶשַׁע הַטְּרוֹיִים, כִּי פִתְאֹם הָפְכוּ אֶת־פְּנֵיהֶם.

וְהֶקְטוֹר עוֹרֵר הַטְּרוֹיִים, הֵרִיעַ קוֹל גָּדוֹל וַיִּקְרָא:   110

"הוֹי, אַנְשֵׁי טְרוֹיָה הָעַזִּים וּבַעֲלֵי בְרִיתִי הַנַּעֲלִים!

חִזְקוּ וִהְיוּ לַאֲנָשִׁים וְזִכְרוּ אֶת־סַעַר הַגְּבוּרָה!

אַךְ אֲנִי אֶפְנֶה אִלְיוֹנָה וְאָמַרְתִּי לַזְּקֵנִים הַנְּשִׂיאִים

וְאֹמַר גַּם לְנָשֵׁינוּ, כִּי יִשְׁפְּכוּ שִׂיחָם לָאֵלִים,

יִדְּרוּ אֶת־נִדְרָם לְהַקְרִיב קָרְבָּנָם מְאַת הָעֲגָלוֹת".  115

עָנָה כָךְ הֶקְטוֹר מְנוֹפֵף־הַקּוֹבַע וַיְמַהֵר לָלָכֶת;

עוֹרוֹ הַשָּׁחוֹר, הַמְשַׁמֵּשׁ מִסְגֶּרֶת לַמָּגֵן הַבּוֹלֵט,

הוֹלֵךְ מִתְנַדְנֵד וְסוֹטֵר עַל־עָרְפּוֹ וְקַרְסֻלָּיו בְּלֶכְתּוֹ.

אֶפֶס בֶּן־טִידֵס הַגִּבּוֹר וּגְלַבְקוֹס בֶּן־הִיפּוֹלוֹכוֹס

נִפְגְּשׁוּ בֵין שְׁנֵי הַגְּדוּדִים, כִּי פָנִים הִתְרָאוֹת חָפֵצוּ.  120

צוֹעֲדִים אִישׁ כְּנֶגֶד רֵעוֹ, הִתְקָרְבוּ וַיִּתְיַצָּבוּ,

רִאשׁוֹן שָׂח דִּיאוֹמֵדֵס הַקּוֹרֵא־בְחַיִל וַיֹּאמֶר:

"מִי אַתָּה, אֱנוֹשׁ בֶּן־תְּמוּתָה, הֲלֹא תוֹדִיעֵנִי, אִישׁ חַיִל?

יַעַן עַד־כֹּה לֹא רְאִיתִיךָ בַּקְּרָב, וְהוּא תִּפְאַרְתּוֹ שֶׁל־גָּבֶר;

אָכֵן הַיּוֹם נַעֲלֵיתָ עַל־כָּל־חֲבֵרֶיךָ בִגְבוּרָה,   125

יַעַן יָצָאתָ לִקְרַאת זֶה כִּידוֹנִי הַמַּאֲרִיךְ־צִלּוֹ,

וְאוֹי לָהֶם לָאָבוֹת, שֶׁבְּנֵיהֶם פְּגָשׁוּנִי בְּעֻזִּי!

וְאִם־מִבְּנֵי הָאַלְמָוֶת אַתָּה, מִמְּרוֹמִים יָרַדְתָּ –

לֶאֱסֹר מִלְחָמָה עִם־אֵלִים שׁוֹכְנֵי שָׁמַיִם אֲמָאֵן.

הֵן גַּם לִיקוּרְגוֹס הָעִזּוּז בֶּן־דְּרִיַּס לֹא הֶאֱרִיךְ יָמִים 130

לְאַחַר שֶׁהֵעֵז וְנֶאֱבַק עִם־אֵלִים שׁוֹכְנֵי מְרוֹמִים,

קָם בַּחֲמָתוֹ עַל־אוֹמְנוֹת הָאֵל דִּיאוֹנִיסוֹס הַמְשֻׁגָּע,

רְדָפָן וַיְגָרֵשׁ אֶת־כֻּלָּן מֵהַרְרֵי נִיסֵיוֹן הַקְּדוֹשִׁים;

דָּשׁ אוֹתָן בְּמַלְמַד הַבָּקָר לִיקוּרְגוֹס הַקַּטְלָן, וּבְחָפְזָן

אַרְצָה הִשְׁלִיכוּ מַטּוֹתָן כֻּלָּהַן; גַּם דִּיאוֹנִיסוֹס   135

יָרֵא לְנַפְשׁוֹ וְנִמְלַט בִּמְצוּלַת הַיָּם, הֶחְבִּיאַתּוּ

תֶּטִּיס בְּחֵיקָה, כִּי חָל מִפְּנֵי גַעֲרַת הַגָּבֶר.

חָרָה אַף־כָּל־הָאֵלִים הַשַּׁאֲנַנִּים וַיִּבְעַר,

וּבַסַּנְוֵרִים הִכָּהוּ בֶן־קְרוֹנוֹס; וְלֹא הֶאֱרִיךְ יָמִים,

יַעַן כִּי שָׂטֹם שְׂטָמוּהוּ הָאֵלִים כָּל־בְּנֵי־הָאַלְמָוֶת.  140

לָכֵן אֲמָאֵן לֶאֱסֹר מִלְחָמָה בְאֵלִים מְאֻשָּׁרִים.

אַךְ אִם־אַתָּה בֶּן־תְּמוּתָה, הָאוֹכֵל מִפְּרִי הָאֲדָמָה,

קְרַב הֵנָּה, וְקָרֵב גַּם קִצְּךָ, קֵץ כָּל־בָּשָׂר, וְנִגְזָרְתָּ!"

הֵשִׁיב אֲמָרָיו וַיַּעַן לוֹ בֶן־הִיפּוֹלוֹכוֹס הַנֶּהְדָּר:

"הוֹי, בֶּן־טִידֵס הַנָּדִיב! שַׁלָּמָה זֶה תִּדְרֹשׁ לְשִׁבְטִי?  145

נִמְשְׁלוּ שִׁבְטֵי בְנֵי אָדָם לְשִׁבְטֵי הֶעָלִים בַּיָּעַר.

עָלִים הָרוּחַ תְּטַלְטְלֵם עַל־פְּנֵי הָאֲדָמָה, וְהַיַּעַר

שָׁב וּמוֹצִיאָם מֵחָדָשׁ וּמְלַבְלֵב, כִּי־בָא תוֹר הַזָּמִיר;

שֵׁבֶט הָאָדָם גַּם־הוּא: הַלָּלוּ בוֹ צָצִים, וְזֶה נוֹבֵל.

אַךְ אִם־תִּרְצֶה לָדַעַת מַקֶּבֶת בּוֹר מֶנּוֹ נֻקַּרְתִּי,  150

הָבָה וְאָשִׂיחָה בְאָזְנֶיךָ, כִּי רַבִּים הַיּוֹדְעִים מַחְצַבְתִּי:

בְּאַרְגּוֹס הַכְּבֵדָה בַסּוּסִים שָׁם יֶשְׁנָהּ עִיר אַחַת – אֶפִירָה,

חַי שָׁם סִיסִיפוֹס הָאִישׁ, וְהוּא עָרוּם מִכָּל־בְּנֵי־הָאָדָם,

הוּא בֶן־אַיּוֹלוֹס – סִיסִיפוֹס; וַיֻּלַּד לוֹ בֵן וּשְׁמוֹ גְלַבְקוֹס,

גְּלַבְקוֹס הוּא אֲשֶׁר הוֹלִיד אֶת־בֶּלֶּרוֹפוֹנְטֵס הַתָּמִים.  155

וַיְחוֹנְנוּהוּ הָאֵלִים הַיֹּפִי וְאֹמֶץ לֶב־גְּבָרִים

נָעִים; אַךְ פְּרֵיטוֹס חָרַשׁ עָלָיו הָרָעָה בְלִבּוֹ

וּמִתּוֹךְ עַמּוֹ גֵרְשָׁהוּ, מִקֶּרֶב בְּנֵי אַרְגּוֹס, כִּי חָזַק

וְגָבַר עָלָיו, וְזֵאוּס לוֹ נָתַן אֶת־שַׁרְבִיט הַמַּלְכוּת.

וְאִשְׁתּוֹ שֶׁל־פְּרֵיטוֹס, אַנְטֵיָה הַיָּפָה בַנָּשִׁים, הִיא חָמְדָה 160

בְּלִבָּהּ אֶת־בֶּלֶּרוֹפוֹנְטֵס וַתִּתְאַו הֱיוֹת לוֹ בַסָּתֶר;

אֶפֶס לֹא יָכְלָה לְפַתּוֹתוֹ, כִּי טוֹב יָזַם, וְלִבּוֹ לֵב נָבוֹן.

רָעָה דִבָּתוֹ אָז תָּבִיא בְאָזְנָיו שֶׁל־פְּרֵיטוֹס הַמֶּלֶךְ:

"מוֹת תָּמוּת, פְּרֵיטוֹס, אוֹ תַהֲרֹג אֶת־בֶּלֶּרוֹפוֹנְטֵס, כִּי חָפֵץ

אִתִּי לְהִתְעַלֵּס בָּאֳהָבִים, וְאִם־לֹא חָפַצְתִּי אָנֹכִי". 165

שָׂחָה, וַתִּבְעַר חֲמָתוֹ שֶׁל־פְּרֵיטוֹס הַמּוֹשֵׁל בְּשָׁמְעוֹ;

אוּלָם הוּא נִמְנַע מִבּוֹא בְדָמִים, כִּי יָרֵא בְלִבּוֹ,

וְאֶרֶץ לִיקְיָה שְׁלָחָהוּ, וּבְיָדָיו הָאוֹתוֹת הָרָעִים,

וְרַבִּים סִמָּנִים מְחַבְּלִים עַל־גַּבֵּי לוּחַ מְקֻפָּל

רָשַׁם וַיִּתְּנֵם לְהַרְאוֹת לְחוֹתְנוֹ – וְיִהְיֶה לְאוֹבֵד. 170

פָּנָה וַיַּעַל לְלִיקְיָה, וְהָאֵלִים אִתּוֹ בְדַרְכּוֹ.

אַךְ כְּשֶׁהִגִּיעַ עַד לִיקְיָה וַיָּבוֹא עַד מִשְׁבְּרֵי כְּסַנְתּוֹס,

חָרַד לִקְרָאתוֹ וַיְכַבְּדוֹ הַמּוֹשֵׁל בְּלִיקְיָה הָרְחָבָה;

תִּשְׁעָה יָמִים הוּא אֵרְחוֹ וַיִּזְבַּח תִּשְׁעָה עֲגָלִים.

וּבָעֲשִׂירִי עִם־אֵאוֹס וְרֻדַּת־הָאֶצְבָּעוֹת שֶׁעָלְתָה 175

דָּרַשׁ אֶת־הָאִגֶּרֶת, כִּי־רָצָה לִרְאוֹת הָאוֹתוֹת,

אֲשֶׁר שָׁלַח־לוֹ פְּרֵיטוֹס חֲתָנוֹ בִּידֵי הַשָּׁלִיחַ.

אַךְ כְּקָרְאוֹ הָאוֹתוֹת הָרָעִים לוֹ שָׁלַח חֲתָנוֹ,

גָּזַר מִיָּד עָלָיו, וְיַשְׁחִית רֵאשִׁית כֹּל אֶת־הַכִימֵירָה,

אֶת־הָאֲיֻמָּה, בַּת־אֵלִים וְלֹא מִבְּנוֹת אָדָם הָיָתָה, 180

רֹאשָׁה רֹאשׁ לְבִיאָה, אֲחוֹרֵי דְרָקוֹן לָהּ, בָּאֶמְצַע הִיא עִזָּה,

וְלַהַב כִּי יֵצֵא מִפִּיהָ, וְאָכַל נוֹרָאוֹת עַל־סְבִיבוֹ.

הִכָּה הַלָּז הַמִּפְלֶצֶת כִּי בָטַח בְּמוֹפְתֵי הָאֵלִים.

אַחַר הִכְרִיעַ בְּמִלְחַמְתּוֹ אֶת־אַנְשֵׁי הַשֵּׁם אֶת־בְּנֵי סוֹלִים,

וְאוֹתוֹ קְרָב – אָמַר – הַקָּשֶׁה בַקְּרָבוֹת, שֶׁנִּלְחַם בַּגְּבָרִים. 185

הִשְׁמִיד אֶת־הָאֲמַזּוֹנוֹת, שֶׁכֹּחָן כֹּחָם שֶׁל־גְּבָרִים.

בִּקֵּשׁ הַמֶּלֶךְ וַיִּמְצָא תַחְבּוּלָה אַחֶרֶת, וּכְשׁוּבוֹ

כִּנֵּס אֶת־כָּל־הַגִּבּוֹרִים בְּאַנְשֵׁי לִיקְיָה הָרְחָבָה,

וְאָרְבוּ לוֹ בְּמַאֲרָב; וְאוּלָם גַּם אֶחָד מֵהֶם לֹא שָׁב בָּיְתָה,

יַעַן כִּי בֶּלֶּרוֹפוֹנְטֵס הַנַּעֲלֶה הִכָּה אֶת־כֻּלָּם.    190

אוּלָם כְּשֶׁהִכִּיר הַמּוֹשֵׁל, כִּי נֵצֶר הָאֵלִים הָעֶלֶם,

עֲצָרוֹ בְּבֵיתוֹ, וְאֶת־בִּתּוֹ לוֹ נָתַן לְאִשָּׁה וַיַּחֲלֹק

אִתּוֹ מַלְכוּתוֹ וּכְבוֹדוֹ, חֵלֶק כְּחֵלֶק בֵּינֵיהֶם;

גַּם הַלִּיקִיִּים לוֹ אָצְלוּ מִמִּבְחַר אַדְמַת הָאָרֶץ,

חֶלְקָה יָפָה, בָּהּ גִּנָּה וּשְׁדֵמָה, וְיֵשֵׁב עָלֶיה.  195

וְיָלְדָה־לּוֹ שְׁלֹשֶׁת הַבָּנִים, בְּנֵי בֶּלֶּרוֹפוֹנְטֵס הַגִּבּוֹר,

אֶת הִיפּוֹלוֹךְ, וְאֶת־אִיסַנְדְּרוֹס וְאֶת־בִּתּוֹ לָאוֹדַמֵּיָה.

וְזֵאוּס חֲכַם־הַמּוֹעֵצוֹת שָׁכַב אֶת־לָאוֹדַמֵּיָה,

יָלְדָה לּוֹ אֶת־סַרְפֵּדוֹן הַנַּעֲלֶה, חֲגוּר־כְּלֵי־הַנְּחֹשֶׁת.

אַחַר כִּי נִבְאַשׁ בֶּלֶּרוֹפוֹנְטֵס בָּאֵלִים בְּכֻלָּם,  200

הָיָה הוּא נָע וָנָד בְּשַׁדְמוֹת אֲלֵיוֹן עֲרִירִי,

כְּאֵבוֹ נֶעְכָּר בְּלִבּוֹ, מִתְרַחֵק מִנְּתִיבוֹת בְּנֵי אָדָם,

וְאָרֵס לֹא־יִשְׂבַּע בַּקְּרָבוֹת הֵמִית אֶת־בְּנוֹ אֶת־אִיסַנְדְּרוֹס,

כַּאֲשֶׁר עָרַךְ מִלְחָמָה עִם־אַנְשֵׁי הַשֵּׁם עִם־בְּנֵי סוֹלִים,

וְאוֹתָהּ הִכְרִיעָה בְאַפָּהּ אַרְטֶמִּיס, לָהּ מוֹשְׁכוֹת־הַזָּהָב. 205

בֶּן־הִיפּוֹלוֹכוֹס אָנֹכִי וּבוֹ אֶתְאַמָּר – הוּא אָבִי;

וְהוּא שְׁלָחַנִי לִטְרוֹיָה וַיִּפְקֹד עָלַי וַיְצַוֵּנִי

לִהְיוֹת לְעוֹלָם הָרִאשׁוֹן וְלַעֲלוֹת עַל־כָּל־בְּנֵי הָאָדָם,

אַף לֹא לְחַלֵּל כְּבוֹד שֵׁבֶט אֲבוֹתַי, שֶׁהָיוּ מְצֻיָּנִים

וְעוֹלִים עַל־כֹּל בְּאֶפִירָה וּבְלִיקְיָה רַחֲבַת הַיָּדָיִם. 210

אֵלֶּה מוֹלַדְתִּי וְשִׁבְטִי, וְזֶה דָּמִי בוֹ אֶתְפָּאֵרָה".

שָׂח; וְדִיאוֹמֵדֵס הַקּוֹרֵא־בְחַיִל כִּי שָׁמַע – וַיִּחַדְּ.

מָעַךְ כִּידוֹנוֹ בָאָרֶץ חוֹנֶנֶת הַמְּזוֹנוֹת בְּשָׁפַע,

נָשָׂא אֲמָרָיו וַיְדַבֵּר בִּידִידוּת אֶל־רוֹעֵה־הָעַמִּים:

"אָכֵן, אַךְ אוֹרְחִי וִידִידִי מִקֶּדֶם מִימוֹת אָבִי אָתָּה! 215

בֶּלֶּרוֹפוֹנְטֵס הַנַּעֲלֶה הִתְאַכְסֵן בְּהֵיכָלוֹ שֶׁל־אֵינֵס

אִישׁ אַמִּיץ־לֵבָב, וְאָבִי עֲצָרוֹ שָׁם עֶשְׂרִים יוֹם בְּבֵיתוֹ.

אִישׁ אִישׁ נָתַן לְרֵעוֹ מַתָּנוֹת נֶחְמָדוֹת וִיקָרוֹת:

נָתַן אֵינֵס הַנָּדִיב חֲגוֹרַת אַרְגָּמָן מַבְרִיקָה,

נָתַן בֶּלֶּרוֹפוֹנְטֵס גְּבִיעַ פָּז, סֵפֶל פִּיפִיּוֹת, - 220

אוֹתוֹ עָזַבְתִּי בְּבֵיתִי, בְּצֵאתִי הֲלֹם לַמִּלְחָמָה.

אוּלָם אֶת־טִידֵס לֹא אֶזְכֹּר, כִּי תִינוֹק אֲנִי עֲזָבַנִּי,

כַּאֲשֶׁר תַּמּוּ לִגְוֹעַ אֲכַיִּים הַצָּרִים עַל־תֵּבֵּי.

לָכֵן עַתָּה אָנֹכִי יְדִידְךָ אוֹהַבְךָ בְּלֶב־אַרְגּוֹס

וְאַתָּה יְדִידִי בְלִיקְיָה, כִּי־אָבוֹא אֲנִי לְאַרְצֶךָ. 225

גַּם נִשָּׁמֶר בַּקְּרָב, וְלֹא יִפְגַּע כִּידוֹנְךָ בְכִידוֹנִי.

יַעַן כִּי רַבִּים הַטְּרוֹיִים וּבַעֲלֵי בְרִיתָם הַנַּעֲלִים

לְהַשְׁחִית בָּהֶם, אִם־יִתְּנוּם הָאֵלִים בְּיָדִי וְהִדְבַּקְתִּים,

וְרַבִּים הֵם גַּם הָאֲכַיִּים, וְתַכֵּם, אִם־יֵשׁ לְאֵל יָדֶךָ.

הָבָה נָמִירָה נִשְׁקֵנוּ, וְיָדְעוּ גַם אֵלֶּה וְיַכִּירוּ,  230

כִּי עוֹד מִימוֹת אֲבוֹתֵינוּ זֹה אַהֲבָה בָּהּ נִתְפָּאֵרָה".

כָּכָה נִדְבְּרוּ וַיִּקְפְּצוּ אִישׁ מֵעַל רִכְבּוֹ לָאָרֶץ,

אָחֲזוּ אִישׁ בְּיַד עֲמִיתוֹ וְנִשְׁבְּעוּ שְׁבוּעוֹת אֱמוּנִים.

וְזֵאוּס הִתְנַכֵּל לִגְלַבְקוֹס וַיִּקַּח מִמֶּנּוּ בִינָתוֹ,

וְהֵמִיר גְּלַבְקוֹס אֶת־נִשְׁקוֹ בְּנִשְׁקוֹ שֶׁל־דִּיאוֹמֵדֵס, 235

זָהָב בִּנְחֹשֶׁת, וְשָׁוְיוֹ שֶׁל־מֵאַת פָּרִים בְּשָׁוְיוֹ שֶׁל־תִּשְׁעָה.

וְהֶקְטוֹר הִגִּיעַ עַד שַׁעֲרֵי סְקַיָּה וְהָאַלָּה, כִּתְּרוּהוֹ

מַהֵר כָּל־בְּנוֹת אַנְשֵׁי טְרוֹיָה וּנְשֵׁיהֶם, הַדּוֹרְשׁוֹת בִּשְׁלוֹם כָּל

בְּנֵיהֶן, אֲחֵיהֶן, אַנְשֵׁיהֶן וְגַם כָּל־שְׁאֵרֵי בְשָׂרָן.

וְהֶקְטוֹר פָּקַד עֲלֵיהֶן, וְנֶאֶסְפוּ אַף תִּתְפַּלֵּלְנָה  240

יַחַד לָאֵלִים, כִּי לְרַבּוֹת נְכוֹנִים יְגוֹנִים וְתוּגָה.

וְהֶקְטוֹר הִגִּיעַ עַד הֵיכַל פְּרִיאַמּוֹס הַבָּנוּי לְתִפְאָרָה,

אַבְנֵי הַגָּזִית אוּלַמָּיו, בַּהֵיכָל בַּתָּוֶךְ חֲמִשִּׁים

לִשְׁכּוֹת הַמִּטּוֹת, עֲשׂוּיוֹת הַשַּׁיִשׁ הַמַּבְרִיק וּבְנוּיוֹת

אַחַת בְּקִרְבַת אֲחוֹתָהּ; בָּהֶן חָנוּ כָל־בְּנֵי פְּרִיאַמּוֹס,  245

אִישׁ אִישׁ בַּלִּשְׁכָּה שֶׁלּוֹ עִם־אֵשֶׁת נְעוּרָיו לוֹ לָקָח;

וְאוּלָם מֵעֵבֶר הַשֵּׁנִי וּבְאוֹתוֹ הֶחָצֵר כְּנֶגְדָּן

שְׁתֵּים־עֶשְׂרֵה לְשָׁכוֹת עִלִּיּוֹת וּבְנוּיוֹת אֲבָנִים לְטוּשׁוֹת –

לִשְׁכּוֹת הַבָּנוֹת, וּנְתוּנוֹת הָאַחַת בְּקִרְבַת אֲחוֹתָהּ;

בָּן הִתְגּוֹרְרוּ חַתְנֵי פְּרִיאַמּוֹס עִם־נְשֵׁיהֶם הַצְּנוּעוֹת. 250

נִפְגַּשׁ בְּבוֹאוֹ בְאִמּוֹ הַטּוֹבָה, הַיּוֹצֵאת כְּנֶגְדּוֹ

יַחַד עִם לָאוֹדִיקָה, הַיָּפָה בְכָל־בְּנוֹתֶיהָ;

אָחֲזָה בְיָדוֹ שֶׁל־הֶקְטוֹר, וַתִּשָּׂא אִמְרָתָהּ וַתֹּאמֶר:

"בְּנִי, לָמָּה בָּאתָ וַתִּטֹּשׁ מִלְחֶמֶת־הַדָּם הַסּוֹעָרֶת?

אֵין זֶה כִּי לוֹחֲצִים מְאֹד חֵיל הָאֲכַיִּים הַשְּׂנוּאִים 255

בְּעָרְכָם הַקְּרָב עַל־הַקִּרְיָה, וַיְהִי לִבְּךָ לָבוֹא בַמְּצוּדָה

לִפְרֹשׂ כַּפֶּיךָ שָׁמַיְמָה וּלְחַלּוֹת פְּנֵי זֵאוּס בֶּן־קְרוֹנוֹס.

רַק חַכֵּה, וְאָבִיא הַיַּיִן הַמָּתוֹק מִדְּבָשׁ, וְנָסַכְתָּ

לְזֶבְס אָבִינוּ וּלְיֶתֶר הָאֵלִים כָּל־בְּנֵי הָאַלְמָוֶת,

אַחַר תִּתְעַנֵּג גַּם־נַפְשְׁךָ, כִּי־תִטְעַם מִמֶּנּוּ גַם־אָתָּה. 260

יַעַן כִּי יַיִן זֶה יִסְעַד עֹז אֱנוֹשׁ, לִבּוֹ כִּי־יִיעַף

וְיִיגַע כָּמוֹךָ, עֵת תָּגֵן בַּקְּרָב עַל־שְׁאֵרֵי בְשָׂרֶךָ".

עָנָה לָהּ הֶקְטוֹר הָעִזּוּז מְנוֹפֵף־הַקּוֹבַע וַיֹּאמֶר:

"אִמִּי הַגְּבִירָה, אַל־תִּתְּנִי לִי יַיִן מְשַׂמֵּחַ לֵב־אֱנוֹשׁ,

וְתַשׁ כֹּחִי פִתְאֹם, וְשָׁכַחְתִּי הָעֹז וְהַגְּבוּרָה בַקְּרָבוֹת; 265

אוּלָם גַּם לִנְסֹךְ לְזֶבְס הַיַּיִן הַמַּבְרִיק יָרֵאתִי

בְּטֶרֶם נָטַלְתִּי אֶת־יָדָי; כִּי אָסוּר לִמְגֹאָל בְּדָם וְאָבָק

לָבוֹא לְהִתְפַּלֵּל לְזֶבְס הַלָּן בְּסֵתֶר עָבִים מַשְׁחִירִים.

אִמִּי, אַתְּ בּוֹאִי אֶל־הֵיכַל אַתֵּנָה חוֹנֶנֶת־הַשָּׁלָל,

קְחִי אִתָּךְ מַשְׂאֵת וְאֶשְׁכָּר, וְאִתָּךְ הַנָּשִׁים הַכְּבוּדוֹת; 270

קְחִי אֶת־הַשִּׂמְלָה הַגְּדוֹלָה וְהַיָּפָה לְמַרְאֵה עֵינַיִךְ,

וַאֲשֶׁר יָקְרָה בְעֵינַיִךְ מִכָּל־אֲשֶׁר אִתָּךְ, וְתִפְרְשִׂי

אוֹתָהּ הַשִּׂמְלָה עַל־בִּרְכֵּי אַתֵּנָה יְפַת־הַמַּחְלָפוֹת,

תִּדְּרִי לָהּ נֶדֶר קָרְבָּנֵךְ שְׁתֵּים־עֶשְׂרֵה עֲגָלוֹת בְּנוֹת שָׁנָה,

אֲשֶׁר לֹא נִסּוּ בָעֹל, כִּי תָחוּס עָלֵינוּ, וּתְרַחֵם        275

עַל־קִרְיָתֵנוּ, נָשֵׁינוּ וְעַל־עוֹלָלֵינוּ הַקְּטַנִּים

וְתָסֵב מֵעַל קִרְיַת אִלְיוֹס הַקְּדוֹשָׁה אֶת־פְּנֵי בְנוֹ שֶׁל־טִידֵס,

תּוֹפֵשׂ־הַכִּידוֹן הַפֶּרֶא, הָאָיֹם וּמְעוֹרֵר־הַמְּנוּסָה.

פְּנִי־לָךְ וּלְכִי אֶל־הֵיכַל אַתֵּנָה חוֹנֶנֶת־הַשָּׁלָל,

אַךְ אֲנִי אֶפְנֶה אֶל־פָּרִיס, אֶקְרָא לוֹ, אִם־אַךְ יֵשׁ אֶת־נַפְשׁוֹ 280

וְיִשְׁמַע בְּקוֹלִי; - וְלוּ פָצְתָה־לוֹ פִיהָ הָאָרֶץ לְבָלְעוֹ!

יַעַן יְצָרוֹ יוֹשְׁבֵי אוֹלִימְפּוֹס לְפִיד לִבְנֵי טְרוֹיָה

וּלְאָבִיהוּ פְּרִיאַמּוֹס הַנָּדִיב וּלְכָל־בְּנֵי פְּרִיאַמּוֹס.

וְאִלּוּ רְאִיתִיו, וְהוּא יוֹרֵד אֶל־יַרְכְּתֵי שְׁאוֹל, וְאָמַרְתִּי

בְּלִבִּי: הֵן אָמְנָם אֶשְׁכְּחָה הַפִּיד וְהַיְגוֹנִים לְעוֹלָמִים!" 285

כָּכָה הִבִּיעַ; וְהִיא פָנְתָה לְהֵיכָלָהּ וַתְּצַו עַל־הַשְּׁפָחוֹת,

וְהֵנָּה כִנְּסוּ הַנָּשִׁים הַכְּבוּדוֹת בָּעִיר אֶל־הַהֵיכָל.

אַךְ הִיא בָאָה בַלִּשְׁכָּה הָרֵיחָנִיָּה, שָׁם כֻּנְּסוּ

שִׂמְלוֹת צִבְעוֹנִים וְרִקְמָה מַעֲשֵׂה צִידוֹנִיּוֹת, נָהַג

בְּנָהּ אֲלֶכְּסַנְדְּרוֹס הַנָּדִיב הַנִּמְשָׁל־לָאֵלִים מִצִּידוֹן  290

בַּעֲשׂוֹתוֹ אֶת־דַּרְכּוֹ בְיַמִּים רְחוֹקִים – בַּדֶּרֶךְ,

נָהַג בָּהּ אִתּוֹ אֶת־אִשְׁתּוֹ הֶלֶּנָּה בַּת־נְדִיבֵי הָאָרֶץ.

בָּרְרָה הֵקַבָּה מֵהֶן הָאַחַת מִנְחָה לְאַתֵּנָה,

שִׂמְלָה נֶחְמָדָה לְמַרְאֶה, גְּדוֹלָה, מִפְעַל תִּפְאֶרֶת,

יָפָה כַכּוֹכָב הַמַּזְהִיר, מֻנָּחָה מִתַּחַת הַחֲבִילָה.  295

נָשְׂאָה רַגְלֶיהָ לָלֶכֶת, וְרַבּוֹת הַגְּבִירוֹת לִוּוּהָ.

וּכְשֶׁהִגִּיעוּ עַד הֵיכַל אַתֵּנָה בָּעִיר וּבַמְּצוּדָה,

פָּתְחָה שַׁעַר הַמִּקְדָּשׁ תֶּאַנּוֹ יְפַת־הַלְּחָיַיִם,

בִּתּוֹ שֶׁל־קִיסֵס וְאֵשֶׁת אַנְטֵנוֹר מַכְנִיעַ־הַסּוּסִים;

מִנּוּ אוֹתָהּ בְּנֵי טְרוֹיָה כֹּהֶנֶת בְּהֵיכַל אַתֵּנָה.  300

פָּרְשׂוּ כֻלָּן כַּפֵּיהֶן בִּילָלָה לְפַּלַּס־אַתֵּנָה;

וְאוּלָם תֶּאַנּוֹ הַנָּאוָה וִיפַת־הַלְּחָיַיִם הִיא פָרְשָׂה

אוֹתָהּ הַשִּׂמְלָה עַל־בִּרְכֵּי אַתֵּנָה יְפַת־הַמַּחְלָפוֹת,

שָׁפְכָה אֶת־שִׂיחָהּ בְּאָזְנֵי בַת־זֵאוּס הָעִזּוּז וַתְּפַלֵּל:

"אָנָּא, אַתֵּנָה הַגְּבִירָה, נוֹטֶרֶת־הַקִּרְיָה, הַנִּפְלֵאת 305

בְּכָל־בְּנוֹת הָאֵלִים! נָא פּוֹצְצִי רֹמַח בֶּן־טִידֵס לִרְסִיסִים,

יִכְרַע וְיִפֹּל אַפַּיִם אַרְצָה בְּשַׁעֲרֵי סְקַיָּה!

וְנַקְרִיב מִיָּד לָךְ הַקָּרְבָּן שְׁתֵּים־עֶשְׂרֵה עֲגָלוֹת בְּנוֹת שָׁנָה,

אֲשֶׁר לֹא נִסּוּ בָעֹל, כִּי תְרַחֲמִי עָלֵינוּ וְתָחוּסִי

עַל־כָּל־הָעִיר, וְעַל־נְשֵׁי הַטְּרוֹיִים וְעַל־עוֹלְלֵיהֶם".  310

כֹּה הִתְחַנָּנָה; וְאוּלָם אַתֵּנָה לֹא שָׁמְעָה תְחִנָּתָהּ.

כָּכָה שָׁפְכוּ תְפִלָּתָן לִפְנֵי בַת־זֵאוּס הָעִזּוּז,

וְהֶקְטוֹר נָשָׂא אֶת־רַגְלָיו וַיֵּלֶךְ אֶל־בֵּית אֲלֶכְּסַנְדְּרוֹס,

בֵּיתוֹ הַנֶּהְדָּר בָּנָה הוּא עַצְמוֹ וְאִתּוֹ אֲנָשִׁים

חַכְמֵי־חָרָשִׁים, הַטּוֹבִים בְּאָמָּנֵי טְרוֹיָה הַפּוֹרָה;  315

הֵמָּה לוֹ בָנוּ לִשְׁכָּה וְאַרְמוֹן וְחָצֵר בְּקִרְבַת

הֵיכַל פְּרִיאַמּוֹס וְהֶקְטוֹר בִּמְצוּדַת הָעִיר הָעֶלְיוֹנָה.

שָׁמָּה נִכְנַס אָז הֶקְטוֹר יְדִיד זֶבְס, וּבְיָדוֹ הָרֹמַח

אַחַת־עֶשְׂרֵה הָאַמָּה אָרְכּוֹ, וְחֹד־נְחֹשֶׁת מַבְרִיק

עוֹטֵר לְרָמְחוֹ מִלְּפָנָיו, וְטַבַּעַת־פָּז עָלָיו נְתוּנָה. 320

מְצָא¬וֹ בְלִשְׁכַּת הַמִּטּוֹת בּוֹדֵק הַנֶּשֶׁק הַנֶּהְדָּר,

אֶת־מָגִנּוֹ וְסוֹחַרְתּוֹ, ובוֹחֵן אֶת־קַשְׁתּוֹ הַכְּפוּפָה;

וְשָׁם גַּם הֶלֶּנָּה בַת־אַרְגּוֹס יוֹשֶׁבֶת בֵּין שִׁפְחוֹת הַבָּיִת,

נוֹתְנָה אֶת־חֻקָּהּ לַנְּעָרוֹת הָעוֹשׂוֹת בְּמַעֲשֵׂי חוֹשֵׁב.

הֶקְטוֹר רָאָה אֶת־פָּרִיס, וַיִּגְעַר בּוֹ וַיּוֹכִיחֵהוּ:    325

"אֻמְלָל, הֵן לֹא בִצְדָקָה תֶאֱצֹר כַּעַס בְּלִבֶּךָ!

הִנֵּה הָעַמִּים מִסָּבִיב לָעִיר וְלַחוֹמוֹת הַגְּבוֹהוֹת

כָּלִים בַּקְּרָב; וְאַךְ בִּגְלָלְךָ עֲנוֹת קְרָב וָלָחֶם מִסָּבִיב

סוֹעֲרִים קוֹדְחִים – וְגַם אַתָּה הֵן תָּרִיב עִם־גֶּבֶר בִּרְאוֹתְךָ,

אֲשֶׁר יִתְרַפֶּה לָרֶדֶת בְּמִלְחֶמֶת הַדָּם הָאֲיֻמָּה.    330

קוּמָה עֲלֵה, וְלֹא תֹאחַז הָאֵשׁ הָאוֹכֶלֶת בַּקִּרְיָה!"

עָנָה לוֹ אֲלֶכְּסַנְדְּרוֹס הַדּוֹמֶה־לָאֵלִים וַיֹּאמֶר:

"יַעַן בְּצֶדֶק תְּיַסְּרֵנִי וְלֹא לְלֹא־צֶדֶק בִּי תִגְעַר,

הִנְנִי לַעֲנוֹת אוֹתְךָ; וְאַתָּה תַאֲזִין וְתִשְׁמָע.

הֵן לֹא מִקָּצְפִי בַטְּרוֹיִים וְלֹא מִשִּׂנְאָתִי אֶת־עַמִּי 335

בְּלִשְׁכַּת הַמִּטּוֹת יָשַׁבְתִּי: אָמַרְתִּי לְהִתְיַחֵד עִם־יְגוֹנִי.

אָמְנָם, גַּם אִשְׁתִּי תְפַתֵּנִי בִדְבָרִים מְאֹד רַכִּים, כִּי אֵצֵא

לֶאֱסֹר מִלְחָמָה, וְגַם בְּעֵינַי אָנֹכִי מַה־יָּשַׁר הַדָּבָר;

יַעַן כִּי הַנִּצָּחוֹן הֲפַכְפַךְ בְּגוֹרַל הַגְּבָרִים.

הָבָה, חַכֵּה כִמְעַט קָט, וְלָבַשְׁתִּי אֶת־כְּלֵי הַמִּלְחָמָה; 340

אוֹ אַתָּה פְנֵה־לְךָ וָלֵךְ, וְאָבוֹאָה אַחֲרֶיךָ, וְנִפְגָּשְׁנוּ".

שָׂח; וּמְאוּם לֹא עָנָה לוֹ הֶקְטוֹר מְנוֹפֵף־הַקּוֹבָע;

אֵלָיו אָז אָמְרָה הֶלֶּנָּה וּבְמֶתֶק שְׂפָתֶיהָ דִבֵּרָה:

"גִּיסִי, גִּיס אִשָּׁה מִרְשַׁעַת סוֹרֵרָה וּבוֹשׁ לֹא יָדָעָה!

לְוַאי צְנָפַתְנִי הָרוּחַ בַּיּוֹם בּוֹ הוֹרָתִי חִבְּלָתְנִי   345

אַף טִלְטְלַתְנִי אֶל־הָרִים, אוֹ לוּ עַל־פְּנֵי גַלִּים הָשְׁלַכְתִּי

בְּרַחֲבֵי הַיָּם רַב־הַשָּׁאוֹן, וּמַיִם זֵידוֹנִים גְּרָפוּנִי,

הָלְאָה נְשָׂאוּנִי, וּבְטֶרֶם בָּאוּנִי הַדְּבָרִים הָאֵלֶּה.

אוֹ, אִם־כָּךְ גָזְרוּ הָאֵלִים, וּבָאוּ הָרָעוֹת הָאֵלֶּה,

לָמָּה לֹא גָזְרוּ – וְאֶהְיֶה לְאִישׁ יוֹתֵר טוֹב, לְאִישׁ־חַיִל, 350

גֶּבֶר שֶׁתֵּחַת בּוֹ גְעָרָה, וְלִבּוֹ יִכְאַב מִכְּלִמָּה.

אוּלָם הַלָּז אִישׁ רַךְ־רוּחַ, גַּם עַתָּה וְכֵן גַּם לְהַבָּא

הִנֵּה זֶה דַּרְכּוֹ; מֻבְטְחַתְנִי, כִּפְרִי מַעֲלָלָיו גַּם־יִקְצֹר!

אָנָּא, הוֹי גִּיסִי, הִכָּנֵס וְשֶׁב־לְךָ פֹּה עַל־הַכִּסֵּא,

יַעַן אֵין אִישׁ, אֲשֶׁר לִבּוֹ מָלֵא דְאָגָה כָמוֹךָ   355

בְּעֶטְיִי שֶׁלִּי, בַּת־אִי־בֹשֶׁת, וּבַעֲוֹן אֲלֶכְּסַנְדְּרוֹס,

אַךְ בִּגְלָלֵנוּ, כִּי גְזֵרַת בֶּן־קְרוֹנוֹס הָרָעָה – וְנִהְיֶה

לְשִׁירָה בְּפִי הַזַּמָּרִים, הַבָּאִים אַחֲרֵינוּ בֶעָתִיד".

עָנָה לָהּ הֶקְטוֹר הָעִזּוּז מְנוֹפֵף־הַקּוֹבַע וַיֹּאמֶר:

"אַל־נָא, הֶלֶּנָּה, בִּי תִפְצְרִי, וְאִם־גַּם בִּידִידוּת, כִּי אֵשֵׁב! 360

כְּבָר עָלַי יִפְקֹד לְבָבִי – וְאֵצֶא לְיֶשַׁע הַטְּרוֹיִים,

וְהֵמָּה עָלַי יִתְגַּעְגָּעוּ, כִּי אָמְנָם נְטַשְׁתִּים עֲזַבְתִּים.

אוּלָם אַתְּ בּוֹ תָאִיצִי, וְיָחִישׁ בְּעַצְמוֹ פְעָמָיו,

כִּי יַדְבִּיקֵנִי, וְאָנֹכִי עוֹדֶנִּי בָעִיר וּבַחוֹמוֹת.

גַּם אֲנִי אֶפְנֶה אָסוּרָה אֶל־בֵּיתִי, וְעֵינַי תִּרְאֶינָה  365

כָּל־בְּנֵי בֵיתִי; אֶת־אִשְׁתִּי הַיְקָרָה וְאֶת־בְּנִי אֶת־עוֹלָלִי;

יַעַן אֵינֶנִּי יוֹדֵעַ, אִם־אָשׁוּב מִשְּׂדֵה הַמִּלְחָמָה,

אוֹ יַכְרִיעוּנִי הָאֵלִים וְיִתְּנוּנִי בִידֵי הָאֲכַיִּים".

כָּכָה שָׂח הֶקְטוֹר הָעִזּוּז מְנוֹפֵף־הַקּוֹבַע וַיֵּלֶךְ.

מַהֵר הִגִּיעַ עַד בֵּיתוֹ הַמְרֻוָּח הַבָּנוּי לְתַלְפִּיּוֹת,

אֶפֶס לֹא מָצָא בַהֵיכָל אֶת־אִשְׁתּוֹ לִבְנַת־הַזְּרוֹעוֹת,

כִּי אַנְדְּרוֹמָכָה עִם־בְּנָהּ וְעִם־אוֹמַנְתּוֹ הַלְּבוּשָׁה מַחֲלָצוֹת

עָמְדָה עַל־מְרוֹמֵי הַמִּגְדָּל, מִתְיַפְּחָה וְשׁוֹפֶכֶת דְּמָעוֹת.

וְהֶקְטוֹר רָאָה, כִּי אִשְׁתּוֹ הַנַּעֲלָה אֵינָהּ בַּבָּיִת,

עָמַד עַל־מִפְתַּן הַחֶדֶר וַיִּשְׁאַל אֶת־פִּי הָאֲמָהוֹת:

"שְׁמַעַן, אַמְהוֹתַי, כִּי אֶשְׁאָל, הַגֵּדְנָה־לִי אֱמֶת לַאֲמִתָּהּ!

לְאָן יָצְאָה־לָהּ מִן־הַדְּבִיר אַנְדְּרוֹמָכָה לִבְנַת־הַזְּרוֹעוֹת?

אוּלַי פָּנְתָה אֶל־אַרְמוֹן הַיְבָמוֹת אוֹ בֵּית גִּיסוֹתֶיהָ,

וְאוּלַי עָלְתָה אֶל־מִקְדַּשׁ אַתֵּנָה עִם־יֶתֶר בְּנוֹת טְרוֹיָה

יְפוֹת־הַמַּחְלָפוֹת לְכַפֵּר אֶת־פְּנֵי בַת־הָאֵל הָאֲיֻמָּה?" 380

נָשְׂאָה אִמְרָתָהּ סוֹכֶנֶת הַבַּיִת הַזְּרִיזָה וַתַּעַן:

"הֶקְטוֹר, בְּשַׁגָּם תְּצַוֵּנִי וֶאֱמֶת אֲדַבֵּר – לֹא פָנְתָה

גַּם לֹא אֶל־אַרְמוֹן הַיְבָמוֹת גַּם לֹא אֶל־בֵּית גִּיסוֹתֶיהָ,

אַף גַּם לֹא עָלְתָה בְמִקְדַּש אַתֵּנָה עִם־יֶתֶר בְּנוֹת טְרוֹיָה

יְפוֹת־הַמַּחְלָפוֹת לְכַפֵּר אֶת־פְּנֵי בַת־הָאֵל הָאֲיֻמָּה, -  385

עָלְתָה עַל מִגְדַּל אִלְיוֹס הַגָּדוֹל, כִּי סִפְּרוּ לָהּ לֵאמֹר:

הֵצִיק הָאוֹיֵב לַטְּרוֹיִים, חֵיל הָאֲכַיִּים כִּי עָצַם.

נֶחְפְּזָה אֶל־עֵבֶר הַחוֹמָה, כְּאִשָּׁה שֶׁנִּטְרְפָה דַעְתָּהּ,

רָצָה, וְהַמֵּינֶקֶת נוֹשֵׂאת אַחֲרֶיהָ הַיָּלֶד".

שָׂחָה סוֹכֶנֶת הַבָּיִת; וְהֶקְטוֹר חָשׁ נֶחְפַּז מִבֵּיתוֹ. 390

יוֹרֵד וָשָׁב הוּא בָרְחוֹבוֹת הַבְּנוּיוֹת לְתִפְאָרָה, בָּן עָלָה,

וּכְשֶׁהִגִּיעַ עַד שַׁעֲרֵי סְקַיָּה, בַּמָּקוֹם שָׁם אָמַר

לָצֵאת אֶל־הָעֲרָבָה, כִּי־עָבַר הַקִּרְיָה הַגְּדוֹלָה,

נֶחְפְּזָה יָצְאָה לִקְרָאתוֹ אִשְׁתּוֹ עֲשִׁירַת־הַנֵּדֶה,

הִיא אַנְדְּרוֹמָכָה בַת־אֵאֶטְיוֹן הַנָּדִיב, וְאֵאֶטְיוֹן  395

יָשַׁב עַל־רַגְלֵי הַר פְּלַקּוֹס הַנֶּחְפֶּה יְעָרוֹת בְּתֵּבֵּי,

אֲשֶׁר עַל־פְּלַקּוֹס, וּפְרוּשָׂה מֶמְשַׁלְתּוֹ עַל־עַם הַקִּילִיקִים;

וְהֶקְטוֹר חֲגוּר־כְּלֵי־הַנְּחֹשֶׁת לָקַח אֶת־בִּתּוֹ לְאִשָּׁה.

יָצְאָה לִקְרָאתוֹ, וְשִׁפְחָתָהּ הוֹלְכָה אַחֲרֶיהָ, וּבְחֵיקָהּ

יֶלֶד שַׁעֲשׁוּעִים, בֶּן פֹּרָת, עוֹדֶנּוּ עוּל־יָמִים, וְהֶקְטוֹר 400

אָהַב הַנַּעַר הַנֶּחְמָד, הַיָּפֶה כַכּוֹכָב הַמַּבְרִיק,

הֶקְטוֹר כִּנָּהוּ סְקַמַּנְדְּרִיּוֹס, אַךְ אֲחֵרִים לוֹ קָרְאוּ

אַסְטִיאַנָּכְּס; כִּי אַךְ הֶקְטוֹר לְבַדּוֹ מָגִנָּהּ שֶׁל־אִלְיוֹס.

דּוּמָם הִתְבּוֹנֵן בַּנָּעַר, וּשְׂחוֹק קַל מְרַחֵף עַל־שְׂפָתָיו;

אַךְ אַנְדְּרוֹמָכָה הִתְקָרְבָה וַתַּעֲמֹד עָלָיו בּוֹכִיָּה,  405

אָחֲזָה בְיָדוֹ, וַתִּפְתַּח שְׂפָתֶיהָ, וַתַּעַן וַתֹּאמֶר:

"הוֹי יַקִּירִי, גְּבוּרָתְךָ גַּם תִּהְיֶה בְעוֹכְרֶיךָ, וְאֵינְךָ

חָס גַּם עַל־בִּנְךָ הָעוֹלָל, גַּם לֹא עָלַי הָאֻמְלָלָה;

מַהֵר אֶתְאַלְמֵן מִמֶּךָּ, כִּי יַחְדָּו יָקוּמוּ עָלֶיךָ

כָּל־הָאֲכַיִּים לְהָרְגֶּךָ; וְהָיָה אִם־תֶּחְסַר לִי אַתָּה, 410

טוֹב לִי וְיָרַדְתִּי דוּמָה; כִּי אָפְסָה מִמֶּנִּי נֶחָמָה,

אַתָּה אִם־מָלְאוּ יָמֶיךָ, מְנַת חֶלְקִי אַךְ יָגוֹן, אֲנָחוֹת;

יְתוֹמָה אֲנִי מִבְּלִי־אָב, גַּם אִמִּי הַגְּבִירָה אֵינֶנָּה!

כִּי אֲכִילֵס הָאֱלֹהִי הִכְרִיעַ אֶת־אָבִי וְאֶת־קִרְיַת

בְּנֵי הַקִּילִיקִים הֵשַׁם, אֶת־תֵּבֵּי זֹה גְבוֹהַת־הַשְּׁעָרִים; 415

הוּא אֶת־אֵאֶטְיוֹן הִכְרִיעַ, וְאוּלָם לֹא פָרַק מֵעָלָיו

נֶשֶׁק הַיְקָר, יַעַן יָרֵא בְלִבּוֹ לַעֲשׂוֹת לוֹ כָּכָה,

שָׂרֹף שְׂרָפָהוּ עַל־מוֹקֵד עַל־נִשְׁקוֹ הַנֶּהְדָּר וַיִּשְׁפֹּךְ

בָּמָה נִשָּׂאָה עַל־קִבְרוֹ; וְנִימְפוֹת הֶהָרִים הַנָּאוֹת,

בְּנוֹת זֵאוּס תּוֹפֵשׂ־הָאֵיגִיס, נָטְעוּ לָהּ סָבִיב בּוּקִיצִים. 420

הָיוּ לִי אַחִים בְּנֵי אִמִּי בַהֵיכָל עִמָּדִי – הַשִּׁבְעָה,

יַחְדָּו כֻּלָּם יוֹם אֶחָד אֶל־יַרְכְּתֵי בוֹר גַּם יָרָדוּ,

יַעַן כִּי הֵמִית אֶת־כֻּלָּם אֲכִיל קַל־הָרֶגֶל הַגִּבּוֹר

אֵצֶל הַצֹּאן הַצְּחוֹרוֹת וְהַשְּׁוָרִים הַמַּקְשִׁים לָלָכֶת.

נָהַג שְׁבִי אֶת־אִמִּי הַמַּלְכָּה מֵרַגְלֵי הַר פְּלַקּוֹס, 425

הַר עוֹטֶה יָעַר, בְּיַחַד עִם־יֶתֶר הַבִּזָּה הָרַבָּה

וְשָׁלַח אוֹתָהּ לַחָפְשִׁי, כִּי לָקַח הַכֹּפֶר הֶעָצוּם,

בְּהֵיכַל אָבִיהָ פְגָעַתָּהּ אַרְטֶמִּיס חוֹבֶבֶת־הַחִצִּים.

הֶקְטוֹר, הֵן עַתָּה אַךְ־אַתָּה גַם אָבִי גַם אִמִּי הַיְקָרָה,

אַתָּה גַם אָחִי וְאַתָּה גַם בַּעַל נְעוּרַי הָרַעֲנָן!   430

עַתָּה חֲמָל־נָא עָלֵינוּ וְהִשָּׁאֵר עַל־מְרוֹמֵי הַמִּגְדָּל,

וְאַל־יִתְיַתֵּם זֶה בִנְךָ, וְאִשְׁתְּךָ אַל־תִּהְיֶה אַלְמָנָה;

שִׂים אֶת־הַצָּבָא בְּקִרְבַת זֹה תְאֵנַת הַבָּר, כִּי מְאֹד נָקֵל

לִלְכֹּד מִשָּׁם אֶת־הָעִיר, וְשָׁם אֶפְשָׁר גַּם לַעֲלוֹת בַּחוֹמוֹת:

שָׁלֹשׁ פְּעָמִים כְּבָר נִסּוּ וְיֶּהֶרְסוּ לַעֲלוֹת הָעַזִּים  435

עִם־אִידוֹמֶנֵּס הַמְהֻלָּל, עִם־שְׁנֵי הָאָיַסִּים וְגַם עִם

שְׁנֵי בְנֵי אַטְרֵס וּבְנוֹ שֶׁל־טִידֵס הַנֶּאְדָּר בִּגְבוּרָה;

אֵין זֶה כִּי מַגִּיד הָאוֹתוֹת מֵרֹאשׁ גִּלָּה לָמוֹ כָל־אֵלֶּה,

אוֹ לִבָּם הִגִּיד לָהֶם וְהוֹרָה לָהֶם אֶת־הַדָּרֶךְ".

עָנָה לָהּ הֶקְטוֹר הָעִזּוּז מְנוֹפֵף־הַקּוֹבַע וַיֹּאמֶר: 440

"אָכֵן, אִשְׁתִּי, גַּם לִבִּי בִי יִדְאַג לָאֵלֶּה; וְאוּלָם

אֵבוֹשׁ בִּפְנֵי הַטְּרוֹיִים וּבְנוֹת טְרוֹיָה סְרוּחוֹת־הַשְּׂמָלוֹת,

לִבִּי גַם־הוּא לֹא יִתְּנֵנִי לַעֲשׂוֹת כֵּן, כִּי הִסְכַּנְתִּי

אִם־לֹא אֵרְדָה בַּקְּרָב וְאֶשָּׁאֵר פֹּה כְּרַךְ־לֵבָב

לִהְיוֹת לְעוֹלָם בְּלִי־חָת וְצֵאת בֵּין חֲלוּצֵי הַטְּרוֹיִים 445

לְשֵׁם וּלִתְהִלָּה לְאָבִי וּלְתִפְאֶרֶת לְעַצְמִי.

יַעַן יָדַעְתִּי נֶאֱמָנָה וּבְרוּחִי וּבְנַפְשִׁי תִכָּנְתִּי:

יָבוֹא יוֹם וְתֹאבַד מֵעִיר בַּת־אִלְיוֹס הַקִּרְיָה הַקְּדוֹשָׁה,

וְהָיָה לְאוֹבֵד פְּרִיאַמּוֹס וְעַם פְּרִיאָם תּוֹפֵשׂ־הַכִּידוֹן.

אֶפֶס לֹא כֵן יְצַעֲרוּנִי מְצוּקוֹת תָּבֹאנָה עַל־טְרוֹיִים, 450

גּוֹרַל הֵקַבָּה הוֹרָתִי, מְנַת חֵלֶק פְּרִיאַמּוֹס הַשַּׁלִּיט,

גַּם לֹא מְנַת חֵלֶק כָּל־אַחַי, אֵל בְּנֵי הַחַיִל הָרַבִּים,

אֲשֶׁר יִתְפַּלְשׁוּ בֶעָפָר וְיִפְּלוּ בִידֵי מְנַדֵּיהֶם,

כַּאֲשֶׁר אֵצַר עָלַיִךְ, יוֹם יִגְזֹל חֻפְשָׁתֵךְ וְיִנְהָגֵךְ

אֶחָד מִבְּנֵי הָאֲכַיִּים בְּשִׁרְיַן־הַנְּחֹשֶׁת, וְאַתְּ בּוֹכָה. 455

תִּהְיִי אוֹרֶגֶת בְּאַרְגּוֹס, וּפְקֻדַּת נָכְרִיָּה עָלָיִךְ:

תִּהְיִי שׁוֹאֶבֶת הַמַּיִם מֵעֵין הִפֶּרֵיָה אוֹ מֶסֵּיס

לְמוֹרַת רוּחֵךְ וְלַמְרוֹת רְצוֹנֵךְ, מְנָת חֶלְקֵךְ יַכְרִיחֵךְ.

וְהָיָה הָאִישׁ, אֲשֶׁר יִרְאֵךְ רוֹחֶצֶת בִּדְמָעוֹת, וְאָמָר:

הִנֵּה אֵשֶׁת חֵיק הֶקְטוֹר, הָרִאשׁוֹן וְרֹאשׁ בְּגִבּוֹרֵי  460

טְרוֹיָה מַכְנִיעֵי־הַסּוּסִים, עֵת צָרוּ עַל־אִלְיוֹס הַקְּדוֹשָׁה!

כָּכָה אָז יֹאמַר הָאוֹמֵר וִיחַדֵּשׁ צַעֲרֵךְ בְּלִבֵּךְ,

אֲשֶׁר אֵין אִישׁ לָךְ כָּמוֹנִי לְהַעֲבִיר מִמֵּךְ יוֹם הָעַבְדוּת.

טוֹב לִי וְאֵרְדָה בּוֹר שָׁחַת, וִיכַס עָלַי עָפָר וָאֵפֶר,

טֶרֶם אֶשְׁמַע אֶנְקָתֵךְ וְאֶרְאֵךְ בְּלֶכְתֵּךְ בַּשֶּׁבִי!"   465

כָּכָה שָׂח הֶקְטוֹר הַנֶּהְדָּר וְגָחַן עַל־בְּנוֹ עַל־הַיָּלֶד;

אֶפֶס הַיֶּלֶד הִתְחַמֵּק בִּצְוָחָה אֶל־חֵיק הַמֵּינֶקֶת

עוֹטַת מַחֲגֹרֶת הַיְקָר, כִּי נִבְעַת לְמַרְאֵה פְנֵי אָבִיו,

נִבְהַל מִנֹּגַהּ הַנְּחֹשֶׁת וְצִיצִית רַעְמַת הַסּוּסִים

הַמְנַפְנֶפֶת בְּנִפְנוּף אֲיֻמּוֹת בְּרֹאשׁ קוֹבַע הֶקְטוֹר. 470

פָּרְצוּ הַשְּׁנַיִם בִּצְחוֹק, גַּם אָבִיו גַּם אִמּוֹ הַגְּבִירָה.

נָטַל אָז הֶקְטוֹר הַנֶּהְדָּר מִיָּד מֵעַל רֹאשׁוֹ הַקּוֹבַע

מֵפִיק הַנֹּגַהּ הַמַּבְרִיק, הִנִּיחוֹ עַל־פְּנֵי הָאֲדָמָה,

נָשַׁק לִבְנוֹ אֲשֶׁר־אָהַב, הֱנִיעוֹ עַל־גַּבֵּי זְרוֹעוֹתָיו,

שָׁפַךְ תְּפִלָּתוֹ בְאָזְנֵי בֶן־קְרוֹנוֹס וְיֶתֶר הָאֵלִים:  475

"זֶבְס וְכָל־יֶתֶר הָאֵלִים, נָא־תְנוּ, וִיהִי בְנִי זֶה כָמוֹנִי,

יִדְמֶה לִי וְיִשְׁוֶה בַכֹּל וְיַעַל עַל־כָּל־אַנְשֵׁי טְרוֹיָה,

יֶאֱמַץ יְגַבֵּר חֲיָלִים וְיִמְשֹׁל בְּאִלְיוֹס בִּזְרוֹעַ!

וְהָיָה כִּי יָשׁוּב מִלָּחֶם, וְעָנָה הָרוֹאֶה וְאָמָר:

אָכֵן מְאֹד עָלָה עַל־אָבִיו הַלָּז פֹּה; וְיַכֶּה בְצָרָיו 480

וְיִשָּׂא הַשָּׁלָל הֶעָקֹב מִדָּם, וְיָגִיל לֶב־אִמּוֹ!"

כָּכָה הִבִּיעַ וַיַּנַּח הַיֶּלֶד בְּיַד אִשְׁתּוֹ הַחֲבִיבָה;

לָקְחָה הַיֶּלֶד וַתִּלְחַץ אֶל־חֵיקָהּ זֶה הָרֵיחָנִי,

חִיְּכָה, וְדוֹמְעוֹת עֵינֶיהָ, - וַיַּרְא אִישָׁהּ, נִכְמְרוּ רַחֲמָיו,

הֶחֱלִיק אוֹתָהּ בְּכַפּוֹ, וַיִּשָּׂא קוֹלוֹ וַיֹּאמֶר:      485

"אַל־נָא לִי תִדְאֲגִי, יוֹנָה, וּבְלִבֵּךְ אַל־תִּצְטֶעָרִי!

אִישׁ לֹא יְטַלְטְלֵנִי בוֹר שָׁחַת, אִם־לֹא נִגְזַר כָּךְ מִשָּׁמָיִם;

אַךְ, מֻבְטְחַנִי, אֵין אִישׁ, שֶׁנֶּחְתַּךְ גְּזַר דִּינוֹ וְנִמְלַט,

גַּם אִישׁ מִלְחָמָה גַם רַךְ־לֵב, מֵרֶגַע הִוָּלְדוֹ לָעוֹלָם.

אֶפֶס אַתְּ פְּנִי־לָךְ הַבָּיְתָה וְדַאֲגִי לַעֲסָקָיִךְ –     490

נוּל הָאֲרִיגָה וְהַפָּלֶךְ, וּתְצַוִּי לַשְּׁפָחוֹת בַּבָּיִת

לִשְׁמֹר אֶת־חֹק עֲבוֹדָתָן; יִדְאֲגוּ לַקְּרָב כָּל־הַגְּבָרִים,

כָּל־אֲשֶׁר נוֹלְדוּ בְאִלְיוֹס, וְיוֹתֵר מִכֻּלָּם אָנֹכִי".

כָּכָה שָׂח הֶקְטוֹר הַנֶּהְדָּר וַיָּרֶם הַקּוֹבַע הֶעָטוּר

רַעֲמַת־הַסּוּס; אַךְ הָאִשָּׁה הַיְקָרָה הִיא הָלְכָה הַבָּיְתָה, 495

הִפְנְתָה רֹאשָׁהּ לִרְגָעִים, מַבֶּטֶת וְרוֹחֶצֶת בִּדְמָעוֹת.

מַהֵר הִגִּיעָה עַד בֵּיתָהּ הַבָּנוּי לִרְוָחָה, בֵּית־הֶקְטוֹר

הוֹרֵג־הַגְּבָרִים, שָׁם מָצְאָה אֶת־כָּל־אַמְהוֹתֶיהָ הָרַבּוֹת,

עוֹרְרָה אוֹתָן אֶת־כֻּלָּן לִדְמָעוֹת וּלְנַאֲקוֹת שָׁבֶר.

וְהָיוּ מְבַכּוֹת אֶת־הֶקְטוֹר בְּבֵיתוֹ, עוֹדֶנּוּ בַחַיִּים;

יַעַן כִּי לֹא הֶאֱמִינוּ, כִּי יָשׁוּב מִשְּׂדֵה הַמַּעֲרָכָה,  500

יַצִּיל אֶת־נַפְשׁוֹ מִכַּף הָאֲכַיִּים וְתַעֲצוּמוֹתָם.

אָכֵן גַּם־פָּרִיס לֹא פִגֵּר בַּהֵיכָל הָרָם וַיִּתְלַבֵּשׁ,

לָבַשׁ אֶת־נִשְׁקוֹ הַנֶּהְדָּר, הַמַּבְרִיק בִּנְגֹהוֹת הַנְּחֹשֶׁת,

נֶחְפַּז וְעָבַר בַּקִּרְיָה, בּוֹטֵחַ בְּרַגְלָיו הַמְּהִירוֹת.   505

כְּסוּס אֲשֶׁר שָׁבַת בָּאֻרְוָה, וְכִרְסֵם הַשְּׂעוֹרִים בָּאֵבוּס,

וְקָרַע מוֹסְרוֹתָיו וְנִמְלַט בְּדַהֲרוֹת אַבִּירִים בַּמִּישׁוֹר,

טָס אֶל־הַנָּהָר הַשּׁוטֵף חֲמוּדוֹת, בּוֹ הִסְכִּין לִטַּבֵּל;

גֵּאֶה בְאוֹנוֹ, מֵרִים עָל רֹאשׁוֹ, וְסָבִיב לִכְתֵפוֹ

נַפְנֵף תְּנַפְנֵף רַעְמָתוֹ; בּוֹטֵחַ בְּעֻזּוֹ וּבְיָפְיוֹ,      510

שׁוֹקָיו חִישׁ יִשָּׂאוּהוּ אֶל־כָּרוֹ וְהַדָּבְרוֹ זוּ יָדָע, -

כָּכָה אָז יָרַד גַּם־פָּרִיס בְּנוֹ שֶׁל־פְּרִיאַמּוֹס מִמְּצוּדַת

רָמַת פֶּרְגַּמּוֹס וְהִזְהִיר בְּנִשְׁקוֹ כַּשֶּׁמֶשׁ הָעוֹלֶה,

טוֹב־לֵב, שָׂמֵחַ, וְרַגְלָיו הַמְּהִירוֹת נְשָׂאוּהוּ. וַיִּפְגַּע

בְּאָחִיו בְּהֶקְטוֹר הַנַּעֲלֶה, וְהֶקְטוֹר מִתְעַתֵּד וְאוֹמֵר  515

לַעֲזֹב הַמָּקוֹם, שָׁם נִדְבַּר בִּידִידוּת עִם־אִשְׁתּוֹ הַיְקָרָה.

פָּתַח אֶת־שְׂפָתָיו וְשָׂח אֲלֶכְּסַנְדְּרוֹס הַנִּמְשָׁל־לָאֵלִים:

"אָכֵן, יַקִּירִי, אֲנִי אֵחַרְתִּיךָ, וְאַתָּה כֹה נֶחְפָּז.

הַרְבֵּה שָׁהִיתִי וְלֹא בָאתִי לַמּוֹעֵד, אֲשֶׁר לִי־יָעָדְתָּ".

הֵשִׁיב אֲמָרָיו וַיַּעַן לוֹ הֶקְטוֹר מְנוֹפֵף־הַקּוֹבָע: 520

"אָמְנָם, יַקִּירִי, אֵין אִישׁ – וּמֵישָׁרִים אִם־אָהֵב – שֶׁיֹּאמַר:

נִקְלֶה בַקְּרָב פָּעֳלֶךָ, כִּי אִישׁ גִּבּוֹר חַיִל הִנֶּךָ;

אֶפֶס אַךְ שְׁפַל יָדָיִם, אָהַבְתָּ בַּטָּלָה; וְאָנֹכִי

לִבִּי יִצְעַק בְּחֻבִּי כִּי אֶשְׁמַע תּוֹכַחַת הַטְּרוֹיִים,

אֲשֶׁר יִנְאֲצוּ שְׁמֶךָ, כִּי הַרְבֵּה עָלֶיךָ סָבָלוּ.   525

הָבָה נָחִישָׁה פְעָמֵינוּ; עוֹד נְתַקֵּן הַמְעֻוָּת, אִם־יוֹאִיל

זֵאוּס בְּטוּבוֹ וְנָבִיא, בְּנֵי חוֹרִין, כּוֹס יְשׁוּעוֹת בַּהֵיכָל

לְשׁוֹכְנֵי שָׁמַיִם הַהֹוִים לְנֵצַח נְצָחִים, כִּי נְגָרֵשׁ

אֶת־הָאֲכַיִּים עֲדוּיֵי־הַמְּצָחוֹת מֵחוֹמוֹת עִיר טְרוֹיָה".


שִׁיר שְׁבִיעִי: מִלְחֶמֶת בֵּינַיִם שֶׁל־הֶקְטוֹר וְאָיַס. שְׂרֵפַת הַחֲלָלִים.


אֵלֶּה דְבָרָיו שֶׁל־הֶקְטוֹר הַנֶּהְדָּר בְּכָבוֹד, וְנֶחְפַּז

יָצָא הַשַּׁעַר יַחַד עִם־אָחִיו עִם־אֲלֶכְּסַנְדְּרוֹס,

שְׁנֵיהֶם לִהֲטָה נַפְשָׁם לִתְגָּר הַקְּרָב וּלְהִלָּחֵם.

כְּמוֹ יוֹרְדֵי יָם בָּאֳנִיּוֹת הַשָּׂשִׂים עַל־רוּחַ רְצוּיָה,

זֵאוּס חֲנָנָם, וְלָהּ יְיַחֵלוּ, כִּי עָיְפוּ מֵהַכּוֹת    5

גַּלֵּי הַיָּם בִּמְשוֹטֵיהֶם הַמְשֻׁפִּים לְנוֹי וַיִּיגָעוּ, -

כָּכָה גַּם שָׂשׂוּ עֲלֵיהֶם הַטְּרוֹיִים הַכְּמֵהִים לַשְּׁנָיִם.

וַאֲלֶכְּסַנְדְּרוֹס הִכְרִיעַ אֶת בֶּן־אֲרֵאִתּוֹאוֹס הַמּוֹשֵׁל,

אֶת־מֶנֶּסְתְּיוֹס אִישׁ אַרְנָה הַיֻּלָּד לְאֲרֵאִתּוֹאוֹס

תּוֹפֵשׂ־הָאַלָּה וְאִשְׁתּוֹ פִילוֹמֶדּוּסָה הַיָּפָה;   10

וְהֶקְטוֹר הוּא עוֹרֵר כִּידוֹנוֹ הַחַד עַל־אֵיוֹנֵס, וַיִּפְגַּע

תַּחַת שְׂפַת קוֹבַע הַנְּחֹשֶׁת בְּעָרְפּוֹ וַיַּתֵּר אֲבָרָיו.

גְּלַבְקוֹס בֶּן־הִיפּוֹלוֹכוֹס הַמּוֹשֵׁל עַל־אַנְשֵׁי לִיקִיָה

מָחַץ בְּסַעֲרוֹת הַקְּרָב אֶת־אִיפִינוֹס בַּכָּתֵף בְּרָמְחוֹ,

מָחַץ אֶת־בְּנוֹ שֶׁל־דֶּכְּסִיאֵס, וְהוּא עוֹלֶה בְרִכְבּוֹ הַמָּהִיר; 15

נָפַל מֵרִכְבּוֹ לָאָרֶץ, אֲבָרָיו רָפוּ חָלָשׁוּ.

אַךְ כְּשֶׁהִתְבּוֹנְנָה פַּלַּס־אַתֵּנָה כְּחֻלַּת־הָעַיִן

וְרָאֲתָה אֶת־הָאַרְגֵּאִים הַתַּמִּים לִגְוֹעַ בְּמִלְחֶמֶת

דָּמִים, נֶחְפְּזָה לָרֶדֶת מֵרָמוֹת אוֹלִימְפּוֹס מוּעָפָה,

טָסָה אֶל־אִלְיוֹס הַקְּדוֹשָׁה, וְהִנֵּה אַפּוֹלוֹן לִקְרָאתָהּ  20

יוֹרֵד מִמְּרוֹמֵי פֶּרְגַּמּוֹס, נוֹתֵן תְּשׁוּעָה לַטְּרוֹיִים.

אִישׁ אֶת עֲמִיתוֹ נִפְגָּשׁוּ וַיַּעַמְדוּ תַחַת הָאֵלָּה;

פָּתַח אַפּוֹלוֹן הַמּוֹשֵׁל בֶּן־זֵאוּס, וַיַּעַן וַיֹּאמֶר:

"אָכֵן, בַּת־זֵאוּס הָעִזּוּז, שַׁלָּמָה נֶחְפַּזְתְּ כֹּה לָרֶדֶת

אַרְצָה מֵרֹאשׁ הָאוֹלִימְפּוֹס? מָה־הִשִּׁיא אֶת־לִבֵּךְ הַגֵּאֶה? 25

אוּלַי אַתְּ רוֹצָה לָחֹן אֶת־חֵיל הַדַּנָּאִים נִצָּחוֹן?

יַעַן מֵעוֹלָם לֹא־חַסְתְּ עַל־הַטְּרוֹיִים הַתַּמִּים לִגְוֹעַ,

אֶפֶס אִם־בְּקוֹלִי תִשְׁמָעִי – כֵּן תַּעֲשִׂי, יַעַן כִּי טוֹב כָּךְ:

נַחְדֹּל הַיּוֹם מִן־הַקְּרָב וּמִמַּעֲרֶכֶת הַדָּמִים;

אַחַר יָשׁוּבוּ וְעָרְכוּ מִלְחָמָה עַל־אִלְיוֹס עַד־רִדְתָּהּ,  30

יַעַן כִּי אַתֶּן, הָאֵלוֹת הַהוֹוֹת לָנֶצַח, כֵּן גְּזַרְתֶּן,

וְטוֹב בְּעֵינֵיכֶן שֶׁתִּהְיֶה הַקִּרְיָה לְעִיֵּי מַפֵּלָה".

נָשְׂאָה אִמְרָתָהּ וַתַּעַן אַתֵּנָה כְּחֻלַּת־הָעַיִן:

"כֵּן כִּדְבָרֶיךָ גַּם יֶהִי, הַמַּרְחִיק לִקְלֹעַ! וּבְלִבִּי

כָּכָה אָמַרְתִּי, בְּרִדְתִּי אֶל־חֵיל הָאֲכַיִּים וְהַטְּרוֹיִים. 35

אֲבָל הֲלֹא תוֹדִיעֵנִי, אֵיךְ תֹּאמַר וְחָדְלוּ מִלָּחֶם?"

נָשָׂא אִמְרָתוֹ אַפּוֹלוֹן הַמּוֹשֵׁל בֶּן־זֵאוּס וַיַּעַן:

"נָעִיר בְּלֶב־הֶקְטוֹר מַכְנִיעַ־הַסּוּסִים הַגְּבוּרָה וְהָאֹמֶץ,

וְתָבַע לְמִלְחֶמֶת בֵּינַיִם אֶת־אֶחָד מִבְּנֵי הַדַּנָּאִים,

כִּי יֵצֵא וְנֶאֱבַק עִמּוֹ בְמִלְחֶמֶת הַדָּם הָאֲיֻמָּה;  40

וְאוּלַי יִתְעַבְּרוּ אָז בְּנֵי הָאֲכַיִּים עֲדוּיֵי־הַמְּצָחוֹת

וְיִשְׁלְחוּ אֶחָד מֵהֶם, וְיֵאָבֵק עִם־הֶקְטוֹר הַנַּעֲלֶה".

כָּכָה אָמַר; וְלֹא סֵרְבָה אַתֵּנָה כְּחֻלַּת־הָעָיִן.

אוּלָם הֶלֶּן בֶּן־פְּרִיאַמּוֹס, חֲבִיבוֹ, לִבּוֹ לוֹ הִגִּיד

אֶת אֲשֶׁר רָצוּ הָאֵלִים וְאֶת כָּל־אֲשֶׁר לַעֲשׂוֹת יָזָמוּ. 45

קָרַב וַיִּגַּשׁ עַד־הֶקְטוֹר, וַיִּשָּׂא אִמְרָתוֹ וַיֹּאמֶר:

"הֶקְטוֹר בְּנוֹ שֶׁל־פְּרִיאַמּוֹס, עֲצָתְךָ עֲצַת הָאֱלֹהִים!

הַסְכֵּת וּשְׁמַע עַתָּה בְקוֹלִי, וּבְיַעַן אָחִיךָ אָנֹכִי:

צַו לָאֲכַיִּים לְכֻלָּם וְלַטְּרוֹיִים וְיֵשְׁבוּ לָאָרֶץ,

אַתָּה לֵךְ תְּבַע לַקְּרָב אֶת־הַגִּבּוֹר בְּחֵיל הָאֲכַיִּים, 50

יֵצֵא וְנֶאֱבַק עִמְּךָ בְּמִלְחֶמֶת הַדָּם הָאֲיֻמָּה, -

כִּי עוֹד לֹא בָאָה עָלֶיךָ פְּקֻדַּת כָּל־אָדָם, וְלֹא תָמוּת.

אֵלֶּה הֵם קוֹלוֹת הָאֵלִים הַהוֹיִם לָנֶצַח שָׁמַעְתִּי".

כָּכָה הִבִּיעַ; וַיִּחַדְּ לֵב הֶקְטוֹר, כִּי־שָׁמַע אִמְרָתוֹ,

יָצָא בְקֶרֶב הַחַיִל וַיַּעֲצֹר בִּפְלֻגּוֹת הַטְּרוֹיִים,   55

אוֹחֵז הַכִּידוֹן בָּאֶמְצָע; וַיֵּשְׁבוּ כֻלָּם תַּחְתֵּיהֶם.

גַּם אֲגַמֶּמְנוֹן אָז פָּקַד עַל־חֵיל הָאֲכַיִּים עֲדוּיֵי

מִצְחוֹת נְחֹשֶׁת, כִּי יֵשְׁבוּ. וְאַתֵּנָה וְאַפּוֹלוֹן הַתּוֹפֵשׂ

קֶשֶׁת־הַכֶּסֶף הֵם עָלוּ בָאֵלָּה הַגְּדוֹלָה וְהַקְּדוֹשָׁה

לְזֵאוּס תּוֹפֵשׂ־הָאֵיגִיס וְנִדְמוּ לִשְׁתֵּי דַיּוֹת דּוֹרְסוֹת, 60

נֶהֱנִים מִמַּרְאֵה הַגְּבָרִים הַיּוֹשְׁבִים צְפוּפִים בַּשּׁוּרוֹת,

נִרְאִים וּכְאִלּוּ הֵם סָמְרוּ מָגִנִּים, קוֹבָעִים וּרְמָחִים.

כְּאוֹתָם תַּלְתַּלֵּי הַגַּלִּים הַצָּפִים וְעוֹבְרִים פְּנֵי יַמִּים,

רוּחַ מַעֲרָבִית כִּי־תָקוּם, וְהַיָּם הוֹלֵךְ מַשְׁחִיר וְקוֹדֵר, -

כָּכָה הִתְגּוֹדְדוּ שׁוּרוֹת הַטְּרוֹיִים וּבְנֵי הָאֲכַיִּים   65

בְּרַחֲבֵי הַמִּישׁוֹר. וְהֶקְטוֹר הִתְיַצֵּב בֵּינֵיהֶם וַיֹּאמֶר:

"שִׁמְעוּ, טְרוֹיִים, אֵלָי, וַאֲכַיִּים עֲדוּיֵי־הַמְּצָחוֹת!

דַּבֵּר אֲדַבְּרָה בְאָזְנֵיכֶם, צִוַּנִי לְבָבִי בְחֻבִּי.

זֶבְס הַמּוֹלֵךְ בַּמְּרוֹמִים לֹא רָצָה בִבְרִית שְׁבוּעָתֵנוּ,

אֶפֶס הוּא חָרַשׁ הָרָעָה וַיִּגְזֹר עַל־אֵלֶּה וְעַל־אֵלֶּה,  70

עַד שֶׁתִּכְבְּשׁוּ אֶת־טְרוֹיָה הָעִיר הַנֶּעְטָרָה מִגְדָּלוֹת,

אוֹ פֹה תִכְרְעוּ עַל־יַד סְפִינוֹתֵיכֶם חוֹצוֹת הַיַּמִּים.

הִנֵּה בָכֶם הַגִּבּוֹרִים בְּכָל־אַדִּירֵי אֲכַיָּה;

עַתָּה אִם־יֵשׁ בָּכֶם אִישׁ, אֲשֶׁר לִבּוֹ יִדְּבֶנוּ לְהֵאָבֵק,

יֵצֵא וְיֶאֱסֹר מִלְחָמָה עִם־הֶקְטוֹר הַגֶּבֶר הַנֶּהְדָּר.  75

כֹּה אֲנִי אוֹמֵר, וְהָיָה בֶן־קְרוֹנוֹס לְעֵד בֵּינוֹתֵינוּ:

אִם־יַהַרְגֵנִי הַלָּז בְּעֹקֶץ הַנְּחֹשֶׁת הָאָרֹךְ,

יִשָּׂא אֶת־נִשְׁקִי מֵעָלַי וִיבִיאוֹ בַסְּפִינוֹת הַגְּדוֹלוֹת:

וְאוּלָם גְּוִיָּתִי יְשַׁלַּח אֶל־בֵּיתִי, וְהָיָה בְּמוֹתִי –

בְּאֵשׁ יִשְׂרְפוּהוּ הַטְּרוֹיִים וּנְשֵׁי אַנְשֵׁי טְרוֹיָה הַנְּדִיבִים. 80

אַךְ אִם־בּוֹ תִהְיֶה יָדִי, אַפּוֹלוֹן יְחָנֵּנִי הַתְּהִלָּה, -

אֶשָּׂא אֶת־נִשְׁקוֹ מֵעָלָיו, אֲבִיאֶנּוּ אֶל־אִלְיוֹס הַקְּדוֹשָׁה

וְשָׁם אֶתְלֶנּוּ בְמִקְדַּשׁ אַפּוֹלוֹן הַמַּרְחִיק־לִפְגֹעַ,

אוּלָם גְּוִיָּתוֹ אֲשַׁלַּח לַסְּפִינוֹת הֲדוּרוֹת־הַמְּשׁוֹטִים,

וְקָבֹר יִקְבְּרוּהוּ בְנֵי הָאֲכַיִּים יְפֵי־הַמַּחְלָפוֹת    85

וְשָׁפְכוּ לוֹ תֵל עַל־יַד הֶלֵּסְפּוֹנְטוֹס רְחַב־הַיָּדָיִם;

וְהָיָה בְאַחֲרִית הַיָּמִים, וְאָמַר בֶּן־דּוֹרוֹת יָבוֹאוּ

עוֹשֶׂה דַרְכּוֹ בְיָם מַשְׁחִיר בִּסְפִינָה מְרֻבַּת־מְשׁוֹטִים:

הִנֵּה זֶה קִבְרוֹ שֶׁל־אָדָם, שֶׁמֵּת לִפְנֵי עִדָּן וְעִדָּנִים,

עָלָה בִגְבוּרָה עַל־אֶחָיו, וְהֶקְטוֹר הַנֶּהְדָּר הִכָּהוּ!  90

כָּכָה אָז יֹאמַר הָאוֹמֵר, וְהָיְתָה תְהִלָּתִי לְעוֹלָמִים".

כָּכָה הִבִּיעַ; וְהֵם הֶחֱרִישׁוּ, נֶאֶלְמוּ דוּמִיָּה;

יָרְאוּ לְהַסְכִּים לִדְבָרָיו אַף בּוֹשׁוּ לִדְחוֹת תְּבִיעָתוֹ.

שָׁהָה מְעַט קָט מֶנֶּלָּאוֹס, וַיָּקָם וַיְדַבֵּר אֲלֵיהֶם,

גּוֹעֵר בָּהֶם וּמוֹכִיחָם, כִּי נִשְׁבַּר בּוֹ לִבּוֹ וְנֶאֱנָח:  95

"אוֹי־לִי, הָעָם הַמִּתְהַלֵּל! אֲכַיּוֹת וְלֹא גְבָרִים אֲכַיִּים!

וְהָיְתָה זֹאת לָנוּ לְחֶרְפָּה וּלְדִרְאוֹן עוֹלָמִים, אִם־אֵין אִישׁ

גֶּבֶר בֵּין כָּל־הַדַּנָּאִים, שֶׁיֵּצֵא יִלָּחֵם עִם־הֶקְטוֹר.

וְאַתֶּם הַיּוֹשְׁבִים פֹּה כֻלְּכֶם – לֹא קָם בָּכֶם רוּחַ, וִהְיִיתֶם

לְחֶרְפָּה וּלְבוּז; וְלוּ הֱיִיתֶם כֶּעָפָר לָדוּשׁ וְכַמָּיִם!   100

הִנְנִי וְאֵצֵא לִקְרָאתוֹ אָנֹכִי; בִּמְרוֹמֵי שָׁמַיִם

תּוֹצְאוֹת הַתְּשׁוּעָה – בִּידֵי הָאֵלִים הַהוֹיִם לָנֶצַח".

כָּכָה הִבִּיעַ וַיִּלְבַּשׁ אֶת־מַדָּיו וְאֶת־נִשְׁקוֹ הַנֶּחְמָד.

וְהָיְתָה אָז בָּאָה עָלֶיךָ, אֲהָהּ מֶנֶּלָּאוֹס, פְּקֻדַּת

כָּל־בְּנֵי־הָאָדָם, וְנָפַלְתָּ בְיַד הֶקְטוֹר, כִּי גָבַר עָלֶיךָ,  105

לוּלֵא מַלְכֵי אֲכַיִּים, שֶׁקָּפְצוּ וַאֲחָזוּךָ;

גַּם אֲגַמֶּמְנוֹן הַמּוֹשֵׁל עַל־גּוֹיִים רַבִּים אֲחָזְךָ

בְּיָדְךָ בִזְרוֹעַ יְמִינְךָ, וַיִּשָׂא אֶת־קוֹלוֹ וַיַּעַן:

"הוֹי מֶנֶּלָּאוֹס, מַה־תִּשְׁגֶּה, אַל־לְצֶאֱצָאוֹ שֶׁל־זֵאוּס

לִהְיוֹת מִשְׁתַּטֶּה, כְּבֹשׁ עַצְמְךָ, וְאִם־נַפְשְׁךָ מָרָה עָלֶיךָ! 110

אַל־לְךָ לֶאֱסֹר מִלְחָמָה בָאִישׁ, אֲשֶׁר עָצַם מִמֶּךָּ,

בְּהֶקְטוֹר, בִּבְנוֹ שֶׁל־פְּרִיאַמּוֹס, כִּי רַבִּים יָחִילוּ מִפָּנָיו.

הֵן גַּם אֲכִיל, אֲשֶׁר עָלָה עָלֶיךָ בִגְבוּרָה, הִתְיָרֵא

לִפְגָּשׁ־בּוֹ בְסַעַר הַקְּרָב, שֶׁהוּא הוּא תִפְאַרְתָּם שֶׁל־גְּבָרִים.

שְׁבָה־לְךָ אַתָּה וּבוֹא אֶל־בֵּין קְהַל עֲמִיתֶךָ בַּפְּלֻגָּה,    115

וְנִמְצָא לִבְנֵי הָאֲכַיִּים הֶחָלוּץ וְנֶאֲבַק עִמּוֹ.

וְאוּלָם אֲנִי מֻבְטְחַנִי, וְאִם־לֵב אַדִּירִים בּוֹ, וְנַפְשׁוֹ

כָּלְתָה לְסַעַר מִלְחָמָה, מַה־תָּגִיל בּוֹ נַפְשׁוֹ, כִּי יְמַתַּח,

בִּרְכָּיו בְּשׁוּבוֹ בְשָׁלוֹם מִקְּרָב הָאֲבַדּוֹן הָאָיֹם!"

כָּכָה הִבִּיעַ הַגִּבּוֹר, וְנָחָה גַּם דַּעַת אָחִיהוּ,    120

יַעַן כִּי דִבֵּר נְכֹחוֹת, וַיִּשְׁמַע בְּקוֹלוֹ. וּנְעָרָיו

מְשָׁרְתָיו הֵסִירוּ מֵעָלָיו בְּשִׂמְחָה אֶת־נִשְׁקוֹ מִכְּתֵפָיו;

וְנֶסְטוֹר הִתְיַצֵּב בְּקֶרֶב כָּל־הָאַרְגֵּאִים וַיְדַבֵּר:

"אוֹיָה־לִי, אֶרֶץ אֲכַיָּה, כִּי צָרָה בָאָתֶךְ וָשָׁבֶר!

מַר יֵאָנַח פֵּלֵס הַיָּשִׁישׁ מַכְנִיעַ־הַסּוּסִים,    125

פֶּלֶא הַיּוֹעֵץ, הַנּוֹאֵם בְּחֵיל בְּנֵי־הַמִּירְמִידוֹנִים,

אֲשֶׁר שְׁאֵלַנִי לְפָנִים בְּהֵיכָלוֹ וּבְנֶפֶשׁ שְׂמֵחָה

דָּרַשׁ לְתוֹלְדוֹת כָּל־בְּנֵי הָאַרְגֵּאִים וּלְיוֹצְאֵי יְרֵכָם.

וְהָיָה אִם־יִשְׁמַע, כִּי נֶחְבְּאוּ כֻלָּם כַּיּוֹם מִפְּנֵי הֶקְטוֹר,

וְנָשָׂא אֶת־כַּפָּיו שָׁמַיְמָה בִתְחִנָּה אֶל־בְּנֵי הָאַלְמָוֶת,  130

רוּחוֹ כִּי יִקְחוּ מִמֶּנּוּ, וּבָאָה אֶל־מִשְׁכְּנוֹת הַדֵס.

זֶבְס אָבִינוּ, וְאַתֵּנָה וְאַפּוֹלוֹן, לוּ חֻדְּשׁוּ נְעוּרַי

וְשָׁבוּ כְקֶדֶם, וְהָיִיתִי כִבְיוֹם בּוֹ נִלְחֲמוּ אַרְקַדִּים

תּוֹפְשֵׂי־הַחֲנִית בְּאַנְשֵׁי פִּילוֹס עַל־זֶרֶם קֶלַּדּוֹן הַמָּהִיר

אֵצֶל מִגְדְּלֵי פֵיָה וְעַל־מִשְׁבְּרֵי נַחַל יַרְדַּנּוֹס.    135

רִאשׁוֹן לֶחָלוּץ בָּהֶם אֶרֶבְתַּלְיוֹן הַדּוֹמֶה־לָאֵלִים,

וְלָבַשׁ עַל־כְּתֵפָיו אֶת־נִשְׁקוֹ שֶׁל־אֲרֵאִתּוֹאוֹס הַמֶּלֶךְ,

אֲרֵאִתּוֹאוֹס הָאִישׁ הָאֱלֹהִי, לוֹ תוֹפֵשׂ־הָאַלָּה

קָרְאוּ הַגְּבָרִים בְּפִיהֶם וְהַנָּשִׁים הָעוֹטוֹת מַחֲלָצוֹת,

יַעַן כִּי אָסַר מִלְחָמָה לֹא בְקֶשֶׁת וְלֹא בְכִידוֹן אַדִּירִים,  140

אֶלָּא בְאַלַּת הַבַּרְזֶל, יָרֹעַ בָּהּ פְּלֻגּוֹת הָאוֹיְבִים.

וְאוּלָם לִיקוּרְגוֹס הִכָּהוּ, בְּעָרְמָה הֲרָגוֹ לֹא בְכֹחוֹ,

כִּי בֵין הַמְּצָרִים הִשִּׂיגוֹ, בִּמְקוֹם שָׁם אַלַּת בַּרְזִלּוֹ

לוֹ לְלֹא־הוֹעִיל; וְלִיקוּרְגוֹס הִקְדִּימוֹ, הִשְׂתָּעֵר וַיִּנְעַץ

בּוֹ אֶת־כִּידוֹנוֹ, וַיִּפֹּל מִתְבּוֹסֵס בְּדָמָיו אַפַּרְקִיד;   145

פָּרַק מֵעָלָיו אֶת־נִשְׁקוֹ, שֶׁנָּתַן לוֹ אָרֵס־הַנְּחֹשֶׁת.

וְאוּלָם כְּשֶׁזָּקַן לִיקוּרְגוֹס בְּהֵיכָלוֹ וַיָּבוֹא בַיָּמִים,

נָתַן הַנֶּשֶׁק לְגֶבֶר עֲמִיתוֹ, הוּא אֶרֶבְתַּלְיוֹן.

לְבָשׁוֹ הַלָּז וַיִּתְבַּע אֶת־כָּל־הַגִּבּוֹרִים לְמִלְחָמָה;  150

אוּלָם הֵם חָלוּ מִפָּנָיו וְלֹא עָרְבוּ אֶת־לִבָּם, נִבְהָלוּ;

וְרוּחִי הֶעָשׂוּי לְלֹא־חָת עוֹרְרַנִּי, וָאֶאֱסֹר מִלְחָמָה

נֶגֶד גְּבוּרָתוֹ, וְאָנֹכִי הַצָּעִיר בְּכָל־הַגִּבּוֹרִים.

עִמּוֹ נֶאֱבַקְתִּי, וַתִּתֶּן־לִי פַּלַּס־אַתֵּנָה הַתְּהִלָּה,

יָדִי הָיְתָה בַגֶּבֶר הַגָּדוֹל וְהָאַדִּיר בַּגְּבָרִים;   155

נָפַל הִשְׁתַּטַּח מְלֹא קוֹמָתוֹ, מְפַרְכֵּס עַל־סְבִיבוֹ.

וְאִלּוּ חִדַּשְׁתִּי נְעוּרַי, וְשָׁבָה גְבוּרָתִי כְקֶדֶם,

וַדַּאי לֹא הוֹחִיל עַד בּוֹשׁ זֶה מְנוֹפֵף־הַקּוֹבַע לְמִלְחָמָה.

אֲבָל בָּכֶם, הַגִּבּוֹרִים בְּכָל־הָאֲכַיִּים, אֵין אֶחָד,

אֲשֶׁר לְבָבוֹ מְלָאוֹ וְיֵצֵא יֵאָבֵק עִם־הֶקְטוֹר".   160

כָּכָה הוֹכִיחָם הַזָּקֵן; וְתִשְׁעָה גִבּוֹרִים נֶחְפָּזוּ.

רִאשׁוֹן קָם אֲגַמֶּמְנוֹן הָעוֹצֵר־בַּגְּבָרִים, וְאַחֲרָיו

הֶחֱרָה קָם דִּיאוֹמֵדֵס, בְּנוֹ שֶׁל־טִידֵס, הָאַדִּיר,

אַחֲרָיו שְׁנֵי הָאָיַסִּים, נֶאְדָּרִים בְּעֹז וּבִגְבוּרָה,

אַחַר קָם אִידוֹמֶנֵּס וְרֵעוֹ שֶׁל־אִידוֹמֶנֵּס,    165

הוּא מְרִיאוֹנֵס הַנִּמְשָׁל־לְאָרֵס הַהוֹרֵג־בַּגְּבָרִים,

אַחֲרָיו קָם אֶבְרִיפִּילוֹס הַנֶּהְדָּר בְּנוֹ שֶׁל אֶבְאֵימוֹן,

תּוֹאַס בְּנוֹ שֶׁל־אַנְדְּרֵימוֹן וְגַם אוֹדִיסֵס הָאֱלֹהִי –

כֻּלָּם, כִּי נִכְסְפָה נַפְשָׁם לְהֵאָבֵק עִם־הֶקְטוֹר הַנַּעֲלֶה.

נָשָׂא אִמְרָתוֹ אָז נֶסְטוֹר פָּרַשׁ גֶּרֵנְיָה וַיַּעַן:   170

"עַתָּה הַפִּילוּ הַגּוֹרָל, וְהָיָה הָאִישׁ עָלָיו יִפֹּל –

יִשְׂמְחוּ בוֹ הָאֲכַיִּים עֲדוּיֵי־הַמְּצָחוֹת הַנָּאוֹת,

אוּלָם הוּא לִבּוֹ בוֹ יָגִיל, כְּשֶׁיָּשׁוּב מִשְּׂדֵה הַמַּעֲרָכָה

וְנִמְלַט מִסַּעַר הַקְּרָב, מִמִּלְחֶמֶת הַדָּם הָאֲיֻמָּה".

כָּכָה הִבִּיעַ; וְהֵמָּה אִיש אִישׁ נָתַן סִמָּן בְּגוֹרָלוֹ, 175

זָרְקוּ הַפּוּר לְתוֹךְ קוֹבַע הָאִישׁ אֲגַמֶּמְנוֹן בֶּן־אַטְרֵס.

אֶפֶס הָעָם שָׁפְכוּ שִׂיחָם גַּם פָּרְשׂוּ כַפֵּיהֶם לָאֵלִים,

וְהָיוּ בָהֶם אֲשֶׁר דִּבְּרוּ לְנַפְשָׁם, מַשְׁקִיפִים לַשְּׁחָקִים:

"אָנָא, זֵאוּס אָבִינוּ, יְהֵא זֶה בֶן־טִידֵס אוֹ אָיַס,

אוֹ גַם הַמֶּלֶךְ הַמּוֹשֵׁל בְּמִיקֵנֵי הַכְּבֵדָה בַזָּהָב!"   180

כָּכָה הִבִּיעוּ; וְנֶסְטוֹר פָּרַשׁ גֶּרֵנְיָה מְנַעֲנֵעַ

אוֹתוֹ הַקּוֹבַע, וַיִּפֹּל הַגּוֹרָל לוֹ נִכְסְפוּ כֻלָּם,

גּוֹרַל אָיַס. וַיִּשָּׂא הַכָּרוֹז הַגּוֹרָל בַּקָּהָל,

הוֹלֵךְ מִיָּמִין וּמַרְאֶה לַטּוֹבִים בִּצְבָא הָאֲכַיִּים;

אוּלָם הֵם כִּחֲשׁוּ בוֹ, כִּי לֹא הִכִּירוּהוּ כֻלָּהַם.   185

אֶפֶס בְּעָבְרוֹ בַמַּחֲנֶה, וּבְיָדוֹ הַגּוֹרָל, וַיִּגַּשׁ

עַד פְּנֵי אָיַס, שֶׁנָּתַן בּוֹ סִמָּן וּזְרָקוֹ בַקּוֹבַע,

פָּשַׁט אָיַס הַנֶּהְדָּר אֶת־כַּפּוֹ כְנֶגְדּוֹ, וַיִּגַּשׁ

וְתָקַע בְּכַפּוֹ, וַיַּכֵּר סִמָּנוֹ וַיִּשְׂמַח בְּלִבּוֹ.

זְרָקוֹ לָאָרֶץ אֶל־רַגְלָיו, וַיִּקְרָא בְקוֹל וַיָּרִיעַ:  190

"אָכֵן גּוֹרָלִי הוּא, רֵעָי! לִבִּי בִי יָגִיל וְיָשִׂישׂ,

יַעַן כִּי אֶבְטַח, שֶׁאֶגְבַּר עַל־הֶקְטוֹר הַנִּמְשָׁל לָאֵלִים.

אוּלָם בְּעוֹדִי מִתְלַבֵּשׁ וְשָׂם עָלַי בִגְדֵי מִלְחָמָה,

אַתֶּם הִתְפַּלְּלוּ כֻלְּכֶם אֶל־זֵאוּס בֶּן־קְרוֹנוֹס הַמּוֹשֵׁל,

שִׁפְכוּ תְחִנַּתְכֶם בְּלִבְּכֶם בִּדְמָמָה, וְלֹא יִשְׁמְעוּ הַטְּרוֹיִים, 195

אוֹ בְקוֹל רָם תִּתְפַּלָּלוּ, כִּי אֵין אִישׁ וְנִפְחַד מִמֶּנּוּ;

וְאֵין אִישׁ בָּעוֹלָם לְגָרְשֵׁנִי בְכֹחוֹ וְנֶגֶד רְצוֹנִי,

גַּם לֹא בְעָרְמַת מִלְחָמָה יִתְחַכֶּם־לִי, כִּי מֻבְטְחַנִי,

אֲשֶׁר לֹא נִבְעַר מִדַּעַת בְּסַלַּמִּיס גֻדַּלְתִּי טֻפָּחְתִּי".

כָּכָה הִבִּיעַ; וְהֵמָּה הִתְפַּלְלוּ לְזֵאוּס הַמּוֹשֵׁל,  200

וְהָיוּ בָהֶם אֲשֶׁר דִּבְּרוּ לְנַפְשָׁם, מַשְׁקִיפִים לְשְׁחָקִים:

"זֶבְס אָבִינוּ הָאַדִּיר, הַמְהֻלָּל וְהַמּוֹשֵׁל בְּאִידָה!

תְּנָה תְשׁוּעָתְךָ לְאָיַס, וְיִנְחַל שֶׁם־עוֹלָם וּתְהִלָּה!

אַךְ אִם־אָהַבְתָּ אֶת־הֶקְטוֹר וְתִדְאַג גַּם־לוֹ, וְחָלַקְתָּ

חֵלֶק כְּחֵלֶק לִשְׁנֵיהֶם הַכֹּחַ, הַגְּבוּרָה וְהַתְּהִלָּה".    205

כָּכָה הִבִּיעוּ; וְאָיַס הִתְלַבֵּשׁ נְחֹשֶׁת מַבְרִיקָה.

אַךְ כְּכַלּוֹתוֹ לְהִתְלַבֵּשׁ אֶת־כָּל־כְּלֵי מִלְחַמְתּוֹ, הִתְפָּרֵץ,

צוֹעֵד בְּצַעֲדֵי אוֹן כְּאָרֵס הָאַדִּיר הַיּוֹצֵא

אֶל־מַעֲרֶכֶת הַגְּבָרִים, וְזֵאוּס בֶּן־קְרוֹנוֹס מְעוֹרְרָם

לִלְחֹם בְּעֶבְרָה וָזַעַם בִּמְרִיבָה אוֹכֶלֶת־הַנָּפֶשׁ –    210

מַרְאֵה פְנֵי אָיַס הָאַדִּיר, מָגִנָּם שֶׁל־בְּנֵי הָאֲכַיִּים,

שְׂחוֹק קַל מְרַחֵף עַל־שְׂפָתָיו, וּפָנָיו אֲיֻמּוֹת, וְצוֹעֵד

בְּצַעֲדֵי אוֹן, בָּא מְנוֹפֵף כִּידוֹנוֹ הַמַּאֲרִיךְ־צִלּוֹ.

בְּנֵי הָאַרְגֵּאִים רָאוּהוּ, וַיִּשְׂמְחוּ עָלָיו וַיַּעַלְזוּ,

חֵיל הַטְּרוֹיִים – וְנָמַסּוּ, וְלֹא קָם בָּהֶם רוּחַ, כִּי חָתּוּ; 215

הֶקְטוֹר גַּם־הוּא לִבּוֹ הָלַם כְּהַלְמוּת הַפַּעַם בְּחָזֵהוּ;

אֶפֶס לֹא יָכֹל לְהִסּוֹג אוֹ לְהִתְעָרֵב בַּקָּהָל,

יַעַן כִּי הוּא עַצְמוֹ תָּבַע לְהֵאָבֵק בְּמִלְחֶמֶת־בֵּינָיִם.

וְאָיַס בָּא נִגַּשׁ, וּבְיָדוֹ צִנָּתוֹ בַּת־שִׁבְעַת הָעוֹרוֹת,

דּוֹמָה לְמִגְדַּל נְחֹשֶת, וְעָמַל בָּהּ טִיכְיוֹס הַבֻּרְסִי,      220

טוֹב שֶׁבַּבֻּרְסִים הַטּוֹבִים, הַיּוֹשֵׁב בְּהִילָה בְּבֵיתוֹ;

עָשָׂה הַצִּנָּה הַנִּפְלֵאת מִשִּׁבְעָה עוֹרוֹת־פָּר שְׁמֵנִים,

אַךְ מַעֲטֶהָ הַשְּׁמִינִי צִפָּהוּ נְחֹשֶׁת הַקָּלָל.

וְאָיַס בֶּן־טֶלַּמּוֹן הוּא נָשָׂא הַצִּנָּה מִלְּפָנָיו,

נִגַּשׁ עַד הֶקְטוֹר וְעָמַד, הִתְאַמֵּר עַל־הֶקְטוֹר וַיֹּאמֶר:  225

"הֶקְטוֹר, בְּצֵאתְךָ כַיּוֹם בְּמִלְחֶמֶת־בֵּינַיִם, וְנוֹכַחְתָּ –

יֵשׁ גִּבּוֹרים דַּנָּאִים מִלְּבַד אֲכִיל לֶב־הָאַרְיֵה,

אֲשֶׁר יָרֹעַ בַּגְּבָרִים וְיַשֵּׁם אֶת־שׁוּרוֹת הַלּוֹחֲמִים.

עַתָּה הוּא שׁוֹהֶה בִסְפִינוֹת כְּפוּפוֹת מַפְלִיגוֹת־בַּיַּמִּים,

אַפּוֹ כִי חָרָה בַאֲגַמֶּמְנוֹן רוֹעֵה־הַלְאֻמִּים;    230

אֶפֶס גַּם־אָנוּ נֵצְאָה לִקְרָאתְךָ בְּנֶשֶׁק וְנֵאָבֵק,

וְרַבִּים אֲנָחְנוּ; אַךְ אַתָּה אֱסֹר הַקְּרָב וְהַמִּלְחָמָה!"

עָנָה לוֹ הֶקְטוֹר הָעִזּוּז מְנוֹפֵף־הַקּוֹבַע וַיֹּאמֶר:

"אָיַס בֶּן־טֶלַּמּוֹן, הַנַּעֲלֶה, הָרוֹדֶה־בַלְאֻמִּים!

אַל־תְּנַסֵּנִי כְּנַסּוֹת עוּל־יָמִים רְפֵה־כֹחַ אוֹ אִשָּׁה,      235

אֲשֶׁר לֹא לָמְדָה לָדַעַת, וְזָרִים לָהּ דַּרְכֵי מִלְחָמָה;

הִנֵּה אָנֹכִי יָדַעְתִּי דַרְכֵי מִלְחָמָה וָקָטֶל;

אֵדַע לְהַטּוֹת יָמִינָה וּשְׂמֹאלָה מָגִנִּי הֶעָשׂוּי

עוֹרוֹת פָּרִים יְבֵשִׁים, אֶלָּחֵם, וְיָדִי גוֹבֶרֶת;

אֵדַע לְהִשְׂתָּעֵר בְּכֹחַ בְּסַעַר־הַקְּרָב גַּם בָּרָכֶב,        240

אֵדַע גַּם לָצֵאת בִּמְחוֹלוֹ שֶׁל־אָרֵס בְּמִלְחֶמֶת הָרַגְלִים.

אַךְ אֵין אֶת־נַפְשִׁי לִפְגֹּעַ בְּגִבּוֹר כְּמוֹתְךָ בְּעָרְמָה,

לֶאֱרֹב לְךָ, אַךְ בַּגָּלוּי אַכֶּכָּה, אִם־יַעֲלֶה בְיָדִי".

כָּכָה הִבִּיעַ וַיְנוֹפֵף כִּידוֹנוֹ הַמַּאֲרִיךְ־צִלּוֹ,

זְרָקוֹ בְאָיַס בְּמָגִנּוֹ הָאַדִּיר בֶּן־שִׁבְעַת הָעוֹרוֹת,    245

פָּגַע בְּמִסְגֶּרֶת־הַנְּחֹשֶׁת, שֶׁשִּׁמְּשָׁה לוֹ מַעֲטֶה שְׁמִינִי,

עָבַר הַנְּחֹשֶׁת הָעַזָּה וְחָתַךְ אֶת־שֵׁשׁ הַמַּעֲטָפוֹת,

נִתְקַל בַּשְּבִיעִית וַיַּעֲמֹד בְּעוֹר שׁוֹר־הַפָּר. שֵׁנִי זָרַק

אָיַס מִזַּרְעוֹ שֶׁל־זֶבְס כִּידוֹנוֹ הַמַּאֲרִיךְ־צִלּוֹ,

פָּגַע בְּמָגִנּוֹ שֶל־הֶקְטוֹר הֶעָשׂוּי עָגֹל עַל־סְבִיבָיו.    250

חָדַר הַכִּידוֹן הַקָּשֶׁה, וַיַּחֲלֹף הַמָּגֵן הַמַּבְרִיק,

עָבַר הַשִּׁרְיוֹן הַנִּפְלָא הֶעָשׂוּי מַעֲשֵׂה חוֹשֵׁב;

קָרַע הַכּידוֹן כֻּתָּנְתּוֹ סָמוּךְ לִבְשַׂר הַמִּפְשָׂעָה:

נָטָה הַצִּדָּה הַלָּז – וְנִמְלַט מֵאֹפֶל אֲבַדּוֹן.

מִהֲרוּ שְׁנֵיהֶם, הוֹצִיאוּ בִידֵיהֶם רָמְחֵיהֶם הַגְּדוֹלִים, 255

שׁוּב הִשְׂתָּעֲרוּ הַשְּׁנַיִם כִּכְפִירִים מְלַחֲכֵי בָשָׂר

אוֹ כַחֲזִירֵי־הַבָּר, שֶׁקָּשֶׁה לְהַכְנִיעַ עֻזָּמוֹ.

הֶקְטוֹר הִשְׂתָּעֵר בְּרָמְחוֹ וַיִּדְקֹר הַצִּנָּה בָאֶמְצָע,

אֶפֶס עֹקֶץ חֲנִיתוֹ לֹא טֵעֵן הַנְּחֹשֶׁת, הִתְעַקָּל;

וְאָיַס הִשְׂתָּעֵר עַל־הֶקְטוֹר וַיִּדְקֹר הַמָּגֵן, וַיַּחֲלֹף  260

רָמְחוֹ וַיְזַעְזְעֵהוּ בְהַכּוֹתוֹ־בוֹ, הָלַךְ וְחָתַךְ,

חָדַר עַד־עָרְפּוֹ, וַיֵּז מִנִּצְחוֹ הַשָּׁחוֹר, קוֹלֵחַ.

אוּלָם גַּם הֶקְטוֹר מְנוֹפֵף־הַקּוֹבַע לֹא חָדַל מִלָּחֶם,

נָסוֹג לְאָחוֹר וַיָּרֶם אֶבֶן בְּיָדוֹ הַקָּשָׁה,

אֶבֶן־זָוִיּוֹת מַשְׁחִירָה וּגְדוֹלָה מֻנַּחַת בַּשָּׂדֶה,  265

זְרָקָהּ בְּשִׁלְטוֹ הָאָיֹם בֶּן־שִׁבְעַת הָעוֹרוֹת שֶׁל־אָיַס;

פָּגַע בַּצִּנָּה בְטַבּוּרָה, וּבְצִלְצוּל הֵרִיעָה נְחֻשְׁתָּהּ.

וְאָיַס חָש תָּפַשׂ אֶבֶן גְּדוֹלָה מִמֶּנָּה וַיְנוֹפְפָהּ,

אָזַר כָּל־כֹּחוֹ הָאָיֹם, וַיַּשְׁלֵךְ וַיְפוֹצֵץ בָּאָבֶן,

דְּמוּתָה כְּאֶבֶן רֵחַיִם, מָגִנּוֹ שֶׁל־הֶקְטוֹר בָּאֶמְצָע,  270

מָחַץ אֶת־בִּרְכָּיו; וַיִּפֹּל הָאִישׁ אֲחוֹרַנִּית מְלֹא־אָרְכּוֹ,

אוֹחֵז מָגִנּוֹ עַל־גַּבּוֹ; וְאַפּוֹלוֹן חָשׁ וַיְקִימֵהוּ.

וְהָיוּ נִלְחָמִים בַּשֶּׁלַח, קְרוֹבִים וּפוֹצְעִים אִישׁ אָחִיו,

לוּלֵא קָפְצוּ הַכָּרוֹזוֹת, מַלְאֲכֵי אֵלִים וְאָדָם,

אֶחָד מֵאֵצֶל הַטְּרוֹיִים, מִבֵּין הָאֲכַיִּים מִשְׁנֵהוּ, 275

וְהֵמָּה טַלְתִּבְּיוֹס וְאִידַיּוֹס, וּשְׁנֵיהֶם חֲכָמִים וּנְבוֹנִים.

שָׂמוּ בֵין שְׁנֵיהֶם מַטּוֹתָם, וַיִּשָּׂא אִמְרָתוֹ אִידַיּוֹס,

הוּא הַכָּרוֹז הַנָּבוֹן, יוֹדֵעַ עֲצַת הַחֲכָמִים:

"בָּנִים יַקּירִים, נָא חִדְלוּ כַיּוֹם מִלְּחֹם, מֵהֵאָבֵק,

יַעַן כִּי זֵאוּס כּוֹנֵס־הֶעָבִים אוֹהֵב אֶת־שְׁנֵיכֶם!  280

אַתֶּם גִּבּוֹרִים לְהִלָּחֵם בַּכִּידוֹן – כֻּלָּנוּ יָדָעְנוּ.

עַתָּה כְבָר יוֹרֵד הַלַּיְלָה, וְיָאֶה לְהִשָּׁמַע לַלָּיְלָה".

הֵשִׁיב אֲמָרָיו לוֹ אָיַס בְּנוֹ שֶׁל־טֶלַּמּוֹן וַיַּעַן:

"צַו־נָא, אִידַיּוֹס, לְהֶקְטוֹר, וְהָיוּ דְבָרָיו כִּדְבָרֶיךָ!

יַעַן כִּי הוּא אֲשֶׁר־תָּבַע אֶת־כָּל־הַגִּבּוֹרִים לְהֵאָבֵק;  285

יִפְתַּח, וּבְנֶפֶשׁ חֲפֵצָה אֲנִי לוֹ אֶשָּׁמַע, אִם־יַתְחִיל".

אָמַר וַיַּעַן לוֹ הֶקְטוֹר הָעִזּוּז מְנוֹפֵף־הַקּוֹבָע:

"אָיַס הַנַּעֲלֶה, אוֹתְךָ חָנַן אֱלֹהִים הַגְּבוּרָה,

עָצְמָה וּבִינָה, וְאַתָּה הַגִּבּוֹר לְהִלָּחֵם בַּכִּידוֹן,

נַחְדֹּל עַתָּה מִקְּרָב, מִמִּלְחֶמֶת הַדָּם, כִּי עוֹד מוֹעֵד  290

וְנָשׁוּב נֶאֱסֹר מִלְחָמָה – עַד יַפְרִיד בֵּינֵינוּ אֱלֹהִים,

יָחֹן הַתְּשׁוּעָה לְאֶחָד, וְיֶאֱמַץ מִשְּׁנֵינוּ הָאֶחָד;

עַתָּה כְבָר יוֹרֵד הַלַּיְלָה, וְיָאֶה לְהִשָּׁמַע לַלָּיְלָה;

וְשָׂמְחוּ עָלֶיךָ כָּל־בְּנֵי הָאֲכַיִּים עַל־יַד הָאֳנִיּוֹת;

אוּלָם עַל־כֻּלָּם רֵעֶיךָ אֲשֶׁר־לְךָ וַעֲמִיתֶיךָ;   295

אַף אֲנִי אָשׁוּב לְקִרְיַת פְּרִיאַמּוֹס הַמּוֹשֵׁל וְשִׂמַּחְתִּי

בְּשׁוּבִי אֶת־כָּל־אַנְשֵׁי טְרוֹיָה וּנְשֵׁיהֶם הַלְּבוּשׁוֹת אֲרֻכּוֹת,

אֲשֶׁר עָלַי תִּתְפַּלֵּלְנָה מִתְכַּנְּסוֹת בְּהֵיכַל הָאֵלִים.

שְׁנֵינוּ נַגִּישָׁה אִישׁ לְאָחִיו הַמִּנְחָה הַיָּפָה וְהָאֶשְׁכָּר,

לְמַעַן יֹאמַר הָאוֹמֵר,אֲכַיִּי אוֹ אַחַד הַטְּרוֹיִים:   300

מְדָנִים הִפְרִידוּ בֵינֵיהֶם, וּבְעֶבְרָה וָזַעַם נִלְחָמוּ,

אַךְ נֶאֱהָבִים וּנְעִימִים מִשְּׂדֵה הַמִּלְחָמָה נִפְרָדוּ".

כָּכָה הִבִּיעַ וַיִּתֵּן־לוֹ חַרְבּוֹ, לָהּ מַסְמְרוֹת־כָּסֶף,

אוֹתָהּ עַל־תַּעֲרָהּ וְעַל־רְצוּעָתָהּ הַחֲתוּכָה לְתִפְאָרָה;

וְאָיַס לוֹ נָתַן חֲגוֹרַת אַרְגָּמָן מְפִיקָה נְגֹהוֹת.   305

כָּכָה נִפְרְדוּ שְׁנֵיהֶם, זֶה פָּנָה אֶל־חֵיל הָאֲכַיִּים,

וְזֶה אֶל־בֵּין פְּלֻגּוֹת הַטְּרוֹיִים. וְשָׂמְחוּ הַטְּרוֹיִים לִקְרָאתוֹ,

יַעַן כִּי רָאוּ עֵינֵיהֶם בְּשׁוּבוֹ, וְשָׁלוֹם לוֹ, חַי הוּא,

מִלֵּט אֶת־נַפְשׁוֹ מִזְּרוֹעַ עֻזּוֹ שֶׁל־אָיַס וְכֹחוֹ,

וַיּוֹלִיכוּהוּ הָעִירָה, כִּי רְאוֹתוֹ חַי לֹא פִלֵּלוּ.  310

גַּם הָאֲכַיִּים עֲדוּיֵי־הַמְּצָחוֹת הוֹלִיכוּ אֶת־אָיַס

אֶל־אֲגַמֶּמְנוֹן הַנַּעֲלֶה וַיִּשְׂמַח מְאֹד עַל־הַתְּשׁוּעָה.

וּכְשֶׁבָּאוּ לְאֹהֶל בֶּן־אַטְרֵס, וַיִּזְבַּח לְמַעֲנָם

זֶבַח פָּר בֶּן־חָמֵשׁ שָׁנִים לְזֵאוּס הָאַדִּיר,

הִקְרִיב קָרְבָּנוֹ שׁוֹר־פָּר אֲגַמֶּמְנוֹן הָעוֹצֵר־בַּגּוֹיִים. 315

פָּשְׁטוּ אֶת־עוֹרוֹ מִמֶּנּוּ, אֲבָרִים אֲבָרִים פֵּרְקוּהוּ,

אַף נִתְּחוּהוּ יָפֶה לִנְתָחִים וַיְשִׂימוּם עַל־שְׁפוּדִים,

צָלוּם בִּזְהִירוּת יְתֵרָה וַיְסִירוּם מֵעַל פְּנֵי הַמּוֹקֵד.

אַךְ כְּכַלּוֹתָם אֶת־מְלַאכְתָּם הֵכִינוּ הַפָּר וַיֹּאכֵלוּ,

אָכְלוּ וְנֶהֱנוּ, וּמְאוּם לֹא חָסֵר אָז לִבָּם בַּכֵּרָה.  320

אַךְ גַּב־הַפָּר, מָנָה יָפָה וּגְדוֹלָה, נָתַן בֶּן־אַטְרֵס,

הוּא אֲגַמֶּמְנוֹן הַגִּבּוֹר הָעוֹצֵר־בְּרַבִּים, לְאָיַס.

וְאַחַר שֶׁשָּׁבְרוּ צִמְאוֹנָם וּמִלְאוּ תַאֲוַת רַעֲבוֹנָם,

פָּתַח בֵּינֵיהֶם הַיָּשִׁישׁ בְּדִבְרֵי מוֹעֵצוֹת וָדָעַת –

נֶסְטוֹר, שֶׁהָיְתָה עֲצָתוֹ גַם־קֹדֶם הַטּוֹבָה בָעֵצוֹת.  325

נָשָׂא אִמְרָתוֹ אֲלֵיהֶם וַיֹּאמֶר בְּהַשְׂכֵּל וּבִינָה:

"בְּנוֹ שֶׁל־אַטְרֵס וְיֶתֶר הַנְּדִיבִים בִּבְנֵי הָאֲכַיִּים!

רַבִּים הַמֵּתִים מִבְּנֵי הָאֲכַיִּים יְפֵי־הַמַּחְלָפוֹת,

אָרֵס הַזּוֹעֵם כִּי שָׁפַךְ אֶת־דָּמָם הַשָּׁחוֹר עַל־חוֹפֵי

נַחַל סְקַמַּנְדְּרוֹס הַנָּאֶה, וּבְמִשְׁכְּנוֹת הַדֵס נִשְׁמוֹתָם; 330

מָחָר עִם־שַׁחַר מְנַע הָאֲכַיִּים מִבּוֹא בַמִּלְחָמָה,

וַאֲנַחְנוּ נַקְהִיל הָעָם, וּבִשְׁוָרִים וּפְרָדִים

נָבִיא הַפְּגָרִים הַמֵּתִים וְנִשְׂרֹף לָהֶם אֶת־הַשְּׂרֵפָה

קָרוֹב אֵצֶל הַסְּפִינוֹת, וְהָיָה כִּי נָשׁוּב לְאַרְצֵנוּ,

וְהֶעֱלָה אִישׁ אִישׁ אֶת־עַצְמוֹת הָאָבוֹת לַבָּנִים אֶל־בֵּיתוֹ. 335

נִשְׁפֹּךְ מֵאַדְמַת הַשָּׂדֶה מִסָּבִיב מִגְדָּלִים נִשָּׂאִים,

וְהָיוּ לְמַחֲסֶה לָנוּ וּלְמִשְׂגָּב לְכָל־הָאֳנִיּוֹת,

שְׁעָרִים חֲזָקִים וּבְצוּרִים בָּם נִקְרַע, וְהָיוּ הַשְּׁעָרִים

לַעֲבֹר בָּם רוֹכְבִים בַּסּוּסִים וְגַם הָעֲגָלוֹת;    340

נִכְרֶה תְּעָלָה עֲמֻקָּה מִחוּץ לַמִּגְדָּלִים בְּקִרְבָתָם,

וְנָסַב הַבּוֹר וְהִקִּיפָם לְמִכְשׁוֹל לָעָם וְלַסּוּסִים.

פֶּן־יִתְנַפְּלוּ עָלֵינוּ הַטְּרוֹיִים הַשּׁוֹאֲפִים קְרָבוֹת".

כָּכָה הִבִּיעַ, וְהַמְּלָכִים כֻּלָּם הִסְכִּימוּ לִדְבָרָיו.

וְאַנְשֵׁי טְרוֹיָה גַם־הֵמָּה אָז קָרְאוּ עֲצָרָה בַמְּצוּדָה  345

נֹכַח שַׁעַר פְּרִיאַמּוֹס בְּשָׁאוֹן וַהֲמֻלָּה נוֹרָאָה.

פָּתַח וַיְדַבֵּר אֲלֵיהֶם אַנְטֵנוֹר הַנָּבוֹן וַיֹּאמֶר:

"שִׁמְעוּ־נָא, טְרוֹיִים וְדַרְדַּנִּים וּבַעֲלֵי בְרִיתֵנוּ, הַאֲזִינוּ!

דַּבֵּר אֲדַבְּרָה בְאָזְנֵיכֶם אֶת־אֲשֶׁר צִוַּנִי לְבָבִי,

הָבָה וְנָשִׁיב לִשְׁנֵי בְנֵי אַטְרֵס כַּיּוֹם אֶת־הֶלֶּנָּה,    350

אוֹתָהּ וְאֶת־כָּל־אוֹצְרוֹתֶיהָ; כִּי הִנֵּה אֲנַחְנוּ נִלְחָמִים,

הָפֵר הֵפַרְנוּ הַבְּרִית וְהַשְּׁבוּעָה כָרַתְנוּ; וְלֹא תִהְיֶה

גַּם תִּפְאַרְתֵּנוּ בַדֶּרֶךְ, אִם־לֹא נַעַשׂ עַתָּה כִדְבָרָי!"

כָּכָה הִבִּיעַ וַיֵּשֶׁב; אָז קָם אֲלֶכְּסַנְדְּרוֹס הַנַּעֲלֶה,

זֶה הָאֱלֹהִי וּבַעַל הֶלֶּנָּה יְפַת־הַמַּחְלָפוֹת,      355

נָשָׂא אִמְרָתוֹ, וַיַּעַן וַיְדַבֵּר אֶת־אִמְרֵי־הַכָּנָף:

"הִנֵּה דְבָרֶיךָ דִבַּרְתָּ, אַנְטֵנוֹר, לֹא יָשְׁרוּ בְעֵינָי:

וְאִלּוּ חָפַצְתָּ, מָצָאתָ נְכֹחִים וְטוֹבִים מֵאֵלֶּה.

אוּלָם אִם־אָמְנָם מִלִּבְּךָ הוֹצֵאתָ מִלֶּיךָ וְכֵן דַּעְתְּךָ,

אֵין זֶה כִּי הָיְתָה בְּךָ יַד אֵלִים לָקַחַת בִּינָתְךָ.    360

וְהָיָה זֶה דְּבָרִי בְאָזְנֵי הַטְּרוֹיִים מַכְנִיעֵי־הַסּוּסִים,

אַחַת דִּבַּרְתִּי, וְכֵן יָקוּם: אֶת־אִשְׁתִּי לֹא אָשִׁיב לְעוֹלָם,

אֶפֶס כָּל־גִּנְזֵי מַטְמוֹנִים, אֲשֶׁר הֵבֵאתִי מֵאַרְגּוֹס,

אֶתֵּן וְעוֹד אוֹסִיף עֲלֵיהֶם כָּהֵנָּה אוֹצָרוֹת מִבֵּיתִי".

כָּכָה הִבִּיעַ וַיֵּשֶׁב; וַיָּקָם בְּתוֹכָם פְּרִיאַמּוֹס   365

נִינוֹ שֶׁל־דַּרְדָּן, וַעֲצָתוֹ כַּעֲצַת הָאֱלֹהִים לְחָכְמָה,

נָשָׂא אֲמָרָיו וַיְדַבֵּר בְּהַשְׂכֵּל וּבִינָה וַיֹּאמֶר:

"שִׁמְעוּ־נָא, טְרוֹיִים וְדַרְדַּנִּים וּבַעֲלֵי בְרִיתִי, הַאֲזִינוּ!

דַּבֵּר אֲדַבְּרָה בְאָזְנֵיכֶם אֶת־אֲשֶׁר צִוַּנִי לְבָבִי.

שׁוּבוּ וּלְכוּ אֶל־הָעִיר וּסְעַדְתֶּם לִבְּכֶם כְּקֶדֶם,  370

שׁוֹמְרִים לַחוֹמוֹת הַפְקִידוּ, וְהָיָה אִישׁ אִישׁ עֵר וְנִזְהָר;

מָחָר גַּם יַשְׁכִּים אִידַיּוֹס, וּבָא אֶל־הַסְּפִינוֹת הַגְּדוֹלוֹת

וְהִגִּיד לִשְׁנֵי בְנֵי אַטְרֵס, מֶנֶּלָּאוֹס וַאֲגַמֶּמְנוֹן,

דִּבְרֵי בְנִי אֲלֶכְּסַנְדְּרוֹס, בְּשֶׁלּוֹ הַמִּלְחָמָה בָאָרֶץ;

וְיוֹסִיף אֶת־דִּבְרֵי הַטַּעַם, הֲיַחְפְּצוּ לַחֲדֹל מִלָּחֶם, 375

לַעֲצֹר בְּעַד שְׁפִיכַת הַדָּמִים, עַד נִשְׂרֹף אֶת־פִּגְרֵי מֵתֵינוּ;

אַחַר נָשׁוּבָה וְנַעֲרֹךְ מִלְחָמָה, עַד יַפְרִיד בֵּינֵינוּ

אַחַד הָאֵלִים, כִּי יִתֵּן הַתְּשׁוּעָה לְאֶחָד מִשְּׁנֵינוּ".

כָּכָה הִבִּיעַ; וְהֵמָּה נִשְׁמְעוּ לוֹ בְנֶפֶשׁ חֲפֵצָה,

סָעֲדוּ לִבָּם בַּמַּחֲנֶה אִישׁ אִישׁ עַל־פְּלֻגָּתוֹ וְעַל־דִּגְלוֹ.  380

הִשְׁכִּים אִידַיּוֹס וַיָּבוֹא עֲדֵי הָאֳנִיּוֹת הַגְּדוֹלוֹת.

וְחֵיל הַדַּנָּאִים הָעוֹבְדִים לְאָרֵס נִקְהָלִים אָז אֵצֶל

יַרְכְּתֵי הַסְּפִינָה הַגְּדוֹלָה שֶׁל־אֲגַמֶּמְנוֹן הַמּוֹשֵׁל;

עָמַד בְּתוֹכָם הַכָּרוֹז צְלוּל־הַקּוֹל, עָנָה וְאָמָר:

"הוֹי, בֶּן־אַטְרֵס וְיֶתֶר הַטּוֹבִים בְּכָל־הַאֲכַיִּים! 385

הִנֵּה שְׁלָחַנִי פְּרִיאַמּוֹס וְיֶתֶר הַטְּרוֹיִים הַנְּדִיבִים,

דָּבָר בְּפִי, אִם־עֲלֵיכֶם טוֹב, וְאִם־תִּרְצוּ לִשְׁמֹעַ,

הִנֵּה זֶה דְּבַר אֲלֶכְּסַנְדְּרוֹס, בְּשֶׁלּוֹ הַמִּלְחָמָה פָּרְצָה:

כָּל־הָאוֹצָרוֹת וְהַסְּגֻלּוֹת, שֶׁהֶעֱלָה בַסְּפִינוֹת הַגְּדוֹלוֹת

וְהֵבִיא לִטְרוֹיָה- לוּ קִדְּמוֹ הַשֹֹּד וְהַשֶּׁבֶר בַדָּרֶךְ! - 390

יִתְּנֵם וְעוֹד יוֹסִיף עֲלֵיהֶם כָּהֵנָּה אוֹצָרוֹת מִבֵּיתוֹ,

וְאֵשֶׁת חֵיק מֶנֶּלָּאוֹס הַמְּהֻלָּל, אֵשֶת נְעוּרָיו,

אוֹתָהּ לֹא יָשִׁיב לֹא יִתֵּן, הֲגַם כִּי יְעָצוּהוּ הַטְּרוֹיִים.

וְעוֹד עָלַי פָּקַד לְהַגִּיד, הֲיִשְׁכֶם חֲפֵצִים וְחָדְלוּ

קְרָבוֹת הַדָּם הָאֲיֻמִּים, עַד נִשְׂרֹף אֶת־פִּגְרֵי מֵתֵינוּ; 395

אַחַר נָשׁוּבָה וְנַעֲרֹךְ מִלְחָמָה, עַד יַפְרִיד בֵּינֵינוּ

אַחַד הָאֵלִים, כִּי יִתֵּן הַתְּשׁוּעָה לְאֶחָד מִשְּׁנֵינוּ".

כָּכָה הִבִּיעַ; וְהֵמָּה מַחֲרִישִׁים, נֶאֶלְמוּ דוּמִיָּה.

הוֹחִיל עַד בּוֹשׁ, וְדִיאוֹמֵדֵס הַקּוֹרֵא־בְחַיִל עָנָהוּ:

"אִישׁ אַל־יָהִין מִכֶּם לָקַחַת אוֹצְרוֹתָיו שֶׁל־פָּרִיס, 400

גַּם אֶת־הֶלֶּנָּה לֹא יִקָּח! גַּם תִּינוֹק וְשׁוֹטֶה יָבִינוּ:

נֶחְתַּךְ גְּזַר־דִּינָהּ שֶׁל־טְרוֹיָה וְכָלְתָה אֵלֶיהָ הָרָעָה!"

כָּכָה שָׂח; וַיָּרִיעוּ לְעֻמָּתוֹ כָל־בְּנֵי הָאֲכַיִּים

וְהוֹדוּ לִדְבַר דִּיאוֹמֵדֵס מַכְנִיעַ־הַסּוּסִים הַמְהֻלָּל.

וַאֲגַמֶּמְנוֹן הַמּוֹשֵׁל עַל־רַבִּים הִבִּיעַ לְאִידַיּוֹס:  405

"הִנֵּה, אִידַיּוֹס, אָזְנֶיךָ הַשּׁוֹמְעוֹת אֶת־דְּבַר הָאֲכַיִּים

אֲשֶׁר יָעָצוּ, - אָנֹכִי דִבְרֵיהֶם נְכֹחִים בְּעֵינַי.

וְאוּלָם הַפְּגָרִים הַמֵּתִים אָנֹכִי לֹא אֶמְנַע מִשָּׂרְפָם;

יַעַן אֵין מַשְׁהִים וְאֵין דּוֹחִים שְׂרֵפָתָם שֶׁל־פִּגְרֵי חֲלָלִים,

כֵּוָן שֶׁמֵּתוּ – מִיָּד וְשָׂרְפוּ לָהֶם אֶת־הַשְּׂרֵפָה.  410

שָׂהֲדִי זֵאוּס, זֶה אִישָׁהּ שֶׁל־הֵרָה הַמַּרְעִים־רְעָמִים".

כָּכָה הִבִּיעַ וַיִּשָּׂא אֶל־כָּל־הָאֵלִים שַׁרְבִיטוֹ;

שָׁב עַל־עֲקֵבָיו אֶל־אִלְיוֹס הַקְּדוֹשָׁה אִידַיּוֹס הַכָּרוֹז.

נִקְהֲלוּ שָׁם לַעֲצָרָה הַטְּרוֹיִים וְגַם הַדַּרְדַּנִּים,

יַחַד כֻּלָּם הִתְאַסְּפוּ, מְחַכִּים לְאִידַיּוֹס כִּי־יָבוֹא;  415

בָּא הַכָּרוֹז וַיַּעֲמֹד בְּתוֹכָם וַיַּגִּיד כָּל־אֲשֶׁר

דִּבְּרוּ וְאֶת־אֲשֶׁר עָנוּ. וַיְמַהֶר הָעָם, הִזְדָּרָזוּ:

אֵלֶּה מְאַסְּפִים הַפְּגָרִים, וְאֵלֶּה מְקוֹשְׁשִׁים עֵצִים.

אַף הָאַרְגֵּאִים יָצְאוּ הַסְּפִינוֹת מְרֻבּוֹת־הַמְּשׁוֹטִים,

אֵלֶּה מְאַסְּפִים הַפְּגָרִים, וְאֵלֶּה מְקוֹשְׁשִׁים עֵצִים.  420

הֶלְיוֹס אַךְ יָרָה אֶת־קַרְנָיו עַל־פְּנֵי כָל־הַשְּׁדֵמוֹת, בְּגִיחוֹ

מִמַּעֲמַקֵּי אוֹקְיָנוֹס, הַיָּם הַשּׁוֹקֵט בִּזְרָמָיו,

וְעָלָה שָׁמַיְמָה- אָז נִפְגְּשׁוּ גְּבָרִים בִּגְבָרִים בַּשָּׂדֶה.

קָשֶׁה מְאֹד הָיָה לְהַכִּיר, מִי הֵמָּה הַפְּגָרִים הַמֵּתִים;

שָׁפְכוּ עֲלֵיהֶם הַמַּיִם לְהָסִיר אֶת כִּתְמֵי הַדָּמִים,  425

וְשָׂמוּם עַל־פְּנֵי הָעֲגָלוֹת וּדְמָעוֹת עֲלֵיהֶם שָׁפָכוּ.

אוּלָם פְּרִיאַמּוֹס הוּא אָסַר עֲלֵיהֶם הַבִּכְיָה; מַחֲרִישִׁים

שָׂמוּ הַפְּגָרִים עַל־עֲצֵי הַמּוֹקֵד, וְנַפְשָׁם אָבֵלָה,

שָׂרְפוּ בָאֵשׁ אֶת־הַמֵּתִים אַף שָׁבוּ אֶל־אִלְיוֹס הַקְּדוֹשָׁה.

וְחֵיל הָאֲכַיִּים עֲדוּיֵי־הַמְּצָחוֹת גַּם־הֵמָּה נִקְהָלוּ,   430

שָׂמוּ עַל־עֲצֵי הַמְּדוּרוֹת הַפְּגָרִים, וְנַפְשָׁם אָבֵלָה,

שָׂרְפוּ בָאֵשׁ אֶת־הַמֵּתִים אַף שָׁבוּ לַסְּפִינוֹת הַגְּדוֹלוֹת.

טֶרֶם עָלָה הַשַּׁחַר, וְדִמְדּוּמֵי הַבֹּקֶר יָלִינוּ,

וְכָל גִּבּוֹרֵי אֲכַיָּה הִתְאַסְּפוּ מִסָּבִיב לַמְּדוּרָה,

שָׁפְכוּ מֵאַדְמַת הַשָּׂדֶה מִסָּבִיב לַשְּׂרֵפָה תֵל נִשָּׂא, 435

אַחַר בָּנוּ הַחוֹמָה וּצְרִיחִים נִשָּׂאִים עָלֶיהָ,

וְיִהְיוּ לְמַחֲסֶה לַחַיִל וּלְמִשְׂגָּב לְכָל־הָאֳנִיּוֹת.

שְׁעָרִים חֲזָקִים וּבְצוּרִים בָּם קָרְעוּ, וְהָיוּ הַשְּׁעָרִים,

לַעֲבֹר בָּם רוֹכְבִים בַּסּוּסִים וְגַם הָעֲגָלוֹת;

כָּרוּ תְעָלָה לָהּ סָבִיב, עֲמֻקָּה, גְּדוֹלָה וּרְחָבָה,  440

הוֹלְכָה מַקִּיפָה הַחוֹמָה, וִיתֵדוֹת בְּקַרְקָעָהּ תָּקָעוּ.

כָּכָה הָיוּ עֲמֵלִים אֲכַיִּים יְפֵי־הַמַּחְלָפוֹת;

וְכָל־הָאֵלִים הִתְכַּנְּסוּ אֶל־זֵאוּס רוֹמֵה־הַבְּרָקִים,

יָשְׁבוּ מִשְׁתָּאִים לְמִפְעַל אַדִּירִים שֶׁל־בְּנֵי הָאֲכַיִּים,

פָּתַח וַיְדַבֵּר בְּקִרְבָּם פּוֹסֵידוֹן זֶה מַרְעִיד־הָאָרֶץ:  445

"זֶבְס אָבִינוּ, הַאֻמְנָם עוֹד יִהְיֶה בִמְלֹא רַחֲבֵי אֶרֶץ

אָדָם בֶּן־תְּמוּתָה הַדּוֹרֵשׁ בָּאֵלִים לְחָכְמָה וְעֵצָה?

הִנֵּה עֵינֶיךָ הָרוֹאוֹת אֶת־חֵיל הָאֲכַיִּים, וְהֵמָּה

בּוֹנִים הַחוֹמָה לַסְּפִינוֹת וְכוֹרִים סָבִיב לָהּ תְּעָלָה,

אַךְ הֶקָּטוֹמְבּוֹת נֶחְמָדוֹת לָאֵלִים אֵין הֵמָּה מְבִיאִים.  450

וְהָיְתָה הַחוֹמָה לִתְהִלָּה כָּל־מָקוֹם שָׁם שַׁחַר יַגִּיהַּ;

וְנִשְׁכְּחָה הַחוֹמָה, אֲנִי בָהּ עָמַלְתִּי עִם פֵיבּוֹס־אַפּוֹלוֹן,

אֲשֶׁר בָּנִינוּ בִיגִיעָה לְלָאוֹמֶדּוֹן רַב־הֶחָיִל".

וְזֵאוּס כּוֹנֵס־הֶעָבִים הִתְעַבֵּר, וַיַּעַן וַיֹּאמֶר:

"אוֹיָה־לִּי, מַה אַתָּה אוֹמֵר, מַרְעִיד־הָאָרֶץ הָאַדִּיר!  455

יִפְחַד־לוֹ אַחַד הָאֵלִים מִמַּעֲשֵׂי גְבוּרָה כָאֵלֶּה

אֲשֶׁר אֵין כֹּחוֹ כְכֹחֲךָ אַתָּה וְכִזְרוֹעַ עֻזֶּךָ;

אָמְנָם תְּהִלָּתְךָ עוֹמֶדֶת כָּל־מָקוֹם שָׁם שַׁחַר יַגִּיהַּ.

אַךְ הֵרָגַע: בְּרֶדֶת בְּנֵי הָאֲכַיִּים הַנְּדִיבִים

יְפֵי־הַמַּחְלָפוֹת בַּסְּפִינוֹת וְיָשׁוּבוּ אֶל־אֶרֶץ אֲבוֹתָם, 460

נַפֵּץ תְּנַפֵּץ הַחוֹמָה, וְהוֹרַדְתָּהּ בִּמְצוּלוֹת הַמָּיִם,

וְשַׁבְתָּ וְכִסִּיתָ בַחוֹל עַל־מְבוֹאוֹת הַיָּם כְּבָרִאשׁוֹנָה,

וְהָיָה כְלֹא הָיָה בִנְיָנָם הַנִּשְׂגָּב שֶׁל־בְּנֵי הָאֲכַיִּים".

כָּכָה שׂוֹחֲחוּ הָאֵלִים, נִדְבְּרוּ אִישׁ אֶל־רֵעֵהוּ;

שָׁקְעָה הַחַמָּה, וַיִּשְׁלַם מִפְעָלָם שֶׁל־הָאֲכַיִּים,    465

שָׁחֲטוּ פָרִים וַיֹּאכְלוּ בְתוֹךְ אָהֳלֵיהֶם הַזָּבַח.

וְרַבּוֹת אֳנִיּוֹת תָּבֹאנָה מִלֵּמְנוֹס נוֹשְׂאוֹת הַיָּיִן,

שְׁלָחָן אֶבְנֵאוֹס בֶּן־יָסוֹן, וְיָלְדָה אוֹתוֹ הִפְּסִפִּילָה,

אֵשֶת חֵיק יָסוֹן הַמּוֹשֵׁל הָרוֹעֶה־לְאֻמִּים עֲצוּמִים,

וְאֶשְׁכָּר לִשְׁנֵי בְנֵי אַטְרֵס, אֲגַמֶּמְנוֹן וּמֶנֶּלָּאוֹס,    470

חֶלְקָם לָהֶם אַךְ לְבַדָּם – אֶלֶף הִין מֵי־דְבַשׁ הַמַּתָּת.

יֵינָם קָנוּ בִמְחִיר הָאֲכַיִּים יְפֵי־הַמַּחְלָפוֹת:

אֵלֶּה קָנוּהוּ בִנְחֹשֶׁת, וְאֵלֶּה בְּבַרְזֶל מְנוֹצֵץ,

אֵלֶּה בְעוֹרוֹת בְּקָרִים, וְאֵלֶּה בְפָרִים בְּנֵי בָקָר,

וְאֵלֶּה בַעֲבוּר הָעֲבָדִים, וּמִשְׁתֵּה הַשְּׁמָנִים הֵכִינוּ 475

בְּנֵי הָאֲכַיִּים יְפֵי־הַמַּחְלָפוֹת, כָּל אוֹתוֹ הַלַּיְלָה

לִבָּם הֵטִיבוּ, וְהַטְּרוֹיִים וּבַעֲלי בְרִיתָם – בַּקִּרְיָה;

וְזֶבְס חֲכַם־הַמּוֹעֵצוֹת חָרַשׁ עֲלֵיהֶם הַלַּיְלָה

רָעָה וְהִרְעִים נוֹרָאוֹת, אֵימָה חִוְרָה אֲחָזָתַם,

נָסְכוּ מִסִּפְלָם לָאָרֶץ, וְלֹא עָרַב אִישׁ לִבּוֹ וְשָׁתָה 480

טֶרֶם יִסֹּךְ הַנֶּסֶךְ לְזֶבְס בֶּן־קְרוֹנוֹס הַשַּׂגִּיא.

אַחַר שָׁכְבוּ לָנוּחַ, וּשְׁנָתָם גַּם עָרְבָה עֲלֵיהֶם.


שִׁיר שְׁמִינִי: הַקְּרָב נִפְסַק


אֵאוֹס עֲדוּיַת סוּת־כַּרְכֹּם הִשְׂתָּרְעָה עַל־פְּנֵי כָל־הָאָרֶץ,

וְזֵאוּס מַרְעִים־הָרְעָמִים קָרָא עֲצָרָה לָאֵלִים

לְכֻלָּם עַל־גַּפֵּי רָמוֹת אוֹלִימְפּוֹס הָהָר רַב־הָרָאשִׁים.

נָשָׂא אֲמָרָיו וַיְדַבֵּר, וְכָל הָאֵלִים הֶאֱזִינוּ:

"שִׁמְעוּ, הָאֵלִים, וְאַתֶּן הָאֵלוֹת לִי הַאֲזֵנָּה!     5

הִנֵּה אֲדַבֵּרָה בְאָזְנֵיכֶם כָּל־אֲשֶׁר צִוַּנִי לְבָבִי.

אִשָּׁה מִקֶּרֶב הָאֵלוֹת אוֹ אִישׁ מִן־הָאֵלִים אַל־יֹאמַר

לְנַסּוֹת וּלְהָפֵר עֲצָתִי, כִּי יַחְדָּו תִּשְׁמְעוּ בְקוֹלִי,

לְמַעַן אָחִישָׁה אֲכַלֶּה אֶת־אֲשֶׁר לַעֲשׂוֹת יָזָמְתִּי.

וְהָיָה כִּי אֶרְאֶה הָאֶחָד, הַנִּבְדָּל מִכָּל־בְּנֵי הָאֵלִים, 10

הוֹלֵךְ וְעוֹזֵר לַטְּרוֹיִים אוֹ לַדַּנָּאִים בַּשֶּׁלִי,

הַכֵּה אַכֶּנּוּ, וּבְחֶרְפָּה שׁוֹב יָשׁוּב לְהַר הָאוֹלִימְפּוֹס;

אוֹ אֶתְפְּשֶׂנּוּ וְטִלְטַלְתִּיו לְמַחְשַׁכֵּי טַרְטָרוֹס הָאָיֹם,

הַרְחֵק בְּעִמְקֵי תְהוֹם רַבָּה רוֹבֶצֶת מִתַּחַת לָאָרֶץ,

שַׁעֲרֵי בַרְזֶל וּמִפְתַּן נְחֹשֶׁת יִסְגְּרוּ עָלָיו,    15

עָמְקוֹ מִתַּחַת לְהַדֵס כְּגֹבַהּ שָׁמַיִם מֵאָרֶץ;

יֵדַע וְיִוָּכַח, עַד כַּמָּה עָצַמְתִּי מִכָּל־בְּנֵי הָאֵלִים!

נַסּוּ, בְּנֵי אֵלִים, אִם־יֵשׁ אֶת־נַפְשְׁכֶם לְהִוָּכֵחַ;

אַתֶּם הוֹרִידוּ מִמְּרוֹמֵי רָקִיעַ שַׁרְשֶׁרֶת שֶׁל־זָהָב,

יַחְדָּו אֶחֱזוּ־בָהּ כֻּלְּכֶם, אַתֶּם הָאֵלִים וְהָאֵלוֹת, 20

וְנַסּוּ לְהוֹרִיד מִשָּׁמָיו לָאָרֶץ אֶת־זֵאוּס הָעִזּוּז,

מַנְהִיג הָעוֹלָם וּמְלוֹאוֹ, שָׁוְא תַּחְגְּרוּ עֻזְּכֶם, תִּיגָעוּ!

אוּלָם, אִם־יִיטַב בְּעֵינַי וְאֶרְצֶה לְהַעֲלוֹת אֶתְכֶם, –

אָרִים אֶת־כֻּלְּכֶם בְּיַחַד וְהָאָרֶץ וְהַיַּמִּים עָלֶיהָ;

וְאֶת־הַשַּׁרְשֶׁרֶת אֲקַשֵּׁר לְשֵׁן סֶלַע בְּהַר הָאוֹלִימְפּוֹס, 25

וְהָיְתָה תֵבֵל וּמְלוֹאָהּ נִשָּׂאִים עַל־בְּלִימָה בָאֲוִיר!

הִנֵּה זֶה כֹּחִי וְעָצְמִי, עָצַמְתִּי עַל־אֵל וְעַל־אָדָם".

כָּכָה הִבִּיעַ; וְהֵמָּה הֶחֱרִישׁוּ, נֶאֶלְמוּ דוּמִיָּה,

תְּמֵהִים מִשְׁתָּאִים לִדְבָרָיו, כִּי דְבַר־מוֹשֵׁל יָצָא מִלְּפָנָיו.

לוֹ אֲמָרֶיהָ הֵשִׁיבָה אַתֵּנָה כְחֻלַּת־הָעָיִן:    30

"זֶבְס בֶּן־קְרוֹנוֹס אָבִינוּ, הוֹי, מוֹשֵׁל הַמּוֹשְׁלִים הָעֶלְיוֹן!

הִנֵּה עֵינֵינוּ הָרוֹאוֹת, כִּי אֵין שַׂגִּיא־כֹחַ כָּמוֹךָ;

אוּלָם נַפְשֵׁנוּ דוֹאֶבֶת לְרוֹמֵי־הַחֲנִית בַּדַּנָּאִים:

כָּלְתָה אֲלֵיהֶם הָרָעָה, וְהֵמָּה נְמַקִּים בַּגְּזֵרָה.

נַחְדֹּל מִן־הַמִּלְחָמָה, כַּאֲשֶׁר צִוִּיתָ עָלֵינוּ,  35

אֶפֶס נִיעַץ הָעֵצָה הַטּוֹבָה לִבְנֵי הָאַרְגֵּאִים,

וְלֹא יִכָּרְתוּן כֻּלָּהַם, כִּי אַתָּה קָצַפְתָּ עֲלֵיהֶם".

וְזֶבְס מְכַנֵּס־הֶעָבִים שָׂחַק בִּנְעִימוּת וַיַּעַן:

"בִּתִּי הַחֲבִיבָה, הִתְאוֹשְׁשִׁי, הוֹי טְרִיטוֹגֶנֵּיָה, כִּי אָמְנָם

מִלִּים הוֹצֵאתִי בְחָפְזִי וְאֵלַיִךְ אָאִירָה אֶת־פָּנָי".  40

כָּכָה הִבִּיעַ וַיֶּאֱסֹר לְרִכְבּוֹ אֶת־סוּסָיו הַמְּהִירִים

בַּעֲלֵי פַרְסוֹת הַנְּחֹשֶׁת, עֲטוּרֵי רַעְמוֹת הַזָּהָב,

לָבַשׁ מְעִיל כֶּתֶם לִבְשָׂרוֹ, וַיִּקַּח הַמַּגְלָב הַיָּפֶה,

מַעֲשֵׂה זָהָב לְתִפְאָרָה וַיַּעַל בְּכִסֵּא הָרָכֶב.

הֵנִיף אֶת־שׁוֹטוֹ וַיִּדְפֹּק הַסּוּסִים, וַיְמַהֲרוּ בְרָצוֹן 45

חִישׁ בֵּין הָאָרֶץ וּבֵין הַשָּׁמַיִם הַזְּרוּעִים כּוֹכָבִים.

בָּא וְהִגִּיעַ לְאִידָה, הַר רַב־מַעְיָנִים וְרַב־צָיִד,

עַד שִׂיא גַרְגָּרוֹן, שָׁם יֵשׁ לוֹ מִזְבַּח־נִיחוֹחַ וְחֹרְשָׁה.

שָׁם גַּם עָצַר בַּסּוּסִים אֲבִי בְנֵי הָאֵלִים וְהָאָדָם,

הִתִּיר הַסּוּסִים מֵרִכְבּוֹ וַיָּסֶךְ עַב־עָנָן עֲלֵיהֶם;  50

יָשַׁב עַל־גַּפֵּי מְרוֹם־אֶרֶץ, מִתְגָּאֶה עַל־רֹב תְּהִלָּתוֹ,

הִשְׁקִיף עַל־קִרְיַת הַטְּרוֹיִים וְעַל־סְפִינוֹת חֵיל הָאֲכַיִּים.

וְכָל־הָאֲכַיִּים יְפֵי־הַמַּחְלָפוֹת נֶחְפָּזִים וְעוֹרְכִים

סְעוּדָה בְאָהֳלֵיהֶם וְשָׂמִים עֲלֵיהֶם מַדֵּיהֶם.

אוּלָם הַטְּרוֹיִים גַּם־הֵמָּה, וְאִם הָיוּ מְעַטִּים, הִזְדַּיְנוּ 55

בְּאִלְיוֹס הַקְּדוֹשָׁה, אַךְ נַפְשָׁם בָּם לִהֲטָה צֵאת לִקְרַאת נָשֶׁק,

אָכַף עֲלֵיהֶם הַהֶכְרָח, וְעַל־טַפָּם וּנְשֵׁיהֶם נִלְחָמוּ.

נִפְתְּחוּ כָל־שַׁעֲרֵי הַקִּרְיָה, וַיִּפְרֹץ הָעָם מִן־הַחוֹמוֹת,

חֵיל פָּרָשִׁים וְרַגְלִים, וַתֵּהֹם הָאָרֶץ לְקוֹלָם.

וְהֵמָּה כִּי נִפְגְּשׁוּ יַחְדָּו, הִתְלַכְּדוּ בַמָּקוֹם הָאֶחָד, 60

נִפְגְּשׁוּ עוֹרוֹת שֶׁל־פָּרִים, כִּידוֹנִים וְגִבּוֹרִים אַדִּירִים

עוֹטֵי־שִׁרְיוֹנוֹת־נְחֹשֶׁת; מָגִנֵּי־גַבְנֻנִּים בְּמָגִנִּים

זֶה בָּזֶה פָגְעוּ, הִתְרוֹצְצוּ, וַתֵּהֹם הָאָרֶץ לְקוֹלָם.

עָלוּ קוֹל עֲנוֹת גְּבוּרָה עִם־קוֹל עֲנוֹת חֲלוּשָׁה וּנְאָקָה,

קוֹלוֹת הֲרוּגִים וְהוֹרְגִים, וְהָאָרֶץ נִמְלְאָה דָמִים.  65

עַד שֶׁהַצְּפִירָה בְהִלָּהּ וְהוֹלֵךְ וְגָדוֹל יוֹם קָדוֹשׁ,

עוֹפְפוּ חִצֵּיהֶם שֶׁל־אֵלֶּה וְאֵלֶּה, וְנָפְלוּ חֲלָלִים;

וּכְשֶׁהִגִּיעָה הַחַמָּה עַד־אֶמְצַע שָׁמַיִם, וַיִּקַּח

זֶבְס אֶת־מֹאזְנֵי הַזָּהָב וַיָּשֶׂם עֲלֵיהֶם גּוֹרָלוֹת,

פּוּר הָאֲבַדּוֹן וְהַמָּוֶת, הָאֶחָד לְפָרָשֵׁי הַטְּרוֹיִים  70

וְאֶחָד הַפּוּר לָאֲכַיִּים חֲגוּרֵי־שִׁרְיוֹנוֹת־הַנְּחֹשֶׁת;

אָחַז בָּאֶמְצַע, הֵנִיפָם, וַיִּכְבַּד יוֹם־דִּין הָאֲכַיִּים.

גּוֹרַל בְּנֵי הָאֲכַיִּים כִּי נָגַע בָּאָרֶץ הַפּוֹרָה,

וְגוֹרַל חֵיל־טְרוֹיָה קָפַץ וְנָסַק מֶרְחֲבֵי שָׁמָיִם.

הִרְעִים עֲלֵיהֶם בְּכֹחַ מִתּוֹעֲפוֹת אִידָה וַיָּטֶל  75

בָּרָק לוֹהֵט בְּעַם הָאֲכַיִּים; וְהֵמָּה נְבְהָלוּ,

רָאוּ, וְאֵימָה חִוֶּרֶת וּפַחַד אֲחָזוּם כֻּלָּהַם.

נָפַל לֵב אִידוֹמֶנֵּס, וְלֹא־קָם רוּחַ בַּאֲגַמֶּמְנוֹן,

גַּם הָאָיַסִּים הַשְּׁנַיִם הָעוֹבְדִים לְאָרֵס נָמוֹגוּ;

נוֹתַר אַךְ־נֶסְטוֹר הַפָּרָשׁ, מָגִנָּם שֶׁל־הָאֲכַיִּים,  80

נוֹתַר לְבַדּוֹ וְעַל־אַפּוֹ, כִּי חֵץ שָׁנוּן מָחַץ אֶת־סוּסוֹ,

חֵץ אֲלֶכְּסַנְדְּרוֹס, הוּא בַעַל הֶלֶּנָּה יְפַת־הַמַּחְלָפוֹת,

פָּגַע בְּגֹבַהּ גֻּלְגָּלְתּוֹ, בַּמָּקוֹם שָׁם יַתְחִיל לִצְמֹחַ

שְׂעַר רַעְמַת סוּס, וְהַמָּקוֹם יֵשׁ בּוֹ סַכָּנָה בְיוֹתֵר.

סָרַר הַסּוּס וַיִּתְנַשֵּׂא, כִּי נִנְעַץ חֵץ זֶה בְמֹחוֹ,  85

פִּרְכֵּס מֵעָצְמַת מַכְאוֹבוֹ וּבִלְבֵּל אֶת־יֶתֶר הַסּוּסִים.

עַד שֶׁהַזָּקֵן נֶחְפָּז לְהָתֵז בְּחַרְבּוֹ הַמּוֹשְׁכוֹת,

וְהִנֵּה סוּסָיו הַמְּהִירִים שֶׁל־הֶקְטוֹר הַבָּא הִדְבִּיקוּהוּ

בְּסַעַר הַקְּרָב, וּבָרֶכֶב מִתְנוֹסֵס הָרַכָּב הַגִּבּוֹר.

וְהָיָה הַזָּקֵן לְאוֹבֵד וְהוֹצִיא נִשְׁמָתוֹ, אִלּוּלֵא  90

רָאֹה רָאָהוּ בַקְּרָב דִּיאוֹמֵדֵס הַקּוֹרֵא־בְחָיִל.

רָאָה וּבְקוֹלוֹ הֵרִיעַ לָאִישׁ אוֹדִיסֵס וַיְעוֹדְדֵהוּ:

"בֶּן־לָאֶרְטֵס הַנָּבוֹן מִזַּרְעוֹ שֶׁל־זֶבְס, לְאָן תָּנוּס?

עֹרֶף פָּנִיתָ כְיָרֵא וּכְרַךְ־לֵב הַנָּס עִם־הֶהָמוֹן!

רְאֵה פֶּן־יִנְעַץ אִישׁ כִּידוֹנוֹ בְגַבְּךָ בְנוּסֶךָ.  95

הָבָה נוֹשִׁיעַ לַזָּקֵן וּנְגָרֵשׁ הַגֶּבֶר הָאָיֹם!"

כָּכָה שָׂח; וְלֹא שָׁמַע אוֹדִיסֵס הָאִישׁ רַב־הַתְּלָאוֹת,

נֶחְפָּז עָשָׂה אֶת־דַּרְכּוֹ אֶל־הָאֳנִיּוֹת הַקְּמוּרוֹת.

הָלַךְ בֶּן־טִידֵס, וְאִם־כִּי לְבַדּוֹ, אֶל־בֵּין־הַחֲלוּצִים,

קָרַב וְעָמַד עִם־סוּסֵי מִרְכֶּבֶת בֶּן־נֵלֵס הַיָּשִׁישׁ.  100

נָשָׂא אִמְרָתוֹ וַיֹּאמֶר וַיְדַבֵּר אֶת־אִמְרֵי הַכָּנָף:

"אָמְנָם, הַזָּקֵן, הֵצִיקוּ לְךָ הַגִּבּוֹרִים הַנְּעָרִים,

כֹּחֲךָ תַשׁ כְּבָר, זִקְנוּתְךָ הִכְבִּידָה אַכְפָּהּ עָלֶיךָ;

חָלַשׁ נַעַרְךָ מְשָׁרְתֶךָ, וְסוּסֶיךָ עֲיֵפֵי מִלְחָמָה;

צְלַח וְעֲלֵה בְמוֹ־רִכְבִּי, וְרָאוּ עֵינֶיךָ, מַה־טֹּבוּ  105

סוּסָיו שֶׁל־טְרוֹס אֲשֶר לָמְדוּ לְמַהֵר וְלָטוּשׂ בַּמִּישׁוֹר,

דּוֹהֲרִים הֵנָּה וָהֵנָּה, הֵן בְּרָדְפָם וְהֵן בְּהִמָּלְטָם!

גְּזַלְתִּים לְפָנִים מֵאֵת אֵינֵיאַס הַמֵּפִיץ־בַּלָּהוֹת.

אוּלָם לָאֵלֶּה יִדְאֲגוּ הַנְּעָרִים הַמְּשָׁרְתִים, וְאָנוּ

נִרְכַּב עַל־סוּסַי וְנֵצֵא כְנֶגֶד פָּרָשֵׁי הַטְּרוֹיִים, 110

וְיֵדַע גַּם הֶקְטוֹר, כִּי זוֹעֵם כִּידוֹנִי הַקָּשֶׁה בְכַפִּי".

כָּכָה הִבִּיעַ; וַיִּשְׁמַע פָּרָשׁ גֶּרֵנְיָה בְקוֹלוֹ.

אוּלָם שְׁנֵי נְעָרָיו מְשָׁרְתָיו אַמִּיצֵי הַלֵּב, אֶבְרִימֶדּוֹן

גִּבּוֹר הַקְּרָב וּסְתֶּנֶּלּוֹס, דָּאֲגוּ לְסוּסָיו שֶׁל־נֶסְטוֹר;

וְהֵם שְׁנֵיהֶם מִהֲרוּ וְעָלוּ בְרִכְבּוֹ שֶׁל־דִּיאוֹמֵדֵס.  115

תָּפַשׂ אָז נֶסְטוֹר בְּיָדָיו הַמּוֹשְׁכוֹת הַנּוֹצְצוֹת, וַיִּדְפֹּק

בְּשׁוֹטוֹ הַסּוּסִים וְחִישׁ קַל הִגִּיעוּ עַד רִכְבּוֹ שֶׁל־הֶקְטוֹר.

הֵנִיף בֶּן־טִידֵס חֲנִיתוֹ וַיְכוֹנְנָהּ אֶל־הֶקְטוֹר וַיָּטֶל;

הֶחֱטִיא אֶת־הַמַּטָּרָה וַיַּךְ אֶת־מְשָׁרְתוֹ רַכָּבוֹ,

אֶת אֵנִיאוֹפֵּס, אֶת־בְּנוֹ שֶׁל־תֵּבַּיּוֹס, הַגִּבּוֹר הָאַמִּיץ, 120

אוֹחֵז בַּמּוֹשְׁכוֹת, וְחָלַף הַחֵץ אֶת־חָזֵהוּ עַל־דַּדּוֹ.

נָפַל מֵרִכְבּוֹ לָאָרֶץ, וְסוּסָיו מְהִירֵי־הָרֶגֶל

סָעֲרוּ נִרְתְּעוּ אָחוֹר; כֹּחוֹ עֲזָבוֹ וְרוּחוֹ.

דָּאֲבָה נַפְשׁוֹ שֶׁל־הֶקְטוֹר לְנַעֲרוֹ הַנּוֹהֵג בְּסוּסָיו;

אַךְ גַּם בְּאָבְלוֹ לְרֵעוֹ עֲזָבוֹ בַמָּקוֹם שָׁם שָׁכַב,  125

חִפֵּש וְתָר אַחֲרֵי רַכָּב לְסוּסָיו, אִישׁ גִּבּוֹר מִלְחָמָה.

וְאָמְנָם לֹא חָסְרוּ הַסּוּסִים עֵת רַבָּה רַכָּבָם; כִּי מַהֵר

מָצָא אֶת־בְּנוֹ שֶׁל־אִיפִיטוֹס, אֶת אַרְכֶפְּטוֹלֶמּוֹס הַגִּבּוֹר,

צִוָּה לוֹ לַעֲלוֹת בְּרִכְבּוֹ וַיִּמְסֹר בְּיָדָיו הַמּוֹשְׁכוֹת.

שׁוֹאָה עַל־שׁוֹאָה אָז בָּאָה, וְקָרוּ עֲלִילוֹת נוֹרָאוֹת, 130

וְהָיוּ הַטְּרוֹיִים נֶהְדָּפִים כְּעֵדֶר הַטְּלָאִים אִלְיוֹנָה,

לוּלֵא הֵצִיץ בָּם זֵאוּס אֲבִי כָל־הָאֵלִים וְהָאָדָם.

הִרְעִים אֲיֻמּוֹת בַּמְּרוֹמִים וַיָּטֶל הַבָּרָק הָאָיֹם

אַרְצָה אֶל־רַגְלֵי הַסּוּסִים לְרִכְבּוֹ שֶׁל־דִּיאוֹמֵדֵס;

לַבַּת אֵשׁ־זְוָעוֹת הִתְפָּרְצָה, וְאֵש גָּפְרִית בּוֹעֶרֶת עָלָתָה, 135

לָבְשׁוּ סוּסָיו חֲרָדוֹת, אֶל־תַּחַת הָרֶכֶב נִרְתָּעוּ.

נִשְׁמְטוּ מִיָּדָיו שֶׁל־נֶסְטוֹר הַמּוֹשְׁכוֹת הַנּוֹצְצוֹת, וְנִבְהַל,

לִבּוֹ כִי נָפַל בְּקִרְבּוֹ, וַיֹּאמֶר אֶל־דִּיאוֹמֵדֵס:

"הוֹי, בֶּן־טִידֵס, הֲפָךְ־נָא סוּסֶיךָ תְמִימֵי־הַפַּרְסָה.

אָכֵן הֲטֶרֶם תִּתְבּוֹנֵן, כִּי זֶבְס לֹא־חֲנָנְךָ הַתְּשׁוּעָה?  140

יוֹם זֶה יוֹם תְּשׁוּעָה לְהֶקְטוֹר, וְלוֹ צִוָּה קְרוֹנְיוֹן הַתְּהִלָּה;

אוּלַי מָחָר יְכַבְּדֵנוּ וְיִרְצֵנוּ, אִם־יִיטַב בְּעֵינָיו;

אֶפֶס אֵין אִישׁ אֲשֶׁר יוּכַל לְהָפֵר עֲצָתוֹ שֶׁל־זֵאוּס,

גַּם הַגִּבּוֹר בָּעָם, כִּי הוּא שַׂגִּיא־כֹחַ וְכֹל־יָכוֹל".

עָנָה לוֹ דִיאוֹמֵדֵס הַקּוֹרֵא־בְחַיִל וַיֹּאמֶר:  145

"אָכֵן, הַיָּשִׁישׁ, בְּצֶדֶק דִּבַּרְתָּ, דְּבָרֶיךָ נְכוֹנִים!

אֲבָל מַה־דָּאֲבָה נַפְשִׁי, וְלִבִּי בְקִרְבִּי מַה־יִּכְאַב,

יַעַן כִּי כֵן יֹאמַר הֶקְטוֹר וּבְקֶרֶב הַטְּרוֹיִים יִתְאַמָּר:

נִבְעַת בֶּן־טִידֵס מִפָּנַי וַיָּנָס בַּדֶּרֶךְ לַסְּפִינוֹת.

כָּכָה יִתְהַלָּל; וְלוּ פָצְתָה־לִי פִיהָ הָאָרֶץ לְבָלְעֵנִי!" 150

הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:

"הוֹי, בֶּן־טִידֵס הַנָּבוֹן, שַׁלָּמָה תְדַבֵּר הַדְּבָרִים!

וְהָיָה אִם־גַּם יֹאמַר הֶקְטוֹר רַךְ־לֵב אַתָּה וְכֹחֲךָ רָפֶה,

לֹא יַאֲמִינוּ הַטְּרוֹיִים, לֹא יִשְׁמְעוּ לוֹ הַדַּרְדַּנִּים,

אַף לֹא נְשֵׁי אַנְשֵׁי טְרוֹיָה הַנְּדִיבִים כָּל־נוֹשְׂאֵי־הַמָּגֵן, 155

אֲשֶׁר אַלּוּפֵי נְעוּרֵיהֶן הִשְׁלַכְתָּ עוֹלַלְתָּ בֶעָפָר".

כָּכָה אָמַר וַיַּהְפֹּךְ הַסּוּסִים הַמְּהִירִים לִבְרֹחַ

בְּסַעַר הַקְּרָב וּבַמְּהוּמָה; וְהֶקְטוֹר וְהַטְּרוֹיִים מְרִיעִים,

קוֹרְאִים אַחֲרֵיהֶם בְּחַיִל וְיוֹרִים חִצֵּיהֶם הַמְמָרְרִים.

וְהֶקְטוֹר הָעִזּוּז מְנוֹפֵף־הַקּוֹבַע מֵרִיעַ וְאוֹמֵר:   160

"הִרְבּוּ הֶעֱרִיצוּךָ, בֶּן־טִידֵס, פָּרָשֵׁי דַנָּאִים,

פִּנּוּ לְךָ מָקוֹם בְּרֹאשָׁם, כִּבְּדוּךָ בִנְתָחִים וְכוֹס מְלֵאָה;

עַתָּה יָבוּזוּ פָנֶיךָ, כִּי הִנֵּה לְאִשָּׁה הָיִיתָ.

כְּלַךְ־לְךָ, יַלְדָּה חֲרֵדָה! לְעוֹלָם לֹא־תִשְׂגַּב־מִמֶּנִּי,

וּבְמִגְדָּלֵינוּ לֹא־תַעַל וְלֹא־תִנְהַג נָשֵׁינוּ בַשֶּׁבִי   165

אֶל־סְפִינוֹתֶיךָ; אָנֹכִי אַשְׁכִּימָה לְהוֹרִידְךָ בוֹר־שָׁחַת!"

כָּכָה שָׂח; וּבֶן־טִידֵס בְּלִבּוֹ בוֹ נִצִּים שְׂעִפָּיו,

אוּלַי יַהְפּךְ אֶת־סוּסָיו וְיֶאֱסֹר הַקְּרָב עִם־מְשַׂנְאוֹ.

שָׁלֹשׁ פְּעָמִים כֵּן נִמְלַךְ בְּלִבּוֹ וְנוֹעַץ בְּכִלְיוֹתָיו,

שָׁלֹשׁ פְּעָמִים גַּם הִרְעִים מִמְּרוֹמֵי הַר־אִידָה בֶן־קְרוֹנוֹס, 170

אוֹת לְאַנְשֵׁי טְרוֹיָה, כִּי לָמוֹ נְכוֹנָה תוּשִׁיָּה בַלָּחֶם.

וְהֶקְטוֹר מֵרִיעַ וְקוֹרֵא בְחַיִל וּמְעוֹדֵד הַטְּרוֹיִים:

"טְרוֹיִים, לִיקִיִּים וְדַרְדַּנִּים, אוֹסְרֵי מִלְחָמָה בֶחָרֶב!

חִזְקוּ וִהְיוּ לַאֲנָשִׁים, זִכְרוּ אֶת־סַעַר־הַגְּבוּרָה!

עֵינַי הָרוֹאוֹת, כִּי קְרוֹנְיוֹן נָתַן־לִי בְחַסְדּוֹ הַתְּשׁוּעָה, 175

תְּהִלָּה בָאָרֶץ, וְכָלְתָה הָרָעָה לִבְנֵי הַדַּנָּאִים;

וְהֵם הַבּוֹעֲרִים הִתְחַכְּמוּ וַיִּבְנוּ הַחוֹמוֹת הָרָפוֹת,

חוֹמוֹת שֶׁאֵין בָּהֶן מַמָּשׁ, כִּי לֹא תַעֲמֹדְנָה בְּפָנָי;

סוּסַי יְדַלְּגוּ בְנָקֵל מֵעַל אוֹתָהּ תְּעָלָה חָפָרוּ.

וְהָיָה כַּאֲשֶׁר אַגִּיעַ עַד־פְּנֵי הָאֳנִיּוֹת הַקְּמוּרוֹת,  180

זִכְרוּ וְאַל־תִּשְׁכְּחוּ לְהָבִיא הָאֵשׁ הָאוֹכֶלֶת, וְאַצִּית

אֵשׁ בָּאֳנִיּוֹת הַקְּמוּרוֹת וְאוֹתָם אַכְרִיעַ לַטֶּבַח,

אֶת הָאַרְגֵּאִים הַנְּבוּכִים בֶּעָשָׁן עַל־יַד סְפִינוֹתֵיהֶם".

כָּכָה הִבִּיעַ, וַיְדַבֵּר בְּאָזְנֵי הַסּוּסִים וַיֹּאמֶר:

"כְּסַנְתּוֹס, פּוֹדַרְגּוֹס, וְאֵיתּוֹן, וְאַתָּה, הוֹי, לַמְפּוֹס הַנָּאֶה! 185

גִּמְלוּ־לִי חַסְדְּכֶם עָתָּה, וְהָיָה שִׁלּוּמִים לִי חֵלֶף

גֹּדֶל עֲמַל אַנְדְּרוֹמָכָה בַּת־אֵאֶטְיוֹן הַנָּדִיב,

אֲשֶׁר הִקְדִּימָה וְזֵרְתָה לָכֶם אֶת־הַחִטִּים הַמְּתוּקוֹת,

מָזְגָה גַּם יַיִן לָכֶם, וְתִשְׁתּוּ מִמֶּנּוּ לִרְצוֹנְכֶם,

טֶרֶם שֶׁמָּזְגָה לִי, וְאִם־בַּעַל נְעוּרֶיהָ אָנֹכִי.  190

מַהֲרוּ חוּשׁוּ וְהַשִּׂיגוּם, וְנִשָּׂא מָגִנּוֹ שֶׁל־נֶסְטוֹר,

אֲשֶׁר תְּהִלָּתוֹ הִרְקִיעָה לִמְרוֹמֵי שַׁחַק, וְאוֹמְרִים

עַל־זֶה הַמָּגֵן, כִּי כֻלּוֹ זָהָב- גַּם־הוּא גַּם יְדוֹתָיו,

נְנַצֵּל גַּם־אֵת דִּיאוֹמֵדֵס הַפָּרָשׁ וְנִפְרֹק מִכְּתֵפָיו

אֵת סוֹחֶרֶת תִּפְאַרְתּוֹ, שֶׁעָשָׂה הֵפֵיסְטוֹס בְּחָכְמָה. 195

וְאִלּוּ נָשָׂאנוּ שְׁנֵי אֵלֶּה – תִּקְוָתִי אֲנִי, עוֹד הַלַּיְלָה

יֵרֵד כָּל־חֵיל הָאֲכַיִּים בַּסְּפִינוֹת וְיַפְלִיג בַּיַּמִּים".

כָּכָה הִתְפָּאֵר וַיְדַבֵּר; וְהֵרָה הַגְּבִירָה הִתְאַנְּפָה,

זָזָה עַל־כִּסְאָהּ – וַיִּרְגְּזוּ מוֹסְדוֹת אוֹלִימְפּוֹס הַנִּשָּׂא;

דִּבְּרָה בְאָזְנֵי פּוֹסֵידוֹן, הָאֵל גְּדָל־הַכֹּחַ, וַתֹּאמֶר:  200

"אוֹיָה־לִּי, מַרְגִּיז־הָאָרֶץ, הַמּוֹשֵׁל הַנֶּאְדָּר! הַאֻמְנָם

לִבְּךָ לֹא יִכְאַב בְּקִרְבְּךָ לִבְנֵי הַדַּנָּאִים הַכָּלִים?

וְהֵמָּה מַקְרִיבִים לְךָ מְנָחוֹת בְּהֶלִּיקָה וּבְאֵיגֵי,

רַבּוֹת וִיקָרוֹת; וְאַתָּה חוֹנְנֵם וּתְנָה לָּמוֹ תְשׁוּעָה.

וְלוּ אַךְ חָפַצְנוּ אֲנַחְנוּ, הָעוֹזְרִים אֶת־חֵיל הַדַּנָּאִים, 205

לַהֲדֹף מַעַרְכוֹת הַטְּרוֹיִים וּלְהָפֵר עֲצָתוֹ שֶׁל־זֵאוּס, -

הֵן בַּעֲטֹף לִבּוֹ יֵשֵׁב לְבָדָד בֶּן־קְרוֹנוֹס בְּהַר־אִידָה".

אָנַף פּוֹסֵידוֹן הַמּוֹשֵׁל מַרְגִיז־הָאָרֶץ וַיַּעַן:

"הֵרָה מְדַבֶּרֶת הֶעָתָק, הוֹי, מַה־זֶּה תַּבַּעְנָה שְׂפָתָיִךְ?

לִבִּי לֹא יַשִּׁיאֵנִי לְהֵאָבֵק עִם־זֵאוּס עִם־קְרוֹנְיוֹן,  210

וְלוּ גַם בְּעוֹזְרַי כָּל־יֶתֶר הָאֵלִים, כִּי חָזַק מִמֶּנּוּ!,

הֵמָּה נִדְבְּרוּ כָכָה אִישׁ אֶל־רֵעֵהוּ; וְהַכִּכָּר,

אֲשֶׁר בֵּין הָאֳנִיּוֹת וּבֵין הַתְּעָלָה לַחוֹמָה,

מָלְאָה הֲמוֹנִים, בָּם סוּסִים וּגְבָרִים נוֹשְׂאֵי־מָגִנִּים

צְפוּפִים וּדְחוּקִים; כִּי דְחָקָם הַגִּבּוֹר הַנִּמְשָׁל־לְאָרֵס, 215

הֶקְטוֹר בְּנוֹ שֶׁל־פְּרִיאַמּוֹס, כִּי זֵאוּס חֲנָנוֹ הַתְּהִלָּה.

וְלוּלֵא הֵעִירָה אָז הֵרָה הַגְּבִירָה אֶת־לֵב אֲגַמֶּמְנוֹן

לְעוֹדֵד אֶת־חֵיל הָאֲכַיִּים – וּבְעַצְמוֹ לֹא־נָח וְלֹא־שָׁקַט,-

וְאָחֲזָה אֵשׁ בָּאֳנִיּוֹת הַקַּלּוֹת, וְהָיוּ לָהּ לְמַאֲכָל.

נֶחְפַּז עָבַר בַּמַּחֲנֶה בֵּין אָהֳלֵי בְּנֵי הָאֲכַיִּים   220

וּסְפִינוֹתֵיהֶם, וּבְיָדָיו הַחֲזָקוֹת מְעִיל הָאַרְגָּמָן,

קָרַב וְעָמַד עַל־יַד הָאֳנִיָּה הַגְּדוֹלָה וְהַשְּׁחוֹרָה

שֶׁל־אוֹדִיסֵס – וְהִיא בָאֶמְצַע – כִּי יִשְׁמְעוּ אֵלֶּה וְאֵלֶּה

קוֹלוֹ בְקָרְאוֹ עַד אָהֳלֵי אָיַס הָאִישׁ בֶּן־טֶלַּמּוֹן

וְאָהֳלֵי אֲכִילֵס, שֶׁהֵם סְפִינוֹתֵיהֶם הִסִּיעוּ לַקְּצָווֹת,  225

יַעַן כִּי בָטְחוּ בְרוּחַ גְּבוּרָתָם וּזְרוֹעַ יְמִינָם;

הִרְעִים בְּקוֹלוֹ וַיִּקְרָא בְאָזְנֵי כָל־צְבָא הַדַּנָּאִים:

"בּוֹשׁוּ וְהִכָּלְמוּ, בְּנֵי אַרְגּוֹס הַנִּקְלִים, וְאִם־תָּאָרְכֶם יָפֶה!

אֵי־גְבוּרָתֵנוּ אָמַרְנוּ: מִי יִדְמֶה לָּנוּ, מִי יִשְׁוֶה?

אֵלֶּה דִבְרֵיכֶם בְּלֵמְנוֹס, שָׁם הִתְפָּאַרְתֶּם בְּפִיכֶם  230

בַּאֲכָלְכֶם בְּשַׂר־פָּרִים גְּבוֹהֵי־קַרְנַיִם לִרְצוֹנְכֶם,

וְיַיִן שְׁתִיתֶם מִסֵּפֶל אַדִּירִים מָלֵא עַד־שְׂפָתוֹ,

לֵאמֹר: בְּמֵאָה, בְּמָאתַיִם בְּנֵי טְרוֹיָה יֵצֵא וְיִלָּחֵם

אִישׁ מֵאִתָּנוּ; וְעַתָּה אֵין אִישׁ עוֹמֵד בִּפְנֵי הָאֶחָד.

הֶקְטוֹר, אֲשֶׁר בִּמְהֵרָה יְשַׁלַּח בָּאֵשׁ הָאֳנִיּוֹת.  235

זֶבְס אָבִינוּ, אֶת־מִי מִן־הַמְּלָכִים הַגְּדוֹלִים יִסַּרְתָּ

בְּרָעָה כָזֹה וַתְּחַסְּרֵהוּ תְהִלָּתוֹ הַגְּדוֹלָה בָאָרֶץ?

בְּחַיַּי אֲנִי לֹא פָסַחְתִּי עַל־אֶחָד מִכָּל־מִזְבְּחוֹתֶיךָ

הַנֶּהְדָּרִים בְּלֶכְתִּי בַסְּפִינָה מְרֻבַּת־הַמְּשׁוֹטִים,

פֶּדֶר שׁוֹר־פָּר וּכְרָעַיִם שָׂרַפְתִּי עַל־כֻּלָּם, לֹא חַסְתִּי, 240

יַעַן כִּי נִכְסְפָה נַפְשִׁי לְהַחֲרִיב אֶת־טְרוֹיָה הַבְּצוּרָה.

אָנָא חָנֵּנִי, אָבִינוּ, עֲשֵׂה שֶׁאֱלָתִי הַפָּעַם:

לוּ אַךְ נִמָּלֵט מִמָּוֶת וּנְחַלֵּץ נַפְשֵׁנוּ מֵרָעָה,

אַל־נָא תְהִי בָאֲכַיִּים יַד אַנְשֵׁי טְרוֹיָה לְכַלּוֹתָם!"

כָּכָה הִבִּיעַ; וְרִחֲמוֹ זֶבְס, כִּי רָאָה וְהוּא בוֹכֶה,  245

נָתַן לוֹ אוֹת, כִּי יִנָּצֵל הָעָם וְלֹא יֹאבַד בְּעָנְיוֹ.

שָׁלַח לוֹ נֶשֶׁר גְּדָל־אֵבֶר, הַנַּעֲלָה בְצִפֳּרֵי־הַנַּחַשׁ,

וְעָפְרַת־אַיָּלִים בְּצִפָּרְנָיו, עָפְרָה בַת־צְבִיָּה שְׁלוּחָה;

וְהִשְׁלִיךְ הָעָפְרָה מִנֶּגֶד לַבָּמָה הַנָּאָה, עָלֶיהָ

קִטְּרוּ חֵיל הָאֲכַיִּים לְזֵאוּס מְגַלֵּה־הָרָזִים. 250

רָאוּ הַצִּפּוֹר הַבָּאָה מֵאֵצֶל בֶּן־קְרוֹנוֹס, הִתְאַזְּרוּ

עֹז הָאֲכַיִּים וְשׁוּב הִשְׂתָּעֲרוּ שׁוֹאֲפִים קְרָבוֹת.

אֶפֶס בְּכָל־הַדַּנָּאִים, וְאִם־רַבִּים הָיוּ, אֵין אָדָם,

אֲשֶׁר יִתְפָּאֵר, כִּי צָלַח בְּסוּסָיו הַמְּהִירִים הַתְּעָלָה,

קִדֵּם וְעָבַר עַל־בְּנוֹ שֶׁל־טִידֵס וְאָסַר מִלְחָמָה, –  255

הוּא הָיָה רִאשׁוֹן לְהָמִית אִישׁ טְרוֹיִי חֲגוּר כְּלֵי מִלְחָמָה,

אֶת אֲגֶלָּאוֹס בֶּן־פְרַדְמוֹן. זֶה הוֹפֵךְ אֶת־סוּסָיו לִבְרֹחַ,

נָעַץ בּוֹ רָמְחוֹ בְגַבּוֹ, בָּאֶמְצַע בֵּין שְׁתֵּי הַכְּתֵפָיִם,

קֵינוֹ עֲבָרוֹ וַיֵּצֵא בְאֶמְצַע חָזֵהוּ מִלְּפָנָיו.

נָפַל מֵרִכְבּוֹ לָאָרֶץ, וְצִלְצְלוּ עָלָיו כָּל־כֵּלָיו.  260

אַחֲרָיו הֶחֱרוּ פָרְצוּ גַם־שְׁנֵי בְנֵי אַטְרֵס הָאַחִים,

הֶחֱרוּ פָרְצוּ גַם־שְׁנֵי הָאָיַסִּים שַׂגִּיאֵי־הַכֹּחַ,

פָּרַץ גַּם אִידוֹמֵנֵס וְאַחֲרָיו גֶּבֶר עֲמִיתוֹ,

הוּא מֵרִיאוֹנֵס הַנִּמְשָׁל־לְאָרֵס הַהוֹרֵג־בַּגְּבָרִים,

אַחֲרָיו בָּא אֶבְרִיפִּילוֹס, בֶּן נֶהְדָּר לְאָבִיו אֶבְאֵימוֹן.  265

תְּשִׁיעִי הוֹפִיעַ בָּא טֶבְקְרוֹס דּוֹרֵךְ אֶת־קַשְׁתּוֹ הַגְּמִישָׁה,

מִהֵר וְעָמַד לוֹ אַחַר צִנָּתוֹ שֶׁל־בְּנוֹ שֶׁל־טֶלַּמּוֹן.

וְהָיָה מִדֵּי יָרִים אָיַס הַצִּנָּה, וְנִבַּט הַגִּבּוֹר,

יָחוּש יִתְבּוֹנֵן בֶּהָמוֹן וְשָׁלַח אֶת־חִצּוֹ בָאֶחָד,

וְנָפַל הַלָּז מִתְבּוֹסֵס בְּדָמָיו וְנָפַח אֶת־רוּחוֹ;  270

וְטֶבְקְרוֹס יָשׁוּב וְנִסְתַּר אֲחוֹרֵי הַצִּנָּה כְיֶלֶד

חוֹסֶה בְצֵל אִמּוֹ, כִּי אָיַס לוֹ מַחֲסֶה בַצִּנָּה הַבְּהִירָה.

מִי הוּא הָרִאשׁוֹן בַּטְּרוֹיִים, בּוֹ פָגַע חֵץ טֶבְקְרוֹס הַתָּמִים?

הוּא אוֹרְסִילוֹכוֹס וְאַחֲרָיו אוֹרְמֶנּוֹס וְגַם אוֹפֶלֶּסְטֵס,

גַּם לִיקוֹפוֹנְטֵס הַנִּמְשָׁל־לָאֵלִים וְדֵיטוֹר וּכְרוֹמְיוֹס,  275

גַּם מֶלַּנְפּוֹס וְגַם אֲמוֹפָּאוֹן בֶּן־פּוֹלִיאֵימֹון.

יַחְדָּו שְׁטָחָם עַל־פְּנֵי הָאֲדָמָה חוֹנֶנֶת־הַמְּזוֹנוֹת.

רָאָה כָל־זֹאת אֲגַמֶּמְנוֹן הָעוֹצֵר־בַּגְּבָרִים וַיִּחַדְּ

לְמַרְאֵה טֶבְקְרוֹס הַמַּכֶּה בְקַשְׁתּוֹ בְּמַעַרְכוֹת טְרוֹיִים;

נִגַּשׁ וַיַּעֲמֹד אֶצְלוֹ, וַיִּשָּׂא אֲמָרָיו וַיֹּאמֶר:   280

"טֶבְקְרוֹס בְּנוֹ שֶׁל־טֶלַּמּוֹן, יַקִּירִי, הַשַּׁלִּיט־בָּעַמִּים!

הוֹסֵף וּשְׁלַח בָּם חִצֶּיךָ, וְהָיִיתָ לְאוֹר לַדַּנָּאִים,

אוֹר לְטֶלַּמּוֹן אָבִיךָ, שֶׁטִּפֵּל בְּךָ בְיַלְדוּתְךָ,

בְּבֵיתוֹ גִדֶּלְךָ רוֹמְמֶךָּ, וְאִם־בֶּן־פִּלַגְשׁוֹ לוֹ אָתָּה;

רוֹמְמָה תְהִלָּתוֹ כַיּוֹם, אִם־כִּי רָחוֹק מֶנּוּ אָבִיךָ.   285

הִנֵּה זֶה דְּבָרִי אֵלֶיךָ, וְיָקוּם כָּל־אֲשֶׁר אָמַרְתִּי:

וְהָיָה כִּי יִתְּנוּ־לִי זֵאוּס תּוֹפֵשׂ־הָאֵיגִיס וְאַתֵּנָה

לִלְכֹּד אֶת־אִלְיוֹס הַקִּרְיָה הַבְּנוּיָה לְתִפְאָרָה וּלְמַגְּרָהּ,

תִּשָּׂא מִלְּפָנַי הַמַּשְׂאֵת, וְאֶשְׁכָּרְךָ הָרִאשׁוֹן לְאֶשְׁכָּרִי:

תִּשָּׂא חֲצוּבָה, אוֹ סוּסִים שְׁנַיִם, אוֹתָם עַל־רִכְבָּם,  290

אוֹ מִן־הַשִּׁבְיָה הָעַלְמָה, וְתִהְיֶה שׁוֹכֶבֶת בְּחֵיקֶךָ!"

הֵשִׁיב אֲמָרָיו לוֹ טֶבְקְרוֹס הַגֶּבֶר הַתָּמִים וַיֹּאמֶר:

"בְּנוֹ שֶׁל־אַטְרֵס הַמְהֻלָּל, שַׁלָּמָה תְעוֹדְדֵנִי בִדְבָרִים,

וְנַפְשִׁי בִי תְלַהֵט גֶּחָלִים? אָנֹכִי יָגֵעַ בְּכָל־מְאֹדִי,

הָחֵל מִיּוֹם בּוֹ הָדַפְנוּ אֶת־צְבָאָם לְאִלְיוֹס הַקְּדוֹשָׁה  295

יוֹרֶה אָנֹכִי אֶת־חִצַּי וּמַכֶּה בַגְּבָרִים בְּקַשְׁתִּי.

הִנֵּה יָרִיתִי כְבָר שְׁמֹנָה מֵחִצַּי אֲרֻכֵּי־הָעֹקֶץ,

וְנִנְעֲצוּ כֻלָּם בִּבְשָׂרָם שֶׁל־נְעָרִים אַמִּיצִים בְּנֵי חָיִל;

אוּלָם לַכֶּלֶב הַשּׁוֹטֶה הַלָּז לֹא אוּכָלָה בְּחִצָּי".

דִּבֵּר וַיּוֹר חֵץ שֵׁנִי מִמֵּיתַר הַקֶּשֶׁת וַיְכוֹנְנוֹ  300

יָשָׁר אֶל־לִבּוֹ שֶׁל־הֶקְטוֹר, כִּי אִוְּתָה מְאֹד נַפְשׁוֹ לְהַכְרִיעוֹ.

הֶחֱטִיא אֶת־הַמַּטָּרָה, וַיִּנְחַת הַחֵץ בְּלֶב גּוֹרְגִיתְּיוֹן,

עֶלֶם־חֲמוּדוֹת וְאַמִּיץ בְּנוֹ שֶׁל־פְּרִיאַמּוֹס, לוֹ יָלְדָה

אִשְׁתּוֹ קַסְטִיאַנֵּירָה הַיָּפָה, שֶׁלְּקָחָהּ בְּאֵיסִימָה,

לְאַחַת מִבְּנוֹת אֱלֹהִים דָּמְתָה בְּקוֹמָתָהּ וְתָאֳרָהּ.  305

כְּפֶרַח הַפֶּרֶג הַשָּׁתוּל בַּגִּנָּה, הַכּוֹפֵף אֶת־רֹאשׁוֹ,

אֲשֶׁר יִכְבַּד מִפִּרְיוֹ שֶׁבָּשֵׁל עִם־גִּשְׁמֵי הָאָבִיב,  –

כָּכָה כָפַף אֶת־רֹאשׁוֹ הַצִּדָּה מִנֵּטֶל קוֹבָעוֹ.

טֶבְקְרוֹס שׁוּב יָרָה חֵץ אַחֵר מִמֵּיתַר הַקֶּשֶׁת וַיְכוֹנְנוֹ

יָשָׁר אֶל־לִבּוֹ שֶׁל־הֶקְטוֹר, כִּי אִוְּתָה מְאֹד נַפְשׁוֹ לְהַכְרִיעוֹ. 310

וְהֶחֱטִיא שׁוּב הַמַּטָּרָה, כִּי הִטָּה אַפּוֹלוֹן אֶת־חִצּוֹ;

מָחַץ אֶת־אַרְכֶפְּטוֹלֶמּוֹס, רַכָּבוֹ הַגִּבּוֹר שֶׁל־הֶקְטוֹר,

בְּלִבּוֹ אֵצֶל פִּטָּמְתּוֹ בְּהִשְׂתָּעֲרוֹ בַמַּעֲרָכָה;

נָפַל מֵרִכְבּוֹ לָאָרֶץ, וְסוּסָיו מְהִירֵי־הָרֶגֶל

נִרְתְּעוּ נָסוֹגוּ לְאָחוֹר; רוּחוֹ עֲזָבוֹ וְכֹחוֹ. 315

דָּאֲבָה נַפְשׁוֹ שֶׁל־הֶקְטוֹר לַנַּעַר הַנּוֹהֵג בְּסוּסָיו;

אַךְ גַּם בְּאָבְלוֹ לְרֵעוֹ עֲזָבוֹ בַמָּקוֹם שָׁם שָׁכַב

וְעַל־קֶבְּרִיאוֹנֵס אָחִיהוּ הַנִּמְצָא בְקִרְבָתוֹ חָשׁ פָּקַד,

וַיִּקַּח מוֹשְׁכוֹת הַסּוּסִים; וְלֹא סֵרַב וַיִּשְׁמַע בְּקוֹלוֹ.

וְהוּא עַצְמוֹ קָפַץ לָאָרֶץ מֵעַל הַמֶּרְכָּבָה הַנּוֹצְצָה, 320

הִרְעִים אֲיֻמּוֹת בְּקוֹלוֹ וַיִּתְפֹּשׂ הָאֶבֶן בְּכַפּוֹ,

הָלַךְ וְקָרַב אֶל־טֶבְקְרוֹס, כִּי נִכְסְפָה נַפְשׁוֹ לְפָגְעוֹ.

וְטֶבְקְרוֹס אַךְ־הוֹצִיא מִתֶּלְיוֹ אֶת־חִצּוֹ הַמַּר וַיְכוֹנְנֵהוּ

עַל־פְּנֵי הַמֵּיתָר; וְהֶקְטוֹר מְנוֹפֵף־הַקּוֹבַע בַּכָּתֵף

פְּצָעוֹ, וְהוּא מוֹשֵׁךְ הַמֵּיתָר, וַיִּפְגַּע בַּשִּׁכְמָה, בַּמָּקוֹם 325

תַּפְרִיד בֵּין צַוָּאר וְחָזֶה וְהַמָּקוֹם מְסֻכָּן בְּיוֹתֵר:

טֶבְקְרוֹס מְכוֹנֵן אֶת־חִצּוֹ, וַיִּפְגַּע בּוֹ בְאַבְנוֹ הַחַדָּה

וְקָרַע הַמֵּיתָר; וַתִּיבַשׁ כַּפּוֹ מִקָּנָהּ וַתֶּחֱלָשׁ,

כָּרַע עַל־בִּרְכָּיו, לֹא נָפַל, וְקַשְׁתּוֹ מִיָּדוֹ נָפָלָה.

וְאָיַס לֹא שָׁכַח אֶת־אָחִיו הַנּוֹפֵל לָאָרֶץ וַיְמַהֵר, 330

חָשׁ אֵלָיו לָבוֹא, סוֹבֵב וְסוֹכֵךְ עָלָיו בַּצִּנָּה.

מִהֲרוּ שְׁנַיִם מֵרֵעָיו עֲמִיתָיו וְגָחֲנוּ עָלָיו,

וְהֵמָּה מֵקִיסְטֵס בֶּן־אֶכְיוֹס וַאֲלַסְטוֹר הַנִּמְשָׁל־לָאֵלִים,

וַיִּשָׂאוּהוּ לַסְּפִינוֹת, וְהוּא נֶאֱנָק מֵעָצְמַת מַכְאוֹבוֹ.

וְזֵאוּס הֵעִיר מֵחָדָשׁ בִּלְבַב אַנְשֵׁי טְרוֹיָה גְבוּרָתָם; 335

עַד הֶחָרִיץ הֶעָמֹק הִרְחִיקוּ אֶת־חֵיל הָאֲכַיִּים,

וְהֶקְטוֹר מִתְנוֹסֵס בְּעֹצֶר אוֹנוֹ בִקְהַל הַחֲלוּצִים.

כְּכֶלֶב מְהִיר־רַגְלַיִם הָרוֹדֵף חֲזִיר־בָּר בַּיַּעַר

אוֹ אֶת־הָאַרְיֵה לְתָפְשׂוֹ בִירֵכָיו אוֹ בְעַגְבוֹתָיו,

וְעֵינָיו לֹא יִגְרַע, יִתְבּוֹנֵן לִרְגָעִים, פֶּן־יַפְנוּ אֶת־רֹאשָׁם, - 340

מַרְאֵה פְנֵי הֶקְטוֹר בְּרָדְפוֹ אֶת־בְּנֵי הָאֲכַיִּים הַנְּדִיבִים,

זִנֵּב אֶת־כָּל־הַנֶּחְשָׁלִים; וְהֵמָּה נִמְלָטִים עַל־נַפְשָׁם.

אוּלָם בְּנוּסָם, בִּהְיוֹתָם מֵעֵבֶר לַיְתֵדוֹת וְלַתְּעָלָה,

וְרַבִּים כְּבָר נָפְלוּ וָמֵתוּ בִידֵי אַנְשֵׁי טְרוֹיָה, הִגִּיעוּ

עָמְדוּ עַל־יַד הָאֳנִיּוֹת וְאִישׁ אֶל־רֵעֵהוּ קָרָאוּ, 345

פָּרְשׂוּ כַפֵּיהֶם לָאֵלִים, וַיִּשְׁפְּכוּ שִׂיחָם בְּאָזְנָם

יַחְדָּו, וְאִישׁ אִישׁ לְנַפְשׁוֹ הִתְפַּלְלוּ בְקוֹל וַיַּעְתִּירוּ;

וְהֶקְטוֹר הוֹפֵךְ אֶת־סוּסָיו מֵעֵבֶר מִזֶּה אֶל־מִשְׁנֵהוּ,

וְעֵינָיו תִּלְהַטְנָה כְעֵינֵיהֶם שֶׁל־גּוֹרְגוֹ אוֹ אָרֵס הַקַּטְלָן.

וְהֵרָה לִבְנַת־הַזְּרוֹעוֹת הִשְׁקִיפָה, וְנִכְמְרוּ רַחֲמֶיהָ,  350

חָשָה וַתְּדַבֵּר בְּאָזְנֵי אַתֵּנָה אֶת־אִמְרֵי הַכָּנָף:

"אוֹי־לִי, בַּת־זֵאוּס תּוֹפֵשׂ־הָאֵיגִיס, הַאֻמְנָם לֹא נֵצֵא

לְיֶשַׁע צְבָא הַדַּנָּאִים וְגַם לֹא בָרֶגַע הָאַחֲרוֹן?

כָּלְתָה אֲלֵיהֶם הָרָעָה, וְהִנֵּה הֵם תַּמִּים לִגְוֹעַ

בְּתִגְרַת יַד אֶחָד הַזּוֹעֵם וְשָׂבְעָה לֹא יֵדַע, הֲלֹא הוּא  355

הֶקְטוֹר בְּנוֹ שֶׁל־פְּרִיאַמּוֹס, וּכְבָר עוֹלֵל שׁוֹאָה עַל־שׁוֹאָה".

לָהּ אֲמָרֶיהָ הֵשִׁיבָה אַתֵּנָה כְחֻלַּת־הָעָיִן:

"הֵן זֶה־כְּבָר הָיוּ כֹּחוֹ וְחַיָּיו נִלְקָחִים מִמֶּנּוּ

וְהָיָה לְאוֹבֵד בְּיַד הָאַרְגֵּאִים עַל־אַדְמַת אֲבוֹתָיו,

לוּלֵא אָבִי הַזּוֹעֵם, הַחוֹרֵשׁ בְּלִבּוֹ אַךְ רָעוֹת,  360

לוּלֵא הוּא אֲשֶׁר סִכֵּל עֲצָתִי וְאֵלֵינוּ יִתְאַכְזָר;

שׁוּב אֵינוֹ זוֹכֵר לִי כַמָּה פְעָמִים חִלַּצְתִּי מִצָּרָה

נַפְשׁוֹ שֶׁל־בְּנוֹ וּמִלַּטְתִּיו מִלַּחַץ אֶבְרִסְתֵּס הַנּוֹגֵשׂ.

אָכֵן לְעִתִּים קְרוֹבוֹת הִתְפַּלֵּל אֶל־אֵל הַשָּׁמַיִם,

בָּכָה, וְאוֹתִי שְׁלָחַנִי אָז זֵאוּס מִשָּׁמָיו לְעֶזְרָתוֹ.  365

וְאִלּוּ יָדַעְתִּי הַבָּאוֹת וּבְלִבִּי תִכַּנְתִּין, בְּשַׁלְּחוֹ

אוֹתוֹ לְיַרְכְּתֵי הַדֵס סוֹגֵר־הַשְּׁעָרִים, לָלֶכֶת

לְהוֹצִיא מִמַּחְשַׁךְ־אֶרֶבּוֹס אֶת־כַּלְבּוֹ שֶׁל־הַדֵס הָאָיֹם, -

נַפְשׁוֹ לֹא הָיָה מְמַלֵּט מִמִּשְׁבְּרֵי סְטִיכְּס הַזֵּדוֹנִים.

עַתָּה בִי בָחֲלָה נַפְשׁוֹ וַיַּעַשׂ שֶׁאֱלָתָהּ שֶׁל־תֶּטִּיס,  370

אֲשֶׁר נְשָׁקַתּוּ עַל־בִּרְכָּיו וַתִּגַּע בְּיָדָהּ בְּסַנְטֵרוֹ,

בִּקְשָׁה שֶׁיְּכַבֵּד אֶת־בְּנָהּ אֶת־אֲכִילֵס מְקַרְקֵר־הַקְּרִיּוֹת.

יָבוֹא זְמַן וְשָׁב וִיכַנֵּנִי חֶמְדָּתִי כְחֻלַּת־הָעָיִן!

אִסְרִי־נָא עַתָּה סוּסַיִךְ תְּמִימֵי־הַפַּרְסָה, וְאָנֹכִי

אֶעֱלֶה בְהֵיכָלוֹ שֶׁל־זֵאוּס תּוֹפֵשׂ־הָאֵיגִיס, וְשַׂמְתִּי  375

מַדַּי עָלַי וּכְלֵי נִשְׁקִי וְאֶרְאֶה אֶתְבּוֹנֵן, הֲיִשְׂמַח

הֶקְטוֹר מְנוֹפֵף־הַקּוֹבַע בְּנוֹ שֶׁל־פְּרִיאַמּוֹס בִּרְאוֹתוֹ

פִּתְאֹם אֶת־שְׁתֵּינוּ, כִּי נוֹפַע בְּמַעַרְכוֹת קְרָב עַל שְׂדֵה קָטֶל.

אָכֵן יִשְׂבְּעוּ כְלָבִים וְעוֹפוֹת דּוֹרְסִים מֵחֵלֶב

טְרוֹיִי לֹא אֶחָד וּבְשָׂרוֹ, כִּי־יִפֹּל עִם־סְפִינוֹת אֲכַיִּים".  380

שָׂחָה; וְלֹא הִמְרְתָּה פִיהָ הֵרָה זֹה לִבְנַת־הַזְּרוֹעוֹת.

וְהֵרָה בַת־קְרוֹנוֹס הָעִזּוּז הַגְּבִירָה־בָאֵלִים נֶחְפָּזָה,

אָסְרָה בְיָדֶיהָ הַסּוּסִים עֲדוּיֵי־רִסְנֵי־הַכָּתֶם;

אֶפֶס אַתֵּנָה בַת־זֵאוּס תּוֹפֵשׂ־הָאֵיגִיס הֵסִירָה

שִׂמְלַת הַנּוֹי מֵעָלֶיהָ עַל־סַף בֵּית אָבִיהָ, וְהַשִּׂמְלָה  385

יָפָה, אֵטוּן צִבְעוֹנִים, בָּהּ עָמְלוּ כַפֶּיהָ הִיא עַצְמָהּ,

שָׂמָה עָלֶיהָ שִׁרְיוֹנוֹ שֶׁל־זֵאוּס מְכַנֵּס־הַנְּשִׂיאִים,

לָבְשָׁה כָל־כְּלֵי הַמִּלְחָמָה לָרֶדֶת בַּקְּרָב רַב־הַדְּמָעוֹת.

קָפְצָה עָלְתָה בְרַגְלֶיהָ לְתוֹךְ מֶרְכָּבָה לוֹהֶטֶת,

תָּפְשָׂה הַכִּידוֹן הַקָּשֶׁה, הַגָּדוֹל וְהָאֵיתָן, בּוֹ תְמַגֵּר  390

שׁוּרוֹת גִּבּוֹרִים בְּאַפָּהּ הַבַּת שֶׁל־אָבִיהָ הָאַדִּיר.

וְהֵרָה הֵאִיצָה בַסּוּסִים בַּשּׁוֹט אֲשֶׁר בְּיָדָהּ; מֵעַצְמָם

נִפְתְּחוּ בְשָׁאוֹן שַׁעֲרֵי שָׁמַיִם, שֶׁנָּטְרוּ הַהוֹרוֹת,

אֲשֶׁר בְּיָדָן אוֹלִימְפּוֹס וּשְׁמֵי הַשָּׁמַיִם הָפְקָדוּ,

וְהִנֵּה הַפּוֹתְחוֹת וְהַסּוֹגְרוֹת הֶעָנָן הַסּוֹכֵךְ עֲלֵיהֶם.  395

דֶּרֶךְ הַשְּׁעָרִים הָאֵלֶּה הֵן נָהֲגוּ הַסּוּסִים הָרְתוּמִים.

וְזֶבְס אָבִינוּ הִתְבּוֹנֵן בָּהֶן מֵהַר אִידָה, וַיִּחַר

אַפּוֹ עַד לְהַשְׁחִית, וַיִּשְׁלַח אֶת־אִירִיס לָהּ כַּנְפֵי־הַכָּתֶם:

"חוּשִׁי, אִירִיס הַקַּלָּה, וְעִצְרִי בַעֲדָן מִפְּגָשׁ־בִּי,

יַעַן כִּי אֶפְגְּשֵׁן בְּרָעָה, אִם־אֶפְגַע בָּהֶן בַּמִּלְחָמָה.   400

הִנֵּה הַדָּבָר דִּבַּרְתִּי, וְיָקוּם כָּל־אֲשֶׁר אָמַרְתִּי:

הִנְנִי מַכְשִׁיל אֶת־כֹּחַ סוּסֵיהֶן הַמְּהִירִים בָּרָכֶב,

אוֹתָן אֲמַגֵּר מִכִּסְאָן לָאָרֶץ, אֲפוֹצֵץ הָרָכֶב;

עֶשֶׂר שָׁנִים תַּחֲלֹפְנָה לִתְקוּפוֹתֵיהֶן, וְטֶרֶם

רָפָא לָהֶן מִן־הַמַּכּוֹת, כִּי אָטִיל בָּהֶן אֶת־הַבָּרָק; 405

וְיָדְעָה כְחֻלַּת־הָעַיִן, אִם־תּוּכַל לְאָבִיהָ בְּמִלְחַמְתָּהּ.

אוּלָם לֹא־כָךְ יִחַר אַפִּי בְהֵרָה, וּבָהּ לֹא אֶתְאַנָּף,

יַעַן זֶה דַרְכָּהּ מֵעוֹלָם לְהָפֵר אֶת־כָּל־אֲשֶׁר אֶחֱרָץ".

דִּבֵּר, וְאִירִיס מְהִירַת־הָרֶגֶל נֶחְפְּזָה וַתָּעוּף,

יָרְדָה מִתּוֹעֲפוֹת אִידָה וַתַּעַל אוֹלִימְפּוֹס הַנִּשָּׂא. 410

נִפְגְּשׁוּ בַשַּׁעַר הָרִאשׁוֹן שֶׁל־הָאוֹלִימְפְּ רַב־הַנְּקָרוֹת,

עָצְרָה בַעֲדָן וַתַּגֵּד אֶת־כָּל־אֲשֶׁר שָׂם זֶבְס בְּפִיהָ:

"לְאָן תְּחוּשֶׁינָה? שַׁלָּמָה כֹה רָגַז לְבַבְכֶן בְּחֻבְּכֶן?

צִוָּה בֶן־קְרוֹנוֹס וְגָזָר: אַל־יַעֲזֹר אִישׁ לָאַרְגֵּאִים.

דִּבֵּר בֶּן־קְרוֹנוֹס וְנִשְׁבַּע, וְרֵיקָם דְּבָרוֹ לֹא יָשׁוּב: 415

הִנֵּה הוּא מַכְשִׁיל אֶת־כֹּחַ סוּסֵיכֶן הַמְּהִירִים בָּרָכֶב,

אֶתְכֶן יְמַגֵּר מִכֶּסְכֶן לָאָרֶץ וִיפוֹצֵץ הָרָכֶב;

עֶשֶׂר שָׁנִים תַּחֲלֹפְנָה לִתְקוּפוֹתֵיהֶן, וְטֶרֶם

רָפָא לָכֶן מִן־הַמַּכּוֹת, כִּי יָטִיל בָּכֶן אֶת־הַבָּרָק;

וְתֵדְעִי אַתְּ, כְּחֻלַּת־הָעַיִן, אִם־תּוּכְלִי לְאָבִיךְ בְּמִלְחַמְתֵּךְ. 420

וְאוּלָם לֹא־כָךְ יִחַר אַפּוֹ בְהֵרָה, וּבָהּ לֹא יִתְאַנָּף,

יַעַן זֶה דַרְכָּהּ מֵעוֹלָם לְהָפֵר אֶת־כָּל־אֲשֶׁר חָרָץ.

כַּלְבָּה חֲצוּפָה אַתְּ, הָאֲיֻמָּה, אִם־אָמְנָם תַּעַרְבִי

אַתְּ אֶת־לִבֵּךְ לְהָנִיף אֶת־רָמְחֵךְ הַכַּבִּיר עַל־זֵאוּס!"

כָּכָה הִבִּיעָה וַתֵּלֶךְ אִירִיס מְהִירַת־הָרָגֶל,    425

וְהֵרָה נָשְׂאָה אִמְרָתָהּ, וַתְּדַבֵּר לְאַתֵּנָה וַתֹּאמַר:

"אוֹיָה־לִּי, בִּתּוֹ שֶׁל־זֵאוּס תּוֹפֵשׂ־הָאֵיגִיס! אֵינֶנִּי

רוֹצָה לְהִלָּחֵם בְּזֵאוּס בִּגְלַל בְּנֵי אָדָם בְּנֵי תְמוּתָה.

יִחְיֶה בָהֶם אֲשֶׁר יִחְיֶה, יָמוּת אֲשֶׁר יָמוּת בַּגְּזֵרָה –

אִישׁ לְגוֹרָלוֹ מְנָת־חֶלְקוֹ; וְהוּא יִשְׁפֹּט בֵּין הַדַּנָּאִים  430

וּבֵין הַטְּרוֹיִים כְּנַפְשׁוֹ וּכְכָל־אֲשֶׁר יֶחֱרַץ בְּלִבּוֹ".

כָּכָה הִבִּיעָה וַתַּהְפֹךְ סוּסֶיהָ תְּמִימֵי־הַפַּרְסָה.

פִּתְחוּ הַהוֹרוֹת הַסּוּסִים הֲדוּרֵי־הָרַעְמָה מֵרִכְבָּהּ,

אֶל־אֲבוּסֵיהֶם הַמְּלֵאִים אַמְבְּרוֹסְיָה עַל־שְׂפוֹתָם אֲסָרוּם,

וְאֶת הַמֶּרְכָּבָה הִסִּיעוּ עַד כָּתְלֵי הָאוּלָם הַמַּבְרִיק;   435

וְיָשְׁבוּ שְׁתֵּי בְנוֹת־הָאֵלִים כָּל־אַחַת עַל־כִּסֵּא זְהָבָהּ

בְּסוֹד הָאֵלִים בִּקְהָלָם, וַתֶּאֱבַל נַפְשָׁן עֲלֵיהֶן.

וְזֵאוּס אָז יַהֲפֹךְ סוּסָיו וְרִכְבּוֹ יְפֵה־הַגַּלְגַּלִּים,

נָהַג מֵאִידָה אֶל־הָאוֹלִימְפּוֹס לְמוֹשַׁב הָאֵלִים.

נֶחְפַּז מַרְגִּיז־הָאָרֶץ הַמְהֻלָּל וַיְפַתַּח אֶת־סוּסָיו, 440

שָׂם אֶת־הָרֶכֶב עַל־כַּנּוֹ וַיִּפְרֹשׂ עָלָיו הַמַרְבָד;

וְזֵאוּס הַמַּרְחִיק־לְהַשְׁקִיף הוּא עָלָה עַל־כִּסֵּא זְהָבוֹ,

רָגְזוּ כָל־מוֹסְדוֹת אוֹלִימְפּוֹס וַיִּרְעֲדוּ תַחַת כַּף־רַגְלוֹ;

אוּלָם אַתֵּנָה וְהֵרָה הֵן פָּרְשׁוּ וְיָשְׁבוּ לְבַדָּן,

דָּבָר לֹא שָׁאֲלוּ אוֹתוֹ וְדָבָר לֹא דִבְּרוּ – נָדָמּוּ; 445

אֶפֶס הוּא הֵבִין הֲגִיגָן, אֶת־כָּל־אֲשֶׁר בְּלִבָּן וַיֹּאמֶר:

"הֵרָה וְאַַתֵּנָה, שַׁלָּמָה סָר רוּחֲכֶן, מַה נֶּעֱצַבְתֶּן?

הֵן לֹא עֲיַפְתֶּן בְּרִדְתְּכֶן בַּקְּרָב, וְהוּא תִפְאַרְתָּם שֶׁל־גְּבָרִים,

גַּם לֹא יְגַעְתֶּן בְּהַכּוֹתְכֶן בַּטְּרוֹיִים זְעוּמֵי לְבַבְכֶן.

יַעַן כָּל־עוֹד בִּי גְבוּרָתִי וּזְרוֹעִי לִי מוֹשְׁלָה, לֹא יוּכְלוּ 450

לִי כָל־הָאֵלִים הָרַבִּים, אֲשֶׁר בְּהַר הָאוֹלִימְפּוֹס;

הִנֵּה יְצוּרֵיכֶן הַיָּפִים רְעָדָה וָחִיל אֲחָזָתַם,

טֶרֶם חֲזִיתֶן מִלְחָמָה, עֲלִילוֹת הַקְּרָב הַנּוֹרָאוֹת.

הִנֵּה אֲדַבְּרָה בְאָזְנֵיכֶן, וְקָמוּ וּבָאוּ הַדְּבָרִים:

אִלּוּ פְגַעְתִּיכֶן בַּבָּרָק, לְעוֹלָם לֹא שַׁבְתֶּן בְּרִכְבְּכֶן  455

לַעֲלוֹת בְּהַר הָאוֹלִימְפּוֹס, שָׁם זְבוּל אִוּוּ לָמוֹ הָאֵלִים!"

כָּכָה הִבִּיעַ; וְאַתֵּנָה וְהֵרָה מַלִּינוֹת עַל־זֵאוּס;

קָרְבוּ אִשָּׁה אֶל־רְעוּתָה חוֹרְשׁוֹת הָרָעָה עַל־טְרוֹיָה.

יָשְׁבָה אַתֵּנָה, נָדַמָּה וְדָבָר לֹא דִבְּרָה, וְאוּלָם

זָעֲמָה בְלִבָּהּ אֶת־זֶבְס, חֲרוֹן אַפָּהּ עָלָה עַד לְהַשְׁחִית; 460

וְהֵרָה לֹא יָכְלָה לְקִצְפָּהּ הַסּוֹעֵר בְּקִרְבָּהּ וַתֹּאמֶר:

"קְרוֹנְיוֹן אַדִּיר־אֲיֻמָּה, מַה־זֶּה תַבַּעְנָה שְׂפָתֶיךָ?

הִנֵּה יָדַעְנוּ, כִּי כֹחֲךָ אִתְּךָ, גְּבוּרָתְךָ לֹא תִכְלֶה;

אוּלָם הֵן יִדְאַב לִבֵּנוּ לְרוֹמֵי־הַחֲנִית הַדַּנָּאִים,

כָּלְתָה אֲלֵיהֶם הָרָעָה, וְהֵמָּה נְמַקִּים בַּגְּזֵרָה.  465

נַחְדֹּל מִן־הַמִּלְחָמָה, כַּאֲשֶׁר צִוִּיתָ עָלֵינוּ,

אֶפֶס נָעוּץ הָעֵצָה הַטּוֹבָה לִבְנֵי הָאַרְגֵּאִים,

וְלֹא יִכָּרְתוּ כֻלָּהַם, כִּי אַתָּה קָצַפְתָּ עֲלֵיהֶם".

הֵשִׁיב אֲמָרָיו לָהּ זֶבְס מְכַנֵּס־הַנְּשִׂיאִים וַיֹּאמֶר:

"הֵרָה הַגְּבִירָה גִדְלַת־הָעַיִן, אִם־רוֹצָה אַתְּ לִרְאוֹת, 470

מָחָר עִם־שַׁחַר תֶּחֱזֶינָה עֵינַיִךְ אֶת־קְרוֹנְיוֹן הָעִזּוּז

בְּנָגְפוֹ אֶת־חֵיל הָאַרְגֵּאִים כָּל־תּוֹפְשֵׂי־הָרֹמַח הָרַבִּים;

יַעַן כִּי הֶקְטוֹר לֹא יִרְפֶּה מִסַּעַר הַקְּרָב, עַד אִם־יָקוּם

בְּנוֹ שֶׁל־פֵּלֵס הַמָּהִיר עַל־יַד הָאֳנִיּוֹת, יוֹם יִפְשֹׁט

שְׁאוֹן הַמִּלְחָמָה בְּיַרְכְּתֵי הַסְּפִינוֹת, וְנֶאֱבַק עִם־גֶּבֶר  475

גֶּבֶר בַּדְּחַק וּבַמְּצָרִים עַל־פֶּגֶר פַּטְרוֹקְלוֹס הֶחָלָל.

גְּזֵרָה הִיא מִן־הַשָּׁמָיִם. וְאוּלָם אֵלַיִךְ וְאֶל־קִצְפֵּךְ

לִבִּי לֹא אָשִׂים, וְאַף אִם־עַד קְצוֹת יָם וָאָרֶץ תִּרְחָקִי,

כַּנְפוֹת הָאָרֶץ, שָׁם קְרוֹנוֹס וְיַפֶּטוֹס יְבַלּוּ יְמֵיהֶם,

וְעֵינָם לֹא תַחַז בְּאוֹר הֵלְיוֹס־הִפֶּרְיוֹן בְּהִלּוֹ,    480

אַף לֹא יָשִׂישׂוּ עַל־רוּחַ, כִּי עִמְקֵי טַרְטָרוֹס עַל־סְבִיבָם;

וְאִם־גַּם עַד שָׁם, אַתְּ סוֹרֵרָה, תָּנוּעִי תָבוֹאִי בְלֶכְתֵּךְ,

לִבִּי לֹא אָשִׂים לְקִצְפֵּךְ, כִּי אֵין עוֹד חֲצוּפָה כְמוֹתֵךְ!"

כָּכָה הִבִּיעַ; וְלֹא עָנְתָה לוֹ הֵרָה לִבְנַת־הַזְּרוֹעוֹת.

וְשֶׁמֶשׁ־נְגֹהוֹת כְּבָר שָׁקַע בְּיָם־הָאוֹקְיָנוֹס וְהֶעֱלָה   485

אַחֲרָיו לֵיל הָעֲלָטָה עַל־שְׁדֵמוֹת מַצְמִיחוֹת הַדָּגָן.

וְשָׁקְעָה הַחַמָּה לִמֹרַת רוּחַ הַטְּרוֹיִים, וּלְשִׂמְחַת

לֵב־הָאֲכַיִּים וּכְחֵפֶץ לְבָבָם בָּא לֵיל הַחֲשֵׁכָה.

וְהֶקְטוֹר הַנֶּהְדָּר קָרָא עֲצָרָה לְחֵיל אַנְשֵׁי טְרוֹיָה,

נָחָם מֵעַל הָאֳנִיּוֹת אֶל־נַחַל רַב־מְעַרְבּוֹלוֹת,   490

עַל־פְּנֵי טָהֳרוֹ שֶׁל־שָׂדֶה, שֶׁאֵין בּוֹ כָל־פְּגָרִים חֲלָלִים.

קָפְצוּ מֵעַל מַרְכְּבוֹתֵיהֶם וַיַּטּוּ אָזְנַיִם לְדִבְרֵי

הֶקְטוֹר יְדִידוֹ שֶׁל־זֶבְס; בְּיָדוֹ הָרֹמַח הָאָרֹךְ,

אַחַת־עֶשְׂרֵה הָאַמָּה אָרְכּוֹ; וְחֹד־נְחֹשֶׁת מַבְרִיק

עוֹטֵר לְרָמְחוֹ מִלְּפָנָיו, וְטַבַּעַת־פָּז עָלָיו נְתוּנָה;  495

הֶקְטוֹר נִשְׁעַן עַל־רָמְחוֹ וַיְדַבֵּר בְּאָזְנֵי הַטְּרוֹיִים:

"שִׁמְעוּ עָדַי, אַנְשֵׁי טְרוֹיָה, דַּרְדַּנִּים וּבַעֲלֵי בְרִיתִי!

אָמֹר אַָמַרְתִּי אַכְחִידָה אֶת־כָּל־הָאֲכַיִּים וְהַסְּפִינוֹת,

וְעַל־עִקְּבוֹתֵינוּ נָשׁוּבָה אֶל־אִלְיוֹס הַנְּתוּנָה לָרוּחוֹת;

וְהִנֵּה עֲלָטָה חֲשֵׁכָה, וְהִיא מִלְּטָה אֶת־חֵיל הָאֲכַיִּים  500

וְאֶת־סְפִינוֹתֵיהֶם הַנְּחִתּוֹת עַל־שְׂפַת מֵי־הַיָּם וּמָעֻזָּיו.

הָבָה נִשָּׁמַע לְחֶשְׁכַת־הַלַּיְלָה וְנָכִין הַסְּעוּדָה;

פַּתְּחוּ מֵעַל הַמֶּרְכָּבוֹת סוּסֵינוּ הֲדוּרֵי־הָרַעְמָה,

שִׂימוּ אֵבוּס לִפְנֵיהֶם וּמִסְפּוֹא תָשִׂימוּ בָאֵבוּס;

חוּשׁוּ הָעִירָה וְהָבִיאוּ מִשָּׁם כִּבְשֵׂי מַרְבֵּק וּבָקָר  505

מַהֲרוּ, יַיִן מְשַׂמֵּחַ לְבַב אֱנוֹשׁ בְּכֵלִים וְלֶחֶם

צֵידְכֶם הָבִיאוּ מִבֵּיתְכֶם, וְקוֹשְׁשׁוּ עֵצִים וְהַרְבּוּ,

נָאֵר בַּלַּיְלָה הַזֶּה, עַד שֶׁיַּעֲלֶה לָּנוּ הַשַּׁחַר,

נַרְבֶּה וְנַעֲלֶה מְדוּרוֹת, וְהִרְקִיעַ אוֹר אִשָּׁן לַשְּׁחָקִים,

לְמַעַן לֹא יֹאמְרוּ הַלַּיְלָה אֲכַיִּים יְפֵי־הַמַּחְלָפוֹת  510

לָנוּס בַּמַּחְשָׁךְ עַל־גַּב הַיָּם זֶה רְחַב־הַיָּדָיִם;

לְמִצְעָר לֹא בְיָד רָמָה וְלֹא בְלִי־מַפְרִיעַ יֵצֵאוּ,

וְרַבִּים מֵהֶם כִּי יָשׁוּבוּ הַבַּיְתָה – יִכְאֲבוּ מִתְרַפְּאִים

מִן־הַמַּכּוֹת, שֶׁיַּכּוּם הַחֵץ וְהָרֹמַח הַשָּׁנוּן

בְּקָפְצָם בַּסְּפִינוֹת, לְמַעַן יִשְׁמְעוּ אֲחֵרִים וְיִירְאוּ   515

לֶאֱסֹר קְרָב כֶּבֶד־דְּמָעוֹת עִם־בּוֹלְמֵי־הַסּוּסִים הַטְּרוֹיִים.

כָּרוֹזוֹת יְדִידָיו שֶׁל־זֶבְס יַכְרִיזוּ בְחוּצוֹת הַקִּרְיָה,

וְיַחֲנוּ צְעִירֵי הַנְּעָרִים וְהַזְּקֵנִים שֶׁזָּרְקָה בָם שֵׂיבָה

סָבִיב לָעִיר בַּמִּגְדָּלִים, אֲשֶׁר הֵקִימוּ הָאֵלִים;

אַךְ הַמְעֻנָּגוֹת הַנָּשִׁים תַּצֵּתְנָה אֵשׁ גְּדוֹלָה בְּבֵיתָן,  520

אִשָּׁה וְאִשָּׁה בְבֵיתָהּ; וְשׁוֹמְרִים נֶאֱמָנִים תַּפְקִידוּ,

לְמַעַן לֹא יָבוֹא הָאוֹרֵב הָעִירָה, כִּי רָחַק הַצָּבָא.

וְהָיָה כַאֲשֶׁר אָמַרְתִּי וְיֵעָשׂ, הוֹי, טְרוֹיִים נְדִיבִים!

הִנֵּה דִבַּרְתִּי אֶת־דְּבָרַי, עֲצָתִי מַה־לַּעֲשׂוֹת עָתָּה,

מָחָר עִם־שַׁחַר אָשׁוּבָה אֲדַבֵּר בְּאָזְנֵי הַטְּרוֹיִים. 525

וַאֲנִי אַעְתִּיר וְאֶבְטַח בְּזֶבְס וּבְיֶתֶר הָאֵלִים –

גָּרֵשׁ נְגָרֵשׁ מִפֹּה אֶת־הַכְּלָבִים מְבִיאֵי־הָאָבְדָן,

אֲשֶׁר הֵבִיאוּ אֵלוֹת הַמָּוֶת בַּסְּפִינוֹת הַשְּׁחוֹרוֹת!

אָכֵן הַלַּיְלָה הַזֶּה יְהִי לֵיל שִׁמּוּרִים לְכֻלָּנוּ,

מָחָר עִם־שַׁחַר נִזְדָּרֵז וְנַחְגֹּר עָלֵינוּ נִשְׁקֵנוּ,  530

נֶאֱסֹר מִלְחָמָה אֲיֻמָּה עַל־יַד הָאֳנִיּוֹת הַגְּדוֹלוֹת.

וְאֶרְאֶה, הַיְגָרְשֵׁנִי בֶן־טִידֵס זֶה שַׂגִּיא־הַכֹּחַ

מִן־הָאֳנִיּוֹת עַד־חוֹמַת הָעִיר, אוֹ אָנֹכִי אַכֶּנּוּ

נֶפֶשׁ בִּנְחֻשְׁתִּי וְנָשָׂאתִי אֶת־נִשְׁקוֹ הַמְגֹאָל בְּדָמִים.

מָחָר תֵּרָאֶה גְבוּרָתוֹ לְעֵין כֹּל, הֲיַעֲמֹד בְּפָנַי,  535

רָמְחִי זֶה כִי־יִדְבָּקֶנּוּ; אֲדַמֶּה בֵין הָרִאשׁוֹנִים

יִשְׁכַּב מְטֹעַן הַכִּידוֹן, וְרַבִּים מִידִידָיו לוֹ סָבִיב,

מָחָר עִם־שֶׁמֶשׁ מוֹפָעַת. וְלוּ בָאוּ וְנֶאֱמְנוּ הַדְּבָרִים,

וְחַיֵּי נֶצַח לִי מִנּוּ, וְכָל־יְמֵי חַיַּי לֹא אֶזְקַן

וְאֶנְחֲלָה כָבוֹד כַּכָּבוֹד, שֶׁנָּחַל אַפּוֹלוֹן וְאַתֵּנָה –  540

כַּאֲשֶׁר תָּבוֹא הָרָעָה עַל־חֵיל הָאַרְגֵּאִים לְעֵת מָחָר".

כָּכָה שָׂח הֶקְטוֹר, וְהַטְּרוֹיִים הֵרִיעוּ בְקוֹל לְעֻמָּתוֹ.

פִּתְּחוּ סוּסֵיהֶם הָרוֹעֲפִים זֵעָה מִתַּחַת עֻלָּמוֹ,

קְשָׁרוּם בִּרְצוּעוֹת שֶׁל־עוֹרוֹת, סוּס לְמֶרְכַּבְתּוֹ וּלְרִכְבּוֹ;

חָשׁוּ הָעִירָה וְהֵבִיאוּ מִשָּׁם כִּבְשֵׂי מַרְבֵּק וּבָקָר,    545

מִהֲרוּ, יַיִן מְשַׂמֵּחַ לְבַב אֱנוֹשׁ בְּכֵלִים וְלֶחֶם

צֵידָם הֵבִיאוּ מִבֵּיתָם, וְקוֹשְׁשׁוּ עֵצִים וְהִרְבּוּ.

גַּם הֶקָּטוֹמְבּוֹת תְּמִימוֹת הִקְרִיבוּ לָאֵלִים הַנִּצְחִים,

נָשְׂאוּ רוּחוֹת הַמִּישׁוֹר שָׁמַיְמָה אֶת־קִיטוֹר הַדֶּשֶׁן,

קִיטוֹר מָתוֹק; וְלֹא שָׁעוּ אֵלָיו הָאֵלִים וַיִּבְזוּהוּ,   550

יַעַן כִּי אָנְפוּ, וְנַפְשָׁם מָאֲסָה בְאִלְיוֹס הַקְּדוֹשָׁה,

בְּמַלְכָּהּ פְּרִיאַמּוֹס וּבְעַם פְּרִיאַמּוֹס תּוֹפֵשׂ־הַכִּידוֹן.

יָשְׁבוּ כָל־אוֹתוֹ הַלַּיְלָה הַטְּרוֹיִים עַל־שְׂדֵה הַמִּלְחָמָה

עַזֵּי נֶפֶשׁ וְגֵאִים, וְרַבּוֹת מַשּׂוּאוֹת לָהָטוּ.

כְּכוֹכְבֵי שָׁמַיִם מַזְהִירִים, שֶׁעָטְרוּ לְבָנָה מְפִיקָה  555

נֹגַהּ וְאוֹרוֹת, עֵת נָחוּ הָרוּחוֹת בְּמֶרְחֲבֵי הָאֵיתֶּר;

וְנִשְׁקְפוּ מִצְפּוֹת הֶהָרִים, וְצוּקֵי הַסְּלָעִים יוֹפִיעוּ,

עִמְקֵי יְעָרוֹת יֵרָאוּ, מֶרְחֲבֵי הָאֵיתֶּר יִגָּלוּ,

כּוֹכְבֵי מְרוֹמִים יָצִיצוּ, וְיָגֵל לֶב־רוֹעֵה עֲדָרִים, –

כָּכָה שָׁם רַבּוּ הַמְּדוּרוֹת, הִצִּיתוּ הַטְּרוֹיִים בֵּין נַחַל 560

כְּסַנְתּוֹס וּבֵין הָאֳנִיּוֹת, אֶל־מוּל פְּנֵי אִלְיוֹס הַקְּדוֹשָׁה.

אֶלֶף מְדוּרוֹת הֵאִירוּ עַל־פְּנֵי כָל־הַמִּישׁוֹר, וּבְאוֹר כָּל-

מְדוּרָה וּמְדוּרָה וּלְנָגְהָהּ חֲמִשִּׁים גֶּבֶר יָשָׁבוּ,

וְעָמְדוּ הַסּוּסִים לוֹעֲסִים כֻּסֶּמֶת וּשְׂעוֹרָה לְבָנָה,

סוּס סוּס עַל־רִכְבּוֹ, מְחַכִּים לְאֵאוֹס עַל־כִּסֵּא תִפְאַרְתָּהּ.  565


שִׁיר תְּשִׁיעִי: הַמַּלְאָכוּת אֶל־אֲכִילֵס. הַתְּחִנּוֹת


כָּכָה הִפְקִידוּ הַטְּרוֹיִים שׁוֹמְרֵיהֶם; אַךְ הָאֲכַיִּים

רֶטֶט אֲחָזָם וָפַחַד, - הָאַחִים לְאֵימָה וּמְנוּסָה,

גַּם הַגִּבּוֹרִים בַּצָּבָא נָמוֹגוּ וְלֹא קָם בָּהֶם רוּחַ.

כְּאוֹתוֹ הַיָּם רַב־הַדָּגָה הַמַּכֶּה מִשְׁבָּרִים מַשְׁחִירִים,

רוּחַ מִצָּפוֹן כִּי תָבוֹא וְנִפְגְּשָׁה בְרוּחַ מַעֲרָבִית,  5

פִּתְאֹם תִּפְרֹצְנָה פֶרֶץ וּשְׁתֵּיהֶן תָּבֹאנָה מִתְּרֵקָה,

מֵימָיו מִתְנַשְּׂאִים וּפוֹלְטִים מִקִּרְבָּם עִשְׂבֵי הַיַּמִּים, -

כָּכָה חֲמַרְמְרוּ לִבּוֹת כָּל־הָאֲכַיִּים בְּקִרְבָּם.

וַאֲגַמֶּמְנוֹן הִתְעַצֵּב מְאֹד אֶל־לִבּוֹ, הִתְהַלֵּךְ,

צִוָּה לַכָּרוֹזוֹת צְלוּלֵי־הַקּוֹל לְהַכְרִיז עֲצָרָה,  10

לִקְרֹא בִשְׁמוֹתָם אִישׁ אִישׁ, אַךְ לֹא לְהָרִים אֶת־קוֹלָם;

עָמַל וְיָגַע גַּם־הוּא וּבֵין הָרִאשׁוֹנִים שָׁם נִמְנָה.

סָרִים יָשְׁבוּ הָעָם; וַאֲגַמֶּמְנוֹן הִתְיַצָּב,

נִגְּרוּ דִמְעוֹתָיו כְּמֵימֵי הָאוּבָל מַשְׁחִיר הַמַּיִם,

בָּא מִן־הַסֶּלַע הַתָּלוּל, מִשָּׁם יָקֵר זִרְמוֹ הֶעָכוּר; 15

נֶאֱנַח מָרָה, וַיַּעַן וַיֹּאמֶר אֶל־הָאַרְגֵּאִים:

"רֵעַי עֲמִיתַי, מַנְהִיגֵי הָעָם הָאַרְגֵּאִי וּמוֹשְׁלָיו!

זֶבְס בֶּן־קְרוֹנוֹס הָעִזּוּז צְרָרַנִי בְצָרָה מְאֹד גְּדוֹלָה,

הוּא קְשֵׁה־הַלֵּב הִבְטִיחַנִי לְפָנִים וְנִעֲנַע רֹאשׁוֹ –

וְאָשׁוּב אֶל־בֵּיתִי אַחֲרֵי שֶׁקִּרְקַרְתִּי אֶת־אִלְיוֹס הַבְּצוּרָה, 20

אֶפֶס לַשֶּׁקֶר מְזִמּוֹתָיו, כִּי עַתָּה עָלַי יִגְזֹר לָשׁוּב

לְאַרְגּוֹס בְּאִי־כָבוֹד, וְרַבִּים הַמֵּתִים עָלַי מִן־הַצָּבָא.

כָּכָה יָשַׁר בְּעֵינָיו, וְכָךְ יָעַץ זֵאוּס הַשַּׂגִּיא,

הוּא אֲשֶׁר מִגֵּר לָאָרֶץ בִּירָנִיּוֹת רַבּוֹת וּבְצוּרוֹת,

וְיַעֲשֶׂה כֵן וְכֵן יוֹסִיף, כִּי הוּא הוּא הָאַדִּיר כֹּל־יָכוֹל. 25

שִׁמְעוּ־נָא עַתָּה בְקוֹלִי, אֶל־כָּל־אֲשֶׁר אֹמַר, וְכֵן תַּעֲשׂוּ:

נִבְרְחָה עִם־סְפִינוֹתֵינוּ אֶל־אֶרֶץ הָאָבוֹת אָהַבְנוּ,

יַעַן לְעוֹלָם לֹא נִכְבֹּשׁ אֶת־טְרוֹיָה רַחֲבַת־הַדְּרָכִים".

כָּכָה דִבֵּר; וְהֵמָּה כֻלָּם נֶאֱלְמוּ דוּמִיָּה.

מַחֲשִׁים יָשְׁבוּ עַד בּוֹשׁ כָּל־הָאֲכַיִּים אֲבֵלִים;  30

עָמַד וְשָׂח דִּיאוֹמֵדֵס הָאַדִּיר הַקּוֹרֵא־בְחָיִל:

"בְּנוֹ שֶׁל־אַטְרֵס! רִאשׁוֹנָה אֶת־דִּבְרֵי אִוַּלְתְּךָ אֶסְתֹּר,

כְּמִשְׁפַּט מוֹעֲצַת עָם; וְאַל־יִחַר בִּי אַפְּךָ, הוֹי מַלְכִּי!

תְּחִלָּה חִלַּלְתָּ אֶת־כְּבוֹדִי בְקֶרֶב בְּנֵי הַדַּנָּאִים,

אָמֹר אָמַרְתָּ, תַּשׁ כֹּחִי, וְלִבִּי רָךְ; וּבְנֵי־אַרְגּוֹס   35

יוֹדְעִים הַדָּבָר לַאֲמִתּוֹ כַזָּקֵן כַּנַּעַר כֻּלָּהַם;

הִנֵּה חֲנָנְךָ בֶן־קְרוֹנוֹס הֶעָרוּם מִשְּׁתֵּי אֵלֶּה אֶחָת:

שַׁרְבִיט הַמְּלָכִים הוֹרִישְׁךָ, וְתִנְחַל הַכָּבוֹד מֵרַבִּים,

אַךְ חִסֶּרְךָ הַגְּבוּרָה, וְהִיא הִיא הַכֹּחַ הָעֶלְיוֹן.

אֻמְלָל, הַאֻמְנָם תַּאֲמִינָה, תַּשׁ כֹּחָם שֶׁל־הָאֲכַיִּים, 40

רַכֵּי לֵב הֵם, כִּדְבָרֶיךָ אָמַרְתָּ, וְלֹא קָם בָּהֶם רוּחַ?

אֶפֶס אִם־לִבְּךָ יְסִיתְךָ, וְנַפְשְׁךָ נִכְסְפָה לָשׁוּב,

לֶךְ־לְךָ! דַּרְכְּךָ נִכְחֶךָ, וְעַל־שְׂפַת הַיָּם סְפִינוֹתֶיךָ

עוֹמְדוֹת שָׁם הָכֵן, מְרֻבּוֹת שֶׁבָּאוּ מִקִּרְיַת מִיקֵנֵי.

אוּלָם כָּל־יֶתֶר בְּנֵי הָאֲכַיִּים יְפֵי־הַמַּחְלָפוֹת   45

הֵמָּה יִשָּׁאֲרוּ פֹה, עַד נְקַרְקֵר אֶת־טְרוֹיָה. וְאִם כֻּלָּם

יִבְרְחוּ לְאֶרֶץ מוֹלַדְתָּם, שֶׁאָהֲבָה נַפְשָׁם, בַּסְּפִינוֹת –

שְׁנֵינוּ, אֲנִי וּסְתֶּנֶּלּוֹס, נִלָּחֲמָה פֹּה, עַד שֶׁיָּקִיץ

קִצָּהּ שֶׁל־אִלְיוֹס; כִּי בְעֶזְרַת הָאֵלִים אָתִינוּ פֹה נָחְנוּ".

דִּבֵּר; וּבְנֵי הָאֲכַיִּים הֵרִיעוּ לְעֻמָּתוֹ כֻלָּהַם.  50

תְּמֵהִים מִשְׁתָּאִים לִדְבַר דִּיאוֹמֵדֵס מַכְנִיעַ־הַסּוּסִים.

וְנֶסְטוֹר הַפָּרָשׁ הִתְרוֹמֵם, וַיְדַבֵּר בַּקָּהָל וַיֹּאמֶר:

"בְּנוֹ שֶׁל־טִידֵס, גָּבַרְתָּ עַל־כָּל־הַגִּבּוֹרִים בְּמִלְחָמָה,

גַּם נַעֲלֵיתָ עַל־כָּל־בְּנֵי גִילְךָ בִתְבוּנָה וְעֵצָה!

אִישׁ מִכָּל־הָאֲכַיִּים לֹא יְגַנֶּה אֶת־דְּבָרְךָ וְלֹא יֵצֵא  55

לַחֲלֹק עָלָיו; וְאוּלָם סוֹף דְּבָרְךָ הֵן לֹא הִשְׁמַעְתָּנוּ.

אָמְנָם עוּל־יָמִים הִנֶּךָ וּכְאֶחָד מִבָּנַי נֶחְשָׁבְתָּ,

אַחַד הַקְּטַנִּים בָּהֶם; וְאוּלָם בְּהַשְׂכֵּל דִּבַּרְתָּ

בְּאָזְנֵי כָל־מַלְכֵי בְנֵי אַרְגּוֹס, כִּי צוֹדְקִים דְּבָרֶיךָ וּנְכוֹנִים.

הִנֵּה אָנֹכִי מִתְגָּאֶה, כִּי רַבּוּ כְבָר שְׁנוֹתַי וְשַׂבְתִּי,    60

דָּבָר אֲדַבְּרָה גַם־אָנִי, אֲסַפְּרָה כָל־אֲשֶׁר בְּלִבִּי;

אִישׁ לֹא יְגַנֶּה אֶת־דְּבָרַי, גַּם לֹא אֲגַמֶּמְנוֹן הַמּוֹשֵׁל.

שׂוֹנֵא צֶדֶק וּמִשְׁפָּט וּבוֹחֵל בְּעַמּוֹ וְאָהֳלוֹ

יֶאֱהַב מְדָנִים בֵּין אַחִים, מִלְחֶמֶת אַחִים אֲיֻמָּה!

הָבָה נִשָּׁמַע לַלַּיְלָה הַזֶּה הָאָפֵל, נַעַרְכָה    65

סְעוּדַת הָעָרֶב; וְאוּלָם הַשּׁוֹמְרִים יָלִינוּ מֵעֵבֶר

חוֹמַת הָעֵץ הֲקִימוֹתֶם, עַל־יַד הַתְּעָלָה חָפָרְנוּ.

אֵלֶּה פִקּוּדַי לַנְּעָרִים פָּקָדְתִּי; אַתָּה, בֶּן־אַטְרֵס,

צַו אֶת־הַשְּׁאָר, כִּי מֶלֶךְ הַמְּלָכִים הֵן אַתָּה בְתוֹכֵנוּ.

תַּעֲרֹךְ סְעוּדָה לַזְּקֵנִים, כִּי יָאֶה לְךָ וּלְךָ נָאֶה.    70

הֵן אֹהָלֶיךָ מְלֵאִים הַיַּיִן הַטּוֹב, תְּבִיאֶינָה

יוֹם יוֹם עַל־רַחֲבֵי הַיָּם אֳנִיּוֹת אֲכַיִּים מִתְּרֵקָה,

וְרָב־טוּב לָךְ, כִּי אַתָּה מֶמְשַׁלְתְּךָ שְׁפוּכָה עַל־רַבִּים.

וְהָיָה בְהִתְאַסֵּף פֹּה רַבִּים, וְשָׁמַעְתָּ לָאִישׁ אֲשֶׁר יֵיטִיב

לָעוּץ עֲצָתוֹ מִכֹּל; כִּי צְרִיכִים כָּל־בְּנֵי הָאֲכַיִּים   75

לְעֵצָה נְכוֹנָה וְטוֹבָה; אוֹיְבֵנוּ כְבָר הֶעֱלוּ קָרוֹב

לִסְפִינוֹתֵינוּ הַמְּדוּרוֹת הָרַבּוֹת; מִי יָגִיל לָאֵלֶּה?

הִנֵּה הַלַּיְלָה הַזֶּה לֵיל תְּשׁוּעוֹת אוֹ לֵיל אָבְדָן לָנוּ!"

כָּכָה דִבֵּר; וְהֵמָּה נִשְׁמְעוּ לוֹ וְלֹא סֵרֵבוּ;

חָשׁוּ הַנְּעָרִים הַשּׁוֹמְרִים עִם־נִשְׁקָם, יָצְאוּ וְנִלְווּ  80

עַל־תְּרַסִּימֵדֵס בֶּן־נֶסְטוֹר, רוֹעֵה־הָעַמִּים־הָרַבִּים,

עַל־אַסְקַלָּפוֹס וְעַל־אִיַּלְמֶנּוֹס, וּשְׁנֵיהֶם בְּנֵי אָרֵס,

עַל־מֵרִיאוֹנֵס וַאֲפָרֵס וְעַל־דֵּאִיפִּירוֹס הַמּוֹשֵׁל,

עַל־לִיקוֹמֵדֵס הָאִישׁ הַנַּעֲלֶה מִזַּרְעוֹ שֶׁל־קְרֵיוֹן.

שִׁבְעָה נְשִׂיאִים לַשּׁוֹמְרִים, נָשִׂיא וְנָשִׂיא וּמֵאָה  85

שׁוֹמְרִים נְעָרִים לוֹ סָבִיב, בִּידֵיהֶם כִּידוֹנִים אֲרֻכִּים;

יָצְאוּ וַיַּחֲנוּ בַתָּוֶךְ שָׁם בֵּין הַתְּעָלָה וְהַחוֹמָה;

הֶעֱלוּ שָׁמָּה מְדוּרוֹת וְעָרְכוּ אִישׁ אִישׁ סְעוּדָתוֹ.

וַאֲגַמֶּמְנוֹן אָז הוֹבִיל אֶת־נְדִיבֵי הַזְּקֵנִים לְאָהֳלוֹ,

הִגִּישׁ לִפְנֵיהֶם אֲרוּחוֹת מְתוּקוֹת וּמְשַׂמְחוֹת לֵב אֱנוֹשׁ; 90

וְהֵמָּה נָשְׂאוּ יְדֵיהֶם אֶל־הַמַּטְעַמִּים לִפְנֵיהֶם.

וְאַחֲרֵי אָכְלָם וּשְׁתוֹתָם וּמַלְּאָם אֶת־תַּאֲוַת רַעֲבוֹנָם,

פָּתַח בֵּינֵיהֶם וְהִשְׁמִיעָם אֶת־כָּל־מַחְשְׁבוֹתָיו וְהִרְהוֹרָיו

נֶסְטוֹר הַיָּשִׁישׁ הַנָּבוֹן, הַמֵּיטִיב עֲצָתוֹ מֵרַבִּים;

דִּבֵּר בְּהַשְׂכֵּל וּבִינָה, וַיִּשָּׂא אֲמָרָיו וַיֹּאמֶר:   95

"אֲגַמֶּמְנוֹן בֶּן־אַטְרֵס הַמְהֻלָּל, הָעוֹצֵר־בַּגְּבָרִים!

רֵאשִׁית דְּבָרַי אֵלֶיךָ, וְאֵלֶיךָ גַּם סוֹף דְּבָרַי, יַעַן

זֶבְס מְשָׁחֲךָ לְמֶלֶךְ עַל־עַמִּים רַבִּים וַיִּתֵּן

בְּיָדְךָ הַשַּׁרְבִיט וְהַחֻקִּים, וְתִמְשֹׁל בָּהֶם בְּמוֹעֵצָה.

הִנֵּה לָכֵן לְךָ יָאֶה מִכֻּלָּם לְדַבֵּר וְלִשְׁמֹעַ,   100

וְיֵשׁ גַּם לִשְׁמֹעַ קוֹל אַחֵר, אִם־לִבּוֹ יִדְּבֶנוּ לְהַגִּיד

דְּבָרִים נְכֹחִים וִישָׁרִים; אַךְ כַּאֲשֶׁר תֹּאמַר, כֵּן יָקוּם.

דָּבָר אֲדַבְּרָה אָנֹכִי, וְיָפָה עֲצָתִי בְעֵינָי.

יַעַן אֵין אִישׁ, אֲשֶׁר תִּהְיֶה עֲצָתוֹ נְכוֹנָה וְטוֹבָה

מֵעֲצָתִי, כַּאֲשֶׁר עִם־לְבָבִי מֵאָז וְעַד עַתָּה,    105

גַּם לְמִן־הַיּוֹם, בּוֹ גָזַלְתָּ אַתָּה, זְרַע זֶבְס, אֶת־בַּת־בְּרִיסֵס

יְפַת־הַלְּחָיַיִם מֵאֹהֶל אֲכִיל קַל־הָרֶגֶל הַכּוֹעֵס,

לֹא כִלְבָבֵנוּ אֲנָחְנוּ, אַף לֹא כַעֲצָתִי, כִּי הַרְבֵּה

בְּךָ הַעִידוֹתִי; אַךְ לִבְּךָ הַגֵּאֶה מְאֹד הוּא הֱסִיתְךָ

חַלֵּל אֶת־כְּבוֹדוֹ שֶׁל־גִּבּוֹר מְאֹד יָקָר בְּעֵינֵי הָאֵלִים.  110

אֶשְׁכַּר כְּבוֹדוֹ גָזַלְתָּ מִמֶּנּוּ; וְעַתָּה נִוָּעֵץ,

אֵיזֶה הַדֶּרֶךְ נְכַפֵּר אֶת־פָּנָיו בִּתְשׁוּרוֹת מַחְמַדִּים

וּבִדְבָרֵינוּ הָרַכִּים נְפַיְּסֶנּוּ, וְשָׁכְכָה חֲמָתוֹ".

עָנָה לוֹ אֲגַמֶּמְנוֹן הָעוֹצֵר־בַּגְּבָרִים וַיֹּאמֶר:

"אָכֵן הַיָּשִׁישׁ, בְּצֶדֶק גִּלִּיתָ עֲוֹנִי, אַשְׁמָתִי!  115

פִּשְׁעִי לֹא אַעְלִים. כִּי עוֹלֶה עַל־רַבִּים הַגִּבּוֹר הַאֶחָד,

אֲשֶׁר זֵאוּס אֲהֵבוֹ, וְלִבּוֹ מַטֶּה לוֹ חָסֶד,

נֶגְדָּה לְכֻלָּנוּ כִבְּדָהוּ, בְּהַכּוֹתוֹ אֶת־חֵיל הָאֲכַיִּים.

אָמְנָם חָטָאתִי, פִּתַּנִי זֶה יִצְרִי, וְנִפְתֵּיתִי לְהַוָּתִי,

עַתָּה נִכְסַפְתִּי לְפַיְּסוֹ בְכֹפֶר מֵרֹב לֹא יִסָּפֵר.   120

הִנֵּה אֲכַנֶּה בְאָזְנֵי כֻלְּכֶם כָּל־תְּשׁוּרוֹת הַחֶמְדָּה:

שֶׁבַע חֲצוּבוֹת חֲדָשׁוֹת וְכֶתֶם פָּז כִּכָּר עֲשָׂרָה,

עֶשְׂרִים אַגָּנוֹת מַבְרִיקִים וּשְׁנֵים־עָשָׂר סוּסִים אַדִּירִים

רַבֵּי־נִצְחוֹנוֹת, רִאשׁוֹנִים בְּמֵרוֹץ סוּסִים מְהִירִים.

אִישׁ, אֲשֶׁר זָהָב בְּאוֹצְרוֹתָיו, כַּזָּהָב הַטּוֹב לִי הִכְנִיסוּ  125

סוּסַי מוּצָקֵי־הַפַּרְסָה, מִתְחָרִים בַּמֵּרוֹץ הַמָּהִיר, -

אֶבְיוֹן יֵאָמֵר לֹא לוֹ, וְחֶלְקוֹ לֹא עִם־הַחֵלְכָּאִים.

אֶתֵּן לוֹ שֶׁבַע עֲלָמוֹת מַפְלִיאוֹת בְּפֹעַל כַּפֵּיהֶן,

שֶׁבַע בְּנוֹת לֶסְבּוֹס, הַיָּפוֹת בַּנָּשִׁים, שֶׁבָּהֶן בָּחַרְתִּי,

כַּאֲשֶׁר כָּבַשׁ אֶת־לֶסְבּוֹס, הַקִּרְיָה הַבְּנוּיָה לְתִפְאָרָה; 130

אוֹתָן לוֹ אֶתֵּן, בֵּינֵיהֶן גַּם אוֹתָהּ הָעַלְמָה בַת־בְּרִיסֵס,

אֲשֶׁר לָקַחְתִּי מִמֶּנּוּ; וּשְׁבוּעָה חֲמוּרָה נִשְׁבַּעְתִּי,

יְצוּעָהּ אֲנִי לֹא עָלִיתִי גַם לֹא יְדַעְתִּיהָ אַף־פַּעַם

כְּאֹרַח בְּנֵי אָדָם בָּעוֹלָם וּכְדֶרֶךְ הַגְּבָרִים וְהַנָּשִׁים.

הַכֹּל כְּבָר מוּכָן וּמְזֻמָּן; אֶפֶס אִם־יִתְּנוּ הָאֵלִים  135

לָנוּ, וְנִזְכֶּה וְנַחֲרִיב אֶת־קִרְיַת פְּרִיאַמּוֹס הַגְּדוֹלָה,

יָבוֹא וְיִטְעַן מְלֹא־אֳנִיָּתוֹ הַזָּהָב וְהַנְּחֹשֶׁת,

בְּחַלֵּק בְּנֵי הָאֲכַיִּים הַבִּזָּה וְהַשָּׁלָל בֵּינוֹתָם,

עֶשְׂרִים עֲלָמוֹת לוֹ יִבְחַר הוּא עַצְמוֹ מִנַּעֲרוֹת טְרוֹיָה,

אֲשֶׁר הֶלֶּנָּה בַת־אַרְגּוֹס אַךְ־הִיא עָלְתָה בְיָפְיָהּ עֲלֵיהֶן. 140

וּכְשֶׁנָּשׁוּבָה לְאַרְגּוֹס־אֲכַיָּה, הָאָרֶץ הַפּוֹרָה,

יִהְיֶה חֲתָנִי; וְכִבַּדְתִּיו כְּכַבְּדִי אֶת־בְּנִי אֶת אוֹרֶסְטֵס,

אֲשֶׁר אָהַבְתִּי, יְחִידִי טִפַּחְתִּי בְרָב־טוּב וָשָׁפַע.

הִנֵּה בְהֵיכָלִי הַנֶּהְדָּר שְׁלָשׁ־בְּנוֹתַי, עַל בִּרְכַּי יֻלָּדוּ:

כְרִיסוֹתֶּמִּיס, לָאוֹדִיקָה וְאִיפִיאַנַּסָּה הַקְּטַנָּה;   145

יִקַּח מֵהֶן אֲשֶׁר תִּמְצָא חֵן בְּעֵינָיו בְּלִי־מֹהַר,

יוֹלִיךְ לְהֵיכָלוֹ שֶׁל־פֵּלֵס; וְשִׁלּוּחִים לָהּ אַרְבֶּה וּנְדוּנְיָה,

אֲשֶׁר כְּמוֹהֶם לֹא נָתַן עוֹד אִישׁ מֵעוֹלָם לְבִתּוֹ.

שֶׁבַע עָרִים מְרֻבּוֹת־אֲנָשִׁים לָהּ אֶתֵּן שִׁלּוּחִים:

אֶת־קַרְדַּמִּילָה וְאֶנוֹפָּה, וְאֶת־הִירָה עֲשִׁירַת־הַדֶּשֶׁא, 150

פֶרֵי קִרְיַת־הַקֹּדֶשׁ, וְאַנְתֵּיָה עֲמֻקַּת־הַכָּרִים,

גַּם אֶת־אֵיפֵּיָה הַנָּאָה, פֵּדַסּוֹס הַכְּבֵדָה בַגָּפֶן,

עָרִים לְחוֹף יָם, בְּיַרְכְּתֵי פִּילוֹס אֶרֶץ־הַחוֹלוֹת,

שֶׁאַנְשֵׁיהֶן עֲשִׁירִים בְּעַשְׁתְּרוֹת צֹנֶה וּמִקְנֶה,

מִנְחָה וָשַׁי לוֹ יַגִּישׁוּ כִלְאַחַד הָאֵלִים וּתְשׁוּרוֹת,  155

יֶחֱסוּ בְשַׁרְבִיט מַלְכוּתוֹ וּמַס לוֹ יַגִּישׁוּ, מַס כָּבֵד.

אֵלֶּה לוֹ אֶתֵּן לְכַפֵּר אֶת־פָּנָיו, אִם־תָּשֹׁךְ חֲמָתוֹ.

יָאֵר אֶת־פָּנָיו! – רַק הַדֵס הוּא רַחֵם לֹא יֵדַע, לֹא יָחֹן;

עֵקֶב זֹאת יִשְׂנְאוּהוּ בְנֵי אָדָם מִכָּל־בְנֵי הָאֵלִים –

יְבַטֵּל רְצוֹנוֹ מֵרְצוֹנִי, אָנֹכִי הַמֶּלֶךְ בַּמְּלָכִים,    160

אַף גַּם בְּזֹאת אֶתְפָּאֵרָה, זָקַנְתִּי מִמֶּנּוּ בְשָׁנִים".

הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:

"אֲגַמֶּמְנוֹן בֶּן־אַטְרֵס הַמְהֻלָּל, הָעוֹצֵר־בַּגְּבָרִים!

יָקָר אֶשְׁכָּרְךָ, אָמַרְתָּ לְתִתּוֹ לַאֲכִילֵס הַנָּגִיד;

הָבָה נִשְׁלַח מַלְאָכִים, וְהֵמָּה יֵחָפְזוּ לָלֶכֶת  165

לְאֹהֶל אֲכִילֵס בֶּן־פֵּלֵס, הַגֶּבֶר מְהִיר־הָרַגְלָיִם.

הִנֵּה אָנֹכִי אֶבְחָרֵם, וְהֵמָּה יִשְׁמְעוּ בְקוֹלִי.

פֵינִכְּס יְדִידוֹ שֶׁל־זֶבְס הוּא יֵלֵךְ לִפְנֵיהֶם בְּרֹאשָׁם,

אַחֲרָיו אָיַס הַכַּבִּיר וְגַם אוֹדִיסֵס הַנַּעֲלֶה;

וְנִלְווּ עֲלֵיהֶם כָּרוֹזוֹת, אוֹדְיוֹס גַּם אֶבְרִבַּטֵס.  170

מַיִם הָבִיאוּ, וְנִטֹּל יָדֵינוּ, הַכְרִיזוּ דוּמִיָּה,

נַעְתִּיר לְזֵאוּס בֶּן־קְרוֹנוֹס, אוּלַי יְרַחֵם עָלֵינוּ".

כָּכָה הִבִּיעַ; וַיִּיטַב הַדָּבָר בְּעֵינֵי כֻלָּמוֹ.

חָשׁוּ הַכָּרוֹזוֹת וְיָצְקוּ הַמַּיִם עַל־גַּבֵּי יְדֵיהֶם,

מִלְאוּ הַנְּעָרִים מִזְרָקִים עַד שְׂפוֹתָם הַיַּיִן הַמְשֻׁבָּח,  175

הָלְכוּ הֵימִינוּ וַיְחַלְּקוּ הַיַּיִן בַּסְּפָלִים לַקְּרוּאִים.

אַךְ כְּכַלּוֹתָם הַנֶּסֶךְ וּשְׁתוֹתָם לִרְצוֹנָם אֶת־יֵינָם,

חָשׁוּ וַיֵּצְאוּ מֵאֹהֶל הָאִישׁ אֲגַמֶּמְנוֹן בֶּן־אַטְרֵס.

וְנֶסְטוֹר פָּרַשׁ גֶּרֵנְיָה עוֹד הוֹסִיף לְדַבֵּר אֲלֵיהֶם,

מַבִּיט בְּמַלְאָךְ וּמַלְאָךְ, וְעַל־כֻּלָּם בְּאוֹדִיסֵס, לְמַעַן 180

יְנַסּוּ לְפַיֵּס אֶת־בְּנוֹ שֶׁל־פֵּלֵס הַגֶּבֶר הַתָּמִים.

הָלְכוּ הַשְּׁנַיִם עַל־יַד שְׂפַת הַיָּם רַב־הַשָּׁאוֹן הַסּוֹאֵן,

הִרְבּוּ לְהַעְתִּיר וּלְפַלֵּל לְמַרְגִּיז־הָאָרֶץ וְתוֹפְשָׂהּ,

כִּי יְפַיְּסוּ בְנָקֵל לֵב־נֶכֶד אֵאַקּוֹס הַנָּדִיב.

בָּאוּ עַד־אֵצֶל אָהֳלֵי הַמִּירְמִידוֹנִים וְצִיָּם, 185

שָׁם מְצָאוּהוּ, וְהוּא יוֹשֵׁב וּמַרְנִין אֶת־לִבּוֹ בְנֵבֶל

נָאֶה, מְצַלְצֵל וּמְפֹאָר, וְלוּחַ שֶׁל־כֶּסֶף עַל־גַּבּוֹ,

אֲשֶׁר לְקָחוֹ בַבִּזָּה, בִּשְׁלַל עִיר אֵאֶטְיוֹן שֶׁהֶחֱרִיב;

הִרְנִין בּוֹ לִבּוֹ וַיָּרֹן תִּפְאֶרֶת גִּבּוֹרִים בָּאָרֶץ;

אִתּוֹ מִמּוּלוֹ בָאֹהֶל פַּטְרוֹקְלוֹס, אֵין אִישׁ מִבַּלְעָדָיו, 190

מַחֲשֶׁה הוֹחִיל, עַד יֶחְדַּל מִשִּׁירוֹ זֶה נֶכֶד אֵאַקּוֹס.

נִכְנְסוּ שְׁנֵיהֶם, וְאוֹדִיסֵס הַגֶּבֶר הַנַּעֲלֶה בְרֹאשָׁם,

עָמְדוּ כְנֶגְדּוֹ; וַיִּקְפֹּץ אֲכִיל, וְהַנֵּבֶל בְּיָדוֹ,

נֶחְפַּז מִשְׁתָּאֶה לִקְרָאתָם, וַיָּקָם וַיִּזְנַח מוֹשָׁבוֹ.

רָאָה פַּטְרוֹקְלוֹס הַגְּבָרִים, וַיָּקָם גַּם־הוּא וַיִּתְיַצָּב.  195

דָּרַשׁ אֲכִיל קַל־הָרֶגֶל לִשְׁלוֹמָם, וַיַּעַן וַיֹּאמֶר:

" בְּרוּכִים הָאוֹרְחִים הַיְקָרִים! אֵין זֶה כִּי בַצַּר לָכֶם בָּאתֶם.

אַךְ גַּם בְּקִצְפִּי יְקַרְתֶּם בְּעֵינַי מִכָּל־הָאֲכַיִּים".

אָמַר אֲכִילֵס הַנֶּהְדָּר וְאֶל־תּוֹךְ אָהֳלוֹ הֱבִיאָם,

הוֹשִׁיב אוֹתָם עַל־כִּסְאוֹת עַל־גַּבֵּי מַרְבַדֵּי אַרְגָּמָן.  200

מִהֵר וְשָׂח לְפַּטְרוֹקְלוֹס הָעוֹמֵד עַל־יָדוֹ וַיֹּאמֶר:

"אָנָּא, בְּנוֹ שֶׁל־מֶנֵּיטְיוֹס, הַגִּישָׁה הַמִּזְרָק הַגָּדוֹל!

מִזְגָה הַיַּיִן הֶחָרִיף, הַגִּישָׁה לְאִישׁ אִישׁ הַסֵּפֶל!

יַעַן אֲנָשִׁים כִּלְבָבִי אִתָּנוּ בְצֵל קוֹרַת בֵּיתִי".

כָּכָה הִבִּיעַ; וַיִּשְׁמַע פַּטְרוֹקְלוֹס בְּקוֹל גֶּבֶר עֲמִיתוֹ. 205

הִצִּיג אֲכִילֵס הַסַּפְסָל הַגָּדוֹל אֶל־מוּל פְּנֵי הַמּוֹקֵד,

שָׂם עָלָיו נֵתַח שֶׁל־כֶּבֶשׂ וְגַב עִזָּה שְׁמֵנָה וּדְשֵׁנָה,

יֶרֶךְ חֲזִיר מַרְבֵּק אַחַת, שֶׁשַּׁמְנָהּ מְבַצְבֵּץ מִתּוֹכָהּ.

הֶחֱזִיק בָּם אַבְטוֹמֶדּוֹן, וּגְזָרָם אֲכִילֵס הַנֶּהְדָּר.

נִתְּחָם יָפֶה לִנְתָחִים וַיִּתֵּן הַבְּתָרִים עַל־שְׁפוּדִים, 210

לִבָּה הָאֵשׁ בֶּן־מֶנֵּיטְיוֹס, הַגֶּבֶר הַנִּמְשָׁל לָאֵלִים.

אֶפֶס כְּשֶׁאֻכְּלוּ הָעֵצִים, וְכָבָה הַלַּהַב בַּמְּדוּרָה,

פִּזֵּר אֶת־כָּל־הַגֶּחָלִים, וַיִּתֵּן עֲלֵיהֶם הַשְּׁפוּדִים

תְּלוּיִים עַל־מִשְׁעֲנוֹתָם וְזָרָה מֶלַח הַקֹּדֶשׁ.

כִּלָּה לִצְלוֹת הַבָּשָׂר וֶהֱנִיחוֹ עַל־גַּבֵּי הַסַּפְסָל,  215

נָטַל פַּטְרוֹקְלוֹס הַלֶּחֶם וְחִלְּקוֹ בְסַלְסִלּוֹת נֶחְמָדוֹת

עַל־פְּנֵי הַשֻּׁלְחָן, וַאֲכִילֵס הוּא חִלֵּק אֶת־נִתְחֵי הַבָּשָׂר.

יָשַׁב בְּעַצְמוֹ לְנֹכַח הָאִישׁ אוֹדִיסֵס הַנַּעֲלֶה

אֵצֶל הַכֹּתֶל הָאַחֵר וַיְצַו עַל־פַּטְרוֹקְלוֹס עֲמִיתוֹ

לְהַקְרִיב קָרְבָּנוֹ לָאֵלִים; וַיִּזְרֹק בִּכּוּרִים בַּלָּהַב.  220

וְהֵמָּה נָשְׂאוּ יְדֵיהֶם אֶל־הַמַּטְעַמִּים לִפְנֵיהֶם.

וְאַחֲרֵי אָכְלָם וּשְתוֹתָם וּמַלְּאָם אֶת־תַּאֲוַת רַעֲבוֹנָם,

רָמַז אָיַס לְפֵינִכְּס; וְרָאָה אוֹדִיסֵס הָרֶמֶז,

מִלֵּא אֶת־סִפְלוֹ הַיַּיִן וּלְחַיֵּי אֲכִיל הֱרִימָהוּ:

"תִּחְיֶה וְתִרְאֶה בַטּוֹב, אֲכִיל! לֹא חָסַרְנוּ בַסְּעוּדָה  225

גַּם בְּאֹהֶל בֶּן־אַטְרֵס וְגַם בְּאָהָלְךָ זֶה עָתָּה;

יַעַן כִּי בְשֶׁפַע נִתְּנָה אֲרוּחַת־הָאוֹרְחִים בַּכֵּרָה;

אַךְ לֹא לְמִשְׁתֵּה הַשְּׁמָנִים נָתוּן לִבֵּנוּ הַפַּעַם,

צָרָה מִתְרַגְּשָׁה וּבָאָה עָלֵינוּ, הוֹי, זַרְעוֹ שֶׁל־זֵאוּס!

רָאוּ עֵינֵינוּ, וַנִּירָא; יֵשׁ סָפֵק, אִם־נַצִּיל הַסְּפִינוֹת  230

יְפוֹת־הַסִּפּוּנִים אוֹ יֹאבְדוּ, אִם־לֹא תוֹשִׁיעֵנוּ זְרוֹעֶךָ.

יַעַן כִּי קָרוֹב לַחֵל וְלַסְּפִינוֹת כְּבָר חוֹנִים הַטְּרוֹיִים

רָמֵי הַלֵּב הַגִּבּוֹרִים וְכָל־אַנְשֵׁי הַשֵּׁם מִבְּנֵי בְרִיתָם,

רַבּוֹת הַמְּדוּרוֹת הִצִּיתוּ בַמַּחֲנֶה, יִתְהַלְלוּ: אֵין דָּבָר

עוֹמֵד לְשָׂטָן לְהִשְׂתָּעֵר עֲלֵי הָאֳנִיּוֹת הַשְּׁחוֹרוֹת.  235

זֶבְס בֶּן־קְרוֹנוֹס חֲנָנָם אוֹתוֹתָיו לְטוֹבָה וַיִּשְׁלַח

בְּרָקִים מִימִינָם; וְהֶקְטוֹר, נֶאְדָּרִי בְעֻזּוֹ וְזוֹעֵם,

נוֹרָא בְאַפּוֹ, בּוֹטֵחַ בְּזֶבְס, וְלֹא חַת מִפְּנֵי אָדָם

גַּם מִפְּנֵי אֵלִים, יִשְׁתַּגַּע מִקֶּצֶף, שִׁגְעוֹנוֹ עֲבָרוֹ!

הִנֵּה יִתְפַּלֵּל, שֶׁיְּמַהֵר וְיֵאוֹר לוֹ שַׁחַר בֶּן־אֵלִים; 240

יִבְטַח לִגְדֹּעַ בְּעֻזּוֹ כָּל־רָאשֵׁי חַרְטוֹמֵי הַסְּפִינוֹת

וְאוֹתָן לְשַׁלַּח בְּאֵשׁ אוֹכְלָה, וּלְהַכּוֹת אֶת־הָאֲכַיִּים

אֵצֶל הַסְּפִינוֹת, נְבֻכִים בְּתִמְרוֹת הֶעָשָׁן הָעוֹלֶה.

לִבִּי מַה־יִּפְחַד בְּקִרְבִּי, פֶּן־יֹאמְרוּ הָאֵלִים לְמַלֵּא

אֶת־אֲשֶׁר דִּבֵּר וַיִּגְזֹר עָלֵינוּ, וְתַמְּנוּ לִגְוֹעַ  245ֶ

בְּשַׁעֲרֵי טְרוֹיָה וְהַרְחֵק מֵאַרְגּוֹס מְזִינַת הַסּוּסִים.

קוּמָה, בִּרְצוֹתְךָ, וְהַצֵּל אֶת־הָאֲכַיִּים הַנִּדְכִּים,

אֲשֶׁר הַטְּרוֹיִים יִלְחָצוּם, אִם־עוֹד לֹא אֵחַרְתָּ הַמּוֹעֵד!

תֶּהֱמֶה עוֹד בְּאַחֲרִיתְךָ וְתִקֹּט בְּנַפְשְׁךָ אָתָּה,

אוּלָם אִם־כָּלְתָה הָרָעָה – תַּחְבּוּלָה כְבָר אָפְסָה, אֵין גֵּהָה; 250

שִׁיתָה עֵצָה בְנַפְשְׁךָ, אֵיךְ תַּצִּיל אֶת־הַדַּנָּאִים.

אָחִי, הֲלֹא אֵלֶּה דִבְרֵי אָבִיךָ פֵּלֵס, בְּךָ הֵעִיד

יוֹם בּוֹ שְׁלָחֲךָ מִפְתִּיָּה לַמַּחֲנֶה אֶל־אֲגַמֶּמְנוֹן:

הוֹי בְּנִי, אַתֵּנָה וְהֵרָה תִתֵּנָה לְךָ כֹחַ וּגְבוּרָה,

אִם־אַךְ תִּרְצֶינָה, וְאוּלָם גַּם־אַתָּה יִצְרְךָ תִכְבֹּשׁ 255

בְּלִבְּךָ הַגֵּאֶה, וְאֵין מִדָּה טוֹבָה מֵאַהֲבַת שָׁלוֹם!

תִּרְחַק מִמָּדוֹן, מֵרִיב, מֵרֹעַ מַעֲלָלִים – וְיוֹדוּךָ

בְּנֵי הָאַרְגֵּאִים לֵב אֶחָד, כַּנַּעַר כַּזָּקֵן יְכַבְּדוּךָ.

אֵלֶּה הֵם דִּבְרֵי הַזָּקֵן, אַךְ אַתָּה שְׁכַחְתָּם. וְלוּ עַתָּה

שָׁכְכָה חֲמָתְךָ וְנַחְתָּ, וְנָתַן לְךָ אֲגַמֶּמְנוֹן     260

אֶשְׁכָּר וּמִנְחָה יְקָרָה, וְסָר חֲרוֹנֶךָ. אִם־תִּרְצֶה

שְׁמַע וַאֲסַפֵּר־לְךָ אֶת־כָּל־אֲשֶׁר אָמַר הִבְטִיחַ

לָתֶת־לְךָ אֲגַמֶּמְנוֹן וַיִּמְנֶה אוֹתָם בְּאָהֳלוֹ:

שֶׁבַע חֲצוּבוֹת חֲדָשׁוֹת וְכֶתֶם פָּז כִּכָּר עֲשָׂרָה,

עֶשְׂרִים אַגָּנוֹת מַבְרִיקִים וּשְׁנֵים־עָשָׂר סוּסִים אַדִּירִים 265

רַבֵּי־נִצְחוֹנוֹת, רִאשׁוֹנִים בְּמֵרוֹץ סוּסִים מְהִירִים.

אִישׁ אֲשֶׁר זָהָב בְּאוֹצְרוֹתָיו, כַּזָּהָב הַטּוֹב לוֹ הִכְנִיסוּ

סוּסָיו מוּצָקֵי־הַפַּרְסָה, מִתְחָרִים בַּמֵּרוֹץ הַמָּהִיר, -

אֶבְיוֹן יֵאָמֵר לֹא לוֹ, וְחֶלְקוֹ לֹא עִם־הַחֵלְכָּאִים.

יִתֶּן־לְךָ שֶׁבַע עֲלָמוֹת מַפְלִיאוֹת בְּפֹעַל כַּפֵּיהֶן,  270

שֶׁבַע בְּנוֹת לֶסְבּוֹס, הַיָּפוֹת בַּנָּשִׁים, שֶׁבָּחַר בָּהֵנָּה

יוֹם בּוֹ כָבַשְׁתָּ אֶת־לֶסְבּוֹס, הַקִּרְיָה הַבְּנוּיָה לְתִפְאָרָה;

אוֹתָן לְךָ יִתֵּן, בֵּינֵיהֶן גַּם אוֹתָהּ הָעַלְמָה בַת־בְּרִיסֵס,

אֲשֶׁר לְקָחָהּ מִמֶּךָּ; וּשְׁבוּעָה חֲמוּרָה יִשָּׁבַע,

אֲשֶׁר לֹא עָלָה יְצוּעָה גַם לֹא יְדָעָהּ אַף־פַּעַם  275

כְּאֹרַח בְּנֵי אָדָם בָּעוֹלָם וּכְדֶרֶךְ הַגְּבָרִים וְהַנָּשִׁים.

הַכֹּל כְּבָר מוּכָן וּמְזֻמָּן; אֶפֶס אִם־יִתְּנוּ הָאֵלִים

לָנוּ, וְנִזְכֶּה וְנַחֲרִיב אֶת־קִרְיַת פְּרִיאַמּוֹס הַגְּדוֹלָה,

תָּבוֹא וְתִטְעַן מְלֹא אֳנִיָּתְךָ הַזָּהָב וְהַנְּחֹשֶׁת,

בְּחַלֵּק בְּנֵי הָאֲכַיִּים הַבִּזָּה וְהַשָּׁלָל בֵּינוֹתָם,  280

עֶשְׂרִים עֲלָמוֹת לְךָ תִבְחַר בְּעַצְמְךָ מִנַּעֲרוֹת טְרוֹיָה,

אֲשֶׁר הֶלֶּנָּה בַּת־אַרְגּוֹס אַךְ־הִיא עָלְתָה בְיָפְיָהּ עֲלֵיהֶן.

וּכְשֶׁנָּשׁוּבָה לְאַרְגּוֹס־אֲכַיָּה, הָאָרֶץ הַפּוֹרָה,

תִּהְיֶה חֲתָנוֹ; וְכִבֶּדְךָ כְכַבְּדוֹ אֶת־בְּנוֹ אֶת־אוֹרֶסְטֵס,

אֲשֶׁר אֲהֵבוֹ, יְחִידוֹ שֶׁטִּפְּחוֹ בְרָב־טוּב וָשָׁפַע.   285

הִנֵּה בְהֵיכָלוֹ הַנֶּהְדָּר שְׁלָשׁ־בְּנוֹתָיו, עַל בִּרְכָּיו יֻלָּדוּ:

כְרִיסוֹתֶּמִּיס, לָאוֹדִיקָה וְאִיפִיאַנַּסָּה הַקְּטַנָּה;

תִּקַּח מֵהֶן אֲשֶׁר תִּמְצָא חֵן בְּעֵינֵיךָ בְלִי־מֹהַר,

תּוֹלִיךְ לְהֵיכָלוֹ שֶׁל־פֵּלֵס; וְשִׁלּוּחִים לָהּ יַרְבֶּה וּנְדוּנְיָה,

אֲשֶׁר כְּמוֹהֶם לֹא נָתַן עוֹד אִישׁ מֵעוֹלָם לְבִתּוֹ,   290

שֶׁבַע עָרִים מְרֻבּוֹת־אֲנָשִׁים לָהּ יִתֵּן שִׁלּוּחִים;

אֶת־קַרְדַּמִּילָה וְאֶנּוֹפָּה, וְאֶת־הִירָה עֲשִׁירַת־הַדֶּשֶׁא,

פֶרֵי קִרְיַת־הַקֹּדֶשׁ, וְאַנְתֵּיָה עֲמֻקַּת־הַכָּרִים,

גַּם אֶת־אֵיּפֵּיָה הַנָּאָה, פֵּדַסּוֹס הַכְּבֵדָה בַגָּפֶן,

עָרִים לְחוֹף יָם, בְּיַרְכְּתֵי פִּילוֹס אֶרֶץ־הַחוֹלוֹת,  295

שֶׁאַנְשֵׁיהֶן עֲשִׁירִים בְּעַשְׁתְּרוֹת צֹנֶה וּמִקְנֶה,

מִנְחָה וְשַׁי לְךָ יַגִּישׁוּ כִלְאַחַד הָאֵלִים וּתְשׁוּרוֹת,

יֶחֱסוּ בְשַׁרְבִיט מַלְכוּתְךָ וּמַס לְךָ יַגִּישׁוּ, מַס כָּבֵד.

אֵלֶּה יִתֵּן לְךָ, אִם־תֶּחְדַּל מִזַּעֲמֶךָ.

אַךְ אִם־תַּעֵב תְּתַעֵב אֶת־פְּנֵי אֲגַמֶּמְנוֹן הַמֶּלֶךְ,  300

אוֹתוֹ וְאֶת־כָּל־מַתְּנוֹתָיו, נָא רַחֵם עַל־כָּל־הָאֲכַיִּים,

וְהֵמָּה בְצָרָה וּמְצוּקָה – וּכְאַחַד הָאֵלִים יוֹדוּךָ;

שִׁמְךָ יִהְיֶה לִבְרָכָה וְלִתְהִלָּה בְקִרְבָּם. וּבְיַעַן

תַּכֶּה נֶפֶשׁ אֶת־הֶקְטוֹר, כִּי יָזִיד וְיִקְרַב אֵלֶיךָ –

רוּחַ אֲבַדּוֹן וְעִוְעִים נְסוּכָה עָלָיו, כִּי יֹאמַר:  305

אֵין בַּדַּנָּאִים, שֶׁבָּאוּ הֵנָּה בַסְּפִינוֹת, כְּמוֹתוֹ".

הֵשִׁיב אֲמָרָיו וַיַּעַן אֲכִיל קַל־הָרֶגֶל וַיֹּאמֶר:

בֶּן־לָאֶרְטֵס זְרַע־זֵאוּס, אוֹדִיסֵס הָאִישׁ רַב־הַמְּזִמּוֹת!

עָרֹם יִהְיֶה לְבָבִי, וּכְכָל־אֲשֶׁר אִתִּי אֲדַבֵּר,

אוֹתָהּ אֲגַלֶּה לִפְנֵיכֶם, וּדְבָרַי יֵאָמְנוּ יָבוֹאוּ, 310

וְאַל תְּסַבּוּנִי מִפֹּה וּמִפֹּה בְדִבְרֵי־הֲבָלִים.

תַּעֵב תִּעַבְתִּי אִישׁ מִרְמָה, כְּתַעֲבִי שַׁעֲרֵי הַדֵס,

אַחַת יְדַבֵּר בִּלְשׁוֹנוֹ, וּבְלִבּוֹ בוֹ שֶׁבַע תּוֹעֵבוֹת!

אוּלָם אָנֹכִי אַגִּידָה הַטּוֹבָה בָעֵצוֹת בְּעֵינָי;

אִישׁ מִכֶּם, גַּם־אֲגַמֶּמְנוֹן גַּם־יֶתֶר כָּל־הַדַּנָּאִים, 315

לֹא יְפַתֵּנִי בִדְבָרִים, כִּי הֵם לֹא הִכִּירוּ לִי טוֹבָה,

אַף כִּי נִלְחַמְתִּי בָאוֹיְבִים וּמְנוּחָה אֲנִי לֹא יָדַעְתִּי.

גּוֹרָל אֶחָד לַיּוֹשֵׁב עַל־כֵּלָיו וְלַיּוֹצֵא לַשָּׁעַר;

מוּגֵי־לֵב כָּבוֹד יִנְחָלוּ, כִּכְבוֹד כָּל־אַמִּיצֵי הַלֵּבָב;

אוֹרֵב הַמָּוֶת לִשְׁפַל־יָדַיִם וּלְאִישׁ רַב־פְּעָלִים.  320

אָכֵן, מַה־יִּתְרוֹן בַּעֲמָלִי, וּכְאֵבִי בְלִבִּי נָשָׂאתִי,

שַׂמְתִּי אֶת־נַפְשִׁי בְכַפִּי וּקְרָבוֹת אָסַרְתִּי וָלָחֶם?

צִפּוֹר שׁוֹחֶרֶת לַטֶּרֶף הָיִיתִי, תְּבִיאֶנוּ בְפִיהָ

לְכַלְכֵּל בּוֹ גוֹזָלֶיהָ, וְהִיא נַפְשָׁהּ תִּרְעַב לַצָּיִד,

נָדְדָה שְׁנָתִי בַלַּיְלָה, וְלֵילוֹת נְדוּדִים לִי מִנּוּ,  325

יוֹמָם אֶגָּאֶל בְּדָמִים בְּרִדְתִּי שַׁעַר לַקֶּטֶל,

נִלְחָם בִּגְבָרִים אַדִּירִים עַל־נְשׁוֹתֵיהֶם, בִּגְלָלָן.

עָרִים שְׁתֵּים־עֶשְׂרֵה הֶחֱרַבְתִּי, בְּהַצּוֹתִי עֲלֵיהֶן בַּסְּפִינוֹת,

אַחַת־עֶשְׂרֵה לָכַדְתִּי רַגְלִי בִטְרוֹיָה הַפּוֹרָה;

רַבִּים אוֹצָרוֹת וּסְגֻלּוֹת בָּחַרְתִּי בֶעָרִים לָכַדְתִּי - 330

כֻּלָּם נְשָׂאתִים, הֲבֵאתִים וּנְתַתִּים לַאֲגַמֶּמְנוֹן,

אֲשֶׁר לֹא פָעַל מְאוּמָה וְיָשַׁב בַּסְּפִינוֹת הַקַּלּוֹת,

קִבְּלָם וְחִלֵּק מִעוּטָם, אַךְ רֻבָּם לוֹ הָיוּ לְשָׁלָל;

אָמְנָם לְטוֹבֵי הַמְּלָכִים אָז חָלַק אֶשְׁכָּרֵי הַכָּבוֹד,

וְהֵמָּה שְׁמוּרִים בִּידֵיהֶם; אַךְ מֶנִּי לָקַח אֶת־חֶלְקִי, 335

גָּזַל פִּילַגְשִׁי מְשׂוֹשׂ נַפְשִׁי, יָגִיל בָּהּ וְיִשְׁכַּב שָׁם אִתָּהּ!

לָמָּה זֶה רָגְשׁוּ אַרְגֵּאִים? שַׁלָּמָה יִלָּחֲמוּ בַטְּרוֹיִים?

לָמָּה זֶה גִיֵּס הָעָם אֲגַמֶּמְנוֹן וְהֵנָּה הֱבִיאוֹ?

הֲלֹא בִגְלַל הָעֲדִינָה הֶלֶּנָּה יְפַת־הַמַּחְלָפוֹת?

הֲמִבַּלְעֲדֵי בְנֵי אַטְרֵס אֵין בִּבְנֵי־אָדָם בְּנֵי־תְמוּתָה  340

אִישׁ אֲשֶׁר יֶאֱהַב אִשְׁתּוֹ? הֲלֹא כָל־נְבוֹן־לֵב וְיָשָׁר

חוֹבֵב וּמוֹקִיר אֶת־אִשְׁתּוֹ, כַּאֲשֶׁר אָהַבְתִּי בְכָל־לִבִּי

אוֹתָהּ הָעַלְמָה, וְאִם־בְּרָמְחִי וּבְקֵינִי לִי אוֹתָהּ קָנִיתִי.

וְעַתָּה כִּי־גָזַל תְּשׁוּרָתִי וְאוֹתִי רִמָּה, אַל־יֹאמַר

לְפַתּוֹתֵנִי, תִּכַּנְתִּי אֶת־רוּחוֹ – כִּי לֹא יְפַתֵּנִי.  345

יֵצֵא וְנִמְלַךְ גַּם בְּךָ, אוֹדִיסֵס, גַּם בְּיֶתֶר הַמְּלָכִים,

אֵיזֶה הַדֶּרֶךְ יַדִּיחַ מִצִּיּוֹ הָאֵשׁ הָאֲיֻמָּה.

רַבּוֹת כְּבָר פָּעֲלָה יָדוֹ, וְאַף כִּי אֲנִי לֹא עֲזַרְתִּיו:

בָּנָה הַחוֹמָה וַיַּחֲפֹּר חֲרִיץ הַתְּעָלָה עַל־יָדָהּ,

גְּדוֹלָה, רַחֲבַת־יָדָיִם, וַיִּנְעַץ יְתֵדוֹת בַּתְּעָלָה; 350

וְלַמְרוֹת כָּל־אֵלֶּה לֹא יוּכַל לְהֶקְטוֹר הַהוֹרֵג־בַּגְּבָרִים.

הִנֵּה בִהְיוֹתִי אָנֹכִי עוֹד יוֹצֵא בְקֶרֶב אֲכַיִּים,

הֶקְטוֹר אִם־אָסַר מִלְחָמָה, לֹא הִרְחִיק מֵחוֹמוֹת הַמְּצוּדָה,

בָּא אַךְ עַד־שַׁעֲרֵי סְקַיָּה וְעַד־פְּנֵי עֵץ הָאַלָּה וְלֹא יָסָף;

שָׁמָּה גַּם הוֹחִיל לִי פַעַם וּבְדֵי עָמָל מִלֵּט אֶת־נַפְשׁוֹ.  355

אֵין אֲנִי רוֹצֶה וְלֹא אוֹסִיף לְהִלָּחֵם עִם־הֶקְטוֹר הַנַּעֲלֶה,

מָחָר אַקְרִיבָה קָרְבָּנִי לְזֶבְס וּלְיֶתֶר הָאֵלִים,

אֶטְעַן יָפֶה סְפִינוֹתַי, אַסִּיעֵן בַּיָּם, וְרָאִיתָ,

אִם־יֵשׁ אֶת־נַפְשְׁךָ לִרְאוֹת, וְאִם־אַךְ לְמוֹ־אֵלֶּה דָאַגְתָּ,

אֶת־אֳנִיּוֹתַי עִם־שַׁחַר נִשָּׂאוֹת עַל־פְּנֵי הֶלֵּסְפּוֹנְטוֹס,  360

יָם רַב־הַדָּגָה, מַלָּחַי שׁוֹקְדִים עַל־מָשׁוֹט וְחוֹתְרִים;

וְאִם־אַךְ יַצְלִיחַ אֶת־דַּרְכִּי מַרְגִּיז־הָאָרֶץ הַמְהֻלָּל,

אָשׁוּב בְּעוֹד יָמִים שְׁלֹשָׁה אֶל־פְתִּיָּה הָאָרֶץ הַפּוֹרָה.

רַבִּים אוֹצָרוֹת הִשְׁאַרְתִּי בְרִדְתִּי הֵנָּה לְפִידִי;

רַב מֵהֶם אֶשָּׂא מִפֹּה: נְחֹשֶׁת מַאְדִּימָה וָכָתֶם,  365

נָשִׁים לְבוּשׁוֹת מַחֲלָצוֹת וּמְטִילֵי הַבַּרְזֶל הָאָפֹר-

כָּל שֶׁנָּחַלְתִּי בַגּוֹרָל; אַךְ אֶשְׁכַּר־הַכָּבוֹד לִי נָתַן

גְּזָלוֹ בְחֶזְקַת הַיָּד אֲגַמֶּמְנוֹן הַמּוֹשֵׁל בִּזְדוֹנוֹ.

הַגֶּד־לוֹ כָל־אֲשֶׁר אָשִׂים בְּפִיךָ, קֳבָל־עָם תַּגֵּד,

וְיִחַר בּוֹ אַף גַּם־יֶתֶר בְּנֵי הָאֲכַיִּים, פֶּן־יֹאמַר  370

לַעֲקֹב שׁוּב אִישׁ מִבְּנֵי הַדַּנָּאִים, כִּי זֶה דַרְכּוֹ, דֶּרֶךְ

גֶּבֶר נֶאְפַּד זָדוֹן. וְלֹא יָהִין לְעוֹלָם וְלֹא יוֹסִיף

לַחֲזוֹת פָּנַי, וְאַף אִם־חֻצְפָּתוֹ כְחֻצְפַּת הַכָּלֶב;

לְעוֹלָם לֹא נִהְיֶה חֲבֵרִים לְעֵצָה אוֹ לְפֹעַל יָדָיִם!

הִנֵּה רִמַּנִי כְבָר פַּעַם, הִטְעָנִי; אַךְ עַתָּה יִבָּצֵר  375

מֶנּוֹ לְפַתּוֹתֵנִי. כְּבָר דַּי לוֹ בְאֶחָת! כֵּן יוֹסִיף

אוּץ אֶל־אָבְדָנוֹ, כִּי זֵאוּס לָקַח מִּמֶּנּו בִינָתוֹ.

נִמְאֲסוּ בְעֵינַי אֶשְׁכָּרָיו, נֶחְשַׁב לִי כְאַיִן וּכְאָפֶס.

וְאִם־גַּם יוֹסִיף עֲלֵיהֶם עֲשֶׂרֶת מוֹנִים אוֹ עֶשְׂרִים,

אֲשֶׁר לוֹ בְיָדָיו כַּיּוֹם, וַאֲשֶׁר עוֹד יוֹסִיף וְיִרְכֹּשׁ,  380

וְאִלּוּ גַם שָׁקַל עַל־יָדִי כָל־טוּב אֹרְכוֹמֶנּוֹס בָּהּ נֶעֱרַם,

אוֹצְרוֹת עִיר תֵּבֵּי־מִצְרַיִם, שֶׁשָּׁם נֶעֱרְמוּ מִכְמַנִּים,

אֲשֶׁר שְׁעָרִים לָהּ מֵאָה, וּבְשַׁעַר וָשַׁעַר יָבוֹאוּ

בְּשׁוּרָה מָאתַיִם אִישׁ, הֵם עַל־סוּסֵיהֶם וְעַל־רִכְבָּם;

וְאִלּוּ גַם הוֹסִיף לִי תְשׁוּרוֹת כַּחוֹל וּכָאָבָק לְאֵין מִסְפָּר,  385

הוּא לֹא יְפַתֶּה אֶת־לִבִּי, עַד אִם־יְכַפֵּר אֶת־פָּנָי

עַל־הָעֶלְבּוֹן קוֹרֵעַ הַלֵּב אֲשֶׁר עֲלָבַנִי.

גַּם אֶת־בַּת־אֲגַמֶּמְנוֹן לֹא אֶקַּח וּלְאִשָּׁה לֹא אֶשָּׂא,

וְאִם־גַּם יִיף תָּאֳרָהּ כְּתֹאַר פְּנֵי אַפְרוֹדִיטָה הַזְּהוּבָה,

וְתִדְמֶה בִמְלֶאכֶת כַּפֶּיהָ לְאַתֵּנָה כְחֻלַּת־הָעָיִן,    390

בּוֹ לֹא אֶתְחַתָּן; יְבַקֵּשׁ לוֹ אַחֵר מִבְּנֵי הָאֲכַיִּים,

גֶּבֶר אֲשֶׁר כִּלְבָבוֹ, הָעוֹלֶה עָלַי בַמַּמְלָכָה.

יַעַן כִּי אִם־יִשְׁמְרוּנִי הָאֵלִים, וּלְבֵיתִי אָשׁוּבָה,

יִמְצָא לִי פֵּלֵס בְּעַצְמוֹ אִשָּׁה לְעֵזֶר כְּנֶגְדִּי.

רַבּוֹת בְּנוֹת הָאֲכַיִּים שֶׁבְּהֶלַס וַאֲשֶׁר בִּפְתִּיָּה,  395

בָּנוֹת לָרוֹזְנִים בָּעָם, שֶׁבְּכֹחָם עָרִים תֶּחֱסֶינָה;

אֶבְחַר בְּאַחַת מֵהֶן, אֲשֶׁר תִּיטַב בְּעֵינַי, כִּלְבָבִי.

יַעַן כִּי לִבִּי, לֵב אַמִּיץ, זֶה כְבָר נִכְסַף לָשֵׂאת לִי אִשָּׁה,

לֶאֱרֹשׂ אוֹתָהּ כַּדִּין לִהְיוֹת לִי עֵזֶר כְּנֶגְדִּי,

וְנַפְשִׁי תִתְעַנֵּג עַל־אוֹצְרוֹת פֵּלֵס הַיָּשִׁישׁ לוֹ רָכָשׁ.  400

יַעַן כִּי יָקְרוּ לִי חַיַּי מִשְּׂכִיּוֹת כָּל־חֶמְדָּה, שֶׁהָיוּ

בְּאִלְיוֹס הָעִיר הַנּוֹשֶׁבֶת – כַּמְסֻפָּר בְּפִי כָל־הַבְּרִיוֹת –

עוֹדָהּ שְׁקֵטָה, וּבְטֶרֶם עֲלוֹת הָאֲכַיִּים עָלֶיהָ,

יָקְרוּ מִגִּנְזֵי מִכְמַנִּים בְּהֵיכָלוֹ שֶׁל־פֵיבּוֹס־אַפּוֹלוֹן,

טְמוּנֵי סִפֵּי הָאֶבֶן בְּפִיתּוֹן אֶרֶץ הַסְּלָעִים.   405

בָּקָר וּכְבָשִׂים אֲבוּסִים הֵן יָבֹז הַבּוֹזֵז וְנָשָׂא,

סוּסִים צְהַבְהַבֵּי־הָרַעְמָה יִמָּצְאוּ לָאִישׁ וַחֲצוּבוֹת;

רוּחַ בֶּאֱנוֹשׁ לֹא־כֵן, אִם־עָבְרָה אֶת־גֶּדֶר שִׂפְתוֹתָיו,

הֲיַשִּׂיגֶנָּה אִם־יִרְדֹּף, אִם־תָּשׁוּב וּתְהִי לוֹ כְקֶדֶם?

הִנֵּה דְבַר תֶּטִּיס הוֹרָתִי, הָאֵלָה לָהּ רַגְלֵי הַכָּסֶף, -  410

שְׁנַיִם הֵם שְׁלִיחֵי הַמָּוֶת, שֶׁיּוֹבִילוּנִי מְחוֹז קִצִּי:

פֹּה אִם־אֶשָּׁאֵר בְּהַצּוֹתִי עַל־קִרְיַת הַטְּרוֹיִים, – לֹא אָשׁוּב

לִרְאוֹת אֶת־בֵּיתִי, וְאוּלָם תְּהִלָּתִי לְעוֹלָם עוֹמָדֶת;

אֶפֶס אִם־אָשׁוּב אֶל־בֵּיתִי אֶל־אֶרֶץ אֲבוֹתַי אָהַבְתִּי, –

שְׁמִי בְמַשָּׁאוֹן יְכֻסֶּה, וְאוּלָם אֲנִי אַאֲרִיכָה     415

יָמִים עַל־פְּנֵי הָאֲדָמָה, אַף קִצִּי לֹא יָבוֹא כְחָתֶף.

גַּם לָאֲחֵרִים אִיעָצָה, כִּי כֻלָּם יַפְלִיגוּ בַסְּפִינוֹת

לָשׁוּב אֶל־בֵּיתָם, כִּי לְעוֹלָם לֹא תִזְכּוּ וְתִרְאוּ אֶת־מְצוּדַת

אִלְיוֹס בְּרִדְתָּהּ פְּלָאִים מִגַּפֵּי רָמָתָהּ; כִּי פָרַשׂ

זֶבְס הַמַּרְחִיק־לְהַשְׁקִיף אֶת־זְרוֹעוֹ עָלֶיהָ, וַתֶּחֱזַק  420

רוּחַ הָעָם בָּהּ. אַף אַתֶּם לְכוּ וְדִבַּרְתֶּם בְּאָזְנֵי

רוֹזְנֵי אֲכַיָּה אֶת־דְּבָרָי – וְהוּא מִשְׁפַּט כָּבוֹד לַיְשִׁישִׁים-

יִמְצְאוּ עֵצָה נְכוֹנָה וְטוֹבָה מֵאֲשֶׁר מָצָאוּ,

לְמַעַן יְמַלְּטוּ גַם־צִיָּם גַּם־עַם הָאֲכַיִּים הַנְּחִתִּים

אֵצֶל הַסְּפִינוֹת הַגְּדוֹלוֹת, וּבְיַעַן הוּפְרָה עֲצָתָם,   425

אֲשֶׁר יָעֲצוּ זֶה עָתָּה – חֲמָתִי עֲדֶן לֹא שָׁכָכָה!

אוּלָם בְּעֵינָיו שֶׁל־פֵינִכְּס אִם־יִיטַב הַדָּבָר, יִשָּׁאֵר

פֹּה וּפֹה יָלִין הַלָּיְלָה, וְעִם־שַׁחַר גַּם יַפְלִיג בַּסְּפִינוֹת

לְאֶרֶץ אֲבוֹתָיו שֶׁאָהַב; אַךְ בְּחֹזֶק יָד לֹא אוֹבִילוֹ".

כָּכָה הִבִּיעַ; וְהֵם הֶחֱרִישׁוּ, נֶאֶלְמוּ דוּמִיָּה,   430

תְּמֵהִים מִשְׁתָּאִים לִדְבָרָיו, כִּי דִבֵּר דְּבָרִים נִמְרָצִים.

שָׁהוּ עַד בּוֹשׁ, וְעָנָהוּ אָז פֵינִכְּס הַפָּרָשׁ הַיָּשִׁישׁ,

רוֹחֵץ בְּדִמְעוֹתָיו הַחַמּוֹת, כִּי דָאַג לְצִי הָאֲכַיִּים:

"הוֹי, אֲכִיל רַב־הַתְּהִלָּה! אִם־אָמְנָם חָרַצְתָּ וְתָשׁוּב,

וְלִבְּךָ גַם־הוּא לֹא יִתֶּנְךָ לְהַדִּיחַ הָאֵשׁ הָאוֹכֶלֶת   435

מֵעַל צִי הָאֲכַיִּים הַמָּהִיר, כִּי חָרָה מְאֹד אַפְּךָ, –

אֵיכָה אֶשָּׁאֵר אֲנִי לְבַדִּי פֹה בִלְעָדֶיךָ?

הִנֵּה פֵּלֵס הַפָּרָשׁ הַיָּשִׁישׁ סִפְּחַנִי אֵלֶיךָ

לְאָרְחָה עִמְּךָ, יוֹם שְׁלָחֲךָ מִפְתִּיָּה אֶל־אֲגַמֶּמְנוֹן,

וְאַתָּה עוּל־יָמִים, וְטֶרֶם נִכְנַסְתָּ בִקְרָבוֹת אֲיֻמִּים, 440

גַּם בְּמוֹעֵצוֹת, מְקוֹם שָׁם יִתְנוֹסְסוּ גְבָרִים דְּגוּלִים;

הִנֵּה לָכֵן שְׁלָחַנִי, אֲשֶׁר אֲלַמֶּדְךָ כִי תִהְיֶה

מֵיטִיב בֵּין נוֹאֲמֵי נְאוּמִים וּבְמַעֲלָלֶיךָ אִישׁ חָיִל.

הִנֵּה לָכֵן הִפָּרֵד לֹא אֶרְצֶה מִמֶּךָּ, בֵּן יַקִּיר,

וְאִלּוּ גַם נִשְׁבַּע לִי אַחַד הָאֵלִים, כִּי יְחַדֵּשׁ אֶת־יָמַי, 445

יָגֹל מֵעָלַי זִקְנָתִי, וְשַׁבְתִּי וְהָיִיתִי עוּל־יָמִים,

נַעַר, כְּבַיּוֹם בּוֹ נָטַשְׁתִּי אֶת־הֶלַס, שֶׁיָּפוֹת נָשֶׁיהָ,

וְנַסְתִּי, כִּי אָנַף בִּי אָבִי אֲמִינְטוֹר בְּנוֹ שֶׁל־אוֹרְמֶנּוֹס,

אַפּוֹ בִי חָרָה בְשֶׁל־פִּילַגְשׁוֹ יְפַת־הַמַּחְלָפוֹת,

יַעַן אֲהֵבָה כְנַפְשׁוֹ וַיִּבְחַל בְּאִשְׁתּוֹ, הִיא אִמִּי;  450

פָּצְרָה־בִי אִמִּי עַד מְאֹד וַתְּחַבֵּק אֶת־בִּרְכַּי, הֶעְתִּירָה

לָבוֹא אֶל־אוֹתָהּ פִּילֶגֶשׁ – וְנִמְאַס בְּעֵינֶיהָ הַזָּקֵן.

בְּקוֹלָהּ שָׁמַעְתִּי וְכֵן עָשִׂיתִי; וַיִּשְׁמַע הַיָּשִׁישׁ,

אָרַר אוֹתִי, קִלְּלַנִי וַיְחַל אֶת־אֱלִילוֹת הַנְּקָמָה:

בֵּן לִי מִיּוֹצְאֵי חֲלָצַי לֹא יֵשֵׁב לְעוֹלָם עַל־בִּרְכָּיו; 455

אַךְ הָאֵלִים מִלְאוּ אֶת־דְּבָרָיו, כָּל־דִּבְרֵי הָאָלָה,

זֶבְס שְׁאוֹל־תַּחַת, הוּא עִם־פֶּרְסֶפוֹנֵיָה הַקָּשָׁה.

בְּקִצְפִּי אָמַרְתִּי אַכֶּנּוּ שָׁם נֶפֶשׁ בַּנְּחֹשֶׁת הַשְּׁנוּנָה;

אֶפֶס בָּא אַחַד הָאֵלִים וְשִׁכֵּךְ חֲמָתִי בְלִבִּי,

הֵעִיר אֶת־לִבִּי אֶל־דִּבַּת הָעָם וְתוֹכַחַת הָרַבִּים,  460

וְאֶהְיֶה לִשְׁנִינָה בִבְנֵי הָאֲכַיִּים כְּהוֹרֵג אֶת־אָבִיו.

לִבִּי לֹא נְתָנַנִי וְכַלְכֵּל נִלְאֵיתִי לְהִשָּׁאֵר

יַחַד עִם־אָבִי בָאַרְמוֹן, וְעֶבְרָתוֹ עֲדֶנָה לִי שְׁמוּרָה.

נוֹעֲדוּ רֵעַי וּקְרוֹבַי, סַבּוּנִי סְבָבוּנִי כֻלָּמוֹ,

יַחְדָּו עָלַי הֶעְתִּירוּ, כִּי עִמָּם אֶשָּׁאֵר בָּאַרְמוֹן;  465

כַּמָּה כְבָשִׂים אֲבוּסִים וְשׁוֹר וּמְרִיא כְפוּפֵי־קַרְנַיִם

זָבְחוּ אָז וַחֲזִירִים מְסֻרְבְּלֵי־חֵלֶב שָׁחֲטוּ,

צָלוּם בָּאֵשׁ, הֶעֱבִירוּם בְּלַבַּת הֵפֵיסְטוֹס וּמוֹקְדוֹ;

כַּמָּה מִזְרְקֵי יַיִן מִיֶּקֶב הַיָּשִׁישׁ הֵרִיקוּ.

תִּשְׁעָה לֵילוֹת שָׁהוּ סָבִיב לִיצוּעִי, כִּתְּרוּנִי,  470

שׁוֹמְרִים חֲלִיפוֹת עָלָי; לֹא כָבְתָה הַמְּדוּרָה הִצִּיתוּ,

אַחַת מְדוּרָה בַמִּסְדְּרוֹן הַנָּאֶה הַבָּנוּי לְתִפְאָרָה

וְאַחַת בִּפְרוֹזְדוֹר הַבַּיִת, סְמוּכָה לְפֶתַח לִשְׁכָּתִי.

אֶפֶס אַךְ חָשַׁךְ לִי לֵילִי, הַלֵּיל הָעֲשִׂירִי, מִהַרְתִּי

נַפֵּץ אֶת־דַּלְתוֹת לִשְׁכָּתִי הַסְּגוּרוֹת יָפֶה, דָּלַגְתִּי  475

מֵעַל לְגֶדֶר הֶחָצֵר בְּנָקֵל, אַף חֶרֶשׁ נַחְבֵּאתִי,

וְעֵינֵי הַגְּבָרִים וְהַשְּׁפָחוֹת הַשּׁוֹמְרִים עָלַי לֹא רָאוּנִי.

כָּכָה בָרַחְתִּי דֶרֶךְ הֶלַס זוֹ רַחֲבַת־הַשָּׂדוֹת,

בָּאתִי לִפְתִּיָּה הַפּוֹרָה, הַכְּבֵדָה בְעַשְׁתְּרוֹת צֹנֶה,

לְהֵיכַל פֵּלֵס הַמּוֹשֵׁל; קִבְּלַנִי בִידִידוּת יְתֵרָה, 480

דָּבְקָה־בִי נַפְשׁוֹ לְאַהֲבָה כְאַהֲבַת אָב בְּנוֹ יְחִידוֹ

אֲשֶׁר אֲהֵבוֹ, לְהוֹרִישׁ לוֹ שֶׁפַע וְכֹבֶד נְכָסָיו,

הֶעֱשִׁירַנִי כָל־טוּב, וַעֲבֻדָּה מְאֹד רַבָּה חַנַּנִי;

הָיְתָה נַחֲלָתִי גְבוּל פְתִּיָּה, וָאֶמְשֹׁל בִּבְנֵי הַדּוֹלוֹפִּים.

אוֹתְךָ, אֲכִילֵס הַנִּמְשָׁל־לָאֵלִים, גִּדַּלְתִּי רוֹמַמְתִּי,  485

נַפְשִׁי בְךָ דָבְקָה לְאַהֲבָה, וְאַתָּה עַל־כֵּן לֹא רָצִיתָ

לִסְעֹד אֶת־לִבְּךָ אוֹ לִטְעֹם מִכָּל־אֲשֶׁר אִתְּךָ בָאוּלָם,

טֶרֶם עָלִיתָ רָכַבְתָּ עַל־בִּרְכַּי, וְאָנֹכִי בָתַרְתִּי

בְּשַׂר מַאֲכָלְךָ וְהִגַּשְׁתִּי לְךָ מִן־הַיַּיִן בַּסָּפֶל.

כַּמָּה פְעָמִים הִזֵּיתָ עַל־חָזִי, לִכְלַכְתָּ כֻתָּנְתִּי  490

עֵת הֲקִיאוֹתָ אֶת־יֵינְךָ, כִּי יֶלֶד עוֹדְךָ רְפֵה־כֹחַ.

רַבּוֹת עָמַלְתִּי עָלֶיךָ, בִּגְלָלְךָ יָגָעְתִּי, זָכַרְתִּי –

יוֹצֵא חֲלָצַי לֹא אֶרְאֶה, כִּי כָךְ עָלַי גָזְרוּ הָאֵלִים;

וְאוֹתְךָ, אֲכִילֵס הַנִּמְשָׁל־לָאֵלִים, אִמַּצְתִּי לְבֵן לִי,

לְהָסִיר מִמֶּנִּי אֶת־חֶרְפַּת הָאָבְדָן לְיָמִים יָבוֹאוּ.  495

אָנָּא, אֲכִיל, כְּבֹשׁ אֶת־לִבְּךָ הַגָּדוֹל! לֹא יָאֶה לְךָ לֵבָב

רַחֵם לֹא יֵדָע; הָאֵלִים גַּם הֵם יֵשׁ יְשַׁנּוּ,

אַף כִּי הֵם עוֹלִים עָלֵינוּ בִצְדָקָה, בִּגְבוּרָה וּבְכָבוֹד;

אֱנוֹשׁ יִתְפַּלֵּל אֲלֵיהֶם וִיכַפֵּר אֶת־פְּנֵיהֶם בְּנֶדֶר,

בְּשִׂיחַ שְׂפָתַיִם וּבְנֶסֶךְ כִּי־יֶעֱרַב וּבְרֵיחַ שֶׁל־חֵלֶב, 500

יְכַפֵּר עַל־נֶפֶשׁ כִּי תֶאְשַׁם וְחָטְאָה אֶת־חֶטְאָהּ לָאֵלִים.

יַעַן הַתְּחִנּוֹת מִבְּנוֹתָיו שֶׁל־זֵאוּס הָעִזּוּז גַּם־הֵנָּה,

נְכוֹת רַגְלַיִם וּקְמוּטוֹת מֵצַח וּפוֹזְלוֹת עֵינַיִם,

אַחַר כָּל־עָוֹן וּפֶשַׁע תָּבֹאנָה מְשָׂרְכוֹת דַּרְכֵיהֶן.

אֶפֶס הַפֶּשַׁע מֶה־חָזָק וּמָהִיר בְּרַגְלָיו, וּבְרוּצוֹ  505

יַחְפֹּז וְהֶעֱבִיר כֻּלָּן, וְחָלַף עַל־פְּנֵי־כָל־הָאָרֶץ,

מֵצִיק וּמֵרַע לָאָדָם; וּתְחִנָּה הִיא תָבוֹא וּתְרַפֵּא.

אִישׁ אֲשֶׁר יָבוֹא לְכַבֵּד אֶת־בְּנוֹתָיו שֶׁל־זֵאוּס בְּבוֹאָן,

הַרְבֵּה לוֹ תַעֲזֹרְנָה וְנַעֲנוּ לוֹ, כִּי יִתְפַּלָּל;

אֶפֶס אִם־יֶאֱטֹם אָזְנָיו וִיגָרְשֵׁן בְּקַשְׁיוּת הָעֹרֶף,  510

הֵן תִּתְחַנַּנָּה בְאָזְנָיו שֶׁל־זֵאוּס בֶּן־קְרוֹנוֹס, וּפִשְׁעוֹ

זֶה יִרְדְּפֶנּוּ עַל־צַוָּאר, וְיִשָּׂא עֲוֹנוֹ בְרָעָה.

כַּבְּדָה גַם־אַתָּה, אֲכִיל, אֶת־בְּנוֹתָיו שֶׁל־זֵאוּס, כְּכַבֵּד

אוֹתָן רַבִּים וְטוֹבִים שֶׁהָפְכוּ אֶת־לִבָּם לְטוֹבָה.

וְאִלּוּ לֹא הֵבִיא לְךָ בֶּן־אַטְרֵס הַתְּשׁוּרוֹת וְלֹא אָמַר 515

לְהוֹסִיף וּלְהָבִיא כָהֵנָּה וְעָמַד בְּמִרְדּוֹ וּבְקִצְפּוֹ,

הֵן לֹא הָיִיתִי מְבַקֵּשׁ כִּי תֶרֶף מֵאַפְּךָ וְתוֹשִׁיעַ

אֶת־הָאַרְגֵּאִים בַּקְּרָב, וְאִם־צְרִיכִים הֵם עֶזְרָתֶךָ;

הַרְבֵּה הוּא נוֹתֵן מִיָּד אַף יֹאמַר עוֹד לְהוֹסִיף וְלָתֵת,

שָׁלַח אֲנָשִׁים אֵלֶיךָ מִבְּחִירֵי כָל־עַם הָאֲכַיִּים,  520

בָּחַר בָּהֶם לְחַלּוֹתְךָ, מֵאֵלֶּה שֶׁיָּקְרוּ בְעֵינֶיךָ

בְּכָל־הָאַרְגֵּאִים; אַל־תָּבוּז לָהֶם, לְשְׁלִיחוּתָם וּלְשִׂיחָם;

אָכֵן, אֵין אִישׁ אֲשֶׁר יִתֵּן כָּל־דֹּפִי בְאַפְּךָ עַד הַיּוֹם.

הִנֵּה שָׁמַעְנוּ גַם־אָנוּ כִי אַנְשֵׁי הַשֵּׁם בִּימֵי קֶדֶם,

אִישִׁים־גִּבּוֹרִים, כְּשֶׁאַפָּם בָּעַר בָּהֶם עַד לְהַשְׁחִית,  525

כִּפְּרוּ אֶת־פְּנֵיהֶם בְּמִנְחָה, בִּתְשׁוּרָה וּבְדִבְרֵי פִיּוּסִים.

הִנֵּה נִזְכַּרְתִּי בְּמַעֲשֶׂה מִיָּמִים מִקֶּדֶם לֹא־עָתָּה;

כֵּיצַד הָיוּ הַדְּבָרִים, אֲסַפֵּרָה בְאָזְנֵיכֶם, חֲבִיבָי.

אָסְרוּ קוּרֵטִים הַקְּרָב עִם־אֵיטוֹלִים אַמִּיצֵי הַלֵּבָב

אֵצֶל הַקִּרְיָה קַלִּידוֹן, וְהָיוּ הוֹרְגִים אִישׁ אָחִיו;  530

חֵיל הָאֵיטוֹלִים נִלְחֲמוּ עַל־עִירָם קַלִּידוֹן הַיָּפָה,

שָׁאֲפוּ צְבָא הַקּוּרֵטִים לְמַגְּרָהּ בְּרַעַם מִלְחָמָה.

שׁוֹאָה הֵמִיטָה עֲלֵיהֶם אַרְטֶמִּיס הַיּוֹשְׁבָה עַל־כֵּס־פָּז,

אַפָּהּ כִּי חָרָה בְאֵינֵס, לֹא הֵבִיא לָהּ רֵאשִׁית בִּכּוּרָיו,

פְּרִי כָל־שְׂדוֹת־תְּנוּבָה; כָּל־יֶתֶר הָאֵלִים הִשְׂבִּיעַ מִזֶּבַח  535

הַהֶקָּטוֹמְבּוֹת, וְאַךְ לָהּ לְבַת־זֵאוּס לְבַדָּהּ לֹא הֵבִיא,

אִם־מִשּׁוּם שָׁכְחוֹ אוֹ לִבּוֹ הִסִּיחַ; אַךְ גָּדְלָה אַשְׁמָתוֹ.

אָנְפָה חוֹבֶבֶת־הַחִצִּים מִזֶּרַע הָאֵלִים, הִתְעַבְּרָה,

שָׁלְחָה־בּוֹ חֲזִיר־יַעַר לְבֶן־מַלְתָּעוֹת וְאַדִּיר,

הָיָה הַלָּז עוֹשֶׂה שַׁמּוֹת בִּשְׂדוֹתָיו שֶׁל־אֵינֵס וּמְחַבְּלָם;  540

כַּמָּה אִילָנוֹת אַדִּירִים עִקֵּר מֵאַדְמַת מַטָּעָם,

אַרְצָה זְרָקָם עַל־גִּזְעָם, עַל־שָׁרְשָׁם וְעַל־נִצָּנֵיהֶם.

וּמֶלֶּאַגְרוֹס בֶּן־אֵיֵנס הֲרָגוֹ, לְאַחַר שֶׁכִּנֵּס

רַבִּים גִּבּוֹרִים צַיָּדִים מֵעָרִים נָכְרִיּוֹת וּכְלָבִים;

יַעַן עִם־עָם אַךְ־מְעַט לֹא יָכֹל לְעוֹלָם לַחַיָּה  545

אֲשֶׁר עָצֵמָה, וְרַבִּים עָלוּ בִגְלָלָהּ עַל־מוֹקֵד.

עוֹרְרָה אַרְטֶמִּיס בֵּינֵיהֶם שָׁאוֹן וַהֲמֻלָּה עַל־דְּבַר רֹאשׁ

אוֹתוֹ חֲזִיר־הַבָּר וְעַל־עוֹרוֹ מְרֻבֵּה־הַשְּׂעָרוֹת,

רָבוּ אָז הַקּוּרֵטִים, הִתְעַשְּׂקוּ עִם־חֵיל הָאֵיטוֹלִים.

כָּל־זְמַן שֶׁיָּצָא בְקֶרֶב הָעָם מֶלֶּאַגְרוֹס יְדִיד־אָרֵס, 550

הָיוּ בְרַע הַקּוּרֵטִים וְלֹא יָכְלוּ לְהִתְבַּצֵּר מֵעֵבֵר

חוֹמַת הָעִיר, אַף־עַל־פִּי שֶׁהָיוּ אֲנָשִׁים מְאֹד רַבִּים;

אֶפֶס כְּשֶׁעָלְתָה חֲמַת מֶלֶּאַגְרוֹס – כִּי יֵשׁ אֲשֶׁר יֶאֱנַף

אִישׁ עַד מְאֹד, וְאִם־גַּם לִבּוֹ בְקִרְבּוֹ לֶב־תְּבוּנוֹת, - וַיִּקְצֹף,

חָרָה אַפּוֹ בְאִמּוֹ אַלְתַּיָּה הוֹרָתוֹ הַיְקָרָה,      555

שָׁהָה עִם־אֵשֶׁת חֵיקוֹ, הִיא קְלֶאוֹפַּטְרָה הַיָּפָה,

בַּת־מַרְפֵּסָה, יְפַת הַקַּרְסֻלִּים, בַּת־אֶבְאֵנוֹס

וְאִידָס – בַּיָּמִים הָהֵם הָאַדִּיר בְּכָל־בְּנֵי הָאָדָם

יוֹשְׁבֵי אֲדָמָה; וְהוּא כוֹנֵן אֶת־קַשְׁתּוֹ אֶל־פֵיבּוֹס־אַפּוֹלוֹן

מַלְכּוֹ, בְּרִיבָם עַל־דְּבַר הָעַלְמָה יְפַת־הַקַּרְסֻלִּים; 560

אִמָּהּ הַגְּבִירָה וְאָבִיהָ קָרְאוּ לָהּ אַלְקִיּוֹנָה

בְּהֵיכַל תִּפְאַרְתָּם, כִּי הָיָה גוֹרָל אֶחָד לְאִמָּהּ

וּלְאַלְקִיּוֹנָה הַנּוּגָה, וְהַרְבֵּה רָחֲצָה בִדְמָעוֹת,

כַּאֲשֶׁר גָּזַל אֶת־בִּתָּהּ אַפּוֹלוֹן הַמַּרְחִיק־לִפְגֹּעַ.

וּמֶלֶּאַגְרוֹס יָנוּחַ עִם־אִשְׁתּוֹ, חֲמָתוֹ נִתֶּכֶת,  565

אָנַף בְּאִמּוֹ הוֹרָתוֹ, כִּי אָרְרָה אוֹתוֹ בִיגוֹנָהּ,

אֶל־הָאֵלִים הִתְפַּלְלָה, צַר לָהּ עַל־אָחִיהָ הֶהָרוּג,

הִרְבְּתָה דָפְקָה בְכַפֶּיהָ עַל־הָאֲדָמָה הַפּוֹרָה,

קָרְאָה הֶעְתִּירָה אֶל־הַדֵס וְאֶל־פֶּרְסֶפוֹנֵיָה הַקָּשָׁה,

רָחֲצָה חָזָהּ בִּדְמָעוֹת אַף בֶּרֶךְ כָּרְעָה, וְשָׁלְחוּ  570

מָוֶת לִבְנָהּ מֶלֶּאַגְרוֹס; בִּתְהוֹם הָעֲלָטָה הֶאֱזִינָה

קוֹלָהּ אֶרִינִיס אַכְזְרִיַּת־הַלֵּב, הַהוֹלֶכֶת בָּאֹפֶל.

מַהֵר הֵרִיעַ קוֹל עֲנוֹת קְרָב וּמְהוּמָה בַשָּׁעַר,

רָעֲשׁוּ מִגְדָּלוֹת מֵעֹצֶר יְרִיָּה; בָּאוּ בִתְחִנָּה

זִקְנֵי אֵיטוֹלִים אַף שָׁלְחוּ מִבְּחִירֵי כֹהֲנֵי הָאֵלִים, 575

חִלּוּ אֶת־פְּנֵי מֶלֶּאַגְרוֹס, כִּי יֵצֵא וְיָגֵן עֲלֵיהֶם;

אֶשְׁכָּר וּתְשׁוּרוֹת חֲמוּדוֹת רַבּוֹת הִבְטִיחוּ לוֹ אֵלֶּה:

יָבֹר הַחֶלְקָה הַיָּפָה בְקֶרֶן בֶּן־שֶׁמֶן בְּקַלִּידוֹן,

צִמְדֵי שָׂדֶה חֲמִשִּׁים – מַחֲצִיתָם מִכַּרְמֵי הָאָרֶץ,

נַחֲלַת שָׂדֶה יֵחָרֵשׁ מַחֲצִיתָם הַשְּׁנִיָּה –לוֹ יִקָּח.  580

רַבּוֹת הִפְגִּיעַ בּוֹ אֵינֵס הָרַכָּב הַיָּשִׁישׁ אַף הֶעְתִּיר,

עָמַד עַל־סַף עֲלִיָּתוֹ הַבְּנוּיָה כְמוֹ־רָמִים, הִתְדַּפֵּק

עֲלֵי־כַנְפוֹת הַדֶּלֶת הַשְּׁלוּבָה, הִתְחַנֵּן אַף כָּרָע;

פָּצְרוּ בוֹ גַם אַחְיוֹתָיו גַּם אִמּוֹ הַגְּבִירָה הוֹרָתוֹ;

אֶפֶס הוּא הוֹסִיף וְהִכְבִּיד אֶת־לִבּוֹ, לֹא שָׁעָה לִתְחִנַּת  585

רֵעָיו עֲמִיתָיו הַיְקָרִים, אֵלֶּה שֶׁהוֹקִיר וְאָהַב;

כֻּלָּם יַחַד לֹא יָכְלוּ לִנְגֹּעַ עַד־לִבּוֹ בְחָזֵהוּ,

עַד שֶׁהִרְבּוּ הַחִצִּים לִפְגֹּעַ בַּלִּשְׁכָּה, כִּי עָלוּ

חֵיל הַקּוּרֵטִים בַּצְּרִיחִים, הִצִּיתוּ הַקִּרְיָה הַגְּדוֹלָה.

חִנְּנָה אָז קוֹלָהּ גַּם אִשְׁתּוֹ יְפַת־הַמַּחֲלָצוֹת וַתָּמֵר, 590

בְּאָזְנָיו שֶׁל־מֶלֶּאַגְרוֹס הִטִּיפָה מִלָּתָהּ וְסִפְּרָה

לוֹ כָל־הָרָעָה, שֶׁתִּמְצָא בְנֵי אָדָם שֶׁנִּלְכְּדָה עִירָם:

הֶרֶג וָקֶטֶל בַּגְּבָרִים, הַקִּרְיָה תֵהָרֵס בַּלָּהַב,

זָרִים יִנְהֲגוּ נָשִׁים לְבוּשׁוֹת מַחֲלָצוֹת וְטַפָּן.

שָׁמַע כָּל־זֹאת מֶלֶּאַגְרוֹס, הִזְדַּעְזַע לִבּוֹ, וַיְמַהֵר, 595

שָׁת עָלָיו מַדָּיו עַל־בְּשָׂרוֹ, כָּל־כְּלֵי הַמִּלְחָמָה הַנּוֹצְצִים.

הֶעֱבִיר מִן־הָאֵיטוֹלִים אֶת־יוֹם הָעֲבָרוֹת בְּעֻזּוֹ,

כָּבַשׁ קַשְׁיוּת עָרְפּוֹ; וְהֵמָּה מָנְעוּ מִמֶּנּוּ

מַתְּנוֹת הַחֶמְדָּה הָרַבּוֹת, וְהֶעֱבִיר הָרָעָה בְלִי־שָׂכָר.

אַתָּה אַל־תַּעַשׂ כְּמַעֲשֵׂהוּ, וְיַהֲפֹךְ אֵל אֶת־לְבָבְךָ  600

וְהָיָה לְאַחֵר, יַקִּירִי! אַךְ יִקְשֶׁה לְהָגֵן עַל־סְפִינוֹת,

אֲשֶׁר אָחֲזָה בָן אֵשׁ; עֲלֵה בְעַד הַתְּשׁוּרוֹת עִמָּנוּ;

כְּאַחַד הָאֵלִים הֲלֹא יְכַבְּדוּךָ כָל־בְּנֵי הָאֲכַיִּים;

אֶפֶס אִם־תֵּרֵד שְׂדֵה קְרָב, הָאוֹכֵל בַּגְּבָרִים, בְּלִי־אֶשְׁכָּר,

יִצְעַר זֶה כְבוֹדְךָ וְיִפְחֹת, וְאִם־יָדְךָ תָעֹז בַּלָּחֶם".   605

הֵשִׁיב אֲמָרָיו אֲכִילֵס מְהִיר־הָרַגְלַיִם וַיֹּאמֶר:

"הוֹי פֵינִכְּס, יָשִׁישׁ לִי יָקָר מִזַּרְעוֹ שֶׁל־זֵאוּס! הָאֻמְנָם

צָרִיךְ אֲנִי לְאוֹתוֹ כָבוֹד! אֲנִי אִכָּבְדָה בְזֵאוּס,

כְּבוֹדִי יִהְיֶה עִמָּדִי אֵצֶל הַסְּפִינוֹת הַכְּפוּפוֹת,

כָּל־עוֹד לֹא־פָּסְקָה הַנְּשִׁימָה בְחָזִי, וּבִרְכַּי עוֹד זָעוֹת, 610

הִנֵּה אֲדַבְּרָה בְאָזְנֶיךָ, וְשַׂמְתָּ אֶל־לִבְּךָ אֶת־דְּבָרָי:

לִבִּי אַל־תַּעְכֹּר בִּבְכִי וּבִילָלָה, כִּי תַעֲשֶׂה נַחַת

רוּחַ לְבֶן־אַטְרֵס הַגִּבּוֹר; וְלֹא־יָאֶה לְךָ תֶאֱהָבֶנוּ,

נִמְאָס בְּעֵינַי לִי תִהְיֶה, וַאֲנִי אֲהַבְתִּיךָ מִקֶּדֶם.

יָאֶה לְךָ לִהְיוֹת אִתִּי, וּבְעָכְרִי אֶת־עוֹכְרַי תַעֲכְרֵם!   615

מְלָךְ־אִתִּי, חֵלֶק כְּחֵלֶק נְחַלְּקָה הַמְּלוּכָה וְהַכָּבוֹד.

הֵמָּה יָבִיאוּ הַבְּשׂוֹרָה, וְאַתָּה תִשָּׁאֵר עִמָּדִי,

מִטָּה לְךָ רַכָּה יַצִּיעוּ; וּמָחָר עִם־שַׁחַר עוֹד נִבְחַן,

נְעַיֵּן בַּדָּבָר, אִם־נָשׁוּב לְאַרְצֵנוּ אוֹ פֹה נִשָּׁאֵרָה".

כָּכָה הִבִּיעַ וַיִּרְמֹז בְּגַבּוֹתָיו לְרֵעוֹ פַּטְרוֹקְלוֹס    620

דּוּמָם, וְיַצִּיעַ לְפֵינִכְּס הַמַּצָע הָרָךְ, וְיָחוּשׁוּ

אֵלֶּה וְעָזְבוּ אָהֳלוֹ, וַיִּשָּׂא אִמְרָתוֹ אָז אָיַס

בְּנוֹ שֶׁל־טֶלַּמּוֹן הַנִּמְשָׁל־לָאֵלִים וַיְדַבֵּר בְּאָזְנֵיהֶם:

"בֶּן־לָאֶרְטֶס, זְרַע־זֵאוּס, אוֹדִיסֵס הָאִישׁ רַב־הַמְּזִמּוֹת!

קוּם וְנֵלֵכָה! אֲדַמֶּה, כִּי לֹא זֶה הַדֶּרֶךְ נַשִּׂיגָה    625

מַטְּרַת בּוֹאֵנוּ; נָחוּשָׁה וְנָבִיא לִבְנֵי הַדַּנָּאִים

אֵלֶּה דְבָרֵינוּ, וְאִם־אָמְנָם לֹא טוֹבִים הַדְּבָרִים נְשִׁיבֵם,

יַעַן כִּי עַתָּה הֵם יוֹשְׁבִים וּמְחַכִּים שָׁם לְבוֹאֵנוּ.

הִקְשָׁה אֲכִיל אֶת־לְבָבוֹ הַגֵּאֶה מְאֹד וְהִקְשִׁיחוֹ,

אַכְזָר מְאֹד, וְלֹא תִגַּע עַד־לִבּוֹ אַהֲבַת רֵעָיו,     630

אֲשֶׁר כִּבְּדוּהוּ עַל־פְּנֵי כָל־הַבָּאִים בַּסְּפִינוֹת הַקַּלּוֹת,

זָרִים לוֹ רַחֲמִים; אֱנוֹשׁ, אִם־הָרְגוּ אֶת־אָחִיו אוֹ הִכּוּ

נֶפֶשׁ אֶת־בְּנוֹ אֶת־יְחִידוֹ, גַּם־הוּא יִשָּׂא מַשְׂאֵת כִּפּוּרִים,

וְחַי גַּם מַכֵּה הַנֶּפֶשׁ בְּעַמָּיו, כִּי שִׁלֵּם הַכֹּפֶר,

וְגַם זֶה יַעֲצֹר בְּרוּחוֹ הַנַּעֲלָה, כִּי קִבֵּל הַכֹּפֶר.     635

אֶפֶס אֶת־לִבְּךָ בְחָזְךָ הִקְשִׁיחוּ הָאֵלִים, עָשׂוּהוּ

רַחֵם לֹא יֵדָע, וּבְשֶׁל הָעַלְמָה הָאַחַת כָּל־אֵלֶּה!

שֶׁבַע עֲלָמוֹת נַצִּיעָה לְךָ עַתָּה מִמִּבְחַר הַנָּשִׁים,

וְנוֹסִיף עֲלֵיהֶן מַתָּנוֹת, אַךְ הֶרֶף מֵאַף וְרִחָמְתָּ;

זְכָר־לָנוּ זְכוּת כָּל־אוֹרֵחַ, אָתִינוּ אֵלֶיךָ בִשְׁלִיחוּת  640

עַם־הַדַּנָּאִים, וּמְיַחֲלִים אָנוּ כִּי תְקָרְבֵנוּ,

תִּדְבַּק לְאַהֲבָה בָנוּ עַל־פְּנֵי כָל־שְׁאָר הָאֲכַיִּים".

הֵשִׁיב אֲמָרָיו אֲכִילֵס מְהִיר־הָרַגְלַיִם וַיְדַבֵּר:

"אָיַס מִזַּרְעוֹ שֶׁל־זֵאוּס, בְּנוֹ שֶׁל־טֶלַּמּוֹן, הַמּוֹשֵׁל!

הִנֵּה כָל־אֲשֶׁר דִּבַּרְתָּ מִלִּבִּי הוֹצֵאתָ מִלֶּיךָ;   645

אֶפֶס חֲמָתִי נִתֶּכֶת עֲצוָּרה בִלְבָבִי, כִּי אֶזְכֹּר

דִּבְרֵי בֶן־אַטְרֵס לִי אָמַר וְאֶת־כָּל־אֲשֶׁר עוֹלֵל לִי נֶגְדָּה

לְכָל־הָאַרְגֵּאִים, גִּנַּנִי כְגַנּוֹת אִישׁ נִקְלֶה, מְשׁוֹטֵט.

לָכֵן אַתֶּם לְכוּ וְהָבִיאוּ בְפִיכֶם הַבְּשׂוֹרָה:

אֶל־הַמִּלְחָמָה לֹא אֵרֵד, וְיָדִי לֹא תִהְיֶה בַגְּבָרִים,  650

טֶרֶם בָּא בֶן־פְּרִיאַמּוֹס הָעִזּוּז, הוּא הֶקְטוֹר הַנֶּהְדָּר,

וְקָרַב אֶל־אָהֳלֵי הַמִּירְמִידוֹנִים וְאֶל־סְפִינוֹתֵינוּ,

וְהִכָּה עַם רַב בָּאַרְגֵּאִים וְשִׁלַּח סְפִינוֹתָם בַּלָּהַב.

אֶפֶס, אֲנִי מֻבְטְחַנִי, עַל־יַד אֳנִיָּתִי הַשְּׁחוֹרָה,

אֵצֶל אָהֳלִי יִמָּנַע הֶקְטוֹר מִקְּרָב, וְאִם־גַּם יִכְסֹף". 655

שָׂח; וַיִּקַּח אִישׁ כּוֹס פִּיפִיּוֹת וַיִּסּךְ אֶת־נִסְכּוֹ,

פָּנוּ אִישׁ לִסְפִינָתוֹ; וְאוֹדִיסֵס הוֹלֵךְ בְּרֹאשָׁם.

פָּקַד פַּטְרוֹקְלוֹס עַל־נְעָרָיו וְעַל־הָאֲמָהוֹת, וְיַצִּיעוּ

מַהֵר מַצָּע לְפֵינִכְּס, יָצוּעַ רָךְ. וַיִּזְדָּרְזוּ

שָׁמְעוּ בְקוֹלוֹ, הִצִּיעוּ הַמִּשְׁכָּב הָרַךְ, כַּאֲשֶׁר צִוָּה: 660

עוֹרוֹת כְּבָשִׂים שְׂעִירִים, בַּד־מַאֲרָג יָפֶה וּשְׂמִיכָה.

שָׁכַב הַזָּקֵן בַּמִּטָּה וְחִכָּה לַשַּׁחַר הַקָּדוֹשׁ.

גַּם אֲכִיל יָשֵׁן שְׁנָתוֹ בִפְנִים אָהֳלוֹ הֶחָזָק;

שָׁכְבָה לְצִדּוֹ הָאִשָּׁה הַנָּאָה, שֶׁנָּהַג מִלֶּסְבּוֹס,

בִּתּוֹ שֶׁל־פוֹרְבַּס, וְהִיא דִיאוֹמֵדָה יְפַת־הַלְּחָיָיִם. 665

אֲבָל בַּקָּצֶה הַשֵּׁנִי הִצִּיעַ מִטָּתוֹ פַּטְרוֹקְלוֹס;

אִתּוֹ אִיפִיס הַנָּאָה, לוֹ נָתַן אֲכִילֵס הַנֶּהְדָּר

בְּלָכְדוֹ אֶת־בִּירַת אֶנִּיאֵס, אֶת־סְקִירוֹס הַבְּנוּיָה כְּמוֹ רָמִים.

אֶפֶס כְּשֶׁבָּאוּ הַצִּירִים וְנִכְנְסוּ לְאֹהֶל בֶּן־אַטְרֵס,

חָרְדוּ לִקְרָאתָם וְדָרְשׁוּ בִשְׁלוֹמָם כָּל־בְּנֵי הָאֲכַיִּים,  670

כּוֹסוֹת הַזָּהָב בִּידֵיהֶם, וְשׁוֹאֲלִים מַה־יֵּשׁ בְּפִיהֶם;

הִתְחִיל הָרִאשׁוֹן בָּהֶם אֲגַמֶּמְנוֹן הָעוֹצֵר־בַּגְּבָרִים:

"אוֹדִיסֵס רַב־הַתְּהִלּוֹת, פְּאֵר בְּנֵי אֲכַיָּה וְתִפְאַרְתָּם!

דְּבַר אֲכִילֵס הוֹדִיעֵנִי, הֲיַעְצֹר בְּאֵשׁ הָעֲבָרוֹת,

וְאוּלַי יְמָאֵן, חֲמָתוֹ בִלְבָבוֹ עֲדֶנָה עֲצוּרָה?         675

הֵשִׁיב אֲמָרָיו אוֹדִיסֵס הָאִישׁ רַב־הַתְּלָאוֹת וַיַּעַן:

"אֲגַמֶּמְנוֹן בֶּן־אַטְרֵס הַמְהֻלָּל, הָעוֹצֵר־בַּגְּבָרִים,

מָאֵן יְמָאֵן הַלָּז לַעֲצֹר בְּאַפּוֹ, חֲמָתוֹ

הוֹלְכָה מִתְלַקְּחָה וּגְדוֹלָה, וְיִבְחַל גַּם־בְּךָ גַם־בַּתְּשׁוּרוֹת.

בְּעַצְמְךָ שִׁית תָּשִׁית עֵצוֹת בִּצְבָא הָאַרְגֵּאִים וְשָׁפַטְתָּ, 680

כֵּיצַד תַּצִּילָה הַסְּפִינוֹת וְאֶת־נֶפֶשׁ כָּל־עַם הָאֲכַיִּים;

הִנֵּה כֵן אִיֵּם עָלֵינוּ: עִם־שַׁחַר מוֹפִיעַ יַסִּיעַ

יָמָּה אֶת־כָּל־אֳנִיּוֹתָיו הַקְּמוּרוֹת מֻקָּפוֹת־הַמְּשׁוֹטִים.

גַּם לָאֲחֵרִים הוּא יָעַץ, כִּי כֻלָּם יַפְלִיגוּ בַסְּפִינוֹת

לָשׁוּב אֶל־בֵּיתָם, כִּי לְעוֹלָם לֹא תִזְכּוּ וְתִרְאוּ אֶת־מְצוּדַת   685

אִלְיוֹס בְּרִדְתָּהּ פְּלָאִים מִגַּפֵּי רָמָתָהּ; כִּי פָרַשׂ

זֶבְס הַשַּׂגִּיא אֶת־זְרוֹעוֹ עָלֶיהָ, וַיֶּחֱזַק הָעָם בָּהּ.

הִנֵּה כָל־אֲשֶׁר דִּבֵּר; וְאֵלֶּה הֵם עֵדַי לִוּוּנִי –

אָיַס וּשְׁנַיִם הַכָּרוֹזוֹת, אֲנָשִׁים שֶׁלִּבָּם לֶב־תְּבוּנוֹת.

אוּלָם אַךְ פֵינִכְּס הַיָּשִׁישׁ שָׁם נֶעֱצַר לָלוּן – כִּי צֻוָּה –    690

וְיַפְלִיג עִם־שַׁחַר בַּסְּפִינוֹת אֶל־אֶרֶץ אֲבוֹתָיו שֶׁאָהֵב,

נַפְשׁוֹ אִם־תִּרְצֶה בְזֹאת; כִּי בְחֹזֶק יָד לֹא יוֹבִילוֹ".

כָּכָה הִבִּיעַ; וְהֵם הֶחֱרִישׁוּ, נֶאֶלְמוּ דוּמִיָּה,

תָּמְהוּ הִשְׁתָּאוּ לִדְבָרָיו, כִּי דְבָרִים נִמְרָצִים הִבִּיעַ.

שָׁתְקוּ, הוֹחִילוּ עַד בּוֹשׁ כָּל־בְּנֵי הָאֲכַיִּים אֲבֵלִים;     695

פָּתַח אָז פִּיו דִּיאוֹמֵדֵס הָאַדִּיר הַקּוֹרֵא־בְחָיִל:

"אֲגַמֶּמְנוֹן בֶּן־אַטְרֵס הַמְּהֻלָּל, הָעוֹצֵר־בַּגְּבָרִים!

מוּטָב וְלֹא חִלִּיתָ אֶת־פְּנֵי בְנוֹ שֶׁל־פֵּלֵס הַתָּמִים

וְאֶשְׁכָּר־הַיְקָר לֹא הִבְטַחְתָּ, כִּי לִבּוֹ בוֹ גָבַהּ מֵעוֹלָם,-

עַתָּה הוֹסַפְתָּ כָהֵנָּה וְכָהֵנָּה עַל־רוּחַ גַּאֲוָתוֹ.         700

נֶרֶף מִמֶּנּוּ, וְיַעַשׂ כִּרְצוֹנוֹ, אִם־יֵשֵׁב אוֹ יֵלֵךְ;

גַּם בַּמִּלְחָמָה עוֹד יֵרֵד אִתָּנוּ, אִם־לִבּוֹ בְקִרְבּוֹ

הוּא יִדְּבֶנּוּ, אוֹ אַחַד הָאֵלִים יְעוֹרֵר אֶת־רוּחוֹ.

דַּבֵּר אֲדַבְּרָה בְאָזְנֵיכֶם, וּשְׁמַעְתֶּם בְּקוֹלִי וְכֵן תַּעֲשׂוּ:

שֵׁנָה תְנוּ לְעַפְעַפֵּיכֶם, כִּי לְבַבְכֶם סְעַדְתֶּם, שִׂמַּחְתֶּם 705

בְּצֵידָה, בְּלֶחֶם וְיָיִן, בָּהֶם מְקוֹר אֱיָל וְחַיִּים;

אוּלָם מָחָר בַּבֹּקֶר, עִם עֲלוֹת צְפִירָה יְפֵיפִיָּה

וְרֻדַּת־אֶצְבָּעוֹת, תַּעַרְכָה הַצָּבָא אֶל־מוּל הָאֳנִיּוֹת,

רֶכֶב וְרַגְלִי, תְּעוֹדְדֵם וְתֵצֵא בִגְדוּד הַחֲלוּצִים".

כָּכָה הִבִּיעַ; וְהִסְכִּימוּ הַמְּלָכִים אֶל־כָּל־אֲשֶׁר דִּבֵּר, 710

תְּמֵהִים וּשְׂמֵחִים לִדְבַר דִּיאוֹמֵדֵס מַכְנִיעַ־הַסּוּסִים.

נָסְכוּ אֶת־נֶסֶךְ קָרְבָּנָם וַיֵּלְכוּ אִישׁ לְאָהֳלוֹ,

שָׁמָּה שָׁכְבוּ לָנוּחַ, וּשְׁנָתָם עָרְבָה עֲלֵיהֶם.


שִׁיר עֲשִׂירִי: מַעֲשֵׂה דוֹלוֹן


יֶתֶר נְדִיבֵי אֲכַיָּה יְשֵׁנִים כָּל־אוֹתוֹ הַלַּיְלָה

עִם־הָאֳנִיּוֹת הַשְּׁחוֹרוֹת, כִּי שְׁנָתָם הָרַכָּה תְקָפָתַם;

אַךְ אֲגַמֶּמְנוֹן בֶּן־אַטְרֵס הַמְהֻלָּל, רוֹעֵה־הָעַמִּים –

נָדְדָה שְׁנָתוֹ הַמְּתוּקָה, כִּי נִמְלַךְ בְּלִבּוֹ וְכִלְיוֹתָיו.

דּוֹמֶה לְאִישָׁהּ שֶׁל־הֵרָה יְפַת־הַמַּחְלָפוֹת, הַמַּבְרִיק  5

בְּרָקָיו, עֵת יִתֵּן מָטָר סוֹחֵף לְאֵין־תַּכְלִית, אוֹ בָרָד,

סוּפָה אֲיֻמָּה יְכוֹנֵן, וְשֶׁלֶג יְכַסֶּה הַשְּׁדֵמָה,

יֵשׁ אֲשֶׁר יִפְתַּח אֶת־לֹעַ הַקְּרָבוֹת הַגָּדוֹל וְהָאָיֹם, -

כָּכָה הִתְאַנַּח מִקֶּרֶב וָלֵב אֲגַמֶּמְנוֹן הַלַּיְלָה

מִמַּעֲמַקֵּי חָזֵהוּ, וַתִּרְעַד נַפְשׁוֹ בְקִרְבּוֹ.       10

וּמִדֵּי יַבִּיט וְיִרְאֶה שְׂדֵה טְרוֹיָה, יִתְמַהּ, יִשְׁתָּאֶה

לְמַרְאֵה הַמְּדוּרוֹת הָרַבּוֹת, אֶל־מוּל פְּנֵי אִלְיוֹס הֹעָלוּ,

לְקוֹל הַחֲלִילִים וְהַנְּחִילוֹת וּלְקוֹל הֲמוֹן אָדָם בְּרֵעָם;

הָיָה מִתְבּוֹנֵן בַּסְּפִינוֹת וּבְעַם הָאֲכַיִּים וְתוֹלֵשׁ

שַׂעֲרוֹת רֹאשׁוֹ מְלֹא חָפְנָיו, פּוֹשְׁטָן אֶל־זֵאוּס הַשּׁוֹכֵן  15

מְרוֹמֵי שָׁמָיִם, וְלִבּוֹ הַנּוֹדָע לִתְהִלָּה יֵאָנַק.

הָגָה בְלִבּוֹ וּמָצָא עֵצָה זוֹ טוֹבָה בָעֵצוֹת:

לְבַקֵּשׁ אֶת־נֶסְטוֹר בֶּן־נֵלֵס, וּבְטֶרֶם יִפְנֶה אֶל־אַחֵר,

אוּלַי יִוָּעֵץ עִם־זֶה, וּמָצְאוּ הָעֵצָה הַנְּכוֹנָה,

אֵיזֶה הַדֶּרֶךְ יַצִּילוּ אֶת־כָּל־הַדַּנָּאִים מִשּׁוֹאָה.        20

מִהֵר, הִתְעוֹרֵר וַיָּקָם, שָׂם עַל־חָזֵהוּ כֻתָּנְתּוֹ,

קָשַׁר סוּלְיוֹתָיו הַיָּפוֹת אֶל־שְׁתֵּי כַפּוֹת רַגְלָיו הַצַּחוֹת,

עָטַף עוֹר אַרְיֵה צְהָב־שֵׂעָר, עוֹר אֲרִי שַׂגִּיא וְעָצוּם,

אֲשֶׁר הִגִּיעַ עַד כַּפּוֹת רַגְלָיו, וַיִּתְפֹּשׂ הָרֹמַח.

גַּם מֶנֶּלָּאוֹס בְּאֵימָתוֹ – עַפְעַפָּיו לֹא יָדְעוּ הַתְּנוּמָה, 25

דָּאַג, פֶּן־יִרְאֶה בָרָעָה שֶׁתִּמְצָא אֶת־עַם הָאַרְגֵּאִים,

אֲשֶׁר הִפְלִיגוּ בִגְלָלוֹ בְּמֶרְחַב הַמַּיִם הָרַבִּים,

בָּאוּ עַד־אֵצֶל טְרוֹיָה בְרַעַם וּבְרַעַשׁ מִלְחָמָה.

הֵלִיט אֶת־גַּבּוֹ הָרָחָב בְּעוֹר־נָמֵר, עוֹר חֲבַרְבֻּרוֹת,

הֵרִים וְעָטַר לְרֹאשׁוֹ אֶת־קוֹבַע נְחֻשְׁתּוֹ, וּבְיָדוֹ,   30

יָד חֲזָקָה, אָחַז בְּעֵץ הַחֲנִית הָאַדִּירָה.

הֵחִישׁ פְּעָמָיו לְעוֹרֵר אֶת־אָחִיו הַמּוֹלֵךְ בְּעֻזּוֹ

עַל־הָאַרְגֵּאִים וּכְאַחַד הָאֵלִים יְכֻבַּד עַל־עַמּוֹ.

מְצָאוֹ בְיַרְכְּתֵי הַסְּפִינָה, וְהוּא שָׂם עַל־כְּתֵפָיו אֶת־מַדָּיו,

כְּלֵי הַמִּלְחָמָה הַנָּאִים; וַיִּשְׂמַח לִקְרָאתוֹ כִּי אָתָא.   35

פָּתַח וְשָׂח מֶנֶּלָּאוֹס, הַקּוֹרֵא־בְאוֹן בַּמִּלְחָמָה:

"לָמָּה תִּזְדַּיֵּן, יַקִּירִי? הָאֻמְנָם חָפַצְתָּ לִשְׁלֹחַ

אֶחָד מֵאַנְשֵׁי שְׁלוֹמֵנוּ לְרַגֵּל אֶת־מַחֲנֵה הַטְּרוֹיִים?

חוֹשֵׁשׁ אֲנִי, שֶׁאֵין אָדָם יַעֲרֹב לִבּוֹ לְמוֹ־אֵלֶּה –

לָצֵאת יְחִידִי בְלֵיל הָאַמְבְּרוֹסְיָה הַזֶּה אֶל־בֵּין אוֹיְבִים,    40

לָבוֹא לְרַגֵּל מַחֲנֵיהֶם – אִם־לֹא לֵב־אַדִּירִים בְּקִרְבּוֹ".

הֵשִׁיב אֲמָרָיו וַיַּעַן אֲזַי אֲגַמֶּמְנוֹן הַמּוֹשֵׁל:

"מֶנֶּלָּאוֹס מִזַּרְעוֹ שֶׁל־זֵאוּס! גַּם־שְׁנֵינוּ צְרִיכִים,

אַתָּה וְאָנֹכִי, לָעֵצָה הַטּוֹבָה וְהַנְּכוֹנָה, שֶׁתַּצִּיל

אֶת־הָאַרְגֵּאִים וְאֶת־צִיָּם, כִּי הָפַךְ לֵב־זֵאוּס לְאַחֵר.   45

וַדַּאי קָרְבָּנוֹ שֶׁל־הֶקְטוֹר נָשָׂא חֵן בְּעֵינָיו עַל־כֻּלָּם!

יַעַן אֲנִי לֹא רָאִיתִי מֵאָז וְעַד הַיּוֹם וְלֹא שָׁמַעְתִּי,

אֲשֶׁר אִישׁ יַעֲשֶׂה אֵלֶּה וּבְיוֹם אֶחָד יִפְעַל אֵת פָּעַל

הֶקְטוֹר יְדִידוֹ שֶׁל־זֶבְס, שֶׁעוֹלֵל הַיּוֹם לָאֲכַיִּים

בְּכֹחוֹ וּבְעָצְמוֹ, וְאֵינֶנּוּ בֶן־אֵל אוֹ בְנָהּ שֶׁל־בַּת־אֵלִים.  50

מַאֲמִין אֲנִי כִי עוֹד יָמִים אֲרֻכִּים וְרַבִּים יַזְכִּירוּ

אֶת־עֲלִילוֹתָיו בְּנֵי־אַרְגּוֹס; כִּי הֵרַע מְאֹד לָאֲכַיִּים.

לֵךְ אֶל־הַסְּפִינוֹת וְקָרָאתָ אֶת־אָיַס וְאֶת אִידוֹמֶנֵּס,

חוּשָׁה; וְאָנֹכִי אֵלְכָה אֶל־נֶסְטוֹר הַגֶּבֶר הַנַּעֲלֶה

לְעוֹרְרוֹ כִי יָקוּם מִשְּׁנָתוֹ וְאִם־יֵשׁ אֶת־נַפְשׁוֹ יִלָּוֶה,  55

יֵלֵךְ אֶל־פְּלֻגַּת הַשּׁוֹמְרִים הַקְּדוֹשָׁה לְצַוּוֹת עֲלֵיהֶם.

בְּנֶפֶשׁ חֲפֵצָה יִשְׁמְעוּ בְקוֹלוֹ; כִּי אִתָּם גַּם בְּנוֹ שָׁם,

הוּא רֹאשׁ לַשּׁוֹמְרִים, וְאִתּוֹ גַם מֵרִיאוֹנֵס, זֶה רֵעוֹ

שֶׁל־אִידוֹמֶנֵּס; בָּאֵלֶּה בָטַחְנוּ מִכֹּל בְּמִשְׁמַרְתָּם".

עָנָה לוֹ מֶנֶּלָּאוֹס הַקּוֹרֵא־בְאוֹן בַּמִּלְחָמָה:     60

אֵיכָה תְצַוֶּה עָלָי, וְאֵיךְ פְּקֻדָּתְךָ אֲמַלֵּא:

אִם־לְהִשָּׁאֵר עִם־אֵלֶּה, אֲחַכֶּה לְךָ עַד שֶׁתָּבוֹא?

אוֹ חִישׁ אֵלֶיךָ אָשׁוּבָה, כִּי־אַעַשׂ כַּאֲשֶׁר צִוִּיתָ?"

הֵשִׁיב אֲמָרָיו וְשָׂח אֲגַמֶּמְנוֹן הָעוֹצֵר־בַּגְּבָרִים:

"שָׁם תִּשָּׁאֵר, פֶּן־נֹאבַד אִישׁ אֶת־רֵעֵהוּ כִּי־נִתְעֶה;  65

יַעַן כִּי רַבּוֹת הַדְּרָכִים הָעוֹבְרוֹת בַּמַּחֲנֶה הַגָּדוֹל.

קְרָא לָמוֹ בְדַרְכְּךָ תֵלֵךְ, עוֹרְרֵם, וְלֹא יִישְׁנוּ הַלָּיְלָה,

אִישׁ אֲשֶׁר תִּפְגַּע כַּנֵּהוּ בְשֵׁם אָבִיו וּבְשֵׁם בֵּית־מִשְׁפַּחְתּוֹ,

רוֹמְמֵם תַּחַת לְשׁוֹנְךָ; וּבְלִבְּךָ אַל־גָּאֹה תִתְגָּאֶה,

נִיגַע כַּיּוֹם, נַעַמְלָה גַם־אָנוּ; כַּנִּרְאֶה, כֵּן גָּזַר     70

זֶבְס בְּגִיחֵנוּ מֵרֶחֶם וְאָצַל מַתְּלָאָה זֹה לָנוּ".

כָּכָה הִבִּיעַ וַיִּשְׁלַח אֶת־אָחִיו וְכָכָה הוֹרָהוּ.

אֶפֶס הוּא עַצְמוֹ שָׂם פְּעָמָיו אֶל־נֶסְטוֹר רוֹעֵה־הָעַמִּים;

מְצָאוֹ אֵצֶל אָהֳלוֹ עַל־יַד אֳנִיָּתוֹ הַשְּׁחוֹרָה

עַל־הַיָּצוּעַ הָרָךְ, וְנֶשֶׁק רַב־צְבָעִים עַל־יָדוֹ:    75

מָגֵן גִּבּוֹרִים, וּשְׁתַּיִם חֲנִיתוֹת וְקוֹבַע מְנַצְנֵץ;

גַּם חֲגוֹרָה מַזְהִירָה עַל־יָדוֹ, שֶׁבָּהּ הָיָה נֶאְפָּד

אוֹתוֹ הַיָּשִׁישׁ בְּרִדְתּוֹ לְמִלְחָמָה אוֹכֶלֶת בַּגְּבָרִים,

פּוֹקֵד אֶת־עַמּוֹ, וּבְיַעַן לֹא נִכְנַע עוֹד תַּחַת שֵׂיבָתוֹ.

הֵרִים רֹאשׁוֹ, הִזְדַּקֵּף, נִשְׁעַן עֲלֵי מַרְפֵּקוֹ,    80

נָשָׂא אֲמָרָיו וַיְדַבֵּר, שָׂח אֶל־בֶּן־אַטְרֵס וּשְׁאָלוֹ:

"מִי־זֶה הַהוֹלֵךְ יְחִידִי בַמַּחֲנֶה אֵצֶל הַסְּפִינוֹת

בְּלֵיל חֲשֵׁכָה וָאָמֶשׁ, וּבְנֵי אָדָם נָמִים אֶת־שְׁנָתָם?

אוּלַי תְבַקֵּשׁ אֶת־אַחַד הַפְּרָדִים אוֹ גֶבֶר רֵעֶךָ?

פְּתַח פֶּה, שָׂא קוֹלְךָ וְדוּמָם אַל־תִּקְרַב עָדַי! מַה־חֶפְצֶךָ?"  85

הֵשִׁיב אֲמָרָיו וְשָׂח אֲגַמֶּמְנוֹן הָעוֹצֵר־בַּגְּבָרִים:

"נֶסְטוֹר בֶּן־נֵלֵס, תִּפְאַרְתָּם שֶׁל־הָאֲכַיִּים וּפְאֵרָם!

הַכֵּר־נָא אֶת־אֲגַמֶּמְנוֹן, אֶת־בְּנוֹ שֶׁל־אַטְרֵס, לוֹ אָצַל

זֶבְס מַתְּלָאוֹת וְצָרוֹת מִכָּל־בְּנֵי הָאָדָם, כָּל־עוֹד יֵשׁ

רוּחַ בְּחָזִי, וּבִרְכַּי לֹא חָדְלוּ עֲדֶנָה מִתְּנוּעָה.      90

נוֹדֵד אָנֹכִי, וּתְנוּמָה מְתוּקָה לֹא יָדְעוּ עַפְעַפָּי,

דּוֹאֵג לִדְבַר הַמִּלְחָמָה, לַתְּלָאוֹת שֶׁל־הָאֲכַיִּים.

חָרֵד אֲנִי לַדַּנָּאִים, וְרוּחִי לֹא אֵיתָן בְּקִרְבִּי,

רַעַד וָחִיל אֲחָזוּנִי, וְלִבִּי בִי חִשֵּׁב וְיַחְרֹג

מִמִּסְגְּרוֹתָיו, וַאֲבָרַי הַנָּאִים חֲרָדוֹת לָבָשׁוּ.    95

אֲבָל אִם־יֵשׁ אֶת־נַפְשְׁךָ לִפְעֹל, כִּי נָדְדָה שְׁנָתְךָ,

נֵרֵד אֶל־פְּלֻגַּת הַשּׁוֹמְרִים, וְרָאוּ עֵינֵינוּ, נִוָּכַח

אִם־עוֹד כֹּחָם לֹא־תַשׁ מִיגִיעָה רַבָּה וְעָמָל,

וְשֵׁנָה לֹא־תְקָפָתַם, וְלֹא־שָׁכְחוּ חֻקּוֹת מִשְׁמַרְתָּם;

קְרוֹבוֹת מַעַרְכוֹת הָאוֹיֵב; הֲיוֹדְעִים אֲנַחְנוּ מַה־שִּׂיחָם, 100

אוּלַי עוֹד יֹאמְרוּ לְהִשְׂתָּעֵר הַלַּיְלָה עָלֵינוּ בְמִלְחָמָה".

הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:

"אֲגַמֶּמְנוֹן בֶּן־אַטְרֵס הַמְהֻלָּל, הָעוֹצֵר־בַּגְּבָרִים!

סָפֵק בְּעֵינַי, אִם־זֶבְס חֲכַם־הַמּוֹעֵצוֹת יְמַלֵּא

כָּל־מִשְׁאֲלוֹתָיו שֶׁל־הֶקְטוֹר וְאֶת־כָּל־אֲשֶׁר יַחֲשֹׁב עָתָּה! 105

אַף, סְבוּרַנִי, עוֹד הַרְבֵּה מַתְּלָאוֹת זֶה יִסְבֹּל, כִּי יָסִיר

אֲכִילֵס לִבּוֹ הַנָּדִיב מֵאַחֲרֵי אַפּוֹ הָאָיֹם.

בְּחֵפֶץ לֵב אֵלְכָה אַחֲרֶיךָ; נַאַסְפָה גַם אֶת־הָאֲחֵרִים,

אֶת־אוֹדִיסֵס וְאֶת־בֶּן־טִידֵס הַמְהֻלָּל בֵּין רוֹמֵי־הַכִּידוֹן,

גַּם אֶת־בֶּן פִילֵס הָאַדִּיר וְאֶת אָיַס הַמָּהִיר בַּלָּחֶם.   110

וְלוּ נִמְצָא לָנוּ הַגֶּבֶר, שֶׁיֵּלֵךְ וְיִקְרָא לַשְּׁנַיִם –

לְאָיַס הַנִּמְשָׁל־לָאֵלִים וּלְאִידוֹמֶנֵּס הַמּוֹשֵׁל;

יַעַן כִּי הֵם סְפִינוֹתֵיהֶם רְחוֹקוֹת מִכָּל־הָאֳנִיּוֹת.

אֶפֶס אֶת־מֶנֶּלָּאוֹס, וְאִם־גַּם אֲהַבְתִּיו וְכִבַּדְתִּיו,

חָרֵף אֲנִי אֲחָרְפֶנּוּ –מִמְּךָ לֹא אֲכַסֶּה, וְאִם תִּקְצֹף- 115

הִנֵּה הוּא יָשֵׁן אֶת־שְׁנָתוֹ וְעָמַס עָלֶיךָ הַמְּלָאכָה.

וְעָלָיו הָיָה לָלֶכֶת וּלְשַׁחֵר אֶת־פְּנֵי כָל־הַשָּׂרִים,

לַעֲמֹל אֶצְלָם; כִּי צָרָה נוֹרָאָה מֵהָכִיל קָרֵבָה".

הֵשִׁיב אֲמָרָיו וְשָׂח אֲגַמֶּמְנוֹן הָעוֹצֵר־בַּגְּבָרִים:

"יָשִׁישׁ, בְּפַעַם אַחֶרֶת לֹא אֶעֱצֹר בְּךָ מֵהוֹכִיחוֹ;  120

לְעִתִּים קְרוֹבוֹת יְפַגֵּר אַף יִבְחַל בְּעָמָל וִיגִיעָה,

לֹא מִשִּׁפְלוּת יָדַיִם, אוֹ לִבּוֹ כִי רֵיק בּוֹ מִשָּׂכֶל,

אַךְ מֵהִתְבּוֹנְנוֹ בִי, מֵחַכּוֹתוֹ, כִּי אֶהְיֶה הָרִאשׁוֹן.

אֶפֶס הַיּוֹם הוּא קִדְּמַנִי וַיָּקָם, וַיָּבֹא לִרְאוֹתִי;

אוֹתוֹ שָׁלַחְתִּי, כִּי יִקְרָא אֶת־אֵלֶּה, שֶׁלָּמוֹ דָרָשְׁתָּ. 125

נָשִׂים פְּעָמֵינוּ לַדָּרֶךְ; נִמְצָאֵם כְּבָר לִפְנֵי הַשַּׁעַר

עִם־הַשּׁוֹמְרִים; בַּמָּקוֹם הַהוּא גַם יִעַדְתִּים לִהְיוֹת".

הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:

"אָכֵן אִם־כָּךְ, בָּאַרְגֵּאִים אֵין אִישׁ, אֲשֶׁר יִחַר־בּוֹ אַפּוֹ,

אֲשֶׁר לֹא יִשְׁמַע בְּקוֹלוֹ, כִּי יְצַוֶּה לוֹ, כִּי יְעוֹרְרֵהוּ".   130

כָּכָה הִבִּיעַ הַזָּקֵן וַיָּשֶׂם עַל־חָזוֹ כֻתָּנְתּוֹ,

קָשַׁר סוּלְיוֹתָיו הַיָּפוֹת אֶל־כַּפּוֹת רַגְלָיו הַצַּחוֹת,

רָכַס עַל־גַּבֵּי הַכָּתֵף אַדֶּרֶת־הַשֵּׂעָר הֶעָבָה,

מְעִיל הָאַרְגָּמָן הָרָחָב הֶעָשׂוּי אֵטוּן הַמִּשְׁנֶה.

אָחַז בְּיָדוֹ הָרֹמַח הָאַדִּיר עֲטוּר־חֹד־הַנְּחֹשֶׁת,   135

נֶחְפַּז בֵּין צִי הָאֲכַיִּים עֲדוּיֵי־סוֹחֵרוֹת־נְחֹשֶׁת.

רֵאשִׁית כֹּל הֵעִיר פָּרַשׁ גֶּרֵנְיָה אֶת־בְּנוֹ שֶׁל־לָאֶרְטֵס,

אֲשֶׁר חָכְמָתוֹ כְחָכְמַת בֶּן־קְרוֹנוֹס, הֵעִירוֹ בְקוֹלוֹ,

הִרְעִים עָלָיו; וַיַּחְדֹּר קוֹלוֹ אֶל־לִבּוֹ, וְנֵעוֹר,

יָצָא מִפֶּתַח אָהֳלוֹ, וַיִּשָּׂא אֲמָרָיו וַיֹּאמֶר:     140

"לָמָּה תָנוּדוּ בַמַּחֲנֶה, תִּתְעוּ עַל־יַד הָאֳנִיּוֹת

יְחִידִים בְּלֵיל הָאַמְבְּרוֹסְיָה? מָה אָכַף אַכְפּוֹ עֲלֵיכֶם?"

הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:

"בֶּן־לָאֶרְטֵס זְרַע־זֵאוּס, אוֹדִיסֵס הָאִישׁ רַב־הַמְּזִמּוֹת!

אַל־נָא תִּתְמַרְמָר, כִּי צָרָה הִקִּיפָה אֶת־חֵיל הָאֲכַיִּים!  145

לֵךְ אִתָּנוּ, וְנָעִיר גְּבָרִים אֲחֵרִים הַטּוֹבִים

לָעוּץ עֲצָתָם, מַה־נִּבְחַר: הֲלָנוּס אוֹ לְהִלָּחֵם".

כָּכָה שָׂח; וְאֶל אָהֳלוֹ שָׁב אוֹדִיסֵס רַב־הַדָּעַת,

נָתַן צִנַּת צִבְעוֹנִים עַל־כְּתֵפָיו וַיֵּצֵא אֲלֵיהֶם.

הָלְכוּ אֶל־אֹהֶל בֶּן־טִידֵס, אֶל־דִּיאוֹמֵדֵס, מְצָאוּהוּ  150

חוּץ לְאָהֳלוֹ עִם־נִשְׁקוֹ; וְהָעָם אִתּוֹ חוֹנִים סְבִיבוֹתָיו,

וּמָגִנֵּיהֶם מִתַּחַת לְרֹאשׁ אִישׁ וָאִישׁ, וַחֲנִיתוֹ

מְעוּכָה בָאָרֶץ מְרַאֲשׁוֹתָיו – וּנְחֻשְׁתָּהּ מַבְרִיקָה לְמֵרָחוֹק,

מַרְאֵה חֲזִיזוֹ שֶׁל־זֶבְס אָבִינוּ; וְהַגִּבּוֹר נָם שְׁנָתוֹ

רִפֵּד יְצוּעוֹ לוֹ עוֹרוֹ שֶׁל־שׁוֹר־פָּר מִבַּהֲמוֹת שָׂדֶה,  155

תַּחַת לְרֹאשׁוֹ הִצִּיעַ הַמַּרְבָד הַמֵּפִיק נְגֹהוֹת.

קָרַב עָדָיו, בָּא נֶסְטוֹר פָּרַשׁ גֶּרֵנְיָה וּדְחָפוֹ

בְּרַגְלוֹ, הֱעִירוֹ מִשְּׁנָתוֹ, מְעוֹרְרוֹ, מוֹכִיחוֹ עַל־פָּנָיו:

"עוּרָה, בֶּן־טִידֵס! הַאֻמְנָם תָּנוּחַ, תִּישַׁן הַלָּיְלָה?

חָנוּ הַטְּרוֹיִים עַל־מְרוֹמֵי הַשָּׂדֶה וְעַל־יַד הָאֳנִיּוֹת –  160

וְאַתָּה לֹא תֵדַע? וּמִצְעָר הַמֶּרְחָק בֵּינָם וּבֵינֵינוּ".

כָּכָה הִבִּיעַ; וַיִּיקַץ עַד־רֶגַע בֶּן־טִידֵס מִשְּׁנָתוֹ,

הֵשִׁיב אֲמָרָיו, וַיַּעַן וַיֹּאמֶר אֶת־אִמְרוֹת־הַכָּנָף:

"אָיֹם הִנְךָ, הַיָּשִׁישׁ, וּמִן־הָעֲבוֹדָה לֹא תַרְפֶּה!

כְּלוּם חָדְלוּ בְנֵי הָאֲכַיִּים, הַנְּעָרִים הַצְּעִירִים מִמֶּךָּ,  165

אֲשֶׁר יָפוּצוּ בַמַּחֲנֶה, יָחוּשׁוּ אֶל־מֶלֶךְ וָמֶלֶךְ

לְהָעִיר אוֹתָם מִשְּׁנָתָם? אַךְ־אַתָּה לֹא־תִיעַף, לֹא־תִלְאֶה!"

הֵשִׁיב אֲמָרָיו לוֹ נֶסְטוֹר פָּרַשׁ גֶּרֵנְיָה וַיַּעַן:

"אָמְנָם, יַקִּירִי, דְּבָרֶיךָ דִבַּרְתָּ יְשָׁרִים וּנְכֹחִים!

יֵשׁ לִי בָנִים תְּמִימִים, וְהָעָם אֲשֶׁר־אִתִּי מָה־רַבִּים,   170

אֶחָד מֵהֶם הָיָה יָכוֹל לַחֲזֹר עֲלֵיהֶם וּלְקָרְאָם;

אֶלָּא שֶׁתָּקְפָה מַתְּלָאָה אֶת־חֵיל הָאֲכַיִּים וּמְצוּקָה;

עַתָּה עוֹמְדִים הַדְּבָרִים עַל־חֻדּוֹ שֶׁל־תַּעַר לְכֻלָּם:

אִם־אָבְדָן מַחְפִּיר אוֹ חַיִּים נָכוֹנוּ לְחֵיל הָאֲכַיִּים.

קוּמָה הָעִירָה אֶת־אָיַס הַמָּהִיר בַּקְּרָב וְאֶת־בֶּן־פִילֵס,  175

אִם־צַר לְךָ עָלַי, וְגַם צָעִיר אַתָּה מִמֶּנִּי!"

שָׂח, וְזֶה נָתַן עַל־שִׁכְמוֹ עוֹר אַרְיֵה צְהָב־שֵׂעָר וְעִזּוּז,

אֲשֶׁר הִגִּיעַ עַד כַּפּוֹת רַגְלָיו, וַיִּתְפֹּשׂ הָרֹמַח.

נֶחְפַּז הַגִּבּוֹר וְהֵעִיר מִשְּׁנָתָם הַמְּלָכִים וֶהֱבִיאָם.

וּכְשֶׁבָּאוּ אֶל־בֵּינוֹת גְּדוּדֵי הַשּׁוֹמְרִים, וַיִּמְצְאוּ  180

אֶת־מַנְהִיגֵיהֶם, וְהִנֵּה אֵין אִישׁ אֲשֶׁר יָנוּם אֶת־שְׁנָתוֹ,

עֵרִים כֻּלָּם – וּכְלֵי מִלְחַמְתָּם עֲלֵיהֶם – יָשָׁבוּ.

כְּאוֹתָם הַכְּלָבִים הַנּוֹטְרִים עַשְׁתְּרוֹת צֹנֶה בַגְּדֵרָה,

רוֹגְזִים וַחֲרֵדִים, בְּשָׁמְעָם שַׁאֲגַת חַיָּה טוֹרֶפֶת,

צַעֲדֵי אוֹנָהּ, כִּי גָלְשָׁה מִתּוֹעֲפוֹת הַר אֶל־הַחֹרְשָׁה,  185

שָׁאוֹן יָקִימוּ גַם־אָדָם גַּם־כֶּלֶב, וְנָדְדָה שְׁנָתָם, –

כָּכָה נָדְדָה שְׁנַת הַמַּנְהִיגִים בְּלֵיל הָעֲבָרוֹת;

הֵם עַל־מִשְׁמַרְתָּם, מַשְׁקִיפִים עַל־פְּנֵי הָעֲרָבָה, מַקְשִׁיבִים,

אוּלַי יִשְׁמְעוּ פַעֲמֵי הַטְּרוֹיִים הַהוֹלְכִים וּקְרֵבִים.

שָׂמַח הַזָּקֵן לִרְאוֹתָם, וַיָּרַע לְעֻמָּתָם וַיְעוֹדְדֵם,     190

נָשָׂא אִמְרָתוֹ אֲלֵיהֶם וַיְדַבֵּר אֶת־אִמְרֵי הַכָּנָף:

"אָכֵן, כֵּן תַּעֲשׂוּ, בָּנַי, וְכָכָה תוֹסִיפוּ; וּתְנוּמָה

אַל־נָא תֵדְעוּ הַלָּיְלָה, וְאַל־יַעַלְזוּ אוֹיְבֵינוּ!"

כָּכָה דִבֵּר וַיַּעֲבֹר הַתְּעָלָה; וְאַחֲרָיו הֶחֱרוּ

מַלְכֵי בְנֵי אַרְגוֹס, כָּל־אֲשֶׁר נִקְרְאוּ אֶל־הַמּוֹעֵצָה.    195

עִמָּם בֶּן־נֶסְטוֹר הַנַּעֲלֶה וְגַם מֵרִיאוֹנֵס, כִּי קָרְאוּ

לָמוֹ לָלֶכֶת עִמָּהֶם לְהַמְתִּיק יַחְדָּו אֶת־סוֹדָם.

וּכְשֶׁעָבְרוּ הַתְּעָלָה כָרוּהָ, יָשְׁבוּ בְיַחַד

עַל־פְּנֵי טָהֳרוֹ שֶׁל־שָׂדֶה, שֶׁאֵין בּוֹ כָל־פְּגָרִים חֲלָלִים,

אֲשֶׁר מִשָּׁם עַל־עֲקֵבָיו שָׁב הֶקְטוֹר הָעִזּוּז מֵהַכּוֹת    200

אֶת־הָאַרְגֵּאִים, כִּי יָרַד הַלַּיְלָה וְהֵלִיט הַסְּבִיבָה;

שָׁם הֵם יָשְׁבוּ וְשָׁם גַּם נִדְבְּרוּ אִישׁ אֶל־רֵעֵהוּ.

פָּתַח בְּקִרְבָּם אָז נֶסְטוֹר פָּרַשׁ גֶּרֵנְיָה וַיֹּאמֶר:

"רֵעַי, הַאֻמְנָם אֵין גֶּבֶר, שֶׁלִּבּוֹ לֵב אַמִּיץ מְלָאוֹ

רֶדֶת אֶל־מַחֲנֵה הַטְּרוֹיִים אַמִּיצֵי הַלֵּב – אוּלַי יִשְׁבֶּה  205

אֶת־אַחַד הַנֶּחֱשָׁלִים מִמַּחֲנֵה הָאוֹיֵב אוֹ יִשְׁמַע

שִׂיחַת הַטְּרוֹיִים בְּדַבְּרָם בֵּינֵיהֶם, אֶת אֲשֶׁר חָרָצוּ,

כָּל־אֲשֶׁר בְּלִבָּם, אִם־יֹאמְרוּ לְהִשָּׁאֵר עוֹד הַרְחֵק מֵעִירָם

פֹּה עִם־הַסְּפִינוֹת, אוֹ נַפְשָׁם תִּבְחַר לָשׁוּב הָעִירָה

הָנְתְּקוּ מִמֶּנָּה, כִּי יָדָם כְּבָר רָמָה עַל־חֵיל הָאֲכַיִּים.   210

יַחְקֹר לָדַעַת אֶל־נָכוֹן כָּל־זֹאת וְיָשׁוּב בְּשָׁלוֹם;

וְהָיְתָה תְהִלָּתוֹ עוֹמֶדֶת תַּחַת שָׁמַיִם, וְנָחַל

כָּבוֹד מִכָּל־בְּנֵי הָאָדָם; וְנָשָׂא אֶת־מַשְׂאַת הַכָּבוֹד,

יַעַן אִישׁ אִישׁ מִן־הַנְּשִׂיאִים, אֲשֶׁר יָשׂרוּ בַסְּפִינוֹת,

לוֹ אֶת־הָאֶשְׁכָּר יַגִּישׁוּ כִבְשָׂה אַחַת שְׁחוֹרָה,    215

אוֹתָהּ וְהַטָּלֶה שֶׁתֵּינִיק, מַתָּת אֲשֶׁר אֵין עֲרֹךְ לָהּ;

אַף לֹא יִפָּקֵד לְעוֹלָם מְקוֹמוֹ בְמִשְׁתֶּה וָזָבַח".

כָּכָה הִגִּיד; אַךְ הֵם הֶחֱרִישׁוּ, נֶאֶלְמוּ דוּמִיָּה.

פָּתַח וְשָׂח דִּיאוֹמֵדֵס הַקּוֹרֵא־בְאוֹן בַּמִּלְחָמָה:

"נֶסְטוֹר, הֵן לִבִּי יִדְּבֵנִי, וּגְבוּרַת גְּבָרִים תְּעוֹדְדֵנִי  220

לַחֲדֹר בְּמַחֲנֵה אַנְשֵׁי טְרוֹיָה שׂוֹנְאֵינוּ הַקְּרוֹבִים.

אַךְ אִם־יִלָּוֶה עָלַי אִישׁ לִהְיוֹת עִמִּי – וְחָזַק,

יֶאֱמַץ לִבִּי בְקִרְבִּי, וְגָדַל בִּטְחוֹנִי וִיהָבִי.

שְׁנַיִם כִּי יֵלְכוּ, הָאֶחָד יֵשׁ יַקְדִּים וְרָאָה מַה־יִּיטָב;

אוּלָם הַהוֹלֵךְ יְחִידִי, אִם־רָאָה וְאִם־גַּם הִתְבּוֹנָן,  225

רוּחוֹ לֹא אֵיתָן בְּקִרְבּוֹ, וּמְזִמַּת תַּקִּיפִים לוֹ אָיִן".

שָׂח, וְנִכְסְפוּ רַבִּים לְהִלָּווֹת עַל־דִּיאוֹמֵדֵס:

נִכְסְפוּ שְׁנֵי הָאָיַסִּים, עַבְדֵי אָרֵס הַזּוֹעֵם,

נִכְסַף גַּם מֵרִיאוֹנֵס, גַּם בֶּן־נֶסְטוֹר נִכְסְפָה נַפְשׁוֹ,

נִכְסַף גַּם מֶנֶּלָּאוֹס, הַמְצֻיָּן בֵּין תּוֹפְשֵׂי־הַכִּידוֹן,  230

נִכְסַף גַּם אוֹדִיסֵס, הָאִישׁ שְׂבַע־הַתְּלָאוֹת, לְהִתְגַּנֵּב

אֶל־בֵּין הַטְּרוֹיִים וַהֲמוֹנָם, כִּי לִבּוֹ לְעוֹלָם לֵב אַמִּיץ.

נָשָׂא אֲמָרָיו וְשָׂח אֲגַמֶּמְנוֹן הָעוֹצֵר־בַּגְּבָרִים:

"דִּיאוֹמֵדֵס בֶּן־טִידֵס, הַגֶּבֶר שֶׁאָהֲבָה נַפְשִׁי!

בְּחַר לְךָ אֶת אֲשֶׁר תִּבְחַר, וְאָרַח עִמְּך, אֶת־הַגִּבּוֹר  235

בְּכָל הַנִּצָּבִים, כִּי רַבִּים נִכְסָפִים לְלַוּוֹתֶךָ.

רְאֵה וְאַל־תֵּחַת בְּלִבְּךָ, פֶּן־תִּפְסַח עַל־בְּחִיר הַגִּבּוֹרִים

וּמִיִּרְאָתְךָ תְבַכֵּר עַל־פָּנָיו אִישׁ רָפֶה מִמֶּנּוּ,

תַּבִּיט עַל־גֶּזַע מַחְצַבְתּוֹ, אוֹ יַעַן כִּי גָדַל בִּמְלוּכָה".

כָּכָה הִבִּיעַ, כִּי דָאַג לָאִישׁ מֶנֶּלָּאוֹס הַצְּהַבְהָב.  240

נָשָׂא אֲמָרָיו וְשָׂח דִּיאוֹמֵדֵס הַמַּרְעִים־בַּקְּרָבוֹת:

"אִם־תְּצַוּוּנִי – וְאֶבְחַר בְּעַצְמִי אִישׁ יֶאֱרַח עִמִּי,

אֵיכָה אֶשְׁכַּח אֲנִי אֶת־אוֹדִיסֵס הָאִישׁ הָאֱלֹהִי,

אֲשֶׁר גְּבוּרָתוֹ בְלִבּוֹ, וְרוּחוֹ בְלִי־חָת בַּמַּתְּלָאָה

וּבַסַּכָּנָה, וּפַּלַּס־אַתֵּנָה הִיא אֲהֵבַתּוּ!      245

הוּא אִם־יִלָּוֶה עָלַי, גַּם־מִמּוֹקֵד שְׁנֵינוּ נִנָּצֵל,

שְׁלֵמִים נִמָּלֵט מִלָּהַב, כִּי אֵין עוֹלֶה עָלָיו בְּחָכְמָה".

עָנָה לוֹ אוֹדִיסֵס הָאֱלֹהִי שְׂבַע־הַמַּתְּלָאוֹת:

"אַל־נָא תַפְרִיזָה, בֶּן־טִידֵס, אִם־תְּהַלְלֵנִי וְאִם־תְּחָרֵף:

אֶל־הָאַרְגֵּאִים דִּבַּרְתָּ, וְאָכֵן הֵם יוֹדְעִים כָּל־אֵלֶּה.   250

נֶלְכָה, כִּי חוֹלֵף הַלָּיְלָה, הַצְּפִירָה הוֹלֶכֶת וּקְרֵבָה,

כְּבָר הִרְחִיקוּ בְלֶכְתָּם כּוֹכָבִים, וְרָב־לַיְלָה עָבָר,

שְׁתַּיִם אַשְׁמוּרוֹת נָגוֹזוּ, עוֹד זֹאת הָאַשְׁמוּרָה הָאֶחָת".

כָּכָה אָמְרוּ וְשָׂמוּ עֲלֵיהֶם הַנֶּשֶׁק הָאָיֹם.

נָתַן אָז תְּרַסִּימֵדֵס אִישׁ הַמִּלְחָמָה לְבֶן־טִידֵס   255

חֶרֶב פִּיפִיּוֹת – כִּי נָטַשׁ הַלָּז אֶת־שֶׁלּוֹ בָאֳנִיָּה –

צִנָּה לוֹ נָתַן וְקוֹבַע־עוֹר שָׂם עַל־רֹאשׁוֹ, וְהַקּוֹבַע

אֵין לוֹ כַרְבֹּלֶת וְאֵין צִיצִית, וְקַסְדָּה קְטַנָּה יְכֻנֶּה,

סוֹכֵךְ לְרֹאשָׁם שֶׁל־צְעִירֵי הַיּוֹרְדִים לַקְּרָב, מֵרִיאוֹנֵס

נָתַן לְאוֹדִיסֵס אֶת־קַשְׁתּוֹ שֶׁלּוֹ וְאַשְׁפָּתוֹ וָחָרֶב,    260

חָבַשׁ לְרֹאשׁוֹ קוֹבַע עָשׂוּי עוֹר־פָּר וּמִתְקַמֵּר

מִבִּפְנִים, כִּי מְתָחוּהוּ רְצוּעוֹת רַבּוֹת, וְשִׁנַּיִם

צְחוֹרוֹת לוֹ מִבַּחוּץ, שִׁנֵּי חֲזִיר לְבֶן־מַלְתָּעוֹת,

זְרוּעוֹת עָלָיו מִכָּל־צַד בְּשׁוּרוֹת צְפוּפוֹת וּקְבוּעוֹת

הֵיטֵב וְיָפֶה מְאֹד, וְתוֹכוֹ רָצוּף הַלָּבֶד.     265

קוֹבַע זֶה אַבְטוֹלִיקוֹס גְּזָלוֹ לְפָנִים בְּאֶלֶּאוֹן,

בְּפָרְצוֹ מִבְצַר אֲמִינְטוֹר בְּנוֹ שֶׁל־אוֹרְמֶנּוֹס, וּנְתָנוֹ

זֶה לְאָמְפִידַמַס, הוּא אִישׁ קִתֵּרָה, לָשֵׂאת לִסְקַנְדֵּיָה;

וְאָמְפִידַמַס נְתָנוֹ אֶשְׁכַּר הַכָּבוֹד לְמוֹלוֹס,

וְזֶה מְסָרָהוּ לִבְנוֹ, הֲלֹא הוּא מֵרִיאוֹנֵס, לְשֵׂאתוֹ, -  270

וְעַתָּה חָפַף עַל־רֹאשׁ אוֹדִיסֵס לְהָגֵן בַּעֲדוֹ.

וּכְשֶׁשָּׂמוּ עֲלֵיהֶם הַשְּׁנַיִם הַנֶּשֶׁק הָאָיֹם,

נֶחְפְּזוּ וְנָטְשׁוּ בַמָּקוֹם הַהוּא אֶת־גִּבּוֹרֵי הֶחָיִל.

וְשָׁלְחָה פַּלַּס־אַתֵּנָה בַּדֶּרֶךְ בָּהּ הָלְכוּ, מִימִינָם,

אֶת הָאֲנָפָה; וְאוּלָם עֵינֵיהֶם לֹא רָאוּ הַצִּפּוֹר  275

בְּלֵיל הַחֲשֵׁכָה, אַךְ שָׁמְעוּ קוֹל מַשַּׁק כַּנְפֵי הַצִּפּוֹר.

שָׁמַח אוֹדִיסֵס לָאוֹת, וַיִּתְפַּלֵּל לְאַתֵּנָה וַיֹּאמֶר:

"שִׁמְעִי קוֹלִי, בַּת־זֵאוּס תּוֹפֵשׂ־הָאֵיגִיס, בְּכָל־עֵת אַתְּ

עוֹמְדָה לִימִינִי בַצָּרָה, אַךְ דַּרְכִּי אֶל־כָּל־אֲשֶׁר אֵלֵךְ

הֵן מִמֵּךְ לֹא נִסְתָּרָה: עֲשִׂי אִתִּי חֶסֶד גַּם־עָתָּה,   280

אָנָּא אַתֵּנָה, תְּנִי לָנוּ וְנָשׁוּב לַסְּפִינוֹת בִּתְהִלָּה,

גְּדוֹלָה עֲלִילָה נְבַצַּע, לֹא תָמוּשׁ מִזִּכְרוֹן הַטְּרוֹיִים".

גַּם דִּיאוֹמֵדֵס הַקּוֹרֵא־בְאוֹן בַּמִּלְחָמָה הִתְפַּלָּל:

"שִׁמְעִי גַּם קוֹלִי אָנֹכִי, בַּת־זֵאוּס, הַבַּת לֹא־נֻצָּחָה!

אִתִּי הֲיִי כִהְיוֹתֵךְ עִם־אָבִי עִם־טִידֵס הַנַּעֲלֶה,   285

בְּלֶכְתּוֹ לְתֵּבֵּי, וְהוּא מַלְאָךְ שָׁלוּחַ מֵאֵת הָאֲכַיִּים

עוֹטֵי־שִׁרְיוֹנוֹת־הַנְּחֹשֶׁת, וּנְטָשָׁם עַל־נַחַל אֲסוֹפּוֹס.

פָּנָה אָז אֶל־בְּנֵי קַדְמוֹס, וּדְבָרִים מְתוּקִים בְּפִיהוּ;

רַבּוֹת עֲלִילוֹת נוֹרָאוֹת אָז פָּעֲלָה יָדוֹ בְשׁוּבוֹ,

בְּעֻזֵּךְ, בַּת־אֵלִים הַקְּדוֹשָׁה, כִּי אַתְּ הָיִית בְּעֶזְרָתוֹ.  290

עִמְדִי בִּרְצוֹנֵךְ כַּיּוֹם גַּם לִימִינִי, הֲיִי לִי לְמָגֵן!

עֵגֶל בֶּן־שָׁנָה רְחַב־מֵצַח אַקְרִיבָה לָךְ קָרְבַּן מִנְחָה,

אֲשֶׁר לֹא עֻבַּד בּוֹ, אֲשֶׁר לֹא נִסָּה עֲדֶנָה בְעֻלּוֹ;

אוֹתוֹ אַקְרִיבָה לָךְ, פַּלַּס, וְצִפִּיתִי אֶת־קַרְנָיו בַּזָּהָב!"

כָּכָה הִתְפַּלְלוּ שְׁנֵיהֶם, וּפַּלַּס לָהֶם נֶעְתָּרָה;   295

אַךְ כְּכַלּוֹתָם לְהִתְפַּלֵּל לְבִתּוֹ שֶׁל־זֵאוּס הָעִזּוּז,

נֶחְפְּזוּ, נִדְמוּ לִשְׁנַיִם אֲרָיוֹת בְּמוֹ־לַיְלָה אָפֵל

בֵּינוֹת חֲלָלִים וָמָוֶת, בֵּין דָּמִים שְׁחוֹרִים וָנָשֶׁק.

וְהֶקְטוֹר לֹא נָתַן לַטְּרוֹיִים אַמִּיצֵי הַלֵּב וְיָנוּמוּ

שְׁנָתָם הַלָּיְלָה, כִּי כִנֵּס כָּל־טוֹבֵי הָעָם לַעֲצָרָה,  300

כָּל־הַמַּנְהִיגִים וְכָל־רָאשֵׁי הָעָם, אֲשֶׁר הָיוּ לַטְּרוֹיִים;

וּכְשֶׁהִקְהִיל אֶת־כֻּלָּם, וַתְּהִי זֹאת עֲצָתוֹ הַטּוֹבָה:

"מִי בָכֶם אֲשֶׁר יֹאמַר וְיַעַשׂ לִי אֵלֶּה וְיִפְעַל

חֵלֶף הָאֶשְׁכָּר הַיָּקָר? מַשְׂכֻּרְתּוֹ תְהִי נֶאֱמָנָה!

הִנֵּה הָרֶכֶב וְצֶמֶד הַסּוּסִים אֲרֻכֵּי־הַצַוָּאר,   305

מֵיטַב הַסּוּסִים שֶׁאֵצֶל אֳנִיּוֹת אֲכַיִּים הַמְּהִירוֹת,

אֶתְנָה לְאִישׁ, אֲשֶׁר יַעֲרֹב לִבּוֹ, שֶׁם־עוֹלָם לוֹ יַעַשׂ,

יֵלֵךְ וְיִקְרַב עַד־אֵצֶל הַסְּפִינוֹת הַמְמַהֲרוֹת־לָשׁוּט,

יִדְרֹשׁ, אִם־יֵשׁ לָאֳנִיּוֹת שׁוֹמְרִים לָהֶן כְּמוֹ עַד־עָתָּה,

וְאוּלַי, מִהְיוֹת בָּם יָדֵנוּ הַקָּשָׁה לְהַכְנִיעָם, הֵם אוֹמְרִים  310

לְמַלֵּט אֶת־נַפְשָׁם, לִבְרֹחַ, וִיגֵעִים מִתְּלָאוֹת וְעָמָל

לֹא עוֹד יַחְפְּצוּ לְהַפְקִיד שׁוֹמְרִים עֲלֵיהֶן בַּלָּיְלָה".

כָּכָה הִבִּיעַ, וְהֵם כֻּלָּם נֶאֱלְמוּ הֶחֱרִישׁוּ.

הָיָה אִישׁ בֵּין הַטְּרוֹיִים, שְׁמוֹ דוֹלוֹן, וְהוּא בֵן לְכָרוֹז

אִישׁ אֱלֹהִי –לְאֶבְמֵדֵס – עָשִׁיר בְּזָהָב וּנְחֹשֶׁת;   315

הָיָה אִישׁ מָשְׁחַת־הַתֹּאַר, אַךְ מָהִיר בְּרַגְלָיו בְּרוּצוֹ;

וְהוּא בֵן יָחִיד לְאָבִיו, וְחָמֵשׁ אֲחָיוֹת לוֹ הָיוּ.

נָשָׂא אֲמָרָיו וַיַּעַן אֶת־הֶקְטוֹר וְאֶת־כָּל־אַנְשֵׁי טְרוֹיָה:

"הֶקְטוֹר, הֵן לִבִּי יִדְּבֵנִי, וְרוּחַ גְּבוּרָה תְעוֹדְדֵנִי

רֶדֶת עַד־אֵצֶל הַסְּפִינוֹת הַמְמַהֲרוֹת־לָשׁוּט וְלִדְרֹש.  320

אוּלָם שָׂא אַתָּה שַׁרְבִיטְךָ וְהִשָּׁבְעָה כַיּוֹם לִי, שֶׁתִּתֵּן

לִי אֶת־הַסּוּסִים וְהָרֶכֶב הַמַּבְרִיק בְּתִפְאֶרֶת נְחֻשְׁתּוֹ,

אֲשֶׁר יִשְׂאוּ אֶת־בְּנוֹ שֶׁל־פֵּלֵס הַנָּקִי מִסָּלֶף.

מְרַגֵּל מִתְהַלֵּל עַל־שֶׁקֶר לֹא אֶהְיֶה, תִּקְוָתְךָ לֹא אַכְזִיב,

יַעַן כִּי אֶעְבְּרָה אֲשׁוֹטֵט בַּמַּחֲנֶה עַד גִּשְׁתִּי עַד־סְפִינַת  325

אֲגַמֶּמְנוֹן, אֶל־נָכוֹן שָׁם נוֹעֲדוּ טוֹבֵי הָעַמִּים,

יַחְדָּו יַמְתִּיקוּ שָׁם סוֹד, הֲלָנוּס אוֹ לְהִלָּחֵם".

כָּכָה אָמַר; וְהֶקְטוֹר תָּפַשׂ שַׁרְבִיטוֹ וְנִשְׁבָּע:

"זֶבְס הוּא יִרְאֶה, וְיִשְׁמַע אִישׁ הֵרָה הַמַּרְעִים־בַּמְּרוֹמִים,

אָדָם אִם־יִרְכַּב וְלֹא אַתָּה מִכָּל־בְּנֵי הַטְּרוֹיִים בָּרֶכֶב,  330

עַתָּה וּלְנֵצַח נְצָחִים תִּתְנוֹסֵס בְּמוֹ־אֵלֶּה, נִשְׁבָּעְתִּי!"

כָּכָה שָׂח וַיִּשָּׁבַע לַשָּׁוְא, אַךְ עוֹרֵר לֶב־דּוֹלוֹן.

נֶחְפַּז וַיָּשֶׂם עַל־כְּתֵפָיו אֶת־קַשְׁתּוֹ הַכְּפוּפָה וַיַּעֲטֹף

עוֹרוֹ שֶׁל־זְאֵב אֲפֹר־שֵׂעָר, הִתְעַטֵּף בּוֹ, חָבַשׁ לְרֹאשׁוֹ

קוֹבַע עָשׂוּי עוֹר נְמִיָּה וַיִּקַּח הַשֵּׁבֶט הַשָּׁנוּן,   335

נֶחְפַּז שָׂם פְּעָמָיו מֵעֵבֶר הַמַּחֲנֶה אֶל־הָאֳנִיּוֹת;

אֶפֶס לֹא זָכָה, כִּי יָשׁוּב וְיָשִׁיב אֶת־דְּבָרוֹ לְהֶקְטוֹר.

הוּא אַךְ־עָבַר אֶת־כָּל־הֲמוֹן הָאֲנָשִׁים וְהַסּוּסִים,

הִתְחִיל מְמַהֵר וְנֶחְפָּז בַּדֶּרֶךְ הָעוֹלָה לְפָנָיו-

הִרְגִּישׁ בּוֹ אוֹדִיסֵס, זְרַע־זֵאוּס, וְשָׂח לְדִיאוֹמֵדֵס:   340

"הוֹי דִיאוֹמֵדֵס, הִתְבּוֹנֵן: אִישׁ בָּא מִן־הַמַּחֲנֶה, וְלֹא אֵדַע,

אִם־סְפִינוֹתֵינוּ אֲנַחְנוּ יְרַגֵּל, אוֹ נִכְסְפָה נַפְשׁוֹ

לְפַשֵּׁט אֶת־הַחֲלָלִים וּלְנַצֵּל אֶת־נִשְׁקָם עֲלֵיהֶם.

הָבָה נִתְּנָה לָזֶה וְיַעֲבֹר עָלֵינוּ בַמִּישׁוֹר;

אַחֲרֵי־כֵן נִתְפְּשֶׂנּוּ, כִּי עָלָיו נִשְׂתָּעֵר בְּכֹחַ;  345

אוּלָם אִם־רַגְלָיו קַלּוֹת, וְיַעַל עָלֵינוּ בִמְרוּצָה,

שָׂא עָלָיו קֵינְךָ, רָדְפֵהוּ אֶל־נֹכַח הַסְּפִינוֹת, הַרְחִיקוֹ

מִן־הַמַּחֲנֶה וָהָלְאָה, גָּרְשֶׁנּוּ, וְלֹא יִבְרַח הָעִירָה".

כָּכָה נִדְבְּרוּ הֵם וְנֶחְבְּאוּ בֵין הַחֲלָלִים

אֵצֶל הַדָּרֶךְ; וְהוּא חֲסַר־לֵב עָבַר נֶחְפָּז עַל־פְּנֵיהֶם.   350

חָלַף וְהִרְחִיק מְלֹא כִבְרַת אֶרֶץ, שֶׁיַּעֲשֶׂה צֶמֶד

פְּרָדִים בְּחָרְשָם – כִּי טוֹבִים פְּרָדִים מִבָּקָר עַל־קַרְקַע

בְּתוּלָה תֵחָרֵשׁ לִמְשֹׁךְ בַּמַּחֲרֵשָׁה הַכְּבֵדָה, –

אַחֲרָיו רָדְפוּ הַשְּׁנָיִם, וְעָמַד, כִּי שָׁמַע קוֹל צְעָדִים;

יַעַן כִּי אָמַר בְּלִבּוֹ, הֵם רֵעָיו הַבָּאִים מִטְּרוֹיָה   355

לַהֲשִׁיבֵהוּ הַמַּחֲנֶה, כִּי הֶקְטוֹר צִוָּהוּ וְיָשׁוּב.

אֶפֶס עֵת קָרְבוּ הֵם עָדָיו כִּמְטַחֲוֵי רֹמַח אוֹ פָחוֹת,

הִכִּיר הָאִישִׁים הַצָּרִים וְנֶחְפַּז לִבְרֹחַ, וּבִרְכָּיו

חָשׁוֹת מִתְנוֹעֲעוֹת; וְהֵמָּה יִרְדְּפוּ אַחֲרָיו לְהַדְבִּיקוֹ.

כְּאוֹתָם שְׁנֵי כְלָבִים חַדֵּי־שִׁנַּיִם וּמְלֻמְּדֵי צֵיד חַיָּה,  360

אֲשֶׁר לֹא יַרְפּוּ בְרָדְפָם אַרְנֶבֶת אוֹ עֹפֶר־אַיָּלִים

בְּכִכַּר הַיַּעַר, וְהַחַיָּה נֶחְפְּזָה לִפְנֵיהֶם וְגוֹעָה, –

כָּכָה דְלָקוּהוּ בֶן־טִידֵס וְאוֹדִיסֵס מְקַרְקֵר־הַקְּרִיּוֹת,

חָשׁוּ הִפְרִידוּ בֵינוֹ וּבֵין בְּנֵי עַמּוֹ וְלֹא הִרְפּוּ.

אוּלָם כְּשֶׁהִקְרִיב בְּנוּסוֹ עַד הָאֳנִיּוֹת וְהַשּׁוֹמְרִים, 365

עוֹרְרָה אַתֵּנָה אֶת־לֵב דִּיאוֹמֵדֵס, וְלֹא יָהִין אִישׁ אַחֵר

מִן־הָאֲכַיִּים הָעוֹטִים־שִׁרְיוֹנוֹת־הַנְּחֹשֶׁת לְהִתְפָּאֵר,

אֲשֶׁר הִקְדִּים לְפָגְעוֹ, וְזֶה יָבוֹא אַחֲרָיו לְהַכּוֹת.

הֵנִיף אֲזַי דִיאוֹמֵדֵס הָאַדִּיר אֶת־רָמְחוֹ וַיִּקְרָא:

"עִמְדָה, פֶּן־אַטִּיל בְּךָ אֶת־רָמְחִי! מֻבְטְחַנִי, לֹא תוֹסִיף  370

מַלֵּט אֶת־נַפְשְׁךָ מֵאָבְדָן, כִּי תִהְיֶה בְךָ יָדִי הַחֲזָקָה!"

דִּבֵּר, וַיָּטֶל חֲנִיתוֹ וְלֹא הִכָּה בָאִישׁ בְּמִתְכַּוֵּן.

עָבַר רָמְחוֹ הַחַד עַל־כְּתֵפוֹ שֶׁל־יָמִין וְלֹא פְצָעוֹ,

נִנְעַץ עֻקְצוֹ בָאָרֶץ; וְעָמַד הַלָּז, אֲחָזוּהוּ

רַעַד וָחִיל, הָיוּ נוֹקְשׁוֹת כָּל שִׁנָּיו בְּפִיו, נִבְהַל, מִלְמֵל,  375

פָּנָיו הִלְבִּינוּ, אַךְ הֵם הִדְבִּיקוּהוּ וְאָחֲזוּ בְיָדָיו

נוֹשְׁמִים בִּכְבֵדוּת; חִנֵּן אֶת־קוֹלוֹ, דִּמְעוֹתָיו נִגָּרוֹת:

"נָא, אַל־תְּמִיתוּנִי, וְאֶת־כָּפְרִי אָנֹכִי אָבִיאָה; כִּי יֵשׁ־לִי

זָהָב וּנְחֹשֶׁת בְּבֵיתִי וּבַרְזֶל עָשׂוּי בְעָמָל;

יִתֵּן לָכֶם מֵהֶם אָבִי כֹפֶר נַפְשִׁי הוֹן עָצוּם,     380

אִם־אַךְ יִשְׁמַע, כִּי חַי בְנוֹ וְנֶעֱצַר בִּסְפִינוֹת אֲכַיִּים".

הֵשִׁיב אֲמָרָיו אוֹדִיסֵס הָאִישׁ רַב־הַדַּעַת וַיֹּאמֶר:

"אַךְ הֵרָגַע וְגֹל מֵעַל לִבְּךָ פַחֲדֵי מָוֶת!

אוּלָם כַּיּוֹם תּוֹדִיעֵנִי, וְהָיוּ דְבָרֶיךָ נְכוֹנִים,

לָמָּה יָצָאתָ יְחִידִי בַלַּיְלָה אֶל־פְּנֵי הָאֳנִיּוֹת    385

מִן־הַמַּחֲנֶה בַחֹשֶׁךְ, וּבְנֵי אָדָם נָמִים אֶת־שְׁנָתָם?

אוּלַי אָמַרְתָּ לְפַשֵּׁט אֶת־אַחַד הַחֲלָלִים בַּסֵּתֶר?

אוּלַי שְׁלָחֲךָ הֶקְטוֹר לְרַגֵּל אֶת־עֶרְוַת הַסְּפִינוֹת

תְּלוּלוֹת־הַדְּפָנוֹת, אוֹ לִבְּךָ אַתָּה נְדָבְךָ לָלֶכֶת?"

הֵשִׁיב אֲמָרָיו לוֹ דוֹלוֹן, וְכָל אֲבָרָיו מַרְעִידִים:  390

"הֶקְטוֹר פִּתַּנִי וָאֶפָּת, שׁוֹלָל הוּא הוֹלִיכַנִי,

כִּי הִבְטִיחַ לִי לָתֵת אֶת־סוּסָיו תְּמִימֵי־הַפַּרְסָה

אֲשֶׁר לְבֶן־פֵּלֵס וְאֶת־רִכְבּוֹ הַמְקֻשָּׁט בִּנְחֹשֶׁת מַבְרִיקָה,

וְאֵלְכָה וְאֶקְרַב עַד־אֵצֶל הַגְּבָרִים הַצָּרִים וְהָאוֹיֵב

חֶרֶשׁ וּבְחֶשְׁכַת הַלַּיְלָה הַשָּׁחוֹר הַנֶּחְפָּז וְחוֹלֵף,   395

לִדְרֹשׁ, אִם־יֵשׁ לָאֳנִיּוֹת שׁוֹמְרִים לָהֶן כְּמוֹ עַד־עָתָּה,

וְאוּלַי, כִּי הָיְתָה יָדֵנוּ בָכֶם לְהַכְנִיעֲכֶם, תֹּאמְרוּ

לְמַלֵּט אֶת־נַפְשְׁכֶם, לִבְרֹחַ, וִיגֵעִים מִתְּלָאוֹת וְעָמָל

לֹא עוֹד תַּחְפְּצוּ לְהַפְקִיד שׁוֹמְרִים עֲלֵיהֶן בַּלָּיְלָה".

עָנָה לוֹ אוֹדִיסֵס רַב־הַדַּעַת וְחִיֵּךְ בְּדַבְּרוֹ:    400

"אָכֵן נַפְשְׁךָ עָרְגָה לְאֶשְׁכַּר־יְקָרוֹת, לַסּוּסִים

אֲשֶׁר לְנֶכֶד אֵאַקּוֹס! אֲבָל לֹא יוּכַל הַדְבִּירֵם

אִישׁ מִבְּנֵי־תְמוּתָה בָּאָרֶץ, וְיִכְבַּד מְאֹד לִנְהֹג בָּמוֹ

לְאִישׁ מִבַּלְעֲדֵי אֲכִיל, כִּי אִמּוֹ מִבְּנוֹת הָאַלְמָוֶת.

אוּלָם כַּיּוֹם תּוֹדִיעֵנִי, וְהָיוּ דְבָרֶיךָ נְכוֹנִים:   405

אֵיפֹה נָטַשְׁתָּ אֶת־הֶקְטוֹר, אֶת־רוֹעֵה הָעָם, בְּצֵאתֶךָ?

אֵיפֹה מֻנָּחִים כְּלֵי מִלְחַמְתּוֹ, וְאַיֵּה הֵם סוּסָיו?

אֵיכָה יַחֲנוּ הַטְּרוֹיִים וְאֵיךְ הֶעֱמִידוּ שׁוֹמְרֵיהֶם?

מַה הִיא הָעֵצָה יָעָצוּ; הֲיֵשׁ אֶת־נַפְשָׁם לְהִשָּׁאֵר

הַרְחֵק פֹּה אֵצֶל הַסְּפִינוֹת, אוֹ אוֹמְרִים הֵם לָשׁוּב לְאָחוֹר  410

אֶל־בֵּין הַחוֹמוֹת, כִּי הָיְתָה יָדָם בְּחֵיל הָאֲכַיִּים?"

הֵשִׁיב אֲמָרָיו וַיַּעַן לוֹ דוֹלוֹן בְּנוֹ שֶׁל־אֶבְמֵדֵס:

"הִנְנִי לַעֲנוֹת לָךְ, וְהָיוּ כָל־דְּבָרַי נְכוֹנִים.

קָרָא הֶקְטוֹר לְכָל־מֵיטִיבֵי הַטַּעַם עֲצָרָה

לָעוּץ עֵצוֹת עִמָּהֶם לְיַד קֶבֶר אִילוֹס הַנַּעֲלֶה  415

הַרְחֵק מִשְּׁאוֹן הַמִּלְחָמָה. לַשּׁוֹמְרִים שָׁאַלְתָּ; הוֹי גִּבּוֹר:

שׁוֹמְרִים לַמַּחֲנֶה אַיִן לִהְיוֹת לְמַחֲסֶה לַצָּבָא.

אַךְ עִם־הַמְּדוּרוֹת הֹעֲלוּ שָׁם עֵרִים הַטְּרוֹיִים עַל־כָּרְחָם

עַל־הַמִּשְׁמָר וְקוֹרְאִים שָׁם אִישׁ אֶל־רֵעֵהוּ, וְיִשְׁמֹרוּ;

אַךְ בְּנֵי בְרִיתָם הַבָּאִים מֵאֶרֶץ רְחוֹקָה יִישָׁנוּ;    420

עָזְבוּ לַטְּרוֹיִים – וְיִדְאֲגוּ הֵמָּה לְמִשְׁמַר הַמַּחֲנֶה:

יַעַן נְשֵׁיהֶם וְטַפָּם לֹא פֹה אִתָּם וְלֹא בְקִרְבָתָם".

עָנָה וְשָׂח אוֹדִיסֵס הָאִישׁ רַב־הַדַּעַת וַיֹּאמֶר:

"אֵיכָה יִישָׁנוּ, הֲיַחְדָּו עִם־טְרוֹיִים מַכְנִיעֵי־הַסּוּסִים,

אוֹ נִפְרָדִים מֵהֶם? הוֹדִיעֵנִי, כִּי דַעַת חָפָצְתִּי".   425

הֵשִׁיב אֲמָרָיו לוֹ דוֹלוֹן בְּנוֹ שֶׁל־אֶבְמֵדֵס וַיַּעַן:

"הִנֵּה גַם זֹאת לְךָ אֲגַלֶּה, וּדְבָרַי יִהְיוּ נְכוֹנִים.

לְחוֹף יָם חוֹנִים פֵּיאוֹנִים, מוֹשְׁכֵי־קֶשֶׁת כְּפוּפָה,

קָרִים, לֶלֶּגִּים,וְקַבְקוֹנִים וְחֵיל הַפֶּלַּסְגִּים הַנַּעֲלִים;

לִיקִים, וּמִיסִים אַדִּירִים, וּפְרִיגִים מַכְנִיעֵי־הַסּוּסִים,  430

גְּדוּדֵי מֵאוֹנִים הַיּוֹצְאִים בְּרֶכֶב – נְחִתִּים מוּל תִּמְבְּרָה.

אֶפֶס מַדּוּעַ תִּדְרְשוּ לָדַעַת כָּל־אֵלֶּה, תַּחְקֹרוּ?

אִם־אֲמַרְתֶּם לְהִשְׂתָּעֵר עַל־מַחֲנֶה הַטְּרוֹיִים –לְבָדָד

חוֹנִים הַתְּרֵקִים, זֶה בָאוּ, וְהֵמָּה הַמְאַסֵּף לַמַּחֲנֶה;

רֵסוֹס בְּנוֹ שֶׁל־אֵיוֹנֵס הַמֶּלֶךְ בְּתוֹכָם, וּכְסוּסָיו    435

אַיִן לְיֹפִי וּלְגֹדֶל, כְּמוֹהֶם עֲדֶן לֹא רָאִיתִי:

צַחִים מִשֶּׁלֶג יַלְבִּינוּ, מְמַהֲרִים לָרוּץ כָּרוּחוֹת.

רִכְבּוֹ בוֹ יִרְכַּב עָשׂוּי בַזָּהָב הַטּוֹב וּבַכָּסֶף;

אַךְ כְּלֵי נִשְׁקוֹ עֲצוּמִים, כְּלֵי זָהָב, וְיָפִים לְהַפְלִיא,

הֵבִיא לוֹ אִתּוֹ, וְיָאֶה לְהִשְׁתַּמֵּשׁ בָּהֶם לִבְנֵי אֵלִים  440

הוֹיִם לְנֵצַח נְצָחִים וְלֹא לִבְנֵי אָדָם בְּנֵי תְמוּתָה.

אֶפֶס כָּעֵת הוֹלִיכוּנִי עַד־אֵצֶל הַסְּפִינוֹת הַמְּהִירוֹת,

אוֹ אִסְרוּנִי בִכְבָלִים אַכְזָרִים וּפֹה תַשְׁאִירוּנִי,

עַד אִם־הֲלַכְתֶּם וּבְחַנְתֶּם אֶת־דְּבָרַי דִבַּרְתִּי, וְנוֹכַחְתֶּם,

הֲיֵאָמְנוּ כָל־דְּבָרַי, וְאִם־אֱמֶת כָּל־אֲשֶׁר אָמַרְתִּי".  445

אַךְ דִּיאוֹמֵדֵס הֶחָסֹן הִתְבּוֹנֵן בּוֹ זְעוּמוֹת וַיַּעַן:

"דּוֹלוֹן, אַל־נַפְשְׁךָ תַשְׁלֶה, כִּי אָמְנָם תִּמָּלֵט וְתִבְרַח

אַחַר נָפַלְתָּ בְיָדִי, וְאִם־טוֹבָה תְשׁוּבָתְךָ וּנְכוֹנָה.

יַעַן, אִם־נְשַׁלְּחֶךָּ, אַתָּה שׁוּב תָּשׁוּב הֵנָּה

אֶל־הָאֳנִיּוֹת הַקַּלּוֹת שֶׁל־בְּנֵי הָאֲכַיִּים לְרַגֵּל,   450

אוֹ לִקְרָאתֵנוּ תֵצֵא בַמַּעֲרָכָה לְהִלָּחֵם;

אוּלָם אִם־נֶפֶשׁ אַכֶּכָּה, כִּי תִהְיֶה בְךָ יָדִי, לְעוֹלָם

אַתָּה לֹא תוֹסִיף וְתִהְיֶה לְמוֹקֵשׁ לְחֵיל הָאַרְגֵּאִים".

שָׂח; וְזֶה בָא לְהִתְחַנֵּן, נוֹגֵעַ בְּיָדוֹ הַחֲזָקָה

בְּסַנְטֵר בֶּן־טִידֵס; אַךְ הוּא הֵנִיף אֶת־חַרְבּוֹ, וַיִּפְגַע  455

בְּעָרְפּוֹ בָאֶמְצָע וְהִתִּיז שְׁנֵי גִידֵי מַפְרַקְתּוֹ בֶחָרֶב;

עוֹד עַל־לְשׁוֹנוֹ מִלָּתוֹ, וְרֹאשׁוֹ הִתְפַּלֵּשׁ בֶּעָפָר.

הֵמָּה פָרְקוּ מֵעָלָיו אֶת־קוֹבַע הַנְּמִיָּה, וְאַדֶּרֶת

עוֹרוֹת הַזְּאֵבִים, וְאֶת־קַשְׁתּוֹ הַגְּמִישָׁה וְהַכִּידוֹן הָאָרֹךְ;

הֵנִיף כֻּלָּם בְּכַפּוֹ אוֹדִיסֵס הַנַּעֲלֶה לְאַתֵּנָה,     460

הִיא חוֹנֶנֶת הַשָּׁלָל, הִתְפַּלֵּל וַיִּשָּׂא אֲמָרָיו:

"שֶׁבַח לָךְ, בַּת־הָאֵלִים! אֵלַיִךְ נִקְרָא רִאשׁוֹנָה

בֵּין כָּל־אֵלֵי אוֹלִימְפּוֹס הַהֹוִים לָעַד; וְגַם עָתָּה

נָא נַהֲגִינוּ עַד סוּסֵי הַתְּרֵקִים וְעַד אָהֳלֵיהֶם!"

כָּכָה הִבִּיעַ, וְהֵנִיף הַכֵּלִים לְמַעְלָה וַיִּתְּנֵם     465

עַל־פְּנֵי הָאֵשֶׁל; וְסִמָּן לוֹ עָשָׂה בוֹ יַכִּיר בְּנָקֵל –

עַנְפֵי אֵשֶׁל מְלַבְלֵב וְסוֹף אֲשֶׁר צָבַר – לְמַעַן

יִמְצְאוּ הַמָּקוֹם בְּשׁוּבָם בָּאֹפֶל בַּלַּיְלָה הַחוֹלֵף.

הֵמָּה הֵחִישׁוּ פַעֲמֵיהֶם בֵּין נֶשֶׁק וְדָמִים מַשְׁחִירִים,

מַהֵר הִגִּיעוּ עַד־אֵצֶל גְּדוּד אַנְשֵׁי תְּרֵקָה. וְאֵלֶּה   470

נָפְלָה עֲלֵיהֶם תַּרְדֵּמָה, כִּי עָיְפוּ מְאֹד בַּעֲמָלָם,

כָּל־כְּלֵי מִלְחַמְתָּם הַיָּפִים עַל־פְּנֵי הָאֲדָמָה עֲרוּכִים

שָׁלֹשׁ מַעֲרָכוֹת בְּטוּב־טַעַם; אִישׁ אִישׁ צֶמֶד רִכְבּוֹ עַל־יָדוֹ.

רֵסוֹס בֵּינֵיהֶם בַּתָּוֶךְ, וְעַל־יָדוֹ סוּסָיו הַמְּהִירִים

הָיוּ אֲסוּרִים בִּרְצוּעוֹת לִשְׂפַת הָרֶכֶב מֵאָחוֹר.    475

רָאָה אוֹתוֹ אוֹדִיסֵס, הֶרְאָה עָלָיו לְדִיאוֹמֵדֵס:

"הִנֵּה הָאִישׁ, דִּיאוֹמֵדֵס, וְאֵּלֶּה הַסּוּסִים, עֲלֵיהֶם

סִפֶּר לָנוּ דוֹלוֹן, הָאִישׁ הֲרַגְנוּהוּ זֶה־עָתָּה.

הַרְאֵה כַיּוֹם אֶת־גְּבוּרָתְךָ וְאֶת –אֹמֶץ לִבֶּךָ; לֹא יָאֶה

לַעֲמֹד פֹּה בָטֵל וְנִשְׁקְךָ בְיָדֶךָ; פַּתְּחָה הַסּוּסִים,   480

אוֹ אַתָּה תַכֶּה בַגְּבָרִים, וְאָנֹכִי לַסּוּסִים אֶדְאָגָה".

כָּכָה הִבִּיעַ; וְאַתֵּנָה נָטְעָה בְלֵב דִּיאוֹמֵדֵס

גְּבוּרָה, וַיַּךְ עַל־סְבִיבוֹתָיו; וַיַּעַל קוֹל נַאֲקַת חֲלָלִים

אָיֹם, קוֹל מְטֹעֲנֵי חָרֶב, וַתֶּאְדַּם הָאָרֶץ מִדָּמִים.

כְּמַרְאֵה הָאַרְיֵה הַנּוֹפֵל בְּעֶדְרֵי רְחֵלִים אוֹ עִזִּים,  485

אֲשֶׁר אֵין שׁוֹמְרִים לָהֶם, וּמְזִמּוֹת רֶשַׁע בִּלְבָבוֹ, –

כָּכָה הִשְׂתָּעֵר בֶּן־טִידֵס עַל־גְּדוּד אַנְשֵׁי תְּרֵקָה בְחַרְבּוֹ,

עַד שֶׁהִכְרִיעַ שְׁנֵים־עָשָׂר; וְהָיָה מִדֵּי יַךְ בֶּן־טִידֵס

בְּחַרְבּוֹ, וּבָא בֶן־לָאֶרְטֵס, הָאִישׁ רַב־הַמְּזִמָּה, וְאָחַז

בְּרַגְלוֹ וְשָׁמַט נִבְלָתוֹ הַצִּדָּה וְהִרְחִיקוֹ, כִּי אָמַר  490

בְּלִבּוֹ לְפַנּוֹת הַמָּקוֹם לַסּוּסִים חֲמוּדֵי־הָרַעְמָה,

וְיַעַבְרוּ בֶטַח בֵּינֵיהֶם וְלֹא יִזְדַּעְזְעוּ לַמַּרְאֶה

בְּצַעֲדָם עַל־הַחֲלָלִים – וְהֵמָּה לֹא נִסּוּ בָאֵלֶּה.

אַךְ כְּשֶׁהִגִּיעַ בֶּן־טִידֵס עַד רֵסוֹס הַמֶּלֶךְ, בָּא לָקַח

חַיָּיו הַמְּתוּקִים – וְהוּא הַשְּׁלֹשָׁה־עָשָׂר – וְהָיָה  495

נוֹשֵׁם בִּכְבֵדוּת, כִּי עָמַד בַּלַּיְלָה הַהוּא חֲלוֹם אָיֹם

לִמְרַאֲשׁוֹתָיו – נִין־אֵינֵס הַבָּא בַעֲצָתָהּ שֶׁל־פַּלַּס.

הוּא עוֹשֶׂה שָׁם, וְאוֹדִיסֵס הַיַּצִּיב פִּתַּח הַסּוּסִים

תְּמִימֵי־הַפַּרְסָה, וְזֶה אֶל־זֶה אֲסָרָם בִּרְצוּעוֹת,

גֵּרְשָׁם מִקֶּרֶב הַמַּחֲנֶה, הִכָּם בַּקֶּשֶׁת, כִּי שָׁכַח  500

קַחַת בְּיָדָיו הַשּׁוֹט הַמְנוֹצֵץ מֵרִכְבּוֹ הַנָּאֶה.

שָׁרַק בִּשְׂפָתָיו לְאוֹת לְבֶן־טִידֵס הַנִּמְשָׁל־לָאֵלִים.

עָמַד זֶה מְהַרְהֵר, מַה־יִּפְעַל בְּעֹז־לֵב אֵין גָּדוֹל מִמֶּנּוּ:

יֶאֱחֹז בְּמוֹט אוֹתוֹ רֶכֶב, בּוֹ צָבוּר הַנֶּשֶׁק הַמַּבְרִיק,

אַף יוֹצִיאֵהוּ, אוֹ אִם־יְרִימֵהוּ, בַּכַּף יִשָּׂאֶנּוּ,    505

וְאוּלַי עוֹד יוֹסִיף לָקַחַת נֶפֶשׁ תְּרֵקִים יְשֵׁנִים.

עוֹדוֹ מִתְיָעֵץ בְּלִבּוֹ וְנִמְלָךְ בְּכִלְיוֹתָיו, וַתִּקְרַב

אֵלָיו אַתֵּנָה וַתֹּאמֶר אֶל־דִּיאוֹמֵדֵס הַנַּעֲלֶה:

"זְכָר־נָא, בֶּן־טִידֵס הַגִּבּוֹר, לָשׁוּב לַסְּפִינוֹת הַקְּמוּרוֹת,

לְמַעַן לֹא יִהְיֶה עָלֶיךָ עוֹד לָנוּס מִפֹּה וּלְהִמָּלֵט,    510

אַחַד הָאֵלִים כִּי יָבוֹא וְיָעִיר אֶת־חֵיל אַנְשֵׁי טְרוֹיָה".

כָּכָה הִבִּיעָה; וַיַּכֵּר אֶת־קוֹל בַּת־הָאֵל הַמְדַבֶּרֶת,

עָלָה חִישׁ עַל־הַסּוּסִים; וַיִּדְפּוֹק אוֹתָם אוֹדִיסֵס,

דָּפַק בְּקַשְׁתּוֹ, וְהֵמָּה טָסוּ עַד סְפִינוֹת אֲכַיִּים.

אֶפֶס לֹא שָׁוְא שָׁקַד הִבִּיט אַפּוֹלוֹן לוֹ קֶשֶׁת־הַכֶּסֶף, 515

כַּאֲשֶׁר רָאָה אֶת־פַּלַּס בְּשָׁקְדָהּ עַל־יַד דִּיאוֹמֵדֵס;

אָנַף בָּהּ וְנִכְנַס בְּתוֹךְ הֲמוֹן חֵיל הַטְּרוֹיִים הָרַבִּים,

הֵעִיר אֶת הִפּוֹקוֹאוֹן, הַיּוֹעֵץ הַטּוֹב בֵּין הַתְּרֵקִים,

הוּא בֶן־דּוֹדוֹ הַנָּדִיב שֶׁל־רֵסוֹס הַמֶּלֶךְ. וְרָאָה

וְהִנֵּה הַמָּקוֹם, שָׁם עָמְדוּ הַסּוּסִים מְהִירֵי־הַפַּרְסָה, 520

רֵיק מֵאֵין סוּס, וְהַגְּבָרִים מְפַרְפְּרִים אַחֲרֵי הַטֶּבַח, –

הֵרִים אֶת־קוֹלוֹ בִילָלָה וַיִּקְרָא בְשֵׁם לַעֲמִיתוֹ.

קָמָה יְלָלָה נוֹרָאָה וְזַעֲקַת שֶׁבֶר אֲיֻמָּה,

צָעֲקוּ טְרוֹיִים הַבָּאִים הֲמוֹנִים הֲמוֹנִים; הִשְׁתּוֹמְמוּ

לִרְאוֹת מַה־פָּעֲלוּ אֵלֶּה הַשָּׁבִים אֶל־אֳנִיּוֹתֵיהֶם.   525

הֵם עִם־הַמָּקוֹם, שָׁם הָרְגוּ מְרַגְּלוֹ שֶׁל־הֶקְטוֹר, אֶת דּוֹלוֹן,

חָשׁ אוֹדִיסֵס יְדִיד־זֶבְס וְעָצַר בַּסּוּסִים הַמְּהִירִים,

קָפַץ בֶּן־טִידֵס לָאָרֶץ וְתָקַע בִּידֵי בֶן־לָאֶרְטֵס

אֶת הַנֶּשֶׁק הַמְגֹאָל בְּדָמִים, שׁוּב עָלָה וְרָכַב,

דָּפַק הַסּוּסִים, וְהֵמָּה הֵחִישׁוּ פַעֲמֵיהֶם בְּרָצוֹן,  530

טָסוּ בְנֶפֶשׁ חֲפֵצָה אֶל־הָאֳנִיּוֹת הַקְּמוּרוֹת.

נֶסְטוֹר הוּא שָׁמַע הָרִאשׁוֹן קוֹל שַׁעֲטַת הַסּוּסִים וַיֹּאמֶר:

"רֵעַי עֲמִיתַי, מַנְהִיגֵי הָעָם הָאַרְגֵּאִי וְשָׂרָיו!

הֲיֵאָמְנוּ דְבָרַי, אוֹ אֶשְׁגֶּה? הֲלֹא יְצִיקֵנִי

לִבִּי לְדַבֵּר! קוֹל דַּהֲרוֹת סוּסִים מְהִירִים בְּאָזְנָי;  535

לוּ יְהִי זֶה אוֹדִיסֵס וְדִיאוֹמֵדֵס הָעִזּוּז הַמְּנִיסִים

סוּסִים תְּמִימֵי־הַפַּרְסָה מֵאֵצֶל מַחֲנֵה הַטְּרוֹיִים!

אֶלָּא יָרֵאתִי מְאֹד, פֶּן־קָרָה הָאָסוֹן לַטּוֹבִים

אֲשֶׁר בִּנְשִׂיאֵי בְנֵי אַרְגּוֹס בְּקֶרֶב הֲמוֹנֵי הַטְּרוֹיִים".

עוֹד עַל־לְשׁוֹנוֹ מִלָּתוֹ, וּשְׁנֵיהֶם הוֹפִיעוּ וּבָאוּ. 540

קָפְצוּ וַיֵּרְדוּ לָאָרֶץ, וַיָּגֶל לֵב כֻּלָּם לִקְרָאתָם,

קִדְּמוּם בְּשָׁלוֹם בִּימִינָם וּבְדִבְרֵי יְדִידוּת וְרֵעוּת.

פָּתַח נֶסְטוֹר פָּרַשׁ גֶּרֵנְיָה וַיִּדְרֹשׁ הָרִאשׁוֹן:

"הוֹי, אוֹדִיסֵס רַב־הַתְּהִלָּה, פְּאֵר הָאֲכַיִּים וְתִפְאַרְתָּם!

אֵיזֶה הַדֶּרֶךְ לְקַחְתֶּם הַסּוּסִים הָאֵלֶּה? הַפְּשַׁטְתֶּם   545

בְּמַחֲנֵה הַטְּרוֹיִים בֶּהָמוֹן, אוֹ אֵל אֶחָד הִקְרָם לִפְנֵיכֶם?

אָכֵן מַרְאֵיהֶם וְתָאֳרָם כְּתֹאַר קַרְנֵי הַחַמָּה!

הֵן גַּם אֲנִי אֶשְׂתָּעֵר בַּטְּרוֹיִים וְאֵינֶנִּי מִסְתַּתֵּר

אֶל־הָאֳנִיּוֹת – וְאִם־אָמְנָם אֲנִי לוֹחֵם זָקֵן הִנֵּנִי –

אוּלָם אֲנִי עַד־הַיּוֹם לֹא רָאִיתִי כַסּוּסִים הָאֵלֶּה. 550

אֵין זֶה כִי אַחַד הָאֵלִים שֶׁפָּגַשׁ אֶת־שְׁנֵיכֶם חֲנַנְכֶם,

יַעַן כִּי אֲהֵבוּכֶם גַּם־זֶבְס זֶה כוֹנֵס־הַנְּשִׂיאִים

גַּם בַּת־זֶבְס תּוֹפֵשׂ־הָאֵיגִיס, אַתֵּנָה כְחֻלַּת־הָעָיִן".

הֵשִׁיב אֲמָרָיו אוֹדִיסֵס הָאִישׁ רַב־הַדַּעַת וַיַּעַן:

"נֶסְטוֹר בֶּן־נֵלֵס, תִּפְאַרְתָּם שֶׁל־הָאֲכַיִּים וְהוֹדָם! 555

בֶּן־הָאֵלִים לוּ חָפֵץ, הֲלֹא יִתֶּן־לָנוּ בְנָקֵל

סוּסִים גַּם־טוֹבִים מֵאֵלֶּה, כִּי יַד הָאֵלִים כָּל תּוּכָל.

וְאֵלֶּה הַסּוּסִים, שֶׁלָּמוֹ דָרַשְׁתָּ, הוֹי סָבָא, אַךְ בָּאוּ

עַתָּה מִתְּרֵקָה; וְאוּלָם הָאִישׁ דִּיאוֹמֵדֵס הַגִּבּוֹר

הִכָּה אֶת־בַּעֲלֵיהֶם וּשְׁנֵים־עָשָׂר אִיש מֵאַדִּירָיו.   560

וְעוֹד אֶחָד מְרַגֵּל הָרַגְנוּ עַל־יַד הָאֳנִיּוֹת הַקַּלּוֹת –

וְהוּא הַשְּׁלֹשָׁה־עָשָׂר – וְהֶקְטוֹר וְיֶתֶר אֲצִילֵי

טְרוֹיָה שְׁלָחוּהוּ לְרַגֵּל אֶת־עֶרְוַת מַחֲנֵנוּ אֲנָחְנוּ".

כָּכָה הִבִּיעַ וַיִּנְהַג הַסּוּסִים תְּמִימֵי־הַפַּרְסָה

דֶּרֶךְ הַתְּעָלָה, שָׂמֵחַ; בִּתְרוּעָה לִוּוּהוּ גַם־יִתְרָם.  565

וּכְשֶׁהִגִּיעוּ עַד אֹהֶל בֶּן־טִידֵס הַבָּנוּי לְתִפְאָרָה,

אָסְרוּ הַסּוּסִים בִּרְצוּעוֹת חֲתוּכוֹת לְתִפְאָרָה אֶל־אֵבוּס

סוּסָיו, שָׁם עָמְדוּ גַם יֶתֶר הַסּוּסִים מְהִירֵי־הַפַּרְסָה

שֶׁל־הָאִישׁ דִּיאוֹמֵדֵס וְלָעֲסוּ חִטָּה מְתוּקָה,

אֶפֶס אֶת־נִשְׁקוֹ שֶׁל־דּוֹלוֹן הַמְגֹאָל בְּדָמִים הִנִּיחַ   570

בְּנוֹ שֶׁל־לָאֶרְטֵס בְּיַרְכְּתֵי סְפִינָתוֹ לְקַדְּשׁוֹ לְאַתֵּנָה.

וְהֵם יָרְדוּ, טָבְלוּ בַיָּם, הִדִּיחוּ הַזֵּעָה הָרַבָּה

אֲשֶׁר עַל־עָרְפָּם וְעַל־שׁוֹקֵיהֶם וְיַרְכוֹתֵיהֶם.

אוּלָם אַחַר שֶׁשָּׁטְפוּ גַלֵּי הַיָּם אֶת־הַזֵּעָה

אֲשֶׁר עַל־בְּשָׂרָם הָרַבָּה, וְהֵשִׁיבוּ אֶת־נַפְשָׁם וְאֶת־לִבָּם, 575

יָרְדוּ וְטָבְלוּ אֶת־בְּשָׂרָם בְּאַמְבַּטְיוֹת מְצֻחְצָחוֹת לְמִשְׁעִי.

כִּלּוּ לִרְחֹץ אֶת־בְּשָׂרָם, מְשָׁחוּהוּ בַשֶּׁמֶן הַמַּבְרִיק,

יָשְׁבוּ אֶל־סְעוּדַת הָעֶרֶב וְשָׁאֲבוּ מְלוֹא מִזְרְקֵיהֶם

יַיִן מָתוֹק כַּדְּבָשׁ – הוּא קָרְבַּן נִסְכָּם לְאַתֵּנָה.


שִׁיר אַחַד עָשָׂר: גְּבוּרוֹת אֲגַמֶּמְנוֹן


וְאֵאוֹס קָמָה מִיצוּעָהּ מֵאֵצֶל טִיתּוֹנוֹס הַנֶּחְמָד

וְעָלְתָה לְהָבִיא הָאוֹר לִבְנֵי הָאַלְמָוֶת וְהַתְּמוּתָה;

וְזֵאוּס שָׁלַח אֶת־אֶרִיס הַבַּת הָאֲיֻמָּה אֶל־סְפִינוֹת

עַם הָאֲכַיִּים הַמְּהִירוֹת, וּבְיָדָהּ הָאוֹת לַמִּלְחָמָה.

קָרְבָה וְעָמְדָה עַל־יַד הָאֳנִיָּה הַגְּדוֹלָה הַשְּׁחוֹרָה  5

שֶׁל־אוֹדִיסֵס – וְהִיא בָאֶמְצָע – כִּי יִשְׁמְעוּ אֵלֶּה וְאֵלֶּה

קוֹלָהּ בְּקָרְאָה עַד־אָהֳלֵי אָיַס הָאִישׁ בֶּן־טֶלַּמּוֹן

וְאָהֳלֵי אֲכִילֵס, שֶׁהֵם סְפִינוֹתֵיהֶם הִסִּיעוּ לַקְּצָווֹת,

יַעַן כִּי בָטְחוּ בְרוּחַ גְּבוּרָתָם וּזְרוֹעַ יְמִינָם;

נִצְּבָה שָׁם בַּת־הָאֵלִים, הֵרִיעָה בְקוֹל אָיֹם וְנוֹרָא,  10

נָטְעָה בְלֵב הָאֲכַיִּים, בִּלְבַב אִישׁ וָאִישׁ, רוּחַ גְּבוּרָה

לֶאֱסֹר מִלְחָמָה וּקְרָב, לָרֶדֶת לַשַּׁעַר וְלֹא יֵחָת.

נִדְמָה לָהֶם יוֹתֵר עָרֵב הַקְּרָב וְהַקֶּטֶל מֵהַפְלִיג

בִּסְפִינוֹתֵיהֶם הַחֲלוּלוֹת אֶל־אֶרֶץ אֲבוֹתָם אָהֵבוּ.

וַאֲגַמֶּמְנוֹן הֵרִיעַ בְּקוֹלוֹ וַיְצַו לָאַרְגֵּאִים   15

כִּי יִתְאַזָּרוּ; וַיִּלְבַּשׁ גַּם־הוּא כְלֵי הַנְּחֹשֶׁת הַנּוֹצְצָה.

תְּחִלָּה שָׂם עַל־פְּנֵי שׁוֹקָיו הַמְּצָחוֹת הַנָּאוֹת, וְלַמְּצָחוֹת

פֻּרְפּוֹת־קַרְסֻלִּים הֲדוּקוֹת עֲשׂוּיוֹת כֶּסֶף לְרָכְסָן;

אַחֲרֵי־כֵן בָּא וְעִטֵּר סָבִיב לֶחָזֶה הַשִּׁרְיָן,

אֲשֶׁר לוֹ נָתַן לְפָנִים קִינִירֵס תְּשׁוּרָה שֶׁל־אוֹרְחִים.  20

יַעַן כִּי בְכַפְתֹּר הִגִּיעָה עַד־אָזְנָיו הַבְּשׂוֹרָה הַגְּדוֹלָה,

אֲשֶׁר מִתְכּוֹנְנִים אֲכַיִּים לַעֲלוֹת עַל־טְרוֹיָה בִסְפִינוֹת, -

נָתַן לוֹ אוֹתוֹ הַשִּׁרְיָן מַתָּנָה לַמֶּלֶךְ לְעַנְּגוֹ.

עֶשֶׂר רְצוּעוֹת בַּשִּׁרְיָן – בַּרְזֶל־עָשׁוֹת כְּחַלְחַל,

עֶשְׂרִים רְצוּעוֹת שֶׁל־בְּדִיל וּשְׁתֵּים־עֶשְׂרֵה רְצוּעוֹת שֶׁל־זָהָב. 25

שְׁלֹשָׁה דְרָקוֹנִים בַּשִּׁרְיָן מִזֶּה וּמִזֶּה וּמִתְרוֹמְמִים

עַד־פְּנֵי הַצַּוָּאר, עֲשׂוּיִים בַּרְזֶל־עָשׁוֹת, כְּחַלְחַלִּים,

כְּקֶשֶׁת בֶּן־קְרוֹנוֹס נִמְתַּחַת בֶּעָבִים לְאוֹת לִבְנֵי אָדָם.

שָׂם עַל־כְּתֵפָיו אֶת־חַרְבּוֹ; וּמַסְמְרוֹת זָהָב מַבְרִיקִים

זְרוּעִים, קְבוּעִים בַּשֶּׁלַח הַנָּתוּן בְּתַעַר שֶׁל־כֶּסֶף   30

תָּלוּי עַל־שַׁרְשְׁרוֹת זָהָב. וַיִּקַּח הַשֶּׁלֶט הַגָּדוֹל,

מָגֵן גִּבּוֹרִים עוֹטֵר לָאָדָם וְעָשׂוּי לְתִפְאָרָה,

נֶהְדָּר, עִגּוּלִים לַשֶּׁלֶט, חֲשׁוּקֵי נְחֹשֶׁת עֲשָׂרָה,

עֶשְׂרִים גַּבְשׁוּשִׁים מַלְבִּינִים, גַּבְשׁוּשֵׁי בְדִיל עָלָיו בּוֹלְטִים,

וְאֶחָד בָּאֶמְצָע עָשׂוּי בַרְזֶל־עָשׁוֹת כְּחַלְחָל.   35

צֶלֶם פְּנֵי גוֹרְגוֹ הַמְּפִיצָה בַלָּהוֹת מַקִּיף הַשָּׂפָה,

זְוָעָה מְזָרוֹת עֵינֵיהָ, וְסָבִיב לָהּ מָגוֹר וָפָחַד,

תֶּלְיוֹ עָשׂוּי בַכָּסֶף; וּדְרָקוֹן שָׁת עָלָיו מִתְפַּתֵּל,

עָשׂוּי מִבַּרְזֶל־עָשׁוֹת, הַבַּרְזֶל הַכָּחֹל־שְׁחַרְחַר,

רָאשִׁים לוֹ שְׁלֹשָׁה מִסְתַּבְּכִים וְעוֹלִים בַּצַּוָּאר הָאֶחָד;  40

חָבַשׁ לְרֹאשׁוֹ הַקּוֹבַע הַנֶּאְפָּד אַרְבַּע טוֹטָפוֹת,

וְרַעְמַת סוּס תַּעְטְרֶנוּ, אֲיֻמָּה מִדֵּי תִזְדַּעְזֵעַ.
L
אָחַז בִּשְׁתַּיִם חֲנִיתוֹת אַדִּירוֹת מְצֻפּוֹת נְחֹשֶׁת

חַדָּה וּמְפִיקָה אֶת־נֹגַהּ זַרְחָהּ עַד־לֶב־הַשָּׁמָיִם.

רַעַם בַּמְּרוֹמִים הִרְעִימוּ אָז הֵרָה וְאַתֵּנָה לְכַבֶּד  45

בּוֹ אֶת־הַמֶּלֶךְ הַמּוֹלֵךְ בְּמִיקֵנֵי הַכְּבֵדָה בַזָּהָב.

צִוָּה אִישׁ אִישׁ אֶת־רַכָּבוֹ עַל־סוּסָיו, לִהְיוֹת הַסּוּסִים

עוֹמְדִים עֲרוּכִים בְּסֵדֶר וּנְכוֹנִים אֶל הַתְּעָלָה,

וְהֵמָּה כְלֵי נִשְׁקָם עֲלֵיהֶם נֶחְפָּזִים מִשְׂתָּעֲרִים רַגְלִים;

עָלְתָה צְוָחָה לֹא־תִכְבֶּה לִקְרַאת הַצְּפִירָה הָעוֹלָה.  50

הֵמָּה הִקְדִּימוּ הֶעֱבִירוּ אֶת־חֵיל הַפָּרָשִׁים וְעָרְכוּ

אֵצֶל הַתְּעָלָה, וְאַחֲרֵיהֶם הִזְדָּרְזוּ הָרוֹכְבִים וּבָאוּ.

שָׁאוֹן וּמְהוּמָה נוֹרָאָה אָז הֵקִים בְּקִרְבָּם בֶּן־קְרוֹנוֹס,

הִמְטִיר מִמְּרוֹמֵי הָאֵיתֶּר רְסִיסֵי טַל נוֹטֵף דָּמִים,

יַעַן כִּי חָפֵץ לְהוֹרִיד רָב־רָאשֵׁי אַדִּירִים שְׁאוֹלָה.  55

וְחֵיל אַנְשֵׁי טְרוֹיָה הֵם עָרְכוּ מֵעֵבֶר מִזֶּה עַל־הָרָמָה,

סַבּוּ עַל־הֶקְטוֹר הָעִזּוּז, עַל־פּוּלִידַמַס הַתָּמִים,

גַּם עַל־אֵינֵיַאס – וְהַטְּרוֹיִים כִּבְּדוּהוּ כְאַחַד הָאֵלִים –

וְעַל־בְּנֵי אַנְטֵנוֹר הַשְּׁלֹשָׁה: פּוֹלִבּוֹס וַאֲגֵנוֹר הַנַּעֲלֶה,

גַּם אֲקַמַס הַצָּעִיר, הַגִּבּוֹר הַנִּמְשָׁל־לָאֵלִים.   60

וְהֶקְטוֹר נוֹשֵׂא מָגִנּוֹ הַמָּעְגָּל בִּקְהַל הַחֲלוּצִים.

כְּאוֹתוֹ כוֹכַב אֲבַדּוֹן שֶׁבָּקַע וְצָץ מִתּוֹךְ עָבִים,

יַבְהִיק בְּנָגְהוֹ, אַךְ שׁוּב יִסְתַּתֵּר בְּעָבִים מְצִלִּים –

מַרְאֵה פְנֵי הֶקְטוֹר בְּפָקְדוֹ, מוֹפִיעַ בִּקְהַל הַחֲלוּצִים

אוֹ בִגְדוּדֵי הַמְאַסֵּף; הִזְהִיר בִּנְחֻשְׁתּוֹ כְבָרָק,   65

אֲשֶׁר יְשַׁלַּח אָבִינוּ זֵאוּס תּוֹפֵשׂ־הָאֵיגִיס.

כְּמַרְאֵה הַקּוֹצְרִים בַּצֶּבֶת הַצּוֹעֲדִים אֵלֶּה מוּל אֵלֶּה

בְּחֶלְקַת חִטִּים אוֹ שְׂעוֹרִים לְאִישׁ, אֲשֶׁר הוֹן לוֹ וּנְכָסִים,

נוֹפְלִים לִפְנֵיהֶם עֳמָרִים תְּכוּפִים, - כָּכָה הִתְנַפְּלוּ

חֵיל הַטְּרוֹיִים וְחֵיל הָאֲכַיִּים אֵלֶּה עַל־אֵלֶּה,    70

הוֹרְגִים זֶה אֶת־זֶה, וְלֹא זָכַר אִישׁ מְנוּסַת כִּלָּיוֹן.

מִסְפָּר אֶחָד וְרָאשִׁים אֲחָדִים, כִּזְאֵבִים סָעָרוּ.

וְאֶרִיס עֲשִׁירַת־הַנְּאָקוֹת שָׂמְחָה כִי רָאֲתָה אֵלֶּה;

יַעַן מִכָּל־בְּנֵי הָאֵלִים אַךְ הִיא בָאָה בֵין הַנִּלְחָמִים,

אוּלָם כָּל־יֶתֶר הָאֵלִים הֵמָּה לֹא בָאוּ בֵינוֹתָם,  75

אֶלָּא שְׁלֵוִים וּשְקֵטִים יָשְׁבוּ בְאַרְמְנוֹת תִּפְאַרְתָּם,

אִישׁ אִישׁ בְּהֵיכָלוֹ שֶׁלּוֹ הַבָּנוּי בִנְקִיקֵי אוֹלִימְפּוֹס.

כֻּלָּם מַאֲשִׁימִים אֶת־קְרוֹנְיוֹן עֲטוּף־הָעֲנָנִים־הַשְּׁחוֹרִים,

יַעַן כִּי רָצָה לָחֹן אֶת־צִבְאוֹת הַטְּרוֹיִים הַתְּהִלָּה.

אֶפֶס אֲבִיהֶם לֹא שָׁעָה לְאֵלֶּה, כִּי רָחַק מִתְבּוֹדֵד,   80

יָשַׁב מִתְיַחֵד עִם־עַצְמוֹ, מִתְגָּאֶה בִשְׁמוֹ וּתְהִלָּתוֹ,

מַשְׁקִיף עַל־פְּנֵי עִיר הַטְּרוֹיִים וְעַל־סְפִינוֹת בְּנֵי הָאֲכַיִּים,

עַל־פְּנֵי נְחֹשֶׁת מַבְרִיקָה, עַל־הוֹרְגִים וְעַל־נֶהֱרָגִים.

עַד שֶׁהַצְּפִירָה בְהִלָּה וְהוֹלֵךְ וְגָדוֹל יוֹם־קֹדֶשׁ,

עָפוּ חִצֵּיהֶם שֶׁל־אֵלֶּה וְאֵלֶּה, וְנָפְלוּ חֲלָלִים;   85

אַךְ כְּשֶׁהִגִּיעָה הַשָּׁעָה, בָּהּ יִיעַף גּוֹדֵעַ הָעֵצִים

בְּנִקְרוֹת הָהָר, כִּי זְרוֹעוֹתָיו תִּיגַעְנָה מְאֹד בַּעֲמָלוֹ

לִכְרֹת עֵצִים נִשָּׂאִים, וְנַפְשׁוֹ נִלְאֲתָה, וְלִבּוֹ

כָּמַהּ לְמָזוֹן שֶׁיָּשִׁיב אֶת־נַפְשׁוֹ, וְעָרַךְ סְעוּדָתוֹ, -

גָּבְרוּ בְנֵי הַדַּנָּאִים וּבִקְּעוּ אֶת־טוּרֵי הָאוֹיֵב,   90

קוֹרְאִים אִישׁ אֶל־עֲמִיתוֹ בַשּׁוּרוֹת. וַאֲגַמֶּמְנוֹן

רִאשׁוֹן הִשְׂתָּעֵר וַיַּךְ אֶת־רוֹעֵה־הָעָם אֶת־בִּיאֵנוֹר,

אוֹתוֹ וְאֶת־גֶּבֶר עֲמִיתוֹ אוֹאִילֵס הַנּוֹהֵג בְּסוּסָיו.

קָפַץ אוֹאִילֵס מֵרִכְבּוֹ וַיֵּצֵא לִקְרָאתוֹ – וַיִּפְגַּע

בּוֹ אֲגַמֶּמְנוֹן בְּרָמְחוֹ הַשָּׁנוּן בְּמִצְחוֹ, עוֹדֶנּוּ   95

עָלָיו מִשְׂתָּעֵר, וְלֹא עָמְדוּ לְרָמְחוֹ לְשָׂטָן גַּם שׁוּלָיו

כִּבְדֵי הַנְּחֹשֶׁת הַסּוֹכְכִים לַקּוֹבַע, כִּי חָדַר גֻּלְגָּלְתּוֹ,

מֹחוֹ הִתְעָרֵב בְּדָמָיו; בְּהִשְׂתָּעֲרוֹ שָׁם הִכְרִיעָהוּ.

וַאֲגַמֶּמְנוֹן הָעוֹצֵר־בַּגְּבָרִים שָׁם הִשְׁלִיךְ נִבְלוֹתָם,

חָזָם מוֹפִיעַ וּמַלְבִּין, כִּי הֵסִיר מֵהֶם שִׁרְיוֹנֵיהֶם;  100

פָּנָה מֵהֶם, וְהִכְרִיעַ אֶת־אִיסוֹס וַיַּךְ אֶת־אַנְטִיפוֹס-

שְׁנֵיהֶם מִזֶּרַע פְּרִיאַמּוֹס,לוֹ יָלְדוּ פִילַגְשׁוֹ וְאִשְׁתּוֹ, -

וְהֵמָּה בָרֶכֶב הָאֶחָד; וַיְהִי בֶן־הָאָמָה הָרַכָּב,

וְנִלְחָם עַל־יָדוֹ אַנְטִיפוֹס; וּבְנִקְרַת הַר אִידָה אֲסָרָם

פַּעַם אֲכִיל בְּסוּרֵי עָרָב, כְּשֶׁתְּפָסָם בִּרְעוֹתָם אֶת־צֹאנָם,  105

אוּלָם שְׁלָחָם לְנַפְשָׁם, כִּי קִבֵּל הַכֹּפֶר הֶעָצוּם.

וַאֲגַמֶּמְנוֹן הַמּוֹשֵׁל פָּצַע בְּרָמְחוֹ אֶת־אִיסוֹס

בְּחָזוֹ מִמַּעַל לַדַּד, וַיַּךְ אֶת־אַנְטִיפוֹס בַּחֶרֶב

אֵצֶל אָזְנוֹ וּמִגְּרוֹ אַרְצָה מֵעַל הַמֶּרְכָּבָה.

מִהֵר אֲלֵיהֶם וַיִּקַּח מֵהֶם אֶת־כְּלֵי זֵינָם הַיָּפִים,  110

הִכִּיר אֶת־שְׁנֵיהֶם, כִּי פַעַם כְּבָר רָאָם עַל־יַד הָאֳנִיּוֹת

קַלּוֹת־הַמֵּרוֹץ, כְּשֶׁנְּהָגָם אֲכִיל קַל־הָרֶגֶל מֵאִידָה.

מָשָׁל לְאַרְיֵה הַפּוֹרֵץ בְּרֵבֶץ אַיָּלָה שְׁלוּחָה,

יֹאחַז בְּמַלְתְּעוֹת אַדִּירִים אֶת־אֻרְזִילֶיהָ הַפּוֹעִים,

יִגְרְמֵם בְּנָקֵל וְיָשֹׁד מֵהֶם אֶת־חַיָּתָם הָרַכָּה,    115

וְהִיא לֹא תוּכַל תּוֹשִׁיעַ, וְאִם־מְאֹד קָרְבָה אֲלֵיהֶם,

יַעַן כִּי רַעַד וְחִיל אֲחָזוּהָ, וְהִיא טָסָה וְנִשֵּׂאת

דֶּרֶךְ הַסְּבַךְ וְהַחֹרְשָׁה, זֵעָתָהּ רוֹעֶפֶת מִמֶּנָּה,

נָסָה מֵאֵימַת הַחַיָּה הַהִיא הַטּוֹרֶפֶת, הַחֲזָקָה, -

כָּכָה לֹא יָכֹל אִישׁ מִן־הַטְּרוֹיִים לְהַצִּילָם מֵאָבְדָן, 120

יַעַן כִּי הֵמָּה בְעַצְמָם נָסוּ מִפְּנֵי הָאַרְגֵּאִים.

פָּגַע בִּבְנֵי אַנְטִימָכוֹס הַנָּבוֹן – וְהֵם הִפּוֹלוֹכוֹס

אַמִּיץ־הַלֵּב וּפֵּיסַנְדְּרוֹס – וְהוּא הָאִישׁ, אֲשֶׁר עָצַר

יוֹתֵר מִכֹּל אֶת־הַטְּרוֹיִים, מִתֵּת לָאִישׁ מֶנֶּלָּאוֹס

אֶת הֶלֶּנָּה, כִּי נָתַן לוֹ פָּרִיס רֹב זָהָב וּתְשׁוּרוֹת, -  125

מְצָאָם בָּרֶכֶב הָאֶחָד כָּעֵת אֲגַמֶּמְנוֹן הַמּוֹשֵׁל,

שְׁנֵיהֶם עֲמֵלִים לַעֲצֹר בַּסּוּסִים הַמְּהִירִים, כִּי נִשְׁמְטוּ

מוֹסְרוֹת הַסּוּסִים הַנּוֹצְצוֹת מִבֵּין אֶצְבְּעוֹתֵיהֶם, נָפָלוּ,

נִבְעֲתוּ פִתְאֹם הַסּוּסִים. הִשְׂתָּעֵר עֲלֵיהֶם בֶּן־אַטְרֵס

כְּאוֹתוֹ הָאַרְיֵה, וְחִנְּנוּ אֵלָיו אֶת־קוֹלָם מֵרִכְבָּם:  130

"אַל־נָא, בֶּן־אַטְרֵס, תְּמִיתֵנוּ, קַח אֶת־הַכֹּפֶר הֶעָצוּם!

גִּנְזֵי מַטְמוֹנִים וְאוֹצָרוֹת בִּזְבוּל אַנְטִימָכוֹס אָבִינוּ,

זָהָב וּנְחֹשֶׁת וּבַרְזֶל עָשׂוּי בְּעָמָל וִיגִיעָה;

יִתֶּן־לְךָ מֵהֶם כֹּפֶר בְּנֶפֶשׁ חֲפֵצָה אָבִינוּ,

אִם־אַךְ יִשְׁמַע, כִּי חַיִּים אֲנַחְנוּ עִם־צִי הָאֲכַיִּים".  135

כָּכָה הִתְחַנְּנוּ לַמֶּלֶךְ, וְעֵיֵניֶהם הוֹרִידוּ דְמָעוֹת,

שְׂפַת חֲלָקוֹת דִּבֵּרוּ, אַךְ מָרָה תְשׁוּבָתָם שָׁמֵעוּ:

"אָכֵן אִם־אַתֶּם בְּנֵי אַנְטִימָכוֹס הַגֶּבֶר הַנָּבוֹן,

הוּא אֲשֶׁר יָעַץ לְפָנִים לַטְּרוֹיִים לָקַחַת אֶת־נַפְשׁוֹ

שֶׁל־מֶנֶּלָּאוֹס – שֶׁבָּא עִם־אוֹדִיסֵס הָאִישׁ הָאֱלֹהִי,  140

מַלְאָךְ שָׁלוּחַ – לְמַעַן לֹא יָשׁוּב אֶל־חֵיל הָאֲכַיִּים,

אַתֶּם תְּכַפְּרוּ כַיּוֹם זְדוֹן לֶב־אֲבִיכֶם וְחֻצְפָּתוֹ".

אָמַר, וַיַּךְ אֶת פֵּיסַנְדְּרוֹס בְּרָמְחוֹ בֶחָזֶה וּמִגְּרוֹ

אַרְצָה מִן־הַמֶּרְכָּבָה; וַיִּפֹּל הַלָּז אֲחוֹרַנִּית.

חָשׁ הִפּוֹלוֹכוֹס וְקָפָץ; וְהִכָּהוּ עַל־פְּנֵי הָאֲדָמָה,  145

כָּרַת בְּחַרְבּוֹ אֶת־יָדָיו, וַיַּתֵּז מֵעָלָיו צַוָּארוֹ

וַיַּשְׁלִיכֵהוּ כְגָלִיל, שֶׁהָלַךְ וְהִתְגַּלְגֵּל בֶּהָמוֹן.

נָטַשׁ הַשְּׁנַיִם וַיָּחָשׁ לַמָּקוֹם, שָׁם נִלְחֲצוּ בְיוֹתֵר

שׁוּרוֹת הַלּוֹחֲמִים, וְעִמּוֹ אֲכַיִּים עֲדוּיֵי־מְצָחוֹת.

רַגְלִים הִשְׁחִיתוּ בְרַגְלִים נִמְלָטִים עַל־נַפְשָׁם עַל־כָּרְחָם, 150

רוֹכְבִים בְּרוֹכְבִים, – וַיַּעַל אֲבַק הַעֲרָבָה, הִתְרוֹמֵם

אָבָק מִתַּמֵּר מִתַּחַת הַפְּרָסוֹת הַהוֹלְמוֹת בְּרָעַם, –

בְּנֶשֶׁק נְחֹשֶׁת נִלְחָמוּ, וַאֲגַמֶּמְנוֹן הַמּוֹשֵׁל

דּוֹלֵק וּמֵמִית עַל־סְבִיבָיו וּמְפַקֵּד אֶת־צְבָא הָאַרְגֵּאִים.

כְּאֵשׁ אוֹכֶלֶת שֶׁנָּפְלָה בְיַעַר לֹא־עָלָה בוֹ כוֹרֵת,   155

וְסַעַר יְסָעֲרָהּ סָבִיב אֶל־כָּל־הָעֲבָרִים, וְנָפְלוּ

גִּזְעֵי אִילָנוֹת עֲנֵפִים עַל־שָׁרְשָׁם בַּלַּהַב הָעִזּוּז, -

כָּכָה הִתְגַּלְגְּלוּ רָאשֵׁי טְרוֹיִים נִמְלָטִים עַל־נַפְשָׁם

לִפְנֵי הָאִישׁ אֲגַמֶּמְנוֹן, וְסוּסִים אֲרֻכֵּי־הַצַּוָּאר

רַבִּים מַרְעִימִים בְּרִכְבָּם הָרֵיק עַל־שְׂדֵה הַמִּלְחָמָה,  160

אֵין רַכָּבֵיהֶם הַתְּמִימִים, כִּי הֵמָּה מִתְפַּלְשִׁים בֶּעָפָר,

יָקַר מַרְאֵיהֶם בְּעֵינֵי הַדַּיּוֹת מִבְּעֵינֵי נְשֵׁיהֶם.

וְזֵאוּס הוֹצִיא אֶת־הֶקְטוֹר מִתּוֹךְ הָאָבָק וְהַחִצִּים,

מִנִּי קֶטֶל יָשֹׁד בַּגְּבָרִים, מִדָּם וּשְׁאוֹן־קְרָבוֹת;

וַאֲגַמֶּמְנוֹן בָּא דוֹלֵק הַטְּרוֹיִים, מְעוֹדֵד דַּנָּאִים.  165

וְאֵלֶּה נָסִים בּוֹאֲכָה קִבְרוֹ שֶׁל־אִילוֹס הַקַּדְמוֹן,

דֶּרֶךְ הַשָּׂדֶה בַתָּוֶךְ, בּוֹאֲכָה גִבְעַת הַתְּאֵנָה,

שׁוֹאֲפִים לָבוֹא הָעִירָה; אוּלָם בֶּן־אַטְרֵס לֹא הִרְפָּה,

דָּלַק, הֵרִיעַ, וְכַפָּיו אֵין־לְכָבְשָׁן נְגֹאֲלוּ בְדָמִים.

אַךְ כְּשֶׁהִגִּיעוּ וּבָאוּ עַד־שַׁעֲרֵי סְקַיָּה וְהָאַלָּה,  170

עָמְדוּ מִנּוּסָם, מְחַכִּים לְבוֹא הָאֲחֵרִים גַּם־הֵמָּה.

וְאֵלֶּה נָסִים בַּשָּׂדֶה בַתָּוֶךְ כְּאוֹתָן הַפָּרוֹת,

אֲשֶׁר הִבְהִילָן הָאַרְיֵה בַּלַּיְלָה לְעֵת הַחֲלִיבָה,

אֶפֶס כְּבָר נָכוֹן אֵידָה שֶׁל־אַחַת מֵהֶן, אֲשֶׁר יַדְבִּיק,

יֹאחַז בָּהּ בְּמַלְתְּעוֹת אַדִּירִים, לֹא יִרֶף וִישַׁבֵּר מַפְרַקְתָּהּ,  175

אַחַר יְלַחֵךְ דָּמֶיהָ וִיכַרְסֵם מֵעַיִם וָקֶרֶב, –

כָּכָה דָלַק וְלֹא הִרְפָּה מֵהֶם אֲגַמֶּמְנוֹן הַמּוֹשֵׁל,

מְזַנֵּב בָּהֶם הַנֶּחְשָׁלִים; וְהֵמָּה נִמְלָטִים עַל־נַפְשָׁם.

רַבִּים נָפְלוּ מֵרִכְבָּם אַפַּיִם וַאֲחוֹרַנִּית –

כֻּלָּם מִיַּד בְּנוֹ שֶׁל־אַטְרֵס הַזּוֹעֵם נוֹרָאוֹת בְּרָמְחוֹ.  180

עוֹד מְעַט וּבָא עַד־הָעִיר וְעַד־אֵצֶל הַחוֹמָה הַגְּבוֹהָה,

וְזֵאוּס אֲבִי הָאֲנָשִׁים וּבְנֵי־הָאֵלִים בָּא יָשַׁב

עַל־מְרוֹם אִידָה, הָהָר הַזָּן מַעְיָנִים וּנְחָלִים,

יָרַד לָאָרֶץ מִשָּׁמָיו, וּבְיָדָיו הַבָּרָק הָאָיֹם.

שָׁלַח אֶת־אִירִיס הַטָּסָה־עַל־כַּנְפֵי־הַזָּהָב לְבַשֵּׂר:  185

"מַהֲרִי, אִירִיס הַקַּלָּה, אֶל־הֶקְטוֹר וְכֹה לוֹ תֹאמֵרִי:

כָּל־עוֹד יִרְאֶה אֶת־פְּנֵי אֲגַמֶּמְנוֹן רוֹעֵה־הָעַמִּים

אוֹסֵר מִלְחָמָה בִּקְהַל הַחֲלוּצִים וּמַשְׁחִית בַּפְּלֻגּוֹת –

יִרְחַק יִנָּזֵר מִקְּרָב, אַךְ לְיֶתֶר הָעָם הוּא יְצַוֶּה

לָצֵאת לִקְרַאת מְשַׂנְאֵיהֶם, לָרֶדֶת שְׂדֵה קֶטֶל וּמָגוֹר; 190

אַךְ, אִם־חֲנִית תִּפְצָעֶנּוּ, אוֹ חֵץ מִקֶּשֶׁת בּוֹ יִפְגַּע

וְעָלָה בְרִכְבּוֹ הַלָּה, - וְאִזַּרְתִּי אֶת־הֶקְטוֹר תַּעֲצוּמָה

לַהֲרֹג, עַד־יִקְרַב עַד־אֵצֶל הַסְּפִינוֹת מְרֻבּוֹת־הַמְּשׁוֹטִים,

תִּשְׁקַע הַחַמָּה, וְקָרְבוּ וּבָאוּ מַחְשַׁכֵּי הַקֹּדֶשׁ".

שָׂח, וְנִשְׁמְעָה אִירִיס הַקַּלָּה־כַסְּעָרָה־בִמְעוּפָה,  195

חָשָׁה מִמְּרוֹמֵי הַר אִידָה וַתָּבוֹא לְאִלְיוֹס הַקְּדוֹשָׁה.

מָצְאָה אֶת־הֶקְטוֹר הָאִישׁ הַנַּעֲלֶה, אֶת־בְּנוֹ שֶׁל־פְּרִיאַמּוֹס

גִּבּוֹר־הַחַיִל, וְהוּא נִצַּב עַל־סוּסָיו וְרֶכֶב מָעֻזּוֹ;

נִגְשָׁה אֵלָיו אִירִיס מְהִירַת־הָרֶגֶל וַתַּעַן:

"הֶקְטוֹר בְּנוֹ שֶׁל־פְּרִיאַמּוֹס הַדּוֹמֶה לְזֶבְס בְּחָכְמָתוֹ!   200

זֶבְס אָבִינוּ שְׁלָחַנִי, כִּי אַגִּיד־לְךָ דְּבָרָיו אֵלֶּה:

כָּל־עוֹד תִּרְאֶה אֶת־פְּנֵי אֲגַמֶּמְנוֹן רוֹעֵה־הָעַמִּים

אוֹסֵר מִלְחָמָה בִּקְהַל הַחֲלוּצִים וּמַשְׁחִית בַּפְּלֻגּוֹת –

תִּרְחַק תִּנָּזֵר מִקְּרָב, אַךְ לְיֶתֶר הַצָּבָא תְצַוֶּה

לָצֵאת לִקְרַאת מְשַׂנְאֵיהֶם, לָרֶדֶת שְׂדֵה קֶטֶל וּמָגוֹר;  205

אַךְ, אִם־חֲנִית תִּפְצָעֶנּוּ, אוֹ חֵץ מִקֶּשֶׁת בּוֹ יִפְגַּע,

וְעָלָה בְרִכְבּוֹ הַלָּה, - אֲזַי יְאַזֶּרְךָ תַעֲצוּמָה

לַהֲרֹג, עַד־תִּקְרַב עַד־אֵצֶל הַסְּפִינוֹת מְרֻבּוֹת־הַמְּשׁוֹטִים,

תִּשְׁקַע הַחַמָּה, וְקָרְבוּ וּבָאוּ מַחְשַׁכֵּי הַקֹּדֶשׁ".

כָּכָה הִגִּידָה וְנִסְתַּלְּקָה אִירִיס מְהִירַת־הָרֶגֶל;  210

וְהֶקְטוֹר קָפַץ מֵרִכְבּוֹ לָאָרֶץ חָגוּר כְּלֵי נִשְׁקוֹ,

מְנוֹפֵף כִּידוֹנָיו הַחַדִּים, עָבַר מְשׁוֹטֵט בַּצָּבָא,

מְעוֹדְדָם צֵאת לִקְרַאת נֶשֶׁק, וַיָּעַר מִלְחָמָה אֲיֻמָּה.

מִהֲרוּ הִפְנוּ אֶת־פְּנֵיהֶם וַיֵּצְאוּ לִקְרַאת הָאֲכַיִּים,

אַךְ הָאַרְגֵּאִים גַּם הֵמָּה הִגְבִּירוּ אֶת־מַעַרְכוֹתֵיהֶם. 215

אָז הִתְלַקַּח הַקְּרָב, וַיַּעַמְדוּ אִישׁ לִקְרַאת אָחִיו.

וַאֲגַמֶּמְנוֹן מִשְׂתָּעֵר, חָשׁ לִהְיוֹת הָרִאשׁוֹן בַּלּוֹחֲמִים.

עַתָּה הַגֵּדְנָה לִי, מוּזוֹת, הַשּׁוֹכְנוֹת בְּהַר הָאוֹלִימְפּוֹס,

מִי הוּא הָרִאשׁוֹן שֶׁיָּצָא לִקְרַאת אֲגַמֶּמְנוֹן בֶּחָרֶב,

אִם־מִן־הַטְּרוֹיִים וְאִם־מִבַּעֲלֵי בְרִיתָם הָעַזִּים.   220

הוּא אִיפִידַמַס הַגָּדוֹל וְהֶחָסֹן, בְּנוֹ שֶׁל־אַנְטֵנוֹר,

אֶרֶץ תְּרֵקָה הַפּוֹרָה מְזִינַת־הָרְחֵלִים גִּדְּלַתּוּ;

קִיסֵס אָבִיו זְקֵנוֹ, הוּא אֲבִי אִמּוֹ תֶּאַנּוֹ

יְפַת־הַלְּחָיַיִם, גִּדְּלָהוּ בְּבֵיתוֹ, בִּהְיוֹתוֹ עוֹד יֶלֶד;

אַךְ כְּשֶׁהִגִּיעַ עַד־גְּמַר נְעוּרָיו רַבֵּי־הַתְּהִלָּה,    225

עָצֹר עֲצָרוֹ בְּבֵיתוֹ וַיִּתֶּן־לוֹ בִתּוֹ לְאִשָּׁה;

נָשָׂא אִשְׁתּוֹ, אַךְ נֶחְפַּז מִלִּשְׁכַּת חֻפָּתוֹ לְשֵׁמַע

בּוֹא הָאֲכַיִּים, וְאִתּוֹ שְׁתֵּים־עֶשְׂרֵה סְפִינוֹתָיו הַקְּמוּרוֹת,

אֲשֶׁר לִוּוּהוּ; בְּפֶּרְקוֹטָה שָׁם נָטַשׁ סְפִינוֹתָיו הַקַּלּוֹת,

אוּלָם בְּעַצְמוֹ פָּנָה לָלֶכֶת רַגְלִי לְאִלְיוֹס.     230

וְהוּא הוּא שֶׁיָּצָא אֲזַי לִקְרַאת אֲגַמֶּמְנוֹן בֶּן־אַטְרֵס.

הֵמָּה הוֹלְכִים וּקְרֵבִים בְּצַעֲדָם אִישׁ לִקְרַאת אָחִיו,

הֶחֱטִיא אֶת הַמַּטָּרָה בֶּן־אַטְרֵס, טָס רָמְחוֹ הַצִּדָּה,

אַךְ אִיפִידַמַס פְּגָעוֹ בָאֵזוֹר אֶל־תַּחַת הַשִּׁרְיוֹן,

סָמַךְ עַל־רָמְחוֹ בְכֹחַ, כִּי בָטַח בְּאֶזְרוֹעוֹ הַקָּשָׁה;  235

אֶפֶס לֹא בִתֵּק הָאֵזוֹר מֵפִיק־הַנְּגֹהוֹת, כִּי רָמְחוֹ

פָּגַע בַּכֶּסֶף בְּהַכּוֹתוֹ, וְעֻקְצוֹ הִתְכּוֹפֵף כְּעוֹפֶרֶת.

וַאֲגַמֶּמְנוֹן הַמּוֹשֵׁל עַל־רַבִּים הוּא תָפַשׂ הַכִּידוֹן,

גָּבַר כַּלָּבִיא, מְשָׁכוֹ בְעֶבְרָה, חֲטָפוֹ מִיָּדוֹ;

הֵנִיף אֶת־חַרְבּוֹ, הִכָּהוּ בְצַוָּארוֹ וַיַּתֵּר אֲבָרָיו.  240

כָּכָה שָׁם קָרַס הָאֻמְלָל, וּשְׁנַת נְחֹשֶׁת תְּקָפַתּוּ,

נִלְחַם עַל־כָּל־בְּנֵי אַרְצוֹ וְהַרְחֵק מֵאִשְׁתּוֹ לוֹ אֵרַשׂ,

טֶרֶם גְּמָלַתּוּ אֶת־חֶסֶד נְעוּרֶיהָ, וְאִם־הִרְבָּה לָהּ אֶשְׁכָּר:

תְּחִלָּה נָתַן לָהּ מֵאָה בָקָר וְהִבְטִיחַ עוֹד לָתֵת

אֶלֶף עִזִּים וּכְבָשִׂים אֲשֶׁר לְאֵין־מִסְפָּר בַּעֲדָרָיו.   245

וַאֲגַמֶּמְנוֹן בֶּן־אַטְרֵס פָּרַק מֵעָלָיו אֶת־נִשְׁקוֹ,

הָלַךְ בִּקְהַל הָאֲכַיִּים נוֹשֵׂא אֶת־כֵּלָיו הַיָּפִים.

הִבִּיט וְרָאָה זֹאת קוֹאוֹן, הַגֶּבֶר הַמְצֻיָּן־בַּגְּבָרִים,

וְהוּא בֶן־אַנְטֵנוֹר וּבְכוֹרוֹ, - וַיֵּצֵר לוֹ מְאֹד עַל־אָחִיהוּ,

תּוּגָה אֲיֻמָּה הֵעִיבָה אֶת־עֵינָיו, כִּי נָפַל בֶּן־אִמּוֹ.   250

עָמַד לוֹ מִן־הַצַּד – לֹא רָאָה בֶן־אַטְרֵס הַנַּעֲלֶה –

מְחָצוֹ בְרָמְחוֹ בְיָדוֹ בָאֶמְצַע תַּחַת הַמַּרְפֵּק,

עָבַר עֹקֶץ כִּידוֹנוֹ הַמַּזְהִיר וּבָלַט מִנָּגֶד.

וַאֲגַמֶּמְנוֹן הָעוֹצֵר־בַּגְּבָרִים הִתְחַלְחֵל עַד־רָגַע,

אֶפֶס לֹא נָטַשׁ הַקְּרָב, לֹא עָזַב אֶת־שְׂדֵה הַמַּעֲרָכָה,   255

בְּיָדוֹ חֲנִיתוֹ הַמְּהִירָה כָרוּחַ – הִשְׂתָּעֵר עַל קוֹאוֹן.

וְקוֹאוֹן מוֹשֵׁךְ בְּחָזְקָה אֶת־גּוּף אִיפִידַמַס אָחִיהוּ,

אוֹחֵז בְּרַגְלוֹ, וְקוֹרֵא וּמַזְעִיק אֶת־כָּל־הַגִּבּוֹרִים;

הוּא עוֹדוֹ מוֹשֵׁךְ אֶת־אָחִיו בֶּהָמוֹן, וַיַּךְ אֲגַמֶּמְנוֹן

בְּרֹמַח נְחֻשְׁתּוֹ תַחַת מָגִנּוֹ וְהִתִּיר אֲבָרָיו;     260

קָפַץ הִשְׂתָּעֵר וַיַּתֵּז אֶת־רֹאשׁוֹ עַל־פְּנֵי אִיפִידַמַס.

הִנֵּה כֵן מִלְאוּ גוֹרָלָם שְׁנֵי בְנֵי אַנְטֵנוֹר גַּם־יַחַד

בְּיַד בֶּן־אַטְרֵס הַמֶּלֶךְ וַיֵּרְדוּ אֶל־מִשְׁכְּנוֹת הַדֵס.

הָיָה זֶה עוֹבֵר מְשׁוֹטֵט בְּשׁוּרוֹת יֶתֶר הַגְּבָרִים,

נִלְחַם בְּחַרְבּוֹ, בַּכִּידוֹן וּבְאַבְנֵי הַשָּׂדֶה הַגְּדוֹלוֹת,  265

וְדָמָיו הַחַמִּים נִגָּרִים וּמְקַלְּחִים מִפִּצְעוֹ הֶעָמֹק.

אֶפֶס כְּשֶׁיָּבֵשׁ הַפֶּצַע, וְעָמְדוּ הַדָּמִים מִקְּלֹחַ,

חָדְרוּ צִירִים נִמְרָצִים בְּנֶפֶשׁ בֶּן־אַטְרֵס הַמּוֹשֵׁל.

כְּאוֹתוֹ חֵץ שָׁנוּן וְנוֹקֵב הַחוֹדֵר בְּאִשָּׁה יוֹלֵדָה,

אֲשֶׁר תְּשַׁלַּחְנָה יְדֵי הָאֵילֵיתְּיוֹת מוֹלִידוֹת הַצִּירִים, 270

יְדֵי בְנוֹת הֵרָה הַמְּמֻנּוֹת עַל־חֶבְלֵי הַלֵּדָה הַמָּרִים, –

כָּכָה חָדְרוּ צִירִים נִמְרָצִים בְּנֶפֶשׁ בֶּן־אַטְרֵס.

קָפַץ עַל־רִכְבּוֹ וְצִוָּה לָרַכָּב וְיַהֲפֹךְ יָדוֹ

אֶל־הָאֳנִיּוֹת הַקְּמוּרוֹת, כִּי נֶעֱצַב לִבּוֹ בְקִרְבּוֹ.

נָשָׂא אֶת־קוֹלוֹ קוֹל גָּדוֹל וַיְשַׁמַּע אֶת־חֵיל הַדַּנָּאִים: 275

"רֵעַי עֲמִיתַי, מַנְהִיגֵי הָעָם הָאַרְגֵּאִי וְשָׂרָיו!

עַתָּה הִדְפוּ־נָא אַתֶּם אֶת־קֶטֶל הַמָּגוֹר מֵאֵצֶל

אֳנִיּוֹתֵינוּ הַיּוֹרְדוֹת בַּיַּמִּים, כִּי זֶבְס רַב־הָעֵצוֹת

לֹא נְתָנֵנִי הַפַּעַם לְהִלָּחֵם יוֹם תָּמִים בַּטְּרוֹיִים".

מִלֵּל, וַיִּדְפֹּק הָרַכָּב הַסּוּסִים הֲדוּרֵי־הָרַעְמָה  280

נֹכַח אֶל־פְּנֵי הָאֳנִיּוֹת – וּבְנֶפֶשׁ חֲפֵצָה דָהָרוּ,

רוֹחֲצִים חָזָם בְּקֶצֶף, וְאָבָק מְכַסָּם מִתָּחַת,

נוֹשְׂאִים מִשְּׂדֵה הַמִּלְחָמָה הַמֶּלֶךְ הַנִּלְאֶה, כִּי הָחֳלָה.

וְהֶקְטוֹר כַּאֲשֶׁר רָאָה, כִּי הָלַךְ לוֹ אֲגַמֶּמְנוֹן,

קָרָא בְקוֹל גָּדוֹל אֶל־חֵיל הַלִּיקִים וְהַטְּרוֹיִים וַיֹּאמֶר:  285

"טְרוֹיִים וְלִיקִים וְדַרְדַּנִּים הַיּוֹצְאִים בְּמִלְחֶמֶת־יָדָיִם!

רֵעַי, הֱיוּ אַנְשֵׁי חַיִל, זִכְרוּ גְבוּרוֹת מִלְחָמָה!

הָלַךְ הָרֹאשׁ בַּגִּבּוֹרִים, וְזֶבְס בֶּן־קְרוֹנוֹס לִי נָתַן

תְּהִלָּה גְדוֹלָה! הָסֵבּוּ סוּסֵיכֶם מוּצָקֵי־הַפַּרְסָה

יָשָׁר אֶל־מוּל הַדַּנָּאִים הָעַזִּים וּנְחַלְתֶּם הַתְּהִלָּה!"  290

כָּכָה הִבִּיעַ וַיָּעַר בִּלְבַב אִישׁ וָאִישׁ רוּחַ גְּבוּרָה.

כְּאוֹתוֹ הַצַּיָּד הַיּוֹצֵא בְעִקְּבוֹת חֲזִיר־בָּר אוֹ אַרְיֵה,

אֲשֶׁר יְשַׁלַּח בָּם כְּלָבִים מַלְבִּינֵי־מַלְתָּעוֹת וִיסִיתֵם,-

כָּכָה הֵסִית אָז הֶקְטוֹר בְּנוֹ שֶׁל־פְּרִיאָם אֶת־הַטְּרוֹיִים,

עַזֵּי־הַלֵּב, בָּאֲכַיִּים וְנִדְמָה לְאָרֵס הַקַּטְלָן.      295

הָלַךְ בִּקְהַל הַחֲלוּצִים, כִּי שָׁאֲפָה נַפְשׁוֹ לִגְדוֹלוֹת,

טָס וַיִּתְנַפֵּל בַּקְּרָב כְּסַעַר מִתְפָּרֵץ מִמְּרוֹמִים,

נוֹפֵל עַל־פְּנֵי הַיָּם, מְזַעְזֵעַ הַמְּצוּלָה הַכְּחֻלָּה.

אֶפֶס מִי הָיָה הָרִאשׁוֹן וּמִי הוּא הָאַחֲרוֹן, הִכָּהוּ

הֶקְטוֹר בְּנוֹ שֶׁל־פְּרִיאַמּוֹס, עֵת זֵאוּס חֲנָנוֹ הַתְּהִלָּה?  300

תְּחִלָּה פָּגַע בְּאַסֵּיוֹס, בְּאוֹפִּיטֵס וּבְאַבְטוֹנוֹאוֹס,

פָּגַע בְּדוֹלוֹפְּס בֶּן־קְלִיטְיוֹס, בְּאוֹפֶלְטְיוֹס וּבַאֲגֶלָּאוֹס,

גַּם בְּאֵיסִמְנוֹס וּבְאוֹרוֹס וּבְהִפּוֹנוֹאוֹס הַגִּבּוֹר –

כֻּלָּם מַנְהִיגֵי דַנָּאִים, וַיַּכְּתֵם וְגַם בָּעָם הִשְׁחִית,

כְּרוּחַ מַעֲרָבִית מְפִיצָה עֲנָנִים נִשָּׂאִים עַל־כַּנְפֵי   305

רוּחַ דְּרוֹמִית סוֹעֶרֶת וּתְקַדֵּם אֶת־פְּנֵיהֶם בְּסוֹעָה;

יִגְאוּ מִשְׁבָּרִים זֵידוֹנִים, קִלּוּחֵי הַקֶּצֶף יַמְרִיאוּ,

רַבִּים יִתְפּוֹצְצוּ לִרְסִיסִים בְּרוּחַ הַסְּעָרָה הַמְנַשְּׁבָה, -

כָּכָה הִתְעוֹפְפוּ רָאשֵׁי הַגְּבָרִים מִתִּגְרַת יַד הֶקְטוֹר.

וְהָיְתָה שְׁלֵמָה תְבוּסָתָם, וְאֵרְעוּ עֲלִילוֹת נוֹרָאוֹת,   310

וְהָיוּ נָסִים כָּל־חֵיל הָאֲכַיִּים עַל־נַפְשָׁם לַסְּפִינוֹת,

לוּלֵא קָרָא אוֹדִיסֵס לָאִישׁ דִּיאוֹמֵדֵס בֶּן־טִידֵס:

"מַה־זֹּאת נִהְיָתָה, בֶּן־טִידֵס, כִּי גְבוּרוֹת מִלְחָמָה שָׁכָחְנוּ?

צְלַח וּבוֹא הֵנָּה, יַקִּירִי, אֵלַי גְשָׁה, כִּי חֶרְפָּה תְהִי לָנוּ,

אִם־סְפִינוֹתֵינוּ תִפֹּלְנָה בְיַד הֶקְטוֹר מְנוֹפֵף־הַקּוֹבָע".   315

עָנָה לוֹ דִּיאוֹמֵדֵס בֶּן־טִידֵס הָעִזּוּז וַיֹּאמֶר:

"אָכֵן אָנֹכִי עַל־עָמְדִי אֶעֱמֹד; וְאוּלָם מְעַט קָט

יִהְיֶה מְשׂוֹשֵׂנוּ, כִּי זֵאוּס כּוֹנֵס־הֶעָבִים הֵן אָמַר

לְבַכֵּר הַטְּרוֹיִים עָלֵינוּ וַיֶּאֱצַל לָמוֹ תְשׁוּעָתוֹ".

שָׂח וּמִגֵּר בַּחֲנִית אֶת־תִּמְבְּרַיּוֹס מֵרִכְבּוֹ לָאָרֶץ,  320

בְּדַדּוֹ הַשְּׂמָאלִי הִכָּהוּ; וְאוֹדִיסֵס פָּגַע בְּרַכָּבוֹ

מְשָׁרְתוֹ שֶׁל־אוֹתוֹ הַשַׁלִּיט: בְּמוֹלְיוֹן הַנִּמְשָׁל־לָאֵלִים.

שָׁם נְטָשׁוּם בַּשָּׂדֶה, הִנִּיחוּ לָהֶם מִמִּלְחָמָה;

פָּרְצוּ וְהָמוּ בֶהָמוֹן כִּשְׁנַיִם חֲזִירִים מִיַּעַר

עַזֵּי פָנִים וָלֵב הַנּוֹפְלִים עַל־כַּלְבֵי הַצַּיִד –   325

כָּכָה הִכּוּ בַטְּרוֹיִים, וּפָנוּ אֲלֵיהֶם מֵחָדָשׁ;

שָׁאַף רוּחַ כָּל־חֵיל הָאֲכַיִּים הַנָּס מִפְּנֵי הֶקְטוֹר.

וְהֵמָּה הִדְבִּיקוּ הָרֶכֶב, שְׁנֵי נְדִיבֵי הָעָם בּוֹ נִצָּבוּ,

שְׁנֵי בְנֵי מֶרֹפְּס הָאִישׁ הַפֶּרְקוֹטִי הַטּוֹב שֶׁבַּחוֹזִים –

וְהָיָה מוֹנֵעַ אֶת־בָּנָיו מֵרֶדֶת בַּקְּרָב, בְּמִלְחֶמֶת   330

דָּמִים אוֹכֶלֶת בִּגְבָרִים; וְאוּלָם הֵמָּה לֹא שָׁמְעוּ

בְּקוֹלוֹ, כִּי שְׁלִיחֵי הַמָּוֶת הַשָּׁחוֹר סָחֹף סְחָפוּם.

דִּיאוֹמֵדֵס בֶּן־טִידֵס, הַמְצֻיָּן בֵּין תּוֹפְשֵׂי־הַכִּידוֹן,

שָׁלַל מֵהֶם רוּחַ אַפָּם וְחַיָּתָם וַיְנַצֵּל אֶת־נִשְׁקָם,

וְאֶת הִפּוֹדַמּוֹס הִכְרִיעַ אוֹדִיסֵס וְאֶת הִפֵּירוֹכוֹס.  335

וְזֶבְס הִתְבּוֹנֵן מֵאִידָה וַיַּעַשׂ לְאֵלֶּה וּלְאֵלֶּה

שָׁווֹת תּוֹצְאוֹת מִלְחַמְתָּם; וְהֵמָּה מַשְׁחִיתִים אִישׁ בְּאָחִיו.

וְאֶת אֲגַסְטְרוֹפוֹס בֶּן־פֵּיוֹן הַגִּבּוֹר אָז מָחַץ בֶּן־טִידֵס

בְּרָמְחוֹ, דְּקָרוֹ בִירֵכוֹ; אַךְ רָחֲקוּ מֶנּוּ הַסּוּסִים

לָנוּס לְהִמָּלֵט עַל־נַפְשׁוֹ, וְרוּחוֹ נָבוֹכָה בְקִרְבּוֹ. 340

יַעַן כִּי הָיָה רַכָּבוֹ וְהַסּוּסִים מִמֶּנּוּ וָהָלְאָה,

רַגְלִי בָא בֵין הַחֲלוּצִים, הִשְׂתָּעֵר וְאִבֵּד חַיָּתוֹ.

הֶקְטוֹר הִתְבּוֹנֵן עַד־רֶגַע בָּהֶם בֵּין הַשּׁוּרוֹת וְהִתְפָּרֵץ,

נוֹתֵן בְּקוֹלוֹ קוֹל אָיֹם, וְאַחֲרָיו מַעַרְכוֹת הַטְּרוֹיִים.

רָאָה אוֹתוֹ וְחָל דִּיאוֹמֵדֵס הַקּוֹרֵא־בְחַיִל,     345

חָשׁ וַיֹּאמֶר לְאוֹדִיסֵס, אֲשֶׁר עָמַד בְּקִרְבָתוֹ:

"הִנֵּה רָעָה בָאָה עָלֵינוּ, זֶה הֶקְטוֹר הָאֵיתָן!

הָבָה נִתְחַזֵּק נַעַמְדָה בְפָנָיו, וְיֶאֱמַץ לִבֵּנוּ!"

אָמַר, וַיָּטֵל חֲנִיתוֹ אֲרֻכַּת־הַצֵּל וַיְשַׁלְּחֶנָּה,

גַּם לֹא־הֶחֱטִיא אֶת הַמַּטָּרָה, כִּי בְכוֹנְנוֹ לְרֹאשׁוֹ  350

פָּגַע שִׂיא קוֹבַע מִלְחַמְתּוֹ; וַתִּתַּר נְחֹשֶׁת מִנְּחֹשֶׁת,

בְּשָׂרוֹ הַיָּפֶה לֹא מָחַץ, כִּי הָיָה קוֹבָעוֹ הַמְשֻׁלָּש,

זֶה גְבַהּ־הַכִּפָּה, לוֹ לְמַחֲסֶה – וְהוּא מַתְּנַת פֵּיבּוֹס־אַפּוֹלוֹן.

הֶקְטוֹר חָשׁ נִרְתַּע לְאָחוֹר אַף הִרְחִיק הִתְעָרֵב בֶּהָמוֹן,

כָּרַע קָרַס עַל־בִּרְכָּיו וּבְיָדוֹ, הַיָּד הָאַמִּיצָה,     355

נִשְׁעַן בָּאָרֶץ; וְלַיְלָה שָׁחוֹר הֵלִיט אֶת־עֵינָיו.

אוּלָם בִּהְיוֹת בֶּן־טִידֵס פּוֹסֵעַ בִּגְדוּד הַחֲלוּצִים,

הוֹלֵךְ בְּעִקְּבוֹת הַכִּידוֹן, שֶׁהִרְחִיק וְנִמְעַךְ בָּאָרֶץ –

וְהֶקְטוֹר שָׁאַף הָרוּחַ, הִתְחַזֵּק וַיִּקְפֹּץ בָּרֶכֶב,

הִרְחִיק מִשָּׁם אֶל־הֶהָמוֹן וְנִמְלַט מִגְּזֵרָה שְׁחוֹרָה.   360

אַךְ דִּיאוֹמֵדֵס הָעִזּוּז הִשְׂתָּעֵר בְּקֵינוֹ וַיֹּאמֶר:

"אָכֵן, הַכֶּלֶב, נִמְלַטְתָּ שׁוּב מִמָּוֶת וְאָבְדָן!

אָכֵן מַה־קָּרְבוּ עָדֶיךָ; שׁוּב חִלֵּץ נַפְשְׁךָ אַפּוֹלוֹן,

אֲשֶׁר אֵלָיו תִּתְפַּלֵּל, כִּי תֵצֵא לִקְרַאת שְׁאוֹן כִּידוֹנִים.

אֲבָל מִיָּדִי תִכָּחֵד, כִּי אָשׁוּב וְאֶפְגַּע בְּךָ שֵׁנִית,    365

אִם־אַךְ יֵשׁ בִּבְנֵי אֵלִים אֶחָד הַיּוֹצֵא לְעֶזְרָתִי.

עַתָּה אֶשְׂתָּעֵר אֶתְנַפֵּל עַל־כָּל־אֲשֶׁר יָבוֹא לְיָדִי!"

אָמַר וַיִּפְרֹק אֶת־נֶשֶׁק בֶּן־פֵּיוֹן הַמְצֻיָּן בַּכִּידוֹן.

אַךְ אֲלֶכְּסַנְדְּרוֹס, הוּא בַעַל הֶלֶּנָּה יְפַת־הַמַּחְלָפוֹת,

דָּרַךְ אֶת־קַשְׁתּוֹ וַיְכוֹנֵן אֶל־רוֹעֵה־הָעַמִּים, בֶּן־טִידֵס,  370

נִשְׁעָן עַל־עַמּוּד הַצִּיּון, פֹּעַל יְדֵי אָדָם לְתִפְאָרָה,

אֲשֶׁר לְאִילוֹס בֶּן־דַּרְדָּן הַמּוֹשֵׁל בָּעָם בִּימוֹת קֶדֶם.

וְיַד דִּיאוֹמֵדֵס פּוֹרֶקֶת מֵעַל אֲגַסְטְרוֹפוֹס הַגִּבּוֹר

שִׁרְיַן חָזֵהוּ, מָגִנּוֹ הַנּוֹצֵץ מִכְּתֵפָיו וְקוֹבָעוֹ

זֶה כְּבַד־הַמִּשְׁקָל; וְזֶה לָחַץ אֶת־נִצַּב הַקֶּשֶׁת,     375

וְאָמְנָם לֹא שָׁוְא שָׁלְחָה יָדוֹ אֶת־חִצּוֹ מִקַּשְׁתּוֹ, כִּי נִתְקַע

בְּשֹׁרֶשׁ רַגְלוֹ הַיְמָנִית; וַיַּחֲלֹף הַחֵץ וְגַם יָצָא,

נִתְקַע בָּאָרֶץ. וַיִּתֵּן קוֹלוֹ בִצְחוֹק אֲלֶכְּסַנְדְּרוֹס,

קָפַץ מִמְּקוֹם מַאֲרָבוֹ וַיִּשָּׂא אֲמָרָיו מִתְהַלֵּל:

"הִנֵּה פָצֹעַ פְּצַעְתִּיךָ וְלֹא שָׁוְא בְך חִצִּי שָׁלַחְתִּי;  380

לוּ בַמִּפְשָׂעָה פְצַעְתִּיךָ וְלָקַחְתִּי מִמְּךָ אֶת־חַיֶּיךָ!

אוּלַי יָנוּחַ לַטְּרוֹיִים מֵרָעָה וְשָׁאֲפוּ רוּחַ,

יַעַן כִּי אַתָּה תְבַעֲתֵמוֹ כַכְּפִיר אֶת־הָעִזִּים הַגּוֹעוֹת".

אַךְ דִּיאוֹמֵדֵס הָאַדִּיר לֹא־נִבְהַל מִמֶּנּוֹ וַיַּעַן:

"אִי־לְךָ מִתְגָּאֶה בַקֶּשֶׁת, הַנָּבָל, הָאוֹרֵב לַנְּעָרוֹת!  385

אִלּוּ עָרַבְתָּ אֶת־לִבְּךָ לָצֵאת אֵלַי בַאֲזֵנְךָ,

הֵן לֹא־הוֹעִילוּ לְךָ חִצֶּיךָ הָרַבִּים וְקַשְׁתֶּךָ:

עַתָּה שָׂרַטְתָּ שָׂרֶטֶת בְּכַף רַגְלִי וְהֶבֶל תִּתְהַלָּל.

מַה־לִּי וְלָזֶה, וּכְאִלּוּ פְצָעַתְנִי יַד אִשָּׁה אוֹ קָטָן,

רָפֶה הֵן חִצּוֹ שֶׁל־מוּג־לֵב, אֵין אוֹנִים חֵץ נִקְלֶה־בַגְּבָרִים. 390

אָכֵן לֹא־כֵן חֵץ שֶׁלִּי, חֵץ שָׁנוּן, וְאִם־גַּם אַךְ־קַלָּה

תִּהְיֶה פְגִיעָתוֹ, וְנָפַל הַגֶּבֶר, וְרוּחַ כְּבָר אֵין בּוֹ;

אִשְׁתּוֹ תִשְׂרֹט שָׂרֶטֶת בִּשְׁתֵּי לְחָיֶיהָ, תַּשְׁחִיתֵן,

בָּנָיו יִתְיַתְּמוּ, וְהוּא דָמָיו יְאַדְּמוּ הָאָרֶץ וְנָמֵק,

וְרַבּוֹת עַל־סְבִיבָיו הַדַּיּוֹת וְעָצְמוּ מִמִּסְפַּר הַנָּשִׁים!"  395

כָּכָה הִבִּיעַ; וְאוֹדִיסֵס, הַמְצֻיָּן בֵּין תּוֹפְשֵׂי־הַכִּידוֹן,

קָרַב וְעָמַד מִלְּפָנָיו; וְזֶה יָשַׁב מֵאַחֲרָיו וַיּוֹצִיא

אוֹתוֹ הַחֵץ הַקַּל מֵרַגְלוֹ – וּכְאֵב מַר עֲבָרוֹ.

קָפַץ עַל רִכְבּוֹ וַיְצַו לְמַנְהִיג הַסּוּסִים, כִּי יִפְנֶה

אֶל־הָאֳנִיּוֹת הַקְּמוּרוֹת, כִּי נֶעֱצַב לִבּוֹ בְקִרְבּוֹ.    400

עָמַד אֲזַי אוֹדִיסֵס, הַמְצֻיָּן בֵּין תּוֹפְשֵׂי־הַכִּידוֹן,

לְבַדּוֹ, וּמִן־הָאַרְגֵּאִים אֵין אִישׁ, כִּי אֲחָזָם הַפָּחַד;

נֶאֱנַח מָרָה, וַיַּעַן וַיֹּאמֶר אֶל־לִבּוֹ הַנָּדִיב:

"אוֹי־לִי, מַה יִּהְיֶה בְסוֹפִי? כִּי גָדוֹל הַשֶּׁבֶר, אִם־אֵחַת

וְאֶסּוֹג, כִּי רַבִּים כִּתְּרוּנִי, וְעוֹד רַע מִזֶּה, אִם־יִלְכְּדוּנִי  405

אוֹתִי לְבַדִּי, כִּי הֵפִיץ בֶּן־קְרוֹנוֹס אֶת־בְּנֵי הַדַּנָּאִים.

אוּלָם עַל־מַה־זֶּה אָנֹכִי פֹה נוֹעָץ בְּכִלְיוֹתַי וּבְלִבִּי?

אָכֵן יָדַעְתִּי: רַק מוּג־לֵב מִסְתַּלֵּק מִסַּעַר מִלְחָמָה,

אוּלָם הָאִישׁ הַמִּצְטַיֵּן בַּקְּרָבוֹת הוּא יַעֲמֹד אֵיתָן –

נַפְשׁוֹ אִם־יַסְגִּיר לִמְמוֹתְתִים, אוֹ הוּא יָדוֹ תְמוֹתֵת אֲחֵרִים".  410

עוֹדוֹ כֹה נִמְלָךְ בְּלִבּוֹ וְנוֹעָץ בְּנַפְשׁוֹ, וְשׁוּרוֹת

טְרוֹיִים נוֹשְׂאֵי מָגִנִּים קָרְבוּ אֵלָיו, כִּתְּרוּהוּ,

שָׁתוּ עָלָיו, הִצִּיגוּ מַשְׁחִיתָם וּמְכַלָּם בְּקִרְבָּם.

מָשָׁל לַחֲזִיר־בָּר, אֲשֶׁר כְּלָבִים וּגְבָרִים חֲסִינִים

שָׁתוּ עָלָיו, כִּתְּרוּהוּ, כִּי יֵצֵא מִתּוֹךְ עֲבִי־יַעַר,   415

לוֹטֵשׁ מַלְתְּעוֹתָיו הַלְּבָנוֹת בְּקֶרֶב לִסְתוֹתָיו הַכְּפוּפוֹת,

עָלָיו יִשְׂתָּעֲרוּ יַחֲנוּ, וְנִשְׁמַע קוֹל כִּשְׁכּוּשׁ מַלְתְּעוֹתָיו,

וְהֵם אֵינָם מַרְפִּים מִמֶּנּוּ, וְאִם־אָיֹם הוּא וְנוֹרָא עַל־סְבִיבָיו,-

כָּכָה שִׁית שָׁתוּ הַטְּרוֹיִים עֲלֵי־אוֹדִיסֵס יְדִיד־זֵאוּס;

וְהוּא תְחִלָּה פָצַע בַּכָּתֵף אֶת־דֵּאִיאוֹפִּיטֵס הַתָּמִים,    420

עָלָיו הִשְׂתָּעֵר מִמַּעַל, וּבְיָדוֹ הָרֹמַח הַשָּׁנוּן,

אַחֲרֵי־כֵן הֵמִית אֶת־תּוֹאוֹן, וַיַּךְ אֶת־אֶנּוֹמוֹס, וְאַחַר-

אֶת־כֶרְסִידַמַס, כְּשֶׁזֶּה חָשׁ־קוֹפֵץ מֵרִכְבּוֹ לָאָרֶץ,

דָּקַר בַּכִּידוֹן בְּבִטְנוֹ מִלְפָנָיו אֶל־תַּחַת מָגִנּוֹ;

נָפַל לָאָרֶץ בָּאָבָק מְתַפֵּשׂ הַקַּרְקַע בְּכַפָּיו.    425

זְנָחָם וַיַּךְ בְּכִידוֹנוֹ אֶת־כָרֹפְּס אֶת בְּנוֹ שֶׁל־הִפַּסּוֹס,

אָחִיו שֶׁל־סוֹקוֹס, בֶּן־אִמּוֹ, מִגֶּזַע אֲצִילִים וּנְדִיבִים.

מִהֵר אָז סוֹקוֹס, הַגִּבּוֹר הַנִּמְשָׁל־לָאֵלִים לְעֶזְרַת

אָחִיו, קָרַב הִתְיַצֵּב, וַיִּשָּׂא אֲמָרָיו וַיַּעַן:

"אָכֵן, אוֹדִיסֵס הַמְהֻלָּל, לֹא־שָׂבַע מַתְּלָאָה וּמְזִמָּה,  430

הַיּוֹם תִּתְהַלֵּל בְּהַכּוֹתְךָ אֶת־שְׁנֵי בְנֵי הִפַּסּוֹס בְּיוֹם אֶחָד,

אַנְשֵׁי חַיִל כְּמוֹתָם, וְתָשֹׁל אֶת־כְּלֵי מִלְחֲמוֹתָם,

וְאוּלַי תֵרֵד שְׁאוֹלָה, כִּי נֶפֶשׁ אַכֶּכָּה בְרָמְחִי".

כָּכָה הִבִּיעַ וַיִּפְגַּע בַּמָּגֵן הֶעָגֹל עַל־סְבִיבָיו,

נִנְעַץ כִּידוֹנוֹ הָאַדִּיר וַיַּחְדֹּר הַמָּגֵן הַמַּבְרִיק,   435

חָלַף הַשִּׁרְיוֹן הַנָּאֶה, מַעֲשֵׂה אָמָּן לְתִפְאָרָה,

קָרַע מֵעַל גַּב הַצְּלָעוֹת אֶת־עוֹרָן עֲלֵיהֶן; וְלֹא נָתְנָה

פַּלַּס־אַתֵּנָה, כִּי יַחְדֹּר הַכִּידוֹן בְּקִרְבֵי הַגָּבֶר.

יָדַע אוֹדִיסֵס, כִּי נִפְצַע בְּמָקוֹם שֶׁאֵין בּוֹ סַכָּנָה,

נָסוֹג אָחוֹר כִּמְעָט, וַיַּעַן אֶת סוֹקוֹס וַיֹּאמֶר:  440

"אֻמְלָל, אָכֵן עוֹד רֶגַע וְיָקִיץ עָלֶיךָ קִצֶּךָ.

אָמְנָם בִּגְלָלְךָ לֹא אוּכַל לָצֵאת בַּקְרָב עַל־הַטְּרוֹיִים,

אוּלָם זֹאת אֹמַר לְךָ: פֹּה עוֹד הַיּוֹם יְבוֹאוּךָ

מָוֶת וּשְׁחוֹר הַכִּלָּיוֹן, וְרָמְחִי הוּא הוּא יַכְרִיעֶךָ,

תִּתֶּן־לִי תְהִלָּה וְאֶת־נַפְשְׁךָ – לְהַדֵס הַמְצֻיָּן־בְּסוּסָיו". 445

כָּכָה הִבִּיעַ; וְסוֹקוֹס אָמַר לִבְרֹחַ וַיִּסֹּב,

אֶפֶס כְּשֶׁהִפְנָה אֶת־עָרְפּוֹ, נָעַץ חֲנִיתוֹ בְגַבּוֹ

בֵּין הַכְּתֵפַיִם בָּאֶמְצָע, וַתַּעֲבֹר דֶּרֶךְ הֶחָזֶה.

נָפַל בְּשָׁאוֹן; וְאוֹדִיסֵס הָאִישׁ הָאֱלֹהִי הִתְהַלָּל:

"סוֹקוֹס, בְּנוֹ שֶׁל־הִפַּסּוֹס הַנָּבוֹן מַכְנִיעַ־הַסּוּסִים!  450

מוֹתְךָ קִדְּמֶךָ, לֹא נַסְתָּ וְגַם לֹא מִלַּטְתָּ נַפְשֶׁךָ!

אֻמְלָל, אָבִיךָ וְאִמְּךָ הַגְּבִירָה לֹא־הֵמָּה יְכַסּוּ

אֶת־עַפְעַפֶּיךָ בְמוֹתְךָ, אַךְ צִפּוֹר דּוֹרֶסֶת, אוֹכֶלֶת

בָּשָׂר תִּסְחָבְךָ, תְּכַסְּךָ בְאֶבְרָתָהּ מְרֻבַּת הַנּוֹצוֹת;

אֶפֶס כִּי־אָמוּת – וְיִקְבְּרוּנִי נְדִיבֵי אֲכַיָּה בְכָבוֹד".   455

כָּכָה הִבִּיעַ וַיּוֹצֵא מִבְּשָׂרוֹ וּמִמָּגִנּוֹ

בַּעַל הַטַּבּוּר כִּידוֹנוֹ הָאַדִּיר שֶׁל־סוֹקוֹס הַנָּבוֹן;

וּכְשֶׁהוֹצִיאוֹ, זִנְּקוּ דָמָיו, הִפְחִידוּ אֶת־לִבּוֹ.

רָאוּ הַטְּרוֹיִים הַנְּדִיבִים אֶת־דַּם אוֹדִיסֵס, וְקָרְאוּ

אִישׁ אֶל־רֵעֵהוּ בֶהָמוֹן, וּסְבִיבָיו הִתְאַסְּפוּ נִקְהָלוּ.   460

אוּלָם הוּא נָסוֹג אָחוֹר וַיִּקְרָא אֶל־רֵעָיו עֲמִיתָיו.

שָׁלֹשׁ פְּעָמִים אָז קָרָא מִמְּלוֹא חֲלַל פִּיהוּ, וְשָׁלֹשׁ

פְּעָמִים שָׁמַע הַקּוֹל מֶנֶּלָּאוֹס יְדִידוֹ שֶׁל־אָרֵס.

תֵּכֵף עָנָה וְאָמַר לְאָיַס הָעוֹמֵד עַל־יָדוֹ:

"אָיַס, נִין־זֵאוּס, בְּנוֹ שֶׁל־טֶלַּמּוֹן הַמּוֹשֵׁל־בַּגּוֹיִים!   465

בָּא אֵלַי קוֹל אוֹדִיסֵס, הַגֶּבֶר הַתַּקִּיף בַּתְּלָאוֹת,

נִדְמֶה, לְבַדּוֹ שָׁם נוֹתַר, וְהַטְּרוֹיִים לוֹחֲצִים אוֹתוֹ

וּבְמִלְחֶמֶת הַמָּגוֹר הִפְרִידוּ בֵינוֹ וּבֵינֵינוּ;

אֵלָיו נַבְקִיעַ בֶּהָמוֹן, כִּי יָפֶה לְהָחִישׁ לוֹ עֶזְרָה.

אִירָא, פֶּן־אָסוֹן יִקְרֶנּוּ, וְהוּא אֶחָד בֵּין כָּל־אַנְשֵׁי טְרוֹיָה,  470

אַף־כִּי עַז־לֵב הוּא; וְלוֹ יִכְמַהּ כָּל־עַם הַדַּנָּאִים, כִּי יֶחְסָר".

אָמַר וַיֵּלֶךְ, וְאַחֲרָיו הַגֶּבֶר הַנִּמְשָׁל־לָאֵלִים.

מָצְאוּ אֲזַי אֶת־אוֹדִיסֵס יְדִידוֹ שֶׁל־זֶבְס; וְהַטְּרוֹיִים

שָׁתוּ עָלָיו כְּאוֹתָם שׁוּעָלִים אֲדֻמִּים, שֶׁשָּׁתוּ

בְּרָמוֹת הֶהָרִים עַל־צְבִי בַּעַל־קַרְנַיִם פָּצוּעַ,    475

צַיָּד פְּגָעָהוּ בְחִצּוֹ מִמֵּיתַר הַקֶּשֶׁת, וְהוּא נִמְלַט,

כָּל־עוֹד דָּמָיו בּוֹ חַמִּים, וְאַרְכּוּבוֹתָיו עוֹד זָעוֹת;

אֶפֶס כְּשֶׁהִכְרִיעָהוּ הַחֵץ בֶּן־הָאַשְׁפָּה הַמָּהִיר,

סַבּוּ עָלָיו בֶּהָרִים שׁוּעָלִים זוֹלְלֵי בָשָׂר,

בְּיַעַר מֵצֵל טְרָפוּהוּ; וַיְמַן הָאֵל אֶת־הָאַרְיֵה, 480

שׁוֹאֵף לְדָם; הַשּׁוּעָלִים נִבְהֲלוּ נָסוּ, וְהוּא בוֹלְעוֹ, -

כָּכָה אָז שָׁתוּ טְרוֹיִים גִּבּוֹרֵי מִלְחָמָה עֲצוּמִים

סָבִיב לְאוֹדִיסֵס הַנָּבוֹן, הָאִישׁ רַב־הַמְּזִמּוֹת וְהַתְּבוּנָה,

וְהָיָה מִשְׂתָּעֵר בְּרָמְחוֹ וְדוֹחֶה אֶת־יוֹם הָעֲבָרוֹת;

וְאָיַס הִתְקָרֵב, בָּא נוֹשֵׂא הַצִּנָּה הַדּוֹמָה לְמִגְדָּל,   485

נִצָּב עַל־יָדוֹ; הִתְפַּזְּרוּ זֶה בְכֹה וְזֶה בְכֹה חֵיל הַטְּרוֹיִים.

וְאוֹתוֹ הוֹצִיא מִתּוֹךְ הַהֲמֻלָּה הָאִישׁ מֶנֶּלָּאוֹס,

בְּיָדוֹ אֲחָזוֹ, עַד קָרַב הַנַּעַר הַמְשָׁרֵת עִם־סוּסָיו.

וְאָיַס הִתְנַפֵּל עַל־טְרוֹיִים, הִכְרִיעַ בְּאוֹן אֶת־דּוֹרִיקְלוֹס,

וְהוּא בֶן־פְּרִיאַמּוֹס לוֹ יָלְדָה פִילַגְשׁוֹ, וַיַּךְ אֶת־פַּנְדּוֹקוֹס, 490

יָדוֹ הָיְתָה בְלִיסַנְדְּרוֹס, בְּפִּירַסּוֹס וְגַם בְּפִּילַרְטֵס.

כְּשֶׁטֶף אַבִּירִים, מֵימָיו כִּי־יִגְאוּ, יִתְפָּרֵץ לַמִּישׁוֹר,

יִפֹּל מֵרָמוֹת הֶהָרִים, כִּי מִטְרוֹת מֵי זֵאוּס מִלְאוּהוּ,

יִגְרֹף בְּאוֹנוֹ אַלּוֹנִים יְבֵשִׁים, אֳרָנִים הֲמוֹנִים,

יִשָּׂא עַל־גַּלָּיו וְיִסְחַף הַיָּמָּה רָב־בֹּץ וְרָב־רָפֶשׁ –     495

כָּכָה אָז טָס בָּעֲרָבָה אָיַס הַנֶּהְדָּר, מְמוֹתֵת

סוּסִים וְאָדָם בְּעֶבְרָתוֹ. וְהֶקְטוֹר הוּא דָבָר לֹא יָדַע,

יַעַן כִּי יָרַד לַקְּרָב מִשְּׂמֹאל לַמַּעֲרָכָה, עַל־חוֹפֵי

נַחַל סְקַמַּנְדְּרוֹס, בַּמָּקוֹם אֲשֶׁר שָׁם רַבּוּ בְיוֹתֵר

רָאשֵׁי הַגְּבָרִים הַנּוֹפְלִים, וְקוֹל עֲנוֹת עוֹלֶה לֹא־יֶחְדַּל  500

סָבִיב לְנֶסְטוֹר הָעִזּוּז וּסְבִיב אִידוֹמֶנֵּס הַגִּבּוֹר.

הֶקְטוֹר שָׁם אָסַר מִלְחָמָה, שָׁם הֶרְאָה עֲלִילוֹת נוֹרָאוֹת

בְּרָמְחוֹ וּבְרֶכֶב מִלְחַמְתּוֹ, מַכֶּה בִפְלֻגּוֹת הַנְּעָרִים;

אוּלָם נְדִיבֵי אֲכַיָּה לֹא הָיוּ נְסוֹגִים מִפָּנָיו,

לוּלֵא פָּרִיס, הוּא בַעַל הֶלֶּנָּה יְפַת־הַמַּחְלָפוֹת,   505

לוּלֵא עִכֵּב בְּחֵץ זֶה שְׁלָשׁ־הַשִּׁנַּיִם וּפָצַע

אֶת־אִישׁ הַחַיִל הַשַּׁלִּיט מָכָאוֹן בְּכָתֵף שֶׁל־יָמִין,

חָרְדוּ לוֹ הָאֲכַיִּים אַמִּיצֵי הַלֵּב מִיִּרְאָתָם,

פֶּן־יְמִיתוּהוּ הָאוֹיְבִים בְּהִשְׁתַּנּוֹת פְּנֵי הַמִּלְחָמָה.

הָיָה דְבַר אִידוֹמֶנֵּס בְּאָזְנָיו שֶׁל־נֶסְטוֹר הַנָּדִיב:   510

"נֶסְטוֹר בֶּן־נֵלֵס הַגִּבּוֹר, פְּאֵר הָאֲכַיִּים וְהוֹדָם!

צְלַח וּרְכַב עַל־מֶרְכַּבְתְּךָ, וְיַעֲלֶה מָכָאוֹן אֵלֶיךָ,

הָחֵשׁ סוּסֶיךָ תְמִימֵי־הַפַּרְסָה אֶל־פְּנֵי הָאֳנִיּוֹת,

יַעַן כִּי יָקַר הַגֶּבֶר הָרוֹפֵא מֵרַבִּים אֲחֵרִים,

הוּא אֲשֶׁר תּוֹלֵשׁ הַחִצִּים וְשָׂם סַמֵּי רִפְאוּת מַרְגִּיעִים".  515

אֵלֶּה דְבָרָיו; וְלֹא סֵרַב לוֹ נֶסְטוֹר הוּא פָרַשׁ גֶּרֵנְיָה.

מִהֵר וַיַּעַל בְּרִכְבּוֹ, וַיַּעַל מָכָאוֹן וַיַּעֲמֹד

אֶצְלוֹ, הוּא בֶן־אַסְקְלֵפִּיוֹס הָרוֹפֵא הַנָּקִי מִדֹּפִי,

דָּפַק אֶת־סוּסָיו, וְהֵם בְּחֵפֶץ־לֵב מִהֲרוּ רָצוּ

אֶל־הָאֳנִיּוֹת הַקְּמוּרוֹת, כִּי נַפְשָׁם עָרְגָה בוֹא שָׁמָּה.  520

אַךְ קֶבְּרִיאוֹנֵס הִתְבּוֹנֵן וַיַּרְא אֶת־מְבוּכַת הַטְּרוֹיִים,

עָמַד אֲזַי לְיַד הֶקְטוֹר, וַיִּשָּׂא אֲמָרָיו וַיֹּאמֶר:

"הֶקְטוֹר, הִנֵּה אֲנַחְנוּ נִלְחָמִים פֹּה בְחֵיל הַדַּנָּאִים

הַרְחֵק בִּקְצֵה מַעֲרֶכֶת הַדָּם הַנּוֹרָאָה, וְאוּלָם

יֶתֶר הַטְּרוֹיִים נְבוּכִים, הִתְעָרְבוּ סוּסִים וְאָדָם.  525

אָיַס בְּנוֹ שֶׁל־טֶלַּמּוֹן שָׁם סוֹעֵר; אָנֹכִי הִכַּרְתִּיו;

הִנֵּה צִנָּתוֹ הָרְחָבָה הַמְכַסָּה לִכְתֵפָיו. בִּי, נֶפֶן

שָׁמָּה סוּסֵינוּ וְרִכְבֵּנוּ, לַמָּקוֹם שָׁם מַרְבִּים בְּיוֹתֵר

לַהֲרֹג גֶּבֶר בְּאָחִיו, כִּי אָסְרוּ מִלְחָמָה אֲיֻמָּה

רַגְלִים וְרוֹכְבֵי הַסּוּסִים, וְקוֹל עֲנוֹת עוֹלֶה לֹא־יֶחְדָּל".  530

כָּכָה הִבִּיעַ וַיִּדְפֹּק אֶת־סוּסָיו הֲדוּרֵי־הָרַעְמָה,

הֵנִיף אֶת שׁוֹטוֹ הַמְצַלְצֵל; וְהֵם אֵימַת הַמַּגְלָב עֲלֵיהֶם,

נָשְׂאוּ בִמְרוּצָה אֶת־רִכְבָּם בֵּין חֵיל הָאֲכַיִּים וְהַטְּרוֹיִים,

רוֹמְסִים מָגִנִּים וּפְגָרִים; נְגֹאֲלוּ בְדָם גַּם הַסַּדָּן

אֲשֶׁר מִתַּחַת לָרֶכֶב גַּם מַעֲקֵה הָרֶכֶב לוֹ סָבִיב –  535

טִפּוֹת הַדָּם, אֲשֶׁר נִתְּזוּ מִתַּחַת פַּרְסוֹת הַסּוּסִים

וּמֵחִשּׁוּקֵי גַלְגַּלִּים, וְהֶקְטוֹר הִשְׁתּוֹקֵק לִכָּנֵס

בְּאֶמְצַע הֶהָמוֹן הָרַב, וּבִסְעָרָה בָּהֶם לְהַבְקִיעַ;

עָלָה עֲלֵיהֶם וַיְהֻמֵּם, אַךְ רֶגַע קַל רָמְחוֹ יַרְגִּיעַ.

עָלָה וּפָרַץ לְתוֹךְ מַעַרְכוֹת גְּבָרִים אֲחֵרִים,  540

נִלְחַם בַּכִּידוֹן, בַּחֶרֶב וּבְאַבְנֵי הַשָּׂדֶה הַגְּדוֹלוֹת,

וְאוּלָם הוּא נִזְהַר מֵאָיַס וְלֹא נִלְחַם בִּבְנוֹ שֶׁל־טֶלַּמּוֹן,

יַעַן כִּי זֵאוּס הֱנִיאוֹ, וְלֹא יִלְחַם בְּגִבּוֹר מִמֶּנּוּ.

וְזֵאוּס רוֹכֵב עֲרָבוֹת הֵרַךְ אֶת־לִבּוֹ שֶׁל־אָיַס;

נִדְהָם נִצַּב וְהִפְשִׁיל עַל־גַּבּוֹ מָגִנּוֹ הֶעָשׂוּי     545

שִׁבְעָה עוֹרוֹת, וּמַפְנֶה לִרְגָעִים אֶת־רֹאשׁוֹ כְחַיָּה,

מַבִּיט בֶּהָמוֹן וּמַחֲלִיף לְאִטּוֹ אַרְכּוּבָה בְאַרְכּוּבָה.

כְּאַרְיֵה מִתְעַבֵּר, שֶׁכְּלָבִים וְאִכָּרִים גֵּרְשׁוּהוּ מֵאַחַר

גִּדְרוֹת הַבָּקָר וְלֹא יִתְּנוּ לוֹ לִגְזֹל מִפֶּדֶר בְּנֵי בָקָר,

שֵׁנָה לֹא יֵדְעוּ בַלָּיְלָה; וְהוּא נַפְשׁוֹ רְעֵבָה לְבָשָׂר, 550

עָלָיו יִתְנַפֵּל, יִתְגּוֹלֵל, אַךְ נִבְצְרָה מֶנּוּ לְקַחְתּוֹ,

כִּי יָדַיִם אַמִּיצוֹת מַטִּילוֹת בּוֹ שְׁבָטִים בְּהָמוֹן,

אוּדֵי אֵשׁ וַאֲבוּקוֹת בּוֹעֲרוֹת בְּפָנָיו יִזְרֹקוּ;

יֵחַת מִפְּנֵיהֶם אַף יִסּוֹג, וְאִם־נַפְשׁוֹ תַעֲרֹג אֵלָיו;

שַׁחַר כִּי יַעֲלֶה – יִרְחָק, אֶל־לִבּוֹ יִתְעַצֵּב בִּיגוֹנוֹ, – 555

כָּכָה הִתְרַחֵק אָז אָיַס מֵעַל חֵיל הַטְּרוֹיִים, וְלֹא רוּחוֹ,

לִבּוֹ בוֹ נֶעֱצַב, כִּי דָאַג מְאֹד לָאֳנִיּוֹת אֲכַיִּים.

מָשָׁל לַחֲמוֹר שְׁפַל־רַגְלַיִם אֲשֶׁר יְסָרֵב לִנְעָרִים,

כַּמָּה שְׁבָטִים כְּבָר נִשְׁבְּרוּ עַל־גַּבּוֹ, כִּי בְעָבְרוֹ בַשָּׂדֶה

נִכְנַס וְרָעָה בַקָּמָה, הוּא הוֹלֵךְ וּמַרְחִיק וְלוֹעֵס;   560

בְּשָׂרוֹ יָדוּשׁוּ בִשְׁבָטִים, אַךְ שָׁוְא כֹּחַ קְטַנִּים – לוֹ יִלְעָג;

רַק בְּדֵי־עָמָל יְגֹרָשׁ, אַךְ נַפְשׁוֹ כְבָר שָׂבְעָה מַכֹּלֶת, –

כָּכָה הִתְגּוֹדְדוּ הַטְּרוֹיִים אַמִּיצֵי הַלֵּב וּבְנֵי בְרִיתָם

גְּדוּדִים עֲצוּמִים סָבִיב לְאָיַס הֶחָסֹן וְהֶעָצוּם,

זוֹרְקִים רְמָחִים בְּצִנָּתוֹ בָאֶמְצַע וְהוֹלְכִים בְּעִקְבוֹתָיו;  565

יֵשׁ אֲשֶׁר אָיַס יִתְעוֹרֵר וְנִזְכַּר בְּסַעַר גְּבוּרָתוֹ,

יִפֶן אֶת־פָּנָיו כְּלַפֵּי הַטְּרוֹיִים מַכְנִיעֵי־הַסּוּסִים,

יַעֲצֹר בִּפְלֻגּוֹת הָאוֹיֵב, וְיֵשׁ אֲשֶׁר יָשׁוּב וְיָנֹס.

אוּלָם לֹא נָתַן לְאִישׁ לְהִתְקָרֵב עַד־פְּנֵי הָאֳנִיּוֹת,

הָיָה מִתְפָּרֵץ וְצוֹעֵד בֵּין חֵיל הָאֲכַיִּים וְהַטְּרוֹיִים;  570

אַךְ הַחֲנִיתוֹת הוּטְלוּ בְיָדַיִם אַמִּיצוֹת, מֵהֶן יֵשׁ

נִשְׁאֲרוּ תְקוּעוֹת בַּמָּגֵן הֶעָצוּם בִּמְעוּפָן, אַךְ רַבּוֹת

נִנְעֲצוּ בְלֶב־הָאֲדָמָה וְלֹא נָגְעוּ בִבְשָׂרוֹ הַלָּבָן,

אַף־עַל־פִּי שֶׁהִשְׁתּוֹקְקוּ וְכָמְהוּ לִשְׂבֹּעַ בְּשַׂר־אָדָם.

אַךְ אֶבְרִיפִּילוֹס הַנֶּהְדָּר בְּנוֹ שֶׁל־אֶבְאֵימוֹן רָאָהוּ  575

וְהִנֵּה סַבּוּהוּ הַחִצִּים, בְּנֵי אַשְׁפָּה הֲמוֹנִים מֵרְרוּהוּ,

נִגַּשׁ אֵלָיו, הִתְיַצֵּב עַל־יָדוֹ וַיָּטֶל חֲנִיתוֹ,

הִכָּה אֶת אַפִּיסָאוֹן הַשַּלִּיט, הוּא בְנוֹ שֶׁל־פַבְסִיאַס,

פִּלַּח אֶת־כְּבֵדוֹ תַחַת סַרְעַפְתּוֹ וַיַּתֵּר אֶת־בִּרְכָּיו;

קָפַץ וְחָשׁ אֶבְרִיפִּילוֹס וַיִּפְרֹק מִכְּתֵפָיו כְּלֵי זֵינוֹ.   580

חָזָה בוֹ אֲלֶכְּסַנְדְּרוֹס הַנִּמְשָׁל־לָאֵלִים, וְהוּא פוֹרֵק

כֵּלָיו שֶׁל־אַפִּיסָאוֹן, וַיִּדְרֹךְ אֶת־קַשְׁתּוֹ וַיְכוֹנֵן

אֶל־אֶבְרִיפִּילוֹס, וּבְחִצּוֹ הִכָּהוּ אֶל־יֶרֶךְ יְמִינוֹ;

נִשְׁבַּר הַקָּנֶה, קְנֵה חִצּוֹ, וְהָיָה לְטֹרַח עַל־שׁוֹקוֹ.

מִהֵר וַיִּסּוֹג אֶל־קְהַל כָּל־מֵרֵעָיו וְנִמְלַט מִמָּוֶת,    585

נָשָׂא אֶת־קוֹלוֹ בְכֹחַ וַיִּקְרָא אֶל־בְּנֵי הַדַּנָּאִים:

"רֵעַי עֲמִיתַי, מַנְהִיגֵי הָעָם הָאַרְגֵּאִי וְשָׂרָיו!

קִרְבוּ הֵאָסְפוּ וּפְנִיתֶם אֶל־מוּל פְּנֵי הָאוֹיֵב, הַרְחִיקוּ

יוֹמוֹ הָאַכְזָר שֶׁל־אָיַס, כִּי רַבּוּ הַחִצִּים מֵרְרוּהוּ.

אֵין אֲנִי סָבוּר כִּי הוּא יִנָּצֵל מֵאוֹתוֹ קְרָב סוֹעֵר.   590

עִמְדוּ בִפְנֵיהֶם וְסֹבּוּ אֶת־בְּנוֹ שֶׁל־טֶלָּמּוֹן הַכַּבִּיר!"

כָּכָה שָׂח אֶבְרִיפִּילוֹס הַנִּפְצָע; וְהֵמָּה סַבּוּהוּ,

נִצְבוּ עַל־יָדוֹ, וְצִנּוֹתָם נְטוּיוֹת עַל־גַּבֵּי כִתְפֵיהֶם,

נוֹפְפִים חֲנִיתוֹתֵיהֶם; וְאָיַס בָּא נִצַּב לִקְרָאתָם,

הִפְנָה אֶת־פָּנָיו, כִּי פָגַע בְּמַחֲנֵה רֵעָיו עֲמִיתָיו.  595

כָּכָה נִלְחֲמוּ הֵמָּה, כְּאֵשׁ מִתְלַקַּחַת גָּבֵרוּ;

וְסוּסֵי נֵלֵס מַזִּיעִים, מַסִּיעִים מִשְּׂדֵה הַמִּלְחָמָה,

נוֹשְׂאִים אֶת־נֶסְטוֹר וְאֶת מָכָאוֹן רוֹעֵה־הָעַמִּים.

רָאָה אֲכִילֵס, הָאִישׁ הָאֱלֹהִי הַמָּהִיר, וְהִכִּירוֹ,

יַעַן כִּי עָמַד עַל־יַרְכְּתֵי סְפִינָתוֹ הַגְּדוֹלָה מִתְבּוֹנֵן  600

בְּאוֹתָהּ הַצָּרָה הַגְּדוֹלָה בָאָתַם, בַּקְּרָב רַב־הַדְּמָעוֹת.

אַחַר נָשָׂא אִמְרָתוֹ אֶל־רֵעוֹ פַּטְרוֹקְלוֹס וַיַּעַן,

קוֹרֵא אֵלָיו מִן־הַסְּפִינָה; וַיִּשְׁמַע פַּטְרוֹקְלוֹס בְּאָהֳלוֹ,

וְיָצָא, וּפָנָיו פְּנֵי אָרֵס, - הִיא תְחִלַּת הָרָעָה בָאַתּוּ.

רִאשׁוֹן פָּתַח וַיְדַבֵּר בְּנוֹ שֶׁל־מֶנֵּיטְיוֹס הַגִּבּוֹר:   605

“לָמָּה, אֲכִילֵס, לִי תִקְרָא? וּמַה־לְּךָ אֵלַי, כִּי נִזְעָקְתָּ?”

הֵשִׁיב אֲמָרָיו אֲכִילֵס מְהִיר־הָרַגְלַיִם וַיֹּאמֶר:

"בֶּן־מֶנֵּיטְיוֹס הַנַּעֲלֶה, בְּחִירִי בוֹ רָצְתָה נַפְשִׁי!

עַתָּה וַדַּאי יָבוֹאוּ בְנֵי הָאֲכַיִּים לְחַבֵּק

בִּרְכַּי בִתְחִנָּה, כִּי אָמְנָם הֵמָּה בְרָעָה גְדוֹלָה.     610

אָנָּא, פַּטְרוֹקְלוֹס יְדִיד־זֶבְס, שְׁאַל אֶת־פִּי נֶסְטוֹר, וְיַגִּיד,

מִי הוּא הָאִישׁ הַפָּצוּעַ, שֶׁנְּהָגוֹ מִשְּׂדֵה הַמִּלְחָמָה.

כִּי מֵאֲחוֹרָיו מַרְאֵהוּ כְמַרְאֵה מָכָאוֹן וּכְצֶלֶם

בְּנוֹ שֶׁל־אַסְקְלֵפְּיוֹס, וְאָכֵן אֶת־עֵינֵי הָאִישׁ לֹא רָאִיתִי,

סוּסָיו כִּי עָבְרוּ עַל־פָּנַי נִשָּׂאִים בְּשֶׁטֶף וּמְרוּצָה".   615

כָּכָה הִבִּיעַ; וַיִּשְׁמַע פַּטְרוֹקְלוֹס בְּקוֹל רֵעוֹ אֲהוּבוֹ,

מִהֵר רָץ עַד־אָהֳלֵי חֵיל הָאֲכַיִּים וְצִיָּם.

וְאֵלֶּה הַשְּׁנַיִם הִגִּיעוּ וּבָאוּ עַד־אֹהֶל בֶּן־נֵלֵס,

יָרְדוּ מֵרִכְבָּם לָאָרֶץ הַזָּנָה בְרוּאֶיהָ הָרַבִּים,

חָשׁ אֶבְרִימֶדּוֹן מְשָׁרֵת הַיָּשִׁישׁ וַיְפַתַּח הַסּוּסִים.   620

הֵמָּה יִבְּשׁוּ כֻתָּנְתָּם, שֶׁרָטְבָה מִזֵּעָה כִסָּתַם,

נִצְּבוּ עַל־שְׂפַת מֵי הַיָּם כְּנֶגֶד רוּחַ נוֹשָׁבֶת;

אַחַר בָּאוּ בָאֹהֶל וַיֵּשְׁבוּ עַל־כִּסְאוֹת לָנוּחַ.

מִזְגָּם הֵכִינָה לָהֶם הֶקַּמֵּדָה יְפַת־הַמַּחְלָפוֹת,

בַּת־אַרְסִינוֹאוֹס הַנָּדִיב, וְהַזָּקֵן לְקָחָהּ בְּטֶנֶּדּוֹס,  625

עֵת הֶחֱרִיבָהּ אֲכִילֵס, וְנָתְנוּ לוֹ הָאֲכַיִּים

אוֹתָהּ מִנְחָה לְנֶסְטוֹר, כִּי עָלָה עַל־כֹּל בַּעֲצָתוֹ.

תְּחִלָּה הִגִּישָׁה לִפְנֵיהֶם שֻׁלְחָן מְמֹרָט לְתִפְאָרָה,

נָאֶה, וּכְרָעָיו מַכְחִילוֹת, וְאַחַר עָלָיו הִצִּיגָה

טַס שֶׁל־נְחֹשֶׁת עִם־בָּצָל לְתַבֵּל הַמַּשְׁקֶה הַמְעֹרָב,   630

נָתְנָה גַם דְּבַשׁ כֻּלּוֹ כָתֹם אַף קֶמַח מִשְּׂעוֹרֵי הַקֹּדֶשׁ,

סֵפֶל תִּפְאָרָה הִגִּישָׁה, שֶׁהֵבִיא הַזָּקֵן מִבֵּיתוֹ;

הָיוּ תְקוּעִים בּוֹ מַסְמְרוֹת זָהָב, וְיָדוֹת לוֹ אַרְבַּע,

יוֹנוֹת זָהָב מְנַקְּרוֹת שְׁתַּיִם שְׁתַּיִם לָאֶחָת,

רוֹעוֹת עַל־יָדָהּ, וּשְׁנַיִם לוֹ כַנִּים לַסֵּפֶל מִתָּחַת.  635

וְהָיָה כִּי נִמְלָא הַסֵּפֶל הַיַּיִן הַטּוֹב, וְיַסִּיעוֹ

אַךְ בְּדֵי־עָמָל מַסִּיעוֹ – וְהַיָּשִׁישׁ הֱרִימוֹ בְנָקֵל.

בְּסֵפֶל זֶה עִרְבְּבָה הַמַּשְׁקֶה הָאִשָּׁה הַנָּאָה כְבַת־אֵלִים,

לָקְחָה יֵין־פְּרַמְנָה, וְשָׁחֲקָה עָלָיו גְּבִינָה שֶׁל־עִזִּים.

שָׁחֹק בְּמִגְרֶרֶת נְחֹשֶׁת וְזָרֹה מִקֶּמַח שְׂעוֹרִים,    640

כִּלְּתָה אֶת־מְלֶאכֶת הַמַּשְׁקֶה וַתִּקְרָא לַגְּבָרִים כִּי יִשְׁתוּ.

אַחַר שֶׁשָּתוּ הַשְּׁנַיִם וְשָׁבְרוּ צָרֶבֶת צִמְאוֹנָם,

לִבָּם הֵיטִיבוּ בִדְבָרִים, מְסַפְּרִים אִישׁ בְּאָזְנֵי רֵעֵהוּ,

נִכְנַס פַּטְרוֹקְלוֹס, הַגֶּבֶר הַדּוֹמֶה־לָאֵלִים, בַּפֶּתַח.

רָאָה אוֹתוֹ הַיָּשִׁישׁ וַיֶּחֱרַד מִכִּסְאוֹ הַמַּבְהִיק, 645

אָחַז בְּיָדוֹ, הִכְנִיסוֹ לָאֹהֶל, בִּקְשָׁהוּ לָשָׁבֶת.

הֵשִׁיב רֵיקָם אֶת־פָּנָיו פַּטְרוֹקְלוֹס, וַיַּעַן וַיֹּאמֶר:

"יָשִׁישׁ מִזַּרְעוֹ שֶׁל־זֵאוּס, לֹא עֵת שֶׁבֶת עָתָּה, אַל־תַּעְתִּיר.

נִכְבָּד וְאָיֹם הָאִישׁ, שֶׁהֵנָּה שְׁלָחַנִי כִּי אֶשְׁאַל,

מִי הוּא הַנִּפְצָע הֵבֵאתָ; אַךְ עַתָּה הִכַּרְתִּיו גַּם־אָנִי,  650

עֵינַי הָרוֹאוֹת אֶת־פְּנֵי מָכָאוֹן זֶה רוֹעֵה־הָעַמִּים.

עַתָּה אָשִׁיבָה אֶל־שׁוֹלְחִי אֲכִיל כָּל־הַדְּבָרִים הָאֵלֶּה.

אַתָּה, מִמְּךָ לֹא נֶעֱלַם, הוֹי, יָשִׁישׁ מִזַּרְעוֹ שֶׁל־זֵאוּס,

אֲשֶׁר מְאֹד אָיֹם הַגֶּבֶר; גַּם נָקִי יַרְשִׁיעַ בְּחָפְזוֹ".

נָשָׂא אֲמָרָיו וַיַּעַן לוֹ נֶסְטוֹר הוּא פָרַשׁ גֶּרֵנְיָה: 655

"לָמָּה זֶה יִדְאַג כָּל־כָּךְ אֲכִילֵס לִבְנֵי הָאֲכַיִּים,

אֲשֶׁר נִפְצְעוּ בְחֵץ? נֶעֶלְמָה מֶנּוּ הָרָעָה,

אֲשֶׁר מָצְאָה הֶחָיִל; כִּי הִנֵּה הַטּוֹבִים בֵּינֵינוּ

שׁוֹכְבִים בְּתוֹךְ הָאֳנִיּוֹת, מְטֹעֲנֵי־חִצִּים וּרְמָחִים:

פְּצוּעַ־חֵץ – דִּיאוֹמֵדֵס הָעִזּוּז בֶּן־טִידֵס, וּפְצוּעֵי  660

רֹמַח – אוֹדִיסֵס הַמְצֻיָּן בְּתוֹפְשֵׂי־חֲנִית וַאֲגַמֶּמְנוֹן;

גַּם אֶבְרִיפִּילוֹס פָּצוּעַ, כִּי פִלַּח חֵץ שָׁנוּן אֶת־שׁוֹקוֹ;

הִנֵּה הַגֶּבֶר הֵבֵאתִי מִשְּׂדֵה הַמִּלְחָמָה, עֲבָרוֹ

חֵץ בֶּן־מֵיתָר. וְאוּלָם אֲכִילֵס, וְאִם־לִבּוֹ לֵב נָדִיב,

הוּא לַדַּנָּאִים לֹא יִדְאַג, אֵינֶנּוּ מְרַחֵם עֲלֵיהֶם.  665

אוּלַי יְחַכֶּה, עַד תֹּאחַז הָאֵשׁ בָּאֳנִיּוֹת הַמְּהִירוֹת

אֲשֶׁר עַל־שְׂפַת מֵי הַיָּם לִמְגִנַּת לֵב הָאַרְגֵּאִים,

וְאָנוּ נִתַּם לִגְוֹעַ? וּבְיַעַן אֵין כֹּחִי כְכֹחִי,

אֲשֶׁר הָיָה לְפָנִים בַּאֲבָרַי הַגְּמִישִׁים. מִי יִתֵּן

וְשָׁב אֵלַי כֹחִי לֹא־תַשׁ וְהָיָה כִהְיוֹתוֹ בְאִבִּי,  670

יוֹם בּוֹ אָסַרְנוּ מִלְחָמָה עִם־בְּנֵי הָאֵלֵיִים עַל־אֹדוֹת

בָּקָר שֶׁגָּזְלוּ מִמֶּנּוּ אַךְ אֶת־בֶּן־הִפֵּירוֹכוֹס,

וְאֶת אִיטִימוֹנֵס הַגִּבּוֹר אֲשֶׁר יָשַׁב בְּאֵלִיס,

גְּמוּלָם שִׁלַּמְתִּי בְרֹאשָׁם. הוּא מֵגֵן עַל־בְּקָרוֹ, הִכִּיתִיו

בְּרָמְחִי הִטַּלְתִּי בִזְרוֹעִי, וַיִּפֹּל הָרִאשׁוֹן וַיִּכְרָע,     675

אוּלָם הָעָם אֲשֶׁר אִתּוֹ –אִכָּרִים – הִתְפַּזְּרוּ, כִּי חָתּוּ.

שָׁלָל רַב אָנוּ נָחַלְנוּ מֵאֲשֶׁר בַּזּוֹנוּ בַשָּׂדֶה:

בָּקָר חֲמִשִּׁים עֲדָרִים אַף עֶדְרֵי הַצֹּאן כְּמִסְפָּרָם,

עִזִּים מְשׁוֹטְטוֹת וַחֲזִירִים חֲמִשִּׁים חֲמִשִּׁים עֲדָרִים,

סוּסִים אֲמֻצֵּי הַשֵּׂעָר בַּזּוֹנוּ שָׁם מֵאָה וַחֲמִשִּׁים,   680

סוּסוֹת כֻּלָּהַן, וְרַבּוֹת – סְיָחִים נִטְפְּלוּ עֲלֵיהֶן.

דְּפַקְנוּם כָּל־אוֹתוֹ הַלַּיְלָה – בּוֹאֲכָה עִיר פִּילוֹס, עִיר נֵלֵס,

נְהַגְנוּם; וַיִּחַדְּ לֵב־נֵלֵס לְמַרְאֵה הַבִּזָּה הָרַבָּה

אֲשֶׁר הֵבֵאתִי, וּבְיַעַן עוּל יָמִים עוֹדֶנִּי בְצֵאתִי.

שַׁחַר אַךְ־עָלָה הוֹפִיעַ – וּבְקוֹל רָם הִזְעִיקוּ הַכָּרוֹזוֹת,   685

אֲשֶׁר יִתְאַסֶּף כָּל־אִישׁ, אֲשֶׁר יַשֶּׁה בְאֵלִיס הַקְּדוֹשָׁה;

בָּאוּ נְשִׂיאֵי עִיר פִּילוֹס וַיְחַלְּקוּ הַשָּׁלָל בַּקָּהָל,

יַעַן כִּי רַבִּים בֵּינֵינוּ הַנּוֹשִׁים בְּאֶפֵּיִים – אֲנַחְנוּ

אַנְשֵׁי מִסְפָּר בְּפִּילוֹס, וְהֵם לְחָצוּנוּ בִזְדוֹנָם;

יַעַן כִּי עוֹד בִּימֵי קֶדֶם אָתָא הֵרַקְלֵס הָאַדִּיר,   690

הֵרַע לָנוּ מְאֹד וַיַּכְרֵת כָּל־אָצִיל בְּתוֹכֵנוּ;

אָנוּ הָיִינוּ שְׁנֵים־עָשָׂר בְּנֵי נֵלֵס הַנָּקִי מִסָּלֶף,

הִנֵּה נוֹתַרְתִּי אֲנִי הָאֶחָד, וְיִתְרָם נִכְחָדוּ;

בָּאוּ אֶפֵּיִים לוֹבְשֵׁי־שִׁרְיוֹנוֹת־הַנְּחֹשֶׁת, וַיִּגְבַּהּ

לִבָּם בְּקִרְבָּם, וּבְלִבָּם בָּזוּנוּ, הֵצִיקוּ בִזְדוֹנָם. – 695

בָּרַר הַיָּשִׁישׁ מֵהֶם עֵדֶר גָּדוֹל בִּשְׁבִילוֹ,

בָּקָר שְׁלֹשׁ מֵאוֹת וְצֹאן שְׁלֹשׁ מֵאוֹת, הֵם וְרוֹעֵיהֶם,

יַעַן גַּם־הוּא נָשָׁה הַרְבֵּה בְאֵלִיס הַקְּדוֹשָׁה: אַרְבָּעָה

סוּסִים עֲטוּרֵי־נִצָּחוֹן עִם־הַמֶּרְכָּבָה, וְהֵמָּה

בָּאוּ לְהִתְחָרוֹת בְּמֵרוֹץ, בִּשְׁבִיל הַחֲצוּבָה הִתְחָרוּ; 700

אוּלָם אַבְגֵּיַס הַמּוֹשֵׁל־בַּגְּבָרִים עֲצָרָם וַיְשַׁלַּח

אַךְ אֶת־הָרַכָּב לְנַפְשׁוֹ, נֶעֱצָב עַל־אֹדוֹת הַסּוּסִים.

אָנַף הַזָּקֵן עַל־אֹדוֹת הַדְּבָרִים, עֲלִילַת הָרֶשַׁע,

לָקַח הַכֹּפֶר הֶעָצוּם וַיִּתֵּן הַנּוֹתָר לְעַמּוֹ,

לְמַעַן יְחַלְּקוּ בֵינָם, וְלֹא יִגָּרַע חֶלְקוֹ שֶׁל־אָדָם. 705

הַכֹּל הִשְׁלַמְנוּ וַנַּקְרֵב אֶת־קָרְבְּנוֹת הַתּוֹדָה לָאֵלִים

סָבִיב לָעִיר; וּבַשְּׁלִישִׁי עָלוּ עָלֵינוּ אֶפֵּיִים

מַחֲנֶה כָבֵד מְאֹד, גַּם־הֵם גַּם־סוּסֵיהֶם הַקַּלִּים,

בָּאוּ כְחֶטֶף, וְעִמָּהֶם שְׁנֵי בְנֵי מוֹלִיּוֹנָה חֲמוּשִׁים,

עוֹדָם נְעָרִים וְטֶרֶם מִגְּבוּרַת מִלְחָמָה טָעָמוּ.   710

יֶשְׁנָהּ עִיר אַחַת וּשְׁמָהּ תְּרִיאוֹאֶסָּה, בְּנוּיָה עַל־רָמָה

הַרְחֵק לְחוֹפֵי אָלְפֵיוֹס בִּקְצֵה פִּילוֹס אֶרֶץ הַחוֹלוֹת, –

עָלוּ וְצָרוּ עַל־אוֹתָהּ הָעִיר, כִּי לְשַׁחֲתָהּ אָמָרוּ.

הֵמָּה אַךְ עָבְרוּ הַשָּׂדֶה, וְאַתֵּנָה מִהֲרָה יָרְדָה

מִן־הָאוֹלִימְפּוֹס בַּלַּיְלָה, וּבְשׂוֹרָה בְּפִיהָ וְנֵחָלֵץ;   715

וְאַנְשֵׁי פִּילוֹס כָּל־אֲשֶׁר הִזְעִיקָה לֹא הָיוּ מְסָרְבִים,

כֻּלָּם הִשְׁתּוֹקְקוּ לִלְחֹם. וְלֹא נָתַן אַךְ־לִי אָבִי נֵלֵס

רֶדֶת לַקְּרָב לְהִזְדַּיֵּן, וַיַּחְבִּיא מִמֶּנִּי הַסּוּסִים,

יַעַן אֲנִי לֹא נִסִּיתִי עֲדֶנָה בַקְּרָב וּבַלָּחֶם.

אֶפֶס אֲנִי הִצְטַיַּנְתִּי בֵין רוֹכְבֵי הַסּוּסִים, וְאִם־כִּי   720

רַגְלִי יָרַדְתִּי לַקְּרָב, כִּי פַּלַּס נוֹהֶגֶת הַקְּרָבוֹת.

יֶשְׁנוֹ נַחַל, וּשְׁמוֹ מִינִאֵיוֹס, וְהוּא נִשְׁפָּךְ הַיָּמָּה

סָמוּךְ לְאָרֵנָה, – שָׁמָּה חִכִּינוּ פָרָשֵׁי עַם פִּילוֹס

לַעֲלוֹת צְפִירַת הַקֹּדֶשׁ, וְהָרַגְלִים מִתְכַּנְּסִים בִּגְדוּדִים.

חַשְׁנוּ הָלַכְנוּ מִשָּׁם, וּכְלֵי מִלְחַמְתֵּנוּ עָלֵינוּ,    725

בַּצָּהֳרַיִם הִגַּעְנוּ עַד חוֹפֵי אָלְפֵיוֹס הַקָּדוֹשׁ.

שָׁמָּה קָרְבְּנוֹת תִּפְאָרָה הִקְרַבְנוּ לְזֵאוּס הַשַּׂגִּיא,

פַּר לְאָלְפֵיוֹס הַנַּחַל וּפַר בֶּן־בָּקָר לְפּוֹסֵידוֹן,

פָּרָה רוֹעָה בָעֵדֶר לְפַּלַּס כְּחֻלַּת־הָעָיִן,

אַחַר אָכַלְנוּ אֶת־סְעוּדַת הָעֶרֶב, שָׁכַבְנוּ לָנוּחַ   730

גְּדוּדִים גְּדוּדִים בַּמַּחֲנֶה, אִישׁ אִישׁ וְעָלָיו אֲזֵנוֹ,

עַל־פְּנֵי חוֹפֵי אָלְפֵיוֹס. וְאֶפֵּיִים גֵּאִים כְּבָר צָרִים

עַל־הָעִיר תְּרִיאוֹאֶסָּה, כִּי אָמְרוּ בְלִבָּם לְשַׁחֲתָהּ.

אוּלָם עוֹד הֻטְּלָה עֲלֵיהֶם עֲבוֹדַת אָרֵס הַקָּשָׁה;

יַעַן, אַךְ־עָלְתָה הַחַמָּה בִנְגֹהוֹת הָאוֹר עַל־הָאָרֶץ,   735

אָנוּ אָסַרְנוּ מִלְחָמָה, שִׁוַּעְנוּ אֶל־זֶבְס וְאֶל־פַּלַּס.

אֶפֶס אַךְ־פָּשַׁט הַקְּרָב בֵּין בְּנֵי פִּילוֹס וְאֶפֵּיִים,

הָיְתָה יָדִי בְגֶבֶר, וָאֶגְזֹל אֶת־סוּסָיו הַמְּהִירִים:

מוּלְיוֹס חֲתַן אַבְגֵּיַס לוֹקֵחַ בִּתּוֹ הַבְּכִירָה,

הִיא אֲגַמֵּדָה הַצְּהֻבָּה, שֶׁיָּדְעָה כָל־עִשְׂבֵי הַשָּׂדֶה,  740

עִשְׂבֵי הָרִפְאוּת הַמְרֻבִּים, תּוֹצְאוֹת כָּל־כַּנְפוֹת הָאָרֶץ, -

אוֹתוֹ הָרַגְתִּי בְרֹמַח נְחֻשְׁתִּי, כִּי יָצָא לִקְרָאתִי,

קָרַס נָפַל בָּאָבָק; וְאָנֹכִי עָלִיתִי עַל־רִכְבּוֹ,

בֵּין הַחֲלוּצִים נִצָּבְתִּי. וְהָאֶפֵּיִים הַגֵּאִים

חַתּוּ אַף נָסוּ אֶל־כָּל־הָעֲבָרִים, כִּי רָאוּ גִבּוֹרָם    745

נוֹפֵל, מְפַקֵּד רוֹכְבֵיהֶם, הָרִאשׁוֹן בֵּין אוֹסְרֵי מִלְחָמָה.

אוּלָם אָנֹכִי עָלִיתִי עֲלֵיהֶם כְּסוּפָה אֲפֵלָה,

רֶכֶב חֲמִשִּׁים שָׁלַלְתִּי, וּשְׁנַיִם אֲנָשִׁים גִּבּוֹרִים

כִּרְסְמוּ אֶרֶץ סְבִיב רֶכֶב וָרֶכֶב, הִכְנַעְתִּים בְּרָמְחִי.

הוֹרֵג הָיִיתִי אֶת־שְׁנֵי בְנֵי אַקְטוֹר, אֶת־בְּנֵי מוֹלִיּוֹנָה,   750

לוּלֵא חָשׁ אָז אֲבִיהֶם, הַמּוֹשֵׁל מַרְגִּיז־הָאָרֶץ,

מִלְּטָם מִשְּׂדֵה הַמִּלְחָמָה, הֱלִיטָם בְּעַב הָעֲרָפֶל.

הִגְדִּיל בַּיּוֹם הַהוּא זֶבְס אֶת־חַסְדּוֹ עִם־חֵיל אַנְשֵׁי פִּילוֹס;

דָּלֹק דְּלַקְנוּם בַּשָּׂדֶה רְחַב־הַיָּדַיִם וַנַּכְּתֵם,

מְזַנְּבִים בָּהֶם הַנֶּחְשָׁלִים וּמְאַסְּפִים הַנֶּשֶׁק הַנָּאֶה,   755

עַד שֶׁבָּאוּ סוּסֵינוּ בֻּפְּרַסְיוֹן הַכְּבֵדָה בַחִטִּים,

וְסֶלַע אוֹלֶנְיָה וְהַגִּבְעָה לָהּ גִּבְעַת אֲלֵיסְיוֹן יֵאָמַר;

אֶפֶס מִשָּׁם שָׁב הָעָם, אַתֵּנָה צִוַּתּוֹ כִי יָשׁוּב.

שָׁם הִכִּיתִי נֶפֶשׁ גַּם אֶת־הָאַחֲרוֹן וּזְנַחְתִּיו;

אַךְ הָאֲכַיִּים הֵם הִפְנוּ סוּסֵיהֶם מִשָּׁם לְעִיר פִּילוֹס,   760

הוֹדוּ וְהִלְלוּ לְזֶבְס בָּאֵלִים וּלְנֶסְטוֹר בָּאָדָם.

הִנֵּה גְבוּרָתִי בֵין גְּבָרִים, מִי יִתֵּן וְהָיִיתִי כְקֶדֶם!

אוּלָם אֲכִילֵס זֶה חֶפְצוֹ לֵהָנוֹת אַךְ־הוּא מִגְּבוּרָתוֹ;

לִבִּי בָטוּחַ, עוֹד יָרִיד, אִם־יִפֹּל הָעָם אֲשֶׁר אִתּוֹ.

זְכָר־נָא, יְדִידִי, אֶת־דִּבְרֵי מֶנֵּיטְיוֹס אָבִיךָ, שֶׁהִטִּיף   765

לְךָ בְיוֹם בּוֹ שְׁלָחֲךָ מִפְתִּיָה אֶל־אֲגַמֶּמְנוֹן.

שְׁנֵינוּ, אֲנִי וְאוֹדִיסֵס הָאִישׁ הָאֱלֹהִי, בַּהֵיכָל,

הִנֵּה אָזְנֵינוּ זֹאת שָׁמְעוּ בָאוּלָם, עֵת־הִטִּיף אִמְרָתוֹ,

יַעַן כִּי בָאנוּ לְבֵיתוֹ שֶׁל־פֵּלֵס הַבָּנוּי לְתִפְאָרָה,

חַיִל אָסַפְנוּ מְלוֹא רֹחַב אֲכַיָּה הַזָּנָה רָב־אָדָם.   770

שָׁם, בִּפְנִים זֶה נָוֵהוּ, פָּגַעְנוּ בְמֶנֵּיטְיוֹס הַגִּבּוֹר,

בַּאֲכִילֵס וָבָךְ. וּפֵּלֵס הַפָּרָשׁ הַיָּשִׁישׁ

מַעֲלֶה עוֹלָה לְזֶבְס חוֹבֵב־הַחֲזִיזִים בֶּחָצֵר

שׁוֹקֵי בֶן־בָּקָר דְּשֵׁנוֹת, וּבְיָדוֹ גָבִיעַ שֶׁל־זָהָב,

הִזָּה, הִרְעִיף מִיֵּינוֹ הַמַּבְרִיק עַל־קָרְבַּן הָאִשֶּׁה.   775

אַתֶּם עֲסוּקִים בִּבְשַׂר אוֹתוֹ פָּר, וַאֲנַחְנוּ הַשְּׁנַיִם

עוֹמְדִים בַּמִּסְדְּרוֹן; וַיְמַהֵר אֲכִילֵס מִשְׁתָּאֶה לְהַכְנִיס,

אָחַז אוֹתָנוּ בְיָדֵינוּ וְהוֹשִׁיבָנוּ עַל־כִּסְאוֹת,

הִגִּישׁ לָנוּ מַתָּנוֹת, כַּנָּהוּג לְתִתָּן לְאוֹרְחִים.

אַךְ כְּשֶׁהֵיטַבְנוּ לִבֵּנוּ בְמַאֲכָל וּבְמִשְׁתֶּה לְשָׂבְעָה,     780

שְׂפָתַי פָתַחְתִּי בִדְבָרִים, כִּי שְׁנֵיכֶם תִּלָּווּ עָלֵינוּ;

בְּנֶפֶשׁ חֲפֵצָה נַעֲנֵיתֶם, וְהֵמָּה מַטִּיפִים הַמּוּסָר.

פֵּלֵס הַיָּשְׁישׁ הוּא צִוָּה לִבְנוֹ לַאֲכִילֵס, כִּי יִהְיֶה

תָּמִיד הַטּוֹב בַּגִּבּוֹרִים וְנַעֲלֶה עַל־כָּל־בְּנֵי הֶחָיִל;

אַךְ כֹּה דִבֵּר אֵלֶיךָ מֶנֵּיטְיוֹס בֶּן־אַקְטוֹר וְכֵן אָמַר:   785

"בְּנִי שֶׁאָהַבְתִּי, הֵן גָּדוֹל מִמְּךָ אֲכִילֵס בְּיַחַשׂ,

אוּלָם בְשָׁנִים עָלִיתָ, וְהוּא עוֹלֶה עָלֶיךָ בִגְבוּרָה.

אַתָּה תְדַבֵּר דְּבָרִים נְכֹחִים, תִּיעַץ לוֹ עֵצוֹת,

תּוֹרֶה לוֹ דֶרֶךְ –וְהוּא יִשְׁמַע לְךָ כִי לְטוֹב לוֹ".

כָּכָה צִוְךָ הַיָּשִׁישׁ, אַךְ אַתָּה אֶת־דְּבָרָיו שָׁכַחְתָּ.    790

אוּלָם גַּם־עַתָּה אֱמָר־זֹאת לַאֲכִיל – אוּלַי יִשְׁמָע.

מִי יוֹדֵעַ? יִתָּכֵן כִּי בְעֶזְרַת אֵל תַּטֶּה לְבָבוֹ,

אַתָּה תְפַתֶּנוּ, כִּי אָכֵן מַה־טּוֹבָה עֲצָתוֹ שֶׁל־רֵעַ!

אוּלָם אִם־נַפְשׁוֹ יְרֵאָה מֵאוֹת מִשָּׁמַיִם וּנְבוּאָה,

וְאִמּוֹ הַכְּבוּדָּה אִם־גָּלְתָה אֶת־אָזְנוֹ דָבָר מִזֵּאוּס, –   795

יִתֵּן לְמִצְעָר לְךָ לָלֶכֶת, וְהַמִּירְמִידוֹנִים

יֵלְכוּ אַחֲרֶיךָ, וְאוּלַי עוֹד תִּהְיֶה אוֹר לַדַּנָּאִים;

יִתֶּן־לְךָ אֶת־כְּלֵי נִשְׁקוֹ הַנָּאִים לָרֶדֶת לַקָּטֶל,

וְאוּלַי יִרְאוּ הַטְּרוֹיִים פָּנֶיךָ כִרְאוֹת פְּנֵי אֲכִילֵס

וְיַעַצְרוּ מִלְּחֹם, וְהָיְתָה הָרְוָחָה לִבְנֵי־הָאֲכַיִּים,   800

אַנְשֵׁי הַחַיִל הַיְגֵעִים, כִּי מְעַטָּה הַמְּנוּחָה בַּקָּטֶל.

יֵקַל לָכֶם, רַעֲנַנִּים, לְגָרֵשׁ אֶת־חֵיל הָעֲיֵפִים

מִן־הָאֹהָלִים וְהַסְּפִינוֹת עַד קָרוֹב לְחוֹמוֹת הַקִּרְיָה".

כָּכָה הִבִּיעַ; וְנָגַע עַד־לִבּוֹ בְחֻבּוֹ הַדָּבָר,

מִהֵר רָץ לְאֹרֶךְ הַסְּפִינוֹת אֱלֵי־אֲכִיל נִין־אֵאַקּוֹס.   805

הָיָה פַּטְרוֹקְלוֹס עִם־סְפִינוֹת אוֹדִיסֵס הָאִישׁ הָאֱלֹהִי,

מְקוֹם שָׁם יִתְאַסֵּף הַחַיִל אַף שָׁמָּה יִוָּעֵד לַמִּשְׁפָּט,

וְשָׁם גַּם הַבָּמוֹת שֶׁבָּנוּ לִבְנֵי הָאֵלִים, וְהִנֵּה

בָּא אֶבְרִיפִּילוֹס לִקְרָאתוֹ, הוּא בְנוֹ שֶׁל־אֶבְאֵימוֹן הָאָצִיל,

שָׁב מִן־הַקְּרָב, בָּא צוֹלֵעַ, כִּי פִלַּח חֵץ שָׁנוּן אֶת־שׁוֹקוֹ;   810

אֶגְלֵי הַזֵּעָה מְכַסִּים לִכְתֵפָיו וּלְרֹאשׁוֹ, אַף יוֹרְדִים

נַהֲרוֹת נַחֲלֵי זֵעָה, וְדָמוֹ הַשָּׁחוֹר קוֹלֵחַ,

שׁוֹתֵת מִפִּצְעוֹ הַנּוֹרָא, אַךְ רוּחוֹ עוֹד חָזָק בְּקִרְבּוֹ.

רָאָה אוֹתוֹ פַּטְרוֹקְלוֹס הַגִּבּוֹר, וּמֵעָיו לוֹ הָמוּ,

הֵילִיל תַּמְרוּרִים, וַיֹּאמֶר אֶת־אִמְרֵי הַכָּנָף וַיַּעַן:   815

"הוֹי אֲמֵלָלִים, מַנְהִיגֵי צְבָא הַדַּנָּאִים וּמְפַקְּדָיו,

גְּזֵרָה הִיא אֲשֶׁר הַרְחֵק מֵאֶרֶץ מְכוֹרַתְכֶם וְרֵעֵיכֶם

כַּלְבֵי טְרוֹיָה הַמְּהִירִים מִבְּשַׂרְכֶם הַצָּחוֹר תַּשְׂבִּיעוּ!

אוּלָם הַגֵּד, אֶבְרִיפִּילוֹס, הוֹי, גִּבּוֹר מִזַּרְעוֹ שֶׁל־זֵאוּס,

כֹּחַ אִם־יֵשׁ לָאֲכַיִּים לַעֲמֹד בְּפָנָיו שֶׁל־הֶקְטוֹר     820

נֶאְדַּר הַגְּבוּרָה, אוֹ כֻלָּם יַכְנִיעַ בְּרָמְחוֹ הַשָּׁנוּן?"

עָנָה לוֹ אֶבְרִיפִּילוֹס הַמְטֹעָן חֵץ שָׁנוּן וַיֹּאמֶר:

"אָכֵן, פַּטְרוֹקְלוֹס הַנָּדִיב, אֵין תִּקְוָה לְחֵיל הָאֲכַיִּים,

כִּי נָפֹל יִפְּלוּ וְיֹאבְדוּ בְתוֹךְ הָאֳנִיּוֹת הַשְּׁחוֹרוֹת!

הִנֵּה כָל־אַנְשֵׁי הַחַיִל, הַטּוֹבִים שֶׁהָיוּ בְקִרְבֵּנוּ,    825

שׁוֹכְבִים בְּתוֹךְ הָאֳנִיּוֹת, מְטֹעֲנֵי־חִצִּים וּרְמָחִים,

הָיְתָה בָהֶם יַד הַטְּרוֹיִים הַהוֹלְכִים הָלֹךְ וְגָבֹר.

אַתָּה מַלְּטֵנִי הַפָּעַם, נַהֲגֵנִי לַסְּפִינָה הַשְּׁחוֹרָה,

גְּזֹר אֶת־הַחֵץ מִן־הַשּׁוֹק, וְהַדַּח בְּמַיִם חֲמִימִים

דָּמַי הַשְּׁחוֹרִים וְשִׂים עֲשָׂבִים מְקִלֵּי מַכְאוֹבוֹת,     830

כַּאֲשֶׁר הוֹרָה אוֹתְךָ אֲכִיל, לְפִי דִבְרֵי הֶהָמוֹן,

הוֹרָה אוֹתוֹ כֵירוֹן, הַצַּדִּיק בְּכָל־הַקֶּנְטַבְרִים.

יַעַן מֵאֵלֶּה רוֹפְאֵינוּ, מָכָאוֹן וּפּוֹדַלֵּירִיּוֹס,

לִבִּי בָטוּחַ, הָאֶחָד יִשְׁכַּב בָּאֹהֶל פָּצוּעַ,

נִצְרָךְ בְּעַצְמוֹ לְרוֹפֵא מְנֻסֶּה שֶׁיָּבוֹא לְעֶזְרָתוֹ,   835

אַךְ בִּשְׂדֵה טְרוֹיִים יֵאָבֵק הַשֵּׁנִי עִם־זַעְמוֹ שֶׁל־אָרֵס".

נָשָׂא אֶת־קוֹלוֹ וַיַּעַן בְּנוֹ שֶׁל־מֶנֵּיטְיוֹס הָאַדִּיר:

"אוּלָם מַה־קֵּץ הַחִזָּיוֹן? אֲהָהּ, אֶבְרִיפִּילוֹס, מַה נָּעַשׂ?

הִנְנִי הוֹלֵךְ לְדַבֵּר בְּאָזְנֵי אֲכִילֵס הַנָּבוֹן

אֲשֶׁר־שָׂם בְּפִי נֶסְטוֹר, מָעֻזָּם שֶׁל־בְּנֵי הָאֲכַיִּים,   840

אִישׁ גֶּרֵנְיָה; אַךְ גַּם־מִמְּךָ לֹא אֶתְעַלֵּם בַּצַּר לָךְ".

אָמַר, אֲחָזוֹ מִתַּחַת לֶחָזֶה וְהוֹלִיכוֹ לָאֹהֶל;

רָאָה הַנַּעַר וַיִּפְרֹשׂ עוֹרוֹת שֶׁל־שְׁוָרִים. עֲלֵיהֶם

הִשְׁכִּיב אוֹתוֹ, וְגָזַר הַחֵץ בְּמַאֲכַלְתּוֹ מִשּׁוֹקוֹ,

חֵץ הַמַּכְאוֹבוֹת הַשָּׁנוּן, וּבְמַיִם חֲמִימִים הֵדִיחַ    845

דָּמָיו הַשְּׁחוֹרִים, וְשֹׁרֶשׁ מְרִירִי מֵקֵל מַכְאוֹבוֹת

נָתַן מִמַּעַל, בְּיָדָיו שְׁחָקוֹ, וַיְכֻלּוּ מַכְאוֹבָיו;

קָרַם הַפֶּצַע וַיִּבָשׁ, וַיַּעַמְדוּ דָמָיו מִקְּלֹחַ.


שִׁיר שְׁנֵים עָשָׂר: הַמִּלְחָמָה אֵצֶל הַחוֹמָה


כָּכָה אָז רִפֵּא בָאֹהֶל בְּנוֹ שֶׁל־מֶנֵּיטְיוֹס הָאַדִּיר

אֶת אֶבְרִיפִּילוֹס הַנִּפְצָע; וּטְרוֹיִים נִלְחָמִים בְּאַרְגֵּאִים,

גְּדוּדִים גְּדוּדִים נִלְחָמוּ. כִּמְעַט וְלֹא עָמְדוּ לְמַחֲסֵה

עֹז לַדַּנָּאִים הַתְּעָלָה כָרוּהָ וְהַחוֹמָה הָרְחָבָה

אֲשֶׁר עָלֶיהָ לְמִשְׂגָּב לַסְּפִינוֹת, וְהַתְּעָלָה לָהּ סָבִיב;  5

כִּי בְהִבָּנוֹתָהּ לֹא נָדְבוּ אֶת־קָרְבְּנוֹת הַתּוֹדָה לָאֵלִים,

לִהְיוֹת הַחוֹמָה לְמָגֵן לַסְּפִינוֹת הַמְּהִירוֹת וְלַשָּׁלָל,

אוֹצְרוֹת הַבִּזָּה אָסָפוּ; בָּנוּהָ עַל־אַפָּם וַחֲמָתָם

שֶׁל־הָאֵלִים הַנִּצְחִים, עַל־כֵּן גַּם יָמֶיהָ מָעָטוּ.

כָּל־עוֹד הֶקְטוֹר בַּחַיִּים, וַאֲכִילֵס עוֹמֵד בְּאַפּוֹ,    10

וְקִרְיַת פְּרִיאַמּוֹס הַמּוֹשֵׁל עַל־תִּלָּהּ עוֹמֶדֶת, לֹא חָרְבָה, –

עָמְדָה עַל־עָמְדָהּ גַּם חוֹמַת בְּנֵי הָאֲכַיִּים הַגְּדוֹלָה.

אוּלָם עֵת תַּמּוּ גִּבּוֹרֵי הַטְּרוֹיִים כֻּלָּמוֹ, וְהוּמְתוּ

רַבִּים מִבְּנֵי הָאַרְגֵּאִים, אוֹ נוֹתְרוּ מֵהֶם עוֹד בַּחַיִּים,

וְחָרְבָה קִרְיַת פְּרִיאַמּוֹס מִקֵּץ עֶשֶׂר שָׁנִים וַתֵּשָׁם,   15

וְשָׁבוּ אַרְגֵּאִים בִּסְפִינוֹת אֶל־אֶרֶץ אֲבוֹתָם אָהֵבוּ, –

גָּזְרוּ פּוֹסֵידוֹן וְאַפּוֹלוֹן לִנְתֹּץ הַחוֹמָה הַגְּבֹהָה,

שָׁלְחוּ בָהּ מַיִם אַדִּירִים, חֲמַת מַעְיָנִים וּזְרָמִים,

אֲשֶׁר יִשְׁפְּכוּ מֵימֵיהֶם מֵרָמוֹת הַר אִידָה הַיָּמָּה,

מִשְׁבְּרֵי רֵסוֹס וְרוֹדְיוֹס, קָרֵסוֹס וּמֵי הֶפְּטַפּוֹרוֹס,  20

נַחַל גְּרֵנִיקוֹס וְאֵיסֵפּוֹס, סְקַמַּנְדְּרוֹס הַנִּפְלָא וְסִימוֹאֵיס,

מָקוֹם שָׁם צָנְחוּ לָאָבָק מָגִנֵּי עוֹר שְׁוָרִים וְקוֹבָעִים,

קָרְסוּ הֲמוֹנִים, שְׁבָטִים אַדִּירִים, בְּנֵי אֵלִים לְמֶחֱצָה;

הִטָּה פֵיבּוֹס־אַפּוֹלוֹן פִּיּוֹת כָּל־אוֹתָם הַנְּחָלִים

כְּלַפֵּי הַחוֹמָה וַיְשַׁלַּח בָּהּ תִּשְׁעָה יָמִים זִרְמֵיהֶם;  25

וְזֶבְס הוּא הִמְטִיר עָלֶיהָ לְמַהֵר וּלְשַׁקְּעָהּ בַּגַּלִּים.

שָׁקַד גַּם מַרְגִּיז־הָאָרֶץ בַּמַּלְגֵּז זֶה שְׁלֹשׁ־הַשִּׁנָּיִם,

עָקַר וְהִשְׁלִיךְ בַּגַּלִּים כָּל־כָּפְתֵי הָעֵץ וְהָאֲבָנִים

אֲשֶׁר בַּמַּסָּד, בּוֹ עָמְלוּ וְיָגְעוּ כָל־חֵיל הָאֲכַיִּים,

הֵישִׁיר אֶת־פְּנֵי הֶחָרָבָה עַל־יַד הֶלֵּסְפּוֹנְטוֹס הַסּוֹעֵר,   30

צִפָּה מֵחָדָשׁ בְּחוֹל אֶת־חוֹף הַיָּם רְחַב־הַיָּדָיִם,

אַחַר הָרְסוֹ הַחוֹמָה, וַיָּשֶׁב מֵחָדָשׁ הַמַּיִם

אֶל־אֲפִיקֵיהֶם בַּנְּחָלִים, שָׁם נָהֲרוּ צַחִים מֵימֵיהֶם.

אֵלֶּה עֲלִילוֹת פּוֹסֵידוֹן וְאַפּוֹלוֹן לְיָמִים עֲתִידִים;

אֶפֶס בַּיָּמִים הָהֵם מִסָּבִיב לַחוֹמָה הַבְּצוּרָה     35

סַעַר מִלְחָמָה, קוֹל־קְרָב, שְׁאוֹן קוֹרוֹת מִגְדָּלִים יֻכָּתּוּ.

אַךְ הָאַרְגֵּאִים נֶעֱצָרִים עַל־יַד הָאֳנִיּוֹת הַקְּמוּרוֹת,

יַעַן כִּי הָיָה בָם שִׁבְטוֹ שֶׁל־זֶבְס לְהַכְנִיעַ אֶת־גְּאוֹנָם,

חַתּוּ מִפָּנָיו שֶׁל־הֶקְטוֹר הַמְעוֹרֵר מְנוּסַת הָאֵימָה;

אוּלָם הוּא הוֹסִיף וְנִלְחַם כְּקֶדֶם, דּוֹמֶה לְסוּפָה.    40

כַּחֲזִיר־בָּר וּכְאַרְיֵה הַנָּתוּן בֵּין כְּלָבִים וְצַיָּדִים,

אֲשֶׁר יְזַנֵּק לְכָאן וּלְכָאן, כִּי בְעֻזּוֹ הוּא יִבְטָח;

הֵמָּה יָבוֹאוּ בִגְדוּדִים וּרְצוּפִים יִתְיַצְּבוּ לִקְרָאתוֹ,

שְׁבָטִים בּוֹ וַחֲנִיתוֹת יָטִילוּ בְהָמוֹן מִיָּדָם,

אֲבָל לִבּוֹ לֵב אַמִּיץ, לְעוֹלָם לֹא יֵחַת, לֹא יִפְחָד,   45

לָנוּס לֹא יֹאמַר כִּי נָמֵס, גְּבוּרָתוֹ הִיא תִהְיֶה בְעוֹכְרָיו;

יַפְנֶה אֶת־רֹאשׁוֹ לִרְגָעִים כִּמְנַסֶּה אֶת־שׁוּרוֹת הַגְּבָרִים,-

וְהָיָה אֶל־כָּל־אֲשֶׁר יִפְנֶה, וְנָסוֹגוּ שָׁם שׁוּרוֹת הַגְּבָרִים,-

כָּכָה צָעַד אָז הֶקְטוֹר בֶּהָמוֹן, מְעוֹדֵד עֲמִיתָיו

לַעֲבֹר אוֹתָהּ הַתְּעָלָה. וְאוּלָם הַסּוּסִים הַקַּלִּים    50

הֵמָּה לֹא עָרְבוּ אֶת־לִבָּם, הֵם אַךְ בְּקוֹל רָם צָהָלוּ,

בְּעָמְדָם עַל־שְׂפַת הַתְּעָלָה; נָמוֹגוּ כִּי רָאוּ מָה רָחֲבָה,

רָחֲקָה שָׂפָה מִשָּׂפָה, וְלֹא נָקֵל גַּם לִדְלֹג עָלֶיהָ

גַּם לַעֲבֹר בָּהּ, כִּי זִיזִים תְּלוּיִים עַל־שְׁתֵּי שְׂפוֹתֶיהָ

לְאֹרֶךְ הַתְּעָלָה כֻלָּהּ, וִיתֵדוֹת בּוֹלְטוֹת מִמַּעַל    55

תְּקוּעוֹת רְצוּפוֹת וּגְדוֹלוֹת, מְחֻדָּדוֹת לְמַעְלָה, שֶׁשָּׂמוּן

בְּנֵי הָאֲכַיִּים, וְהָיוּ לְמַחֲסֶה מִפְּנֵי מְשַׂנְאֵיהֶם.

קָשֶׁה לַסּוּס, אֲשֶׁר נִרְתַּם אֶל־רֶכֶב יְפֵה־גַלְגַּל, וְיַעֲבֹר

אוֹתָהּ הַתְּעָלָה, אַךְ רַגְלִים הִרְהֲרוּ אוּלַי יַצְלִיחוּ.

קָרַב אָז פּוּלִידַמַס וַיְדַבֵּר אֶל־הֶקְטוֹר הַגִּבּוֹר;    60

"הֶקְטוֹר וְכָל־יֶתֶר נְגִידֵי הַטְּרוֹיִים וּבַעֲלֵי בְרִיתָם!

אָכֵן רְעוּת־רוּחַ הִיא לִנְהֹג הַסּוּסִים מֵעֵבֶר לַתְּעָלָה;

קָשֶׁה מְאֹד לַעֲבֹר אוֹתָהּ, כִּי שְׁנוּנוֹת הַיְתֵדוֹת בָּהּ תְּקוּעוֹת,

וּמֵאֲחוֹרֵי הַיְתֵדוֹת שָׁם חוֹמַת בְּנֵי־הָאֲכַיִּים.

אָנוּ הָרוֹכְבִים לֹא נוּכַל לָרֶדֶת לָאָרֶץ וְלִלְחֹם,    65

יַעַן כִּי צַר הוּא הַמָּקוֹם, יָרֵאתִי, פֶּן־יִפְּלוּ נִפְצָעִים.

זֶבְס הַמַּרְעִים־בַּמְּרוֹמִים אִם־חָרַשׁ עֲלֵיהֶם הָרָעָה,

יָזַם לְכַלּוֹתָם עַד אֶחָד וַיְצַו אֶת־תְּשׁוּעָתוֹ לַטְּרוֹיִים, –

זֶה אַדִּיר חֶפְצִי, כִּי יָקוּם וְיִהְיֶה הַדָּבָר עַד־רָגַע,

וְכָל־הָאֲכַיִּים יִשָּׁמְדוּ פֹה הַרְחֵק מֵאַרְגּוֹס בְּחֶרְפָּה;   70

אֶפֶס אִם־יַפְנוּ אֶת־פְּנֵיהֶם אַף שׁוּב יִשְׂתָּעֲרוּ עָלֵינוּ

מִן־הָאֳנִיּוֹת, וְאָנוּ נִתָּפֵשׂ בִּתְעָלָה זוּ כָרוּ, –

לִבִּי אָנֹכִי בָטוּחַ, גַּם אִישׁ לֹא יִמָּלֵט הָעִירָה

לָבוֹא וּלְהַגִּיד מַה קָּרָה, אִם־יַפְנוּ אֲכַיִּים אֶת־פְּנֵיהֶם.

אֲבָל שְׁמָעוּנִי הַפָּעַם, עֲשׂוּ כְּכָל־אֲשֶׁר אַגִּידָה:   75

מָסֹר הַסּוּסִים לַנְּעָרִים, וְעָמְדוּ עֲלֵי־שְׂפַת הַתְּעָלָה,

אָנוּ נִשְׁקֵנוּ עָלֵינוּ נֵחָלְצָה כֻלָּנוּ עִם־הֶקְטוֹר,

רַגְלִים נִלָּחֵם וּצְפוּפִים נֵצֵאָה; וְאִם־אָמְנָם כְּבָר כָּלְתָה

אֶל־הָאֲכַיִּים הָרָעָה, לֹא יַעַמְדוּ עוֹד בְּפָנֵינוּ".

שָׂח פּוּלִידַמַס; וְיָשְׁרוּ דְבָרָיו בְּעֵינָיו שֶׁל־הֶקְטוֹר,   80

מִהֵר קָפַץ לָאָרֶץ מֵרִכְבּוֹ, כְּלֵי נִשְׁקוֹ עַל־גַּבּוֹ.

יֶתֶר הַטְּרוֹיִים גַּם־הֵם לֹא הוֹסִיפוּ הִתְכַּנֵּס בָּרֶכֶב,

קָפְצוּ לָאָרֶץ כֻּלָּמוֹ, כִּי רָאוּ אֶת־הֶקְטוֹר הַנַּעֲלֶה.

צִוָּה אִישׁ אִישׁ אֶת־רַכָּבוֹ עַל־סוּסָיו לִהְיוֹת הַסּוּסִים

עוֹמְדִים עֲרוּכִים בְּסֵדֶר וּנְכוֹנִים אֵצֶל הַתְּעָלָה;   85

הֵמָּה הִתְפָּרְדוּ וְאַחַר הָתְפָּקְדוּ וְהָיוּ חֲמִשָּׁה

רָאשִׁים, צְפוּפִים אִישׁ לְאָחִיו הִתְגּוֹדְדוּ עַל־מְפַקְּדֵיהֶם.

אֵלֶה הַמְרֻבִּים, כָּל־עַזֵּי הַלֵּב שֶׁבֵּינֵיהֶם, הָתְפָּקְדוּ

עַל־פּוּלִידַמַס וְעַל־הֶקְטוֹר, הֵם הֵם אֲשֶׁר נַפְשָׁם שׁוֹאֶפֶת

לִנְתֹּץ הַחוֹמָה וְלֶאֱסֹר הַקְּרָב עִם־הַסְּפִינוֹת הַגְּדוֹלוֹת;   90

אִתָּם גַּם קֶבְּרִיאוֹנֵס, הוּא הָיָה הַשְּׁלִישִׁי, כִּי הֶקְטוֹר

עָזַב עִם־רִכְבּוֹ אִישׁ אַחֵר הַנּוֹפֵל מִמֶּנּוּ בְכֹחַ.

פָּרִיס, אַלְקַתּוֹס וַאֲגֵנוֹר הַמְפַקְּדִים לַמַּחֲנֶה הַשֵּׁנִי,

מַחֲנֶה שְׁלִישִׁי – מְפַקְּדָיו הֶלֶּנּוֹס אַף דֵּאִיפוֹבּוֹס,

שְׁנֵי בְנֵי פְּרִיאַמּוֹס, וּשְׁלִישִׁי עִמָּהֶם – אַסְיוֹס הַגִּבּוֹר,   95

אַסְיוֹס בְּנוֹ שֶׁל־הִירְטַקּוֹס, מֵחוֹפֵי סֶלֵּאֵיס הֵבִיאוּ

אוֹתוֹ הַסּוּסִים הָעַזִּים, וְאָתָא מִקִּרְיַת אֲרִסְבָּה;

מַחֲנֶה רְבִיעִי – מְפַקְּדָיו אֵינֵיאַס הָעַז בֶּן־אַנְכִיסֵס

וְאִתּוֹ שְׁנֵי בְנֵי אַנְטֵנוֹר – אֲקַמַס וְגַם אַרְכֶלּוֹכוֹס,

מֻמְחִים בַּקְּרָב וַחֲכָמִים בְּדַרְכֵי מִלְחָמָה בָאָרֶץ.   100

אֲבָל סַרְפֵּדוֹן מְפַקֵּד עַל־בַּעֲלֵי הַבְּרִית הַמְצֻיָּנִים,

בָּחַר לוֹ אֶת־גְּלַבְקוֹס וְאֶת־אַסְטֶרוֹפַּיּוֹס הַגִּבּוֹר,

יַעַן כִּי אֵלֶּה לוֹ נִרְאוּ עוֹלִים עַל־יֶתֶר הַגְּבָרִים,

רַק עַד אֵלָיו לֹא בָאוּ, כִּי גָבַר עַל־כָּל־בְּנֵי הֶחָיִל.

וְהֵמָּה הִשְׂתָּעֲרוּ עָלוּ עַל־חֵיל הַדַּנָּאִים, הִתְגּוֹדְדוּ   105

גְּדוּדִים גְּדוּדִים, בְּצִנּוֹת יָפוֹת, עֲשׂוּיוֹת עוֹר שְׁוָרִים,

אָמְרוּ, הֵן קוּם לֹא יוֹסִיפוּ, יִתַּמּוּ בַסְּפִינוֹת הַשְּׁחוֹרוֹת.

שָׁמְעוּ הַטְּרוֹיִים וּבַעֲלֵי בְרִיתָם הַבָּאִים מֵרָחוֹק,

עָשׂוּ כְּכָל־אֲשֶׁר יָעַץ לָהֶם פּוּלִידַמַס הַתָּמִים;

אַךְ בֶּן־הִירְטַקּוֹס, הוּא אַסְיוֹס הַנָּגִיד־לַגְּבָרִים, לֹא אָבָה  110

לַעֲזֹב שָׁם אֶת־הַסּוּסִים וְאֶת־נַעֲרוֹ הַנּוֹהֵג בַּסּוּסִים,

קָרַב הִשְׂתָּעֵר בְּרִכְבּוֹ עַל־הָאֳנִיּוֹת הַמְּהִירוֹת –

הוֹי חֲסַר־לֵב, כִּי לֹא נִגְזְרָה עָלָיו וְיִמָּלֵט מִמָּוֶת,

וְיָשׁוּב מִתְגָּאֶה בְרִכְבּוֹ וּבְסוּסָיו הַנָּאִים מֵאֵצֶל

צִי הָאֲכַיִּים וְיִכָּנֵס בְּאִלְיוֹס הַפְּרוּצָה לָרוּחוֹת;   115

יַעַן מְנָת חֶלְקוֹ וּמְצָרֵי הַמָּוֶת הָאָרוּר קִדְּמוּהוּ

בְּרָמְחוֹ שֶׁל־אִידוֹמֶנֶּס הַנֶּהְדָּר הוּא בְּנוֹ שֶׁל־דֶּבְקַלְיוֹן.

כִּי הִתְפָּרֵץ אֶל־שְׂמֹאל הָאֳנִיּוֹת, שֶׁשָּׁם הָאֲכַיִּים

נָהֲגוּ לָשׁוּב מֵאֵצֶל הַמִּישׁוֹר בְּרֶכֶב וְסוּסִים:

שָׁמָּה נָהַג אֶת־סוּסָיו וְאֶת־רִכְבּוֹ וַיִּמְצָא הַשַּׁעַר  120

וְהִנֵּה צַלְעוֹתָיו לֹא סֻגְּרוּ, וְהַבְּרִיחַ הַגָּדוֹל אֵינֶנּוּ,

אַנְשֵׁי הַמִּשְׁמָר לֹא סְגָרוּן, לְמַעַן יִכָּנֵס כָּל־פָּלִיט,

אֲשֶׁר יִמָּלֵט עַל־נַפְשׁוֹ מִסַּעַר הַקְּרָב אֶל־הַסְּפִינוֹת.

שָׁמָּה הִפְנָה אֶת־סוּסָיו, הִשְׂתָּעֵר, וַיַּעֲלוּ אַחֲרָיו,

קוֹלָם הֵרִימוּ; הוֹי חַסְרֵי לֵב, יַעַן אָמְרוּ, אֵין תְּקוּמָה  125

כְּבָר לָאֲכַיִּים, כִּי יִפְּלוּ יִתַּמּוּ בַסְּפִינוֹת הַשְּׁחוֹרוֹת,

וְהִנֵּה בַשַּׁעַר שָׁם שְׁנַיִם מִטּוֹבֵי הַגְּבָרִים בַּצָּבָא,

בָּנִים אַמִּיצֵי לֵבָב לַלַּפִּתִּים מְטִילֵי־הָרְמָחִים,

בֶּן־פֵּירִתּוֹאוֹס הָאֶחָד, הוּא פּוֹלִפֵּיטֵס הָאַדִּיר,

הָיָה הַשֵּׁנִי לֶאוֹנְטֵס הַנִּמְשָׁל לְאָרֵס הַקַּטְלָן;   130

עָמְדוּ הַשְּׁנַיִם בְּפֶתַח הַשְּׁעָרִים הַגְּבֹהִים מִתְנוֹסְסִים,

דּוֹמִים לִשְׁנַיִם אַלּוֹנִים עִם־גָּבְהֵי־אֲמִירִים בֶּהָרִים,

אֲשֶׁר יָבוּזוּ לַסַּעַר וּלְמִטְרוֹת עֹז יוֹם יוֹם יֵרֵדוּ,

הָכֵן יַעַמְדוּ, כִּי הִכּוּ שָׁרָשִׁים, הֶעֱמִיקוּ, הֶאֱרִיכוּ, –

כָּכָה אָז חִכּוּ הַשְּׁנַיִם לְאַסְיוֹס הָאַדִּיר הַקָּרֵב,   135

בּוֹטְחִים בִּזְרוֹעָם וְעֻזָּם, וְלֹא חַתּוּ מִפָּנָיו, לֹא נָסוּ.

וְאֵלֶּה הוֹלְכִים נִכְחָם אֶל־מוּל פְּנֵי הַחוֹמָה הַבְּצוּרָה,

מְרִימִים שִׁלְטֵי הָעוֹרוֹת הַיְבֵשִׁים, מַרְעִימִים בְּקוֹלָם,

עוֹטְרִים לְאַסְיוֹס הַמּוֹשֵׁל, לְיַמֶּנּוֹס אַף לְאוֹרֶסְטֵס,

גַּם לַאֲדַמַס, בֶּן־אַסְיוֹס וּלְתּוֹאוֹן וְגַם לְאֵינוֹמָאוֹס. 140

אֵלֶּה הַשְּׁנַיִם מְעוֹדְדִים אֶת־חֵיל הָאֲכַיִּים הָעוֹטִים

מִצְחוֹת הַפְּאֵר הַנִּמְצָאִים פְּנִימָה לְהָגֵן עַל־צִיָּם;

אֶפֶס כְּשֶׁרָאוּ וְהִנֵּה הַטְּרוֹיִים מִתְקָרְבִים לַחוֹמָה,

וְצוֹוְחִים בְּנֵי הַדַּנָּאִים נְבוּכִים, כִּי חַתּוּ נִבְהָלוּ,

קָפְצוּ הַשְּׁנַיִם עַד לִפְנֵי הַשַּׁעַר וְנִלְחֲמוּ שָׁמָּה    145

כְּמוֹ חֲזִירֵי הַיַּעַר הָעוֹמְדִים בִּפְנֵיהֶם שֶׁל־גְּדוּדֵי

אָדָם וּכְלָבִים מִתְנַפְּלִים עֲלֵיהֶם עַל־רָמוֹת הֶהָרִים,

יִפְנוּ יִתְפָּרְצוּ הַצִּדָּה וִיפוֹצְצוּ עַל־סְבִיבָם עֵץ־יָעַר,

כַּרְסֵם הָעֵץ עַד שָׁרָשָׁיו, קוֹל שִׁקְשׁוּק שִׁנֵּיהֶם יִשָּׁמַע,

עַד שֶׁיִּפְגָּעֵם הָרוֹבֶה אַף יִקַּח בְּחִצּוֹ נַפְשׁוֹתָם, –   150

כָּכָה צִלְצְלָה הַנְּחֹשֶׁת הָאוֹרָה עַל־פְּנֵי חֲזוֹת שְׁנֵיהֶם,

עֵת בָּהֶם יָרוּ מִפָּנִים; כִּי בְאֹמֶץ לִבָּם נִלְחָמוּ,

לִבָּם בּוֹטֵחַ בָּעוֹמְדִים עַל־מְרוֹמֵי הַחוֹמָה וּבְעֻזָּם.

וְאֵלֶּה מַשְׁלִיכִים אֲבָנִים מֵעַל הַמִּגְדָּלִים הַבְּצוּרִים,

גּוֹנְנִים עַל־אָהֳלֵיהֶם, עַל־נַפְשָׁם וְעַל־צִיָּם הַמָּהִיר.    155

מָשָׁל לְפִתֵּי הַשֶּׁלֶג הַנּוֹפְלוֹת עַל־פְּנֵי הָאֲדָמָה,

רוּחַ סְעָרָה כִּי יַשֵּׁב, יַסִּיעַ עֲנָנִים מְצִלִּים,

יַשְׁלִיךְ הַפִּתִּים הֲמוֹנִים לְכַסּוֹת הָאָרֶץ הַפּוֹרָה, –

כָּכָה הִמְטִירוּ חִצֵּיהֶם הַטְּרוֹיִים וּבְנֵי הָאֲכַיִּים;

רָעֲמוּ קוֹבְעֵי מִלְחָמָה, מָגִנִּים עֲדוּיֵי טַבּוּרִים,  160

נָתְנוּ קוֹל אָטוּם, כִּי פָגְעוּ בָהֶם הָאֲבָנִים הַזְּרוּקוֹת.

מָרָה צָעַק אָז אַסְיוֹס בְּנוֹ שֶׁל־הִירְטַקּוֹס, הִצְרִיחַ,

הִכָּה בְיָדָיו עַל־שׁוֹקָיו וַיְדַבֵּר רְתֵת, כִּי הִתְעַבָּר:

"זֶבְס אָבִינוּ! הַאֻמְנָם גַּם־אַתָּה מִרְמָה תִבְחָרָה?

הַאֲמֵן לֹא הֶאֱמַנְתִּי, כִּי בְּפָנֵינוּ יַעַמְדוּ     165

אֵלֶּה גִבּוֹרֵי אֲכַיָּה, יָבוּזוּ לִגְבוּרַת יָדֵנוּ;

וְהֵמָּה כַּצְּרָעוֹת הַגְּמִישׁוֹת בְּאֶמְצַע גּוּפֵיהֶן, כַּדְּבוֹרִים,

אֲשֶׁר קִנְּנוּ בַצּוּרִים בִּנְתִיב עֲקַלְקַלּוֹת, שֶׁאֵינָן

נוֹטְשׁוֹת קִנָּן הַנָּבוּב, אֲבָל תִּשָּׁאַרְנָה לְהָגֵן

עַל־וַלְדוֹתֵיהֶן הַקְּטַנִּים, לִתְגָּר קְרָב עִם־צַיָּדִים, –  170

כָּכָה לֹא אָבוּ גַם־אֵלֶּה לִנְטֹשׁ הַשַּׁעַר, וְאִם־שְׁנַיִם,

טֶרֶם יַכְרִיעוּם לַטֶּבַח אוֹ שְׁבִי שׁוֹבֵיהֶם יִקָּחוּם".

כָּכָה אָמַר, וְלֹא נָגְעוּ עַד לֶב־זֵאוּס דְּבָרָיו הִבִּיעַ,

יַעַן כִּי חָרַץ בְּלִבּוֹ לָחֹן אֶת־הֶקְטוֹר הַתְּהִלָּה.

גַּם הַנּוֹתָרִים נִלְחֲמוּ עַל־שְׁעָרִים אֲחֵרִים; וְאוּלָם  175

קָשֶׁה מִמֶּנִּי לְסַפֵּר – וְלֹא אֵל אֲנִי – כָּל־עֲלִילוֹתָם,

יַעַן אֵין מָקוֹם מִסָּבִיב לְחוֹמַת הָאֶבֶן, שֶׁאֵין שָׁם

אֵשׁ אֱלֹהִים מִתְלַקָּחַת; וְאַרְגֵּאִים, אִם־כִּי בַמְּצוּקָה,

נִלְחֲמוּ עַל־סְפִינוֹתֵיהֶם עַל־כָּרְחָם. וְכָל־בְּנֵי הָאֵלִים,

כָּל־הַתּוֹמְכִים בִּימִינָם, לִבָּם לִבְנֵי הַדַּנָּאִים.    180

עִמָּם עָמְדוּ לַפִּתִּים בְּסַעַר הַקְּרָב וְהַמִּלְחָמָה.

וּפּוֹלִפֵּיטֵס הָאַדִּיר בֶּן־פֵּירִתּוֹאוֹס הוּא דָקַר

אֶת־דַּמַּסּוֹס בְּעַד הַקַּסְדָּה עִם־לֶחְיֵי הַנְּחֹשֶׁת;

קוֹבַע הַנְּחֹשֶׁת לֹא הֵגֵן עָלָיו, כִּי עֹקֶץ נְחֻשְׁתּוֹ

נִפֵּץ הָעֶצֶם, וּמֹחוֹ הִתְגָּאֵל פְּנִימָה בְדָמָיו;    185

נֶפֶשׁ הִכָּהוּ עֵת זֶה הִשְׂתָּעֵר עָלָיו, וְאַחַר

הָרַג אֶת־פִּילוֹן וְאֶת־אוֹרְמֶנּוֹס וַיְפַשֵּׁט אֶת־שְׁנֵיהֶם.

אַךְ לֶאוֹנְטֵס זְרַע־אָרֵס דָּקַר בְּעַד הַחֲגוֹרָה

אֶת־הִפּוֹמָכוֹס אֶת־בְּנוֹ שֶׁל־אַנְטִימָכוֹס בָּרֹמַח.

חָזַר וְשָׁלַף מִנְּדָנָה אֶת־חַרְבּוֹ הַשְּׁנוּנָה, וּפָרַץ   190

בֵּין כָּל־הֶהָמוֹן וַיַּךְ אֶת־הָאִישׁ אַנְטִיפַטֵס מִקָּרוֹב,

פָּתַח בּוֹ, וְזֶה נָפַל אַפַּרְקִיד לָאָרֶץ; וְאַחַר

נָגַף אֶת מֶנּוֹן וְאֶת־יַמֶּנּוֹס וְגַם אֶת־אוֹרֶסְטֵס,

מִגְּרָם זֶה אַחַר זֶה לָאָרֶץ חוֹנֶנֶת הַמְּזוֹנוֹת.

הֵמָּה פּוֹרְקִים הַנֶּשֶׁק הַמַּבְרִיק מֵעַל הַחֲלָלִים,  195

וְאֵלֶּה הַנְּעָרִים הַנִּלְוִים עַל־הֶקְטוֹר וְעַל פּוּלִידַמַס-

וְהֵמָּה הָרַבִּים וְהַטּוֹבִים הַשּׁוֹאֲפִים בְּנַפְשָׁם וּמְאֹדָם

לִפְרֹץ בַּחוֹמָה וּלְשַׁלַּח בָּאֵשׁ אֶת־הַסְּפִינוֹת הַמְּהִירוֹת –

עָמְדוּ מְפַקְפְּקִים בְּנַפְשָׁם, נְבוּכִים עַל־שְׂפַת הַתְּעָלָה.

יַעַן בִּהְיוֹתָם נְכוֹנִים לַעֲבֹר אוֹתָהּ, וְהִנֵּה     200

נֶשֶׁר מַגְבִּיהַּ לְעוֹפֵף בּוֹקֵעַ הַצָּבָא מִשְּׂמֹאלָם,

אוֹחֵז בְּצִפָּרְנָיו דְּרָקוֹן מְאֹד גָּדוֹל אָדֹם וְחַכְלִיל,

עוֹדוֹ בַחַיִּים וּמְפַרְפֵּר, לֹא עוֹד אָמַר נוֹאָשׁ וְנִלְחָם;

נָשַׁךְ אֶת־תּוֹפְשׂוֹ אֶת־טוֹרְפוֹ בֶחָזֶה סָמוּךְ לַצַּוָּאר,

כִּי לַאֲחוֹרָיו הִתְעַקֵּל; וַיִּזְרְקוֹ זֶה עַל־הָאָרֶץ,    205

מַר לוֹ מֵעָצְמַת מַכְאוֹבָיו, הִפִּילוֹ בְקֶרֶב הַקָּהָל;

אֶפֶס הוּא טָס צוֹרֵחַ, הִתְנַשֵּׂא עַל־כַּנְפֵי הָרוּחַ.

אֲבָל הַטְּרוֹיִים נָמוֹגוּ, כִּי רָאוּ הַנָּחָשׁ מִתְעַקֵּל

שׁוֹכֵב בְּקֶרֶב הָעֵדָה, אוֹת זֵאוּס זֶה תוֹפֵשׂ־הָאֵיגִיס.

נִגַּשׁ אֲזַי פּוּלִידַמַס וַיְדַבֵּר אֶל־הֶקְטוֹר הַגִּבּוֹר:   210

"הֶקְטוֹר, הֲלֹא כָל־הַיָּמִים דֹּפִי נָתַתָּ בִדְבָרַי,

אֲשֶׁר יָעַצְתִּי בְמוֹעֵצָה, וְאִם־טוֹבָה עֲצָתִי; וְלֹא יָאֶה

אֲשֶׁר יְסָרֵב לְךָ אַחַד הָעָם בַּמּוֹעֵצָה

אוֹ בַקְּרָב, אֶלָּא יוֹסִיף יְקָר עַל־כְּבוֹד שִׁמְךָ בָרַבִּים;

אוּלָם אֲדַבְּרָה הַפַּעַם כַּאֲשֶׁר נִרְאֶה לְטוֹב לִי:   215

עַתָּה אַל־נֵצֵא לְהִלָּחֵם עִם־חֵיל הַדַּנָּאִים עַל־צִיָּם,

יַעַן כִּי לִבִּי לִי אוֹמֵר, וְאָמְנָם כֵּן יֶהִי, אִם־אָכֵן

צִפּוֹר זֹה הָיְתָה אוֹת לִטְרוֹיִים מִתְכּוֹנְנִים לַעֲבֹר,

נֶשֶׁר מַגְבִּיהַּ לְעוֹפֵף בּוֹקֵעַ הַצָּבָא מִשְּׂמֹאלָם,

דְּרָקוֹן אַדִּירִים וְחַכְלִיל בְּצִפָּרְנָיו, עוֹדֶנּוּ בַחַיִּים,  220

פִּתְאֹם הִשְׁלִיכוֹ לָאָרֶץ וּבְטֶרֶם הִגִּיעַ עַד־קִנּוֹ,

אוּלָם עַד שָׁם לֹא־הֱבִיאוֹ, לִהְיוֹתוֹ טֶרֶף לְגוֹזָלָיו, –

כָּכָה גַם נַחְנוּ, וְאִם־נִתֹּץ בְּאוֹן אֶת־הַשַּׁעַר וְהַחוֹמָה,

וְחֵיל הָאֲכַיִּים אִם־יִמּוֹג וּלְאָחוֹר אִם־יִסּוֹג, אֲנַחְנוּ

בְּמִשְׁטָר לֹא נָשׁוּב מֵעַל־פְּנֵי הַסְּפִינוֹת בַּדֶּרֶךְ עָלִינוּ;  225

רַבִּים מֵחֵיל אַנְשֵׁי טְרוֹיָה נַשְׁאִירָה שָׁם, אֲשֶׁר יְמִיתוּם

בְּנֵי הָאֲכַיִּים בִּנְחֻשְׁתָּם בְּגוֹנְנָם עַל־הָאֳנִיּוֹת.

כָּכָה יִפְתֹּר כָּל־חוֹזֶה, שֶׁדַּעַת הָאוֹתוֹת בְּלִבּוֹ,

אוֹתוֹ הָאוֹת וְהַמּוֹפֵת, וּבְקוֹלוֹ יִשְׁמְעוּ עַמִּים".

וְהֶקְטוֹר מְנוֹפֵף־הַקּוֹבַע הִבִּיט זְעוּמוֹת וַיַּעַן:   230

"פּוּלִידַמַס, דְּבָרֶיךָ לֹא־נָעֲמוּ לִי וְלֹא־עָרְבוּ;

וְאַתָּה עֵצוֹת תָּעוּץ טוֹבוֹת מֵאֵלֶּה וּנְכֹחוֹת.

אֶפֶס אִם־בְּלִבְּךָ נוֹעַצְתָּ וַתֹּאמֶר אֶת־אֲשֶׁר אָמַרְתָּ,

אֵין זֶה כִּי אִם בְּנֵי־הָאֵלִים כְּבָר לָקְחוּ בִינָתְךָ מִמֶּךָּ,

יַעַן כִּי תִדְרֹשׁ שֶׁאֶשְׁכַּח עֲצָתוֹ שֶׁל־זֵאוּס הַמַּרְעִים,  235

אֲשֶׁר יְעָצַנִי בְעַצְמוֹ, הִבְטִיחַ וּבְרֹאשׁוֹ הֵנִיעַ;

תִּדְרֹשׁ וְאִשָּׁמַע לְצִפּוֹר־נַחַשׁ אֲרֻכַּת־כְּנָפַיִם,

לֹא יְדַעְתִּיהָ, וְלֹא אָשִׂים אֵלֶיהָ אֶת־לִבִּי, לֹא אֶדְאַג,

אִם־יָמִינָה הִיא עָפָה אֶל־מוּל פְּנֵי הַצְּפִירָה וְהַשָּׁמֶשׁ,

אוֹ אֶל־שְׂמֹאל הִיא מוּעָפָה לָעֶרֶב הָאָפֵל הַמְעֻרְפָּל.  240

הָבָה נוֹסִיפָה וְנִשְׁמַע בַּעֲצָתוֹ שֶׁל־זֵאוּס הָעִזּוּז,

אֲשֶׁר מֶמְשַׁלְתּוֹ נְסוּכָה עַל־בְּנֵי־הָאֵלִים וְעַל־אָדָם.

אֶחָד הָאוֹת וְהוּא הַטּוֹב: לְהָגֵן עַל־אֶרֶץ מוֹלָדֶת!

לָמָּה זֶה תִּירָא מִקָּטֶל, נִבְהַלְתָּ מִלָּחֶם בַּשָּׁעַר?

וְאִלּוּ כָרַעְנוּ נָפַלְנוּ מִסָּבִיב לְצִי הָאַרְגֵּאִים,   245

תַּמְנוּ לִגְוֹעַ כֻּלָּנוּ, – מָה אַתָּה כִּי־תִירָא הַמָּוֶת,

וְאַתָּה אִישׁ יָרֵא וְרַךְ־לֵבָב וּבְמִלְחָמָה לֹא תַחְפֹּץ!

אוּלָם אִם־תֶּאֱסֹף יָדְךָ וְלֹא תֵצֵא בַקְּרָב אוֹ בִדְבָרִים

תְּפַתֶּה אֶת־אַחַד הָעָם, וְלֹא יֵצֵא גַם־הוּא בַמִּלְחָמָה,

תֵּכֶף בַּכִּידוֹן הַלָּז אָנֹכִי נֶפֶשׁ אַכֶּכָּה".      250

כָּכָה הִבִּיעַ וַיִּצְעַד לִפְנֵיהֶם, וַאַחֲרָיו כֻּלָּמוֹ,

צוֹרְחִים בְּקוֹל רָם וּמְרִיעִים, וְזֶבְס הַשָּׂשׂ־לִקְרַאת־רַעַם

הֵעִיר רוּחַ סְעָרָה מִתּוֹעֲפוֹת אִידָה, וַיִּשָּׂא

אָבָק בִּכְנָפָיו אֶל־מוּל הָאֳנִיּוֹת; וַיִּקַּח אֶת־בִּינַת

בְּנֵי הָאֲכַיִּים וַיִּתֵּן הַתְּהִלָּה לַטְּרוֹיִים וּלְהֶקְטוֹר.   255

רָאוּ הָאוֹת וַיִּבְטָחוּ בוֹ וּבִגְבוּרַת עֻזָּמוֹ,

נִסּוּ לְהַבְקִיעַ הַחוֹמָה הַגְּדוֹלָה אֲשֶׁר לָאֲכַיִּים.

נָתְצוּ רָמוֹת מִגְדָּלִים, הִפִּילוּ הַמַּעֲקִים אַרְצָה

וְאֶת הַכְּלוֹנְסָאוֹת הַבּוֹלְטִים הִסִּיעוּ מִקַּרְקַע מִשְׁקָעָם,

תְּקָעוּם שָׁם הָאֲכַיִּים לִהְיוֹת מִשְׁעֲנוֹת מִגְדָּלִים;   260

עִקְּרוּם וְקִוּוּ לְהַבְקִיעַ אֶת־חוֹמַת בְּנֵי הָאֲכַיִּים.

אַךְ הַדַּנָּאִים לֹא־זָזוּ מִמְּקוֹמָם, לֹא אָחוֹר נָסוֹגוּ,

מַעֲקֶה וּמַעֲקֶה הִקִּיפוּ מָגִנִּים עֲשׂוּיִים עוֹר שְׁוָרִים,

קָלְעוּ מִשָּׁם אֶל־אוֹיְבֵיהֶם, שֶׁקָּרְבוּ אֶל־תַּחַת הַחוֹמָה.

וְהָאָיַסִּים הַשְּׁנַיִם מְפַקְּדִים עַל־פְּנֵי הַמִּגְדָּלִים,   265

סָבִיב לָהֶם יִתְהַלָּכוּ, מְעוֹדְדִים אֶת־חֵיל הָאֲכַיִּים,

בְּמֶתֶק שִׂפְתֵיהֶם יוֹכִיחוּ אֶת־אֵלֶּה, וְאֶת־אֵלֶּה – בִדְבָרִים

קָשִׁים, אִם־רָאוּ אִישׁ שֶׁאָסַף אֶת־יָדָיו מִלָּחֶם:

"רֵעַי בְּנֵי אַרְגּוֹס, כָּל־עַזֵּי הַלֵּב אֲשֶׁר בְּקִרְבְּכֶם וְאֵלֶּה

שִׁפְלֵי הַיָּד וְהַבֵּינוֹנִים, – כִּי אִישׁ אִישׁ וְכֹחוֹ בַקְּרָבוֹת,  270

אִישׁ וּגְבוּרָתוֹ, – הֵן עַתָּה עֲבוֹדָה לְגֶבֶר וָגֶבֶר;

אַתֶּם כֻּלְּכֶם יְדַעְתֶּם כָּל־זֹאת. אַל־יֶפֶן מִכֶּם אִישׁ

פָּנָיו אָחוֹר לַצִּי, אַף אִם־יִשְׁמַע אֵלָיו קוֹל קוֹרֵא,

כֻּלְּכֶם פִּרְצוּ עֲלוּ, וְעוֹדְדוּ אִישׁ אָחִיו בִּדְבָרִים!

אוּלַי עוֹד יְחָנֵּנוּ זֶבְס מְשַׁלֵּחַ־הַבְּרָקִים,    275

יַרְחִיק מִמֶּנּוּ הַקְּרָב, וּנְגָרֵשׁ הָאוֹיְבִים הָעִירָה".

כָּכָה הֵרִיעוּ הַשְּׁנָיִם, הֵעִירוּ לַקְּרָב הָאֲכַיִּים.

כְּפִתֵּי הַשֶּׁלֶג הָרַבּוֹת הַיּוֹרְדוֹת וְנוֹפְלוֹת בְּיוֹם חֹרֶף,

זֵאוּס חֲכַם־הַמּוֹעֵצוֹת כִּי־יָקוּם לְפַזֵּר הַשֶּׁלֶג,

וְרָאוּ בְנֵי אָדָם גְּבוּרָתוֹ, וּבְחִצָּיו יִגָּלֶה אֲלֵיהֶם;  280

יִפְקֹד עַל־רוּחוֹת, וְתָנַחְנָה, וְיוֹסִיף וְיַשְׁלִיךְ, עַד כֻּסּוּ

תּוֹעֲפוֹת גְּבָעוֹת וְרָאשֵׁי הֶהָרִים הַגְּבֹהִים וְרָמוֹתָם,

כָּרִים שֶׁהֶעֱלוּ לוֹטוֹס וְשַׁדְמוֹת בְּנֵי אָדָם פּוֹרִיּוֹת;

יָלִיט אֶת־מְבוֹאוֹת הַיַּמִּים הַמַּעֲלִים שֵׂיבָה וְחוֹפֵיהֶם,

בְּדָכְיָם יִנְעֲרוּ אוֹתוֹ אַךְ מִשְׁבְּרֵי יַמִּים; וְאוּלָם   285

הַכֹּל יְכַסֶּה וְיָלִיט הַסַּגְרִיר כִּי־יָבוֹא מִזֵּאוּס, –

כָּכָה הִתְעוֹפְפוּ אֲבָנִים מִכָּאן וּמִכָּאן בַּהֲמוֹנִים:

אֵלֶּה נִזְרְקוּ בַטְּרוֹיִים, וְאֵלֶּה בִּבְנֵי הָאֲכַיִּים,

זְרָקוּן הַטְּרוֹיִים; וַיָּקָם קוֹל שָׁאוֹן עַל־פְּנֵי כָל־הַחוֹמָה.

אוּלָם הֶקְטוֹר הַנֶּהְדָּר וְהַטְּרוֹיִים לֹא הָיוּ מַגִּיעִים  290

לִפְרֹץ בְּשַׁעַר הַחוֹמָה וּבְרִיחוֹ הַגָּדוֹל, אִלְמָלֵא

זֶבְס רַב־הָעֵצָה שֶׁהֵסִית אֶת־בְּנוֹ אֶת־סַרְפֵּדוֹן בְּצִבְאוֹת

הָאַרְגֵּאִים, כְּאַרְיֵה בִּבְקָרִים עֲקֻמֵּי קַרְנָיִם.

תֵּכֶך כּוֹנֵן מִלְּפָנָיו מָגִנּוֹ הֶעָגֹל עַל־סְבִיבָיו,

מָגֵן נְחֹשֶׁת כְּלִיל יֹפִי, מַעֲשֵׂה מַסְגֵּר מַטְבִּיעַ,   295

וּמִבִּפְנִים כּוֹנְנָהוּ מֵעוֹרוֹת שֶׁל־פָּרִים מְרֻבִּים,

שָׁלַב אוֹתָם בְּמַסְמְרוֹת זָהָב רְצוּפִים בְּעִגּוּל;

כּוֹנֵן מָגִנּוֹ מִלְּפָנָיו וּמְנוֹפֵף שְׁתַּיִם חֲנִיתוֹת,

נֶחְפַּז סַרְפֵּדוֹן וּבָא כִּכְפִיר לִמּוּד הָרִים, שֶׁחָסַר

כַּמָּה וְכַמָּה הַבָּשָׂר, וְלִבּוֹ לֵב אַמִּיץ יַשִּׂיאוֹ    300

לִנְפֹּל בְּעֶדְרֵי הַצֹּאן וְלִפְרֹץ בִּגְדֵרָה בְצוּרָה;

אִם־גַּם יִפְגַּע בְּרוֹעִים שׁוֹמְרִים אֶת־עֶדְרֵי הַצֹּנֶה,

אֲשֶׁר אִתָּם גַּם כְּלָבִים וּרְמָחִים, הוּא אֵינוֹ אוֹמֵר

לָשׁוּב מֵאַחַר הַגְּדֵרָה, טֶרֶם יְנַסֶּה אֲלֵיהֶם,

יַעֲלֶה כְּחֶתֶף, וְקָפַץ, וְטָרַף וְנָשָׂא, אוֹ יִכְרַע   305

מְטֹעַן הַכִּידוֹן הַשָּׁנוּן הֵטִילָה בוֹ יָד נַעֲרָצָה, –

כָּכָה שָׁאַף סַרְפֵּדוֹן הַנִּמְשָׁל־לָאֵלִים, וְלִבּוֹ

נְשָׂאוֹ לַעֲלוֹת בַּשּׁוּר וּלְהַבְקִיעַ הַמַּעֲקִים עָלָיו.

נָשָׂא אֲמָרָיו וַיַּעַן אֶל־גְּלַבְקוֹס הוּא בֶּן־הִפּוֹלוֹכוֹס:

"גְּלַבְקוֹס, מַדּוּעַ זֶה נִנְחַל שְׁנֵינוּ הַכָּבוֹד בְּלִיקְיָה?  310

הִנֵּה מְקוֹמֵנוּ בָרֹאשׁ, הַטּוֹבִים בַּנְּתָחִים אַךְ לָנוּ,

מְלֵאָה כוֹסֵנוּ, אֵלֵינוּ עֵינַיִם יִשְׂאוּ כְאֶל־אֵלִים,

לָנוּ הַחֶלְקָה הַגְּדוֹלָה עַל־חוֹפֵי כְּסַנְתּוֹס הַנָּהָר,

קַרְקַע בֶּן־כְּרָמִים נֶהְדָּרִים וְשָׂדֶה צוֹמֵחַ רָב־חִטִּים.

הִנֵּה עַל־כֵּן עָלֵינוּ לָצֵאת בִּקְהַל הַחֲלוּצִים   315

אֲשֶׁר בִּגְדוּד הַלִּיקִיִּים וּלְגַבֵּר חֲיָלִים בַּקְּרָבוֹת,

לְמַעַן יַגִּיד כָּל־לִיקִי עוֹטֵה־שִׁרְיוֹן־אַדִּירִים:

אָכֵן, לֹא לְלֹא־תְהִלָּה יָשׂרוּ מְלָכֵינוּ בְלִיקְיָה,

צֹנֶה וּמְרִיאִים יִשְׂבָּעוּ אַף לִבָּם יֵיטִיבוּ בְיַיִן

טוֹב, אֲשֶׁר יִמְתַּק מִדְּבָשׁ; כִּי עַל־כֵּן יָדָם גָּבְרָה בַקְּרָבוֹת, 320

יַעַן כִּי בֵין הַחֲלוּצִים בִּגְדוּד הַלִּיקִיִּים יִלְחָמוּ!

רֵעִי, וְאִלּוּ מִלַּטְנוּ נַפְשֵׁנוּ מִתּוֹךְ הַמִּלְחָמָה,

זִקְנָה לָעַד לֹא יָגֹרְנוּ וְחַיֵּי אַלְמָוֶת חֶלְקֵנוּ, –

הֵן לֹא הָיִיתִי אָז יוֹרֵד לַקְּרָב אֶל־בֵּין כָּל־הַחֲלוּצִים

אַף לֹא שׁוֹלֵחַ גַּם־אוֹתְךָ בַקְּרָב, הוּא תְהִלָּתוֹ שֶׁל־גָּבֶר; 325

אֶפֶס כָּעֵת, כִּי סַבּוּנוּ כָל־מוֹקְשֵׁי הַמָּוֶת הָרַבִּים,

אֲשֶׁר אֵין מָנוֹס מֵהֶם וּמִפְלָט לְבֶן־תְּמוּתָה – הָבָה

נֵצֵא וְנִתֵּן לְאַחֵר, אוֹ הוּא יִתֶּן לָנוּ, הַתְּהִלָּה!"

כָּכָה הִבִּיעַ; וּגְלַבְקוֹס לֹא־הִפְנָה אֶת־עָרְפּוֹ, בָּא בְרָצוֹן;

שְׁנֵיהֶם הִשְׂתָּעֲרוּ נוֹהֲגִים אֶת־גְּדוּד הַלִּיקִיִּים הֶעָצוּם.    330

רָאָם מֶנֶּסְתֵּס וַיִּמּוֹג, בְּנוֹ שֶׁל־פֶּטֶּאוֹס – וְנִבְהַל,

יַעַן כִּי קָרְבוּ אֶל־צְרִיחוֹ, וּבְיָדָם אֲבַדּוֹן וָהָרֶס.

נָשָׂא אֶת־עֵינָיו לַצָּבָא, מִתְבּוֹנֵן, אִם־אֵין בֵּין הַמְּלָכִים

אִישׁ אֲשֶׁר יָבוֹא וְיַרְחִיק אֲבַדּוֹן וְכִלָּיוֹן מֵרֵעָיו;

רָאָה אֶת־שְׁנֵי הָאָיַסִּים, שֶׁשָּׂבְעָה לֹא־יֵדְעוּ בַקָּטֶל,  335

וְטֶבְקְרוֹס עוֹמֵד עַל־יָדָם, זֶה עַתָּה אַךְ־בָּא מִן־הָאֹהֶל;

אֶפֶס קוֹלוֹ לֹא חָדַר עַד אָזְנֵי הַשְּׁנַיִם, וְאִם־הִרְעִים,

יַעַן כִּי גָדְלָה הַצְּעָקָה וַתַּעַל עַד לֶב־הַשָּׁמַיִם:

צִלְצוּל מָגִנִּים וְקוֹבָעִים עֲטוּרֵי־הָרַעְמָה וְרַעַם

שְׁעָרִים בָּם פָּגְעוּ, כִּי כֻלָּם סֻגְּרוּ מִבּוֹא, וְהַצָּרִים  340

מְנַסִּים לִפְרָץ־בָּם פֶּרֶץ וְלַחֲדֹר פְּנִימָה בְּכֹחַ.

חָשׁ שָׁלַח מַלְאָךְ אֶל־אָיַס וַיְצַו עַל־הָאִישׁ עַל־תּוֹאוֹטֵס:

"לֶךְ־נָא, תּוֹאוֹטֵס הַנַּעֲלֶה, חוּשָׁה וּקְרָא־לִי אֶת־אָיַס,

מוּטָב אִם־תִּקְרָא אֶת־שְׁנֵיהֶם; וְאֵין טוֹב מִזֶּה וְאֵין יָפֶה,

יַעַן כִּי גְדוֹלָה הָרָעָה, וּכְלָיָה תִּפָּתַח פֹּה עָתָּה;    345

שָׂרֵי לִיקְיָה צְרָרוּנִי, שֶׁהֵמָּה מִכְּבָר יִשְׂתָּעֲרוּ

בְּיָד נַעֲרָצָה בַקְּרָב, בְּמִלְחֶמֶת הַדָּם הָאֲיֻמָּה.

אַךְ אִם־נָכוֹנוּ לָהֶם גַּם־שָׁם סַעַר קְרָבוֹת וִיגִיעָה,

יָבוֹא אַךְ בְּנוֹ שֶׁל־טֶלַּמּוֹן, הוּא אָיַס הָעִזּוּז, לְמִצְעָר,

יֶאֱרַח עִמּוֹ גַּם־טֶבְקְרוֹס הַמּוֹשֵׁךְ־בַּקֶּשֶׁת הַנַּעֲלֶה".   350

כָּכָה הִבִּיעַ; וַיִּשְׁמַע בְּקוֹלוֹ הַכָּרוֹז וְלֹא סֵרַב,

הֵחִישׁ פְּעָמָיו לְאֹרֶךְ חוֹמָתָם שֶׁל־בְּנֵי הָאֲכַיִּים

עוֹטֵי־שִׁרְיוֹנוֹת־הַנְּחֹשֶׁת, וּבָא אֶל־הַשְּׁנַיִם וַיֹּאמֶר:

"הוֹי, הָאָיַסִּים, מַנְהִיגֵי בְנֵי אַרְגּוֹס בְּשִׁרְיוֹנוֹת־הַנְּחֹשֶׁת!

בְּנוֹ שֶׁל־פֵּטֶּאוֹס הַנַּעֲלֶה, חֲבִיבוֹ, מְבַקֵּשׁ אֶת־פְּנֵיכֶם,   355

חוּשׁוּ אֵלָיו וְנִלְחַמְתֶּם, וְלוּ אַךְ לְשָׁעָה מְאֹד קַלָּה,

מוּטָב, אִם־שְׁנֵיכֶם תָּבוֹאוּ; וְאֵין טוֹב מִזֶּה וְאֵין יָפֶה,

יַעַן כִּי גְדוֹלָה הָרָעָה, וּכְלָיָה תִפָּתַח שָׁם עָתָּה;

שָׂרֵי לִיקְיָה צְרָרוּהוּ, שֶׁהֵמָּה מִכְּבָר יִשְׂתָּעֲרוּ

בְּיָד נַעֲרָצָה בַקְּרָב, בְּמִלְחֶמֶת הַדָּם הָאֲיֻמָּה.   360

אַךְ אִם־נָכוֹנוּ לָכֶם גַּם־פֹּה סַעַר קְרָבוֹת וִיגִיעָה,

יָבוֹא אַךְ בְּנוֹ שֶׁל־טֶלַּמּוֹן, הוּא אָיַס הָעִזּוּז, לְמִצְעָר,

יֶאֱרַח עִמּוֹ גַם־טֶבְקְרוֹס הַמּוֹשֵׁךְ־בַּקֶּשֶׁת הַנַּעֲלֶה".

כָּכָה הִבִּיעַ, וְלֹא סֵרַב־לוֹ אָיַס הַגָּדוֹל, אַךְ תֵּכֶף

עָנָה אֶת־בְּנוֹ שֶׁל־אוֹאִילֵס וַיֹּאמֶר אֶת־אִמְרֵי הַכָּנָף:  365

"אָיַס, הִתְיַצֵּב־נָא אַתָּה וְהָאִישׁ לִיקוֹמֵדֵס הָעִזּוּז,

עוֹדְדוּ אֶת־הַדַּנָּאִים, וּבְעֹז יִלָּחֵמוּ וּבְכֹחַ;

אוּלָם אָנֹכִי אָחוּשָׁה וְאֵרֵד שָׁם בַּמִּלְחָמָה;

וְהָיָה כִּי אֶתֵּן הַתְּשׁוּעָה, אָחוּשָׁה, אָשׁוּבָה אֲלֵיכֶם".

כָּכָה הִבִּיעַ וַיֵּלֵךְ־לוֹ אָיַס הָאִישׁ בֶּן־טֶלַּמּוֹן,    370

מִהֵר וְאָרַח גַּם־טֶבְקְרוֹס עִמּוֹ, הוּא אָחִיו בֶּן־אָבִיו,

אִתָּם גַּם־פַּנְדִיּוֹן נוֹשֵׂא אֶת־קַשְׁתּוֹ הַכְּפוּפָה שֶׁל־טֶבְקְרוֹס.

וּכְשֶׁבָּאוּ עַד־מִגְדַּל מֶנֶּסְתֵּס הַגִּבּוֹר, מְמַהֲרִים

לְיַד הַחוֹמָה בַתָּוֶךְ, מַגִּיעִים עַד־אֵצֶל הַנְּתוּנִים

בְּמֵצָר, – וְשָׂרֵי הַלִּיקִים אַמִּיצֵי הַלֵּב וּמְפַקְּדֵיהֶם  375

עוֹלִים בְּמַעֲקֵי הַחוֹמָה, מִשְׂתָּעִרים כְּסַעַר מַחְשַׁכִּים;

אֵלֶּה בְאֵלֶּה פָּגָעוּ, וַתַּעַל הַצְּוָחָה וַתֶּחֱזָק.

הֵחֵל בְּנוֹ שֶׁל־טֶלַּמּוֹן וַיַּךְ אֶת־אֶפִּיקְלֵס הַגִּבּוֹר,

רֵעַ סַרְפֵּדוֹן, פְּגָעוֹ, כִּי הִשְׁלִיךְ בּוֹ אֶבֶן, חֲטִיבָה

גְּדוֹלָה מְאֹד וּמְשֻׁנָּנָה, מֻנָּחָה בַחוֹמָה בַתָּוֶךְ     380

אֵצֶל הַמַּעֲקֶה מִמָּעַל; וּכְבֵדָה הִיא מֵהֲרִימָה

לְאִישׁ אֲשֶׁר עוֹדוֹ בְאִבּוֹ, וְלוּ גַם אֲחָזָהּ בִּשְׁתָּיִם,

אִישׁ אֲשֶׁר הוּא בֶן־דּוֹרֵנוּ; אַךְ הוּא הֵנִיף אוֹתָהּ וּזְרָקָהּ,

פִּצְפֵּץ קוֹבָעוֹ, אֶת בַּעַל־אַרְבַּעַת הַגְּדִילִים, וְשָׁחַק

כָּל־עַצְמוֹת רֹאשׁוֹ; וַיִּפֹּל הַלָּז מִן־הַחוֹמָה הָרָמָה  385

כְּאָמוֹדַאי בְּקָפְצוֹ, וַתַּעֲזֹב נַפְשׁוֹ עַצְמוֹתָיו.

טֶבְקְרוֹס פָּצַע אֶת־גְּלַבְקוֹס אֶת־בֶּן־הִיפּוֹלוֹכוֹס הָעִזּוּז,

בְּעוֹד זֶה פּוֹרֵץ לַמִּגְדָל, –וְקָלַע בְּחִצּוֹ לְמָקוֹם,

אֲשֶׁר רָאָה שָׁם זְרוֹעוֹ חֲשׂוּפָה, וְשִׁכֵּךְ עֶבְרָתוֹ.

גְּלַבְקוֹס קָפַץ בַּשֶּׁלִי מֵעַל הַחוֹמָה, וְלֹא יִרְאֶה    390

אִישׁ מִבְּנֵי הָאֲכַיִּים, כִּי נִפְצַע, וְלֹא יָבוֹא לְהִתְהַלֵּל.

נֶפֶשׁ סַרְפֵּדוֹן לוֹ מָרָה, אַךְ־רָאָה וּגְלַבְקוֹס אֵינֶנּוּ,

יַעַן כִּי הִרְגִּישׁ מִיָּד בָּזֶה; אַךְ לֹא שָׁכַח מִלְחַמְתּוֹ,

הִשִּׂיג בְּרָמְחוֹ הַחַד אֶת־אַלְקְמָאוֹן בֶּן־תֶּסְטוֹר וּדְקָרוֹ,

מִהֵר וְהוֹצִיא הַכִּידוֹן; וַיִּפֹּל זֶה אַרְצָה אַפַּיִם,    395

נִגְרָר בְּעִקְּבוֹת הַכִּידוֹן, וְנִשְׁקוֹ הַמַּבְרִיק מְצַלְצֵל.

אָזַר סַרְפֵּדוֹן אֶת־כֹּחוֹ, תָּפַשׂ הַמַּעֲקֶה בְיָדָיו

הַנַּעֲרָצוֹת, מְשָׁכוֹ, הִתְמוֹטֵט הַלָּה, וַתִּתְעָרֶה

רָמַת הַחוֹמָה מִמַּעַל, וַיְהִי מָקוֹם לָבוֹא לְרַבִּים.

אָיַס וְטֶבְקְרוֹס הַשְּׁנַיִם הֵם פָּגְעוּ אָז בּוֹ: זֶה בְּחִצּוֹ  400

הִכָּה עַל־תֶּלְיוֹ הַמַּבְרִיק שֶׁסָּבִיב לְחָזוֹ, בּוֹ תָלוּי

מָגֵן מְכַסֶּה גוּף גָּבֶר; וְלֹא אָבָה זֵאוּס בְּמוֹת בְּנוֹ

אֵצֶל יַרְכְּתֵי הַסְּפִינוֹת וַיַּרְחֵק מִמֶּנּוּ הַמָּוֶת;

וְאָיַס הִתְנַפֵּל וַיִּפְגַּע בַּשָּׁלֶט, אַךְ עֹקֶץ חֲנִיתוֹ

נִתְקַל בַּמָּגֵן וְלֹא חָלָף, אַךְ זִעֲזַע אֶת־הַמִּשְׂתָּעֵר.    405

נָסַג מְעַט מֵאֵצֶל הַמַּעֲקֶה; כָּלָה לֹא נָסָג,

יַעַן כִּי לִבּוֹ עוֹד קִוָּה לִנְחֹל שֶׁם־תְּהִלָּה בָאָרֶץ.

הִפְנָה אֶת־רֹאשׁוֹ וַיִּקְרָא אֶל־חֵיל הַלִּיקִיִּים הַנַּעֲלִים:

"אַנְשֵׁי לִיקְיָה, שַׁלָּמָה חֲדַלְתֶּם מִסַּעַר מִלְחָמָה?

קָשֶׁה מִמֶּנִּי הַדָּבָר, וְאַף אִם־לִי כֹּחַ וּגְבוּרָה,   410

יְחִידִי לְהַבְקִיעַ וּלְפַנּוֹת הַדֶּרֶךְ עֲדֵי־הָאֳנִיּוֹת!

אַחֲרַי עֲלוּ, כִּי בְרֹב הָמוֹן גַּם יֶתֶר לְפֹעַל כַּפָּיִם!"

כָּכָה הִבִּיעַ; וְהֵמָּה אֵימָתוֹ שֶׁל־מוֹשֵׁל עֲלֵיהֶם,

חֻבְּרוּ, הִתְלַקְּטוּ הֲמוֹנִים אֶל־מוֹשְׁלָם זֶה רַב־הַמּוֹעֵצוֹת.

אַךְ הָאַרְגֵּאִים גַּם־הֵמָּה הִגְבִּירוּ אֶת־מַעַרְכוֹתֵיהֶם   415

אֲשֶׁר בִּפְנִים הַחוֹמָה, וּקְרָב אָיֹם נָכוֹן לָהֵמָּה;

יַעַן לֹא יָכְלוּ הַלִּיקִים אַמִּיצֵי הַלֵּב לְהַבְקִיעַ

חוֹמַת בְּנֵי הַדַּנָּאִים וּלְפַנּוֹת הַדֶּרֶךְ עַד צִיָּם,

וְתוֹפְשֵׂי־הַחֲנִית הַדַּנָּאִים גַּם־הֵם יָדָם קָצְרָה מִגָּרֵשׁ

צִבְאוֹת הַלִּיקִים, כִּי בָאוּ אַף קָרְבוּ עַד־אֵצֶל הַחוֹמָה.  420

אוּלָם כִּשְׁנַיִם מֵעוֹבְדֵי אֲדָמָה הָרָבִים עַל־גְּבוּלִים,

אוֹחֲזִים שְׁנֵיהֶם קְנֵי־מִדָּה וְעַל־חֶלְקָה סְמוּכָה יִדּוֹנוּ

עַל־פְּנֵי תְחוּם מְאֹד קָטָן, לְקַבֵּל חֵלֶק כְּחֵלֶק, –

כָּכָה הִפְרִידוּ בֵינֵיהֶם אַךְ־אוֹתָם הַמַּעֲקִים; וְהֵמָּה

נִלְחֲמוּ עַל־רָמוֹתֵיהֶם, מְנַפְּצִים אִישׁ עַל־לֵב רֵעוֹ  425

שִׁלְטֵי עוֹר פָּרִים עֲגֻלִּים, בְּנוֹת־שֶׁלֶט עֲטוּרוֹת כְּנָפָיִם.

רַבִּים נִפְצְעוּ בִבְשָׂרָם בִּנְחֹשֶׁת שֶׁרַחֵם לֹא תֵדָע,

אֵלֶּה כְּהַפְנוֹתָם אֶת־עָרְפָּם בְּמִלְחַמְתָּם וְנֶעֱרָה גַבָּם,

וְרַבִּים מֵהֶם אֲשֶׁר חָדַר הַכִּידוֹן דֶּרֶךְ צִנּוֹתָם.

סָבִיב הַצְּרִיחִים וְהַמַּעֲקִים מְגֹאָלִים דַּם הַגִּבּוֹרִים,  430

דָּמִים מִכָּאן וּמִכָּאן, דַּם הַטְּרוֹיִים וְדַם הָאֲכַיִּים.

אַךְ הָאֲכַיִּים מִתְחַזְּקִים, וְלֹא יוּכְלוּ לָהֶם וְלֹא הֱנִיסוּם;

מָשָׁל לְאוֹרֶגֶת יְשָׁרָה, שֶׁשָּׁלְחָה יָדֶיהָ לְמֹאזְנָיִם,

דָּרְשָׁה לְצֶמֶר וּלְאַבְנֵי הַמִּשְׁקָל, וְיִהְיוּ הֵם שְׁקוּלִים

זֶה כְּנֶגֶד זֶה, כִּי בְמִסְכֵּנוּת תָּבִיא אֶת־שְׂכָרָה לְטַפָּהּ, –  435

כָּכָה הָיוּ אָז שְׁקוּלִים הַקְּרָב וְהַמִּלְחָמָה שֶׁל־שְׁנֵיהֶם,

עַד שֶׁחָנַן זֵאוּס אֶת־הֶקְטוֹר בְּנוֹ שֶׁל־פְּרִיאַמּוֹס

שֵׁם וּתְהִלָּה, וְהוּא פָּרַץ הָרִאשׁוֹן בְּשׁוּר הָאֲכַיִּים.

נָשָׂא אֶת־קוֹלוֹ וְזָעַק קוֹרֵא אֶל־גְּדוּדֵי הַטְּרוֹיִים:

"צִלְחוּ עֲלוּ, אַנְשֵׁי טְרוֹיָה מַכְנִיעֵי־הַסּוּסִים, הַבְקִיעוּ  440

שׁוּר הָאַרְגֵּאִים אַף זִרְקוּ אֵשׁ שַׁלְהֶבֶת בַּסְּפִינוֹת!"

כָּכָה הֵרִיעַ לְעוֹדְדָם; וְהֵמָּה הֶאֱזִינוּ לוֹ כֻלָּם,

צְפוּפִים בְּמַעֲרָכוֹת הִשְׂתָּעֲרוּ עַל־פְּנֵי הַחוֹמָה,

טִפְּסוּ וְעָלוּ בָרָמוֹת, וּבְיָדָם הָרְמָחִים הַשְּׁנוּנִים;

וְהֶקְטוֹר תָּפַשׂ אֶבֶן מֵאַבְנֵי הַשָּׂדֶה, מֻנָּחָה     445

לִפְנֵי הַשַּׁעַר, רְחָבָה מִתַּחַת, מְחֻדָּדָה מִלְמַעְלָה,

אֲשֶׁר גַּם־שְׁנַיִם מֵאַנְשֵׁי דוֹרֵנוּ, וְגַם־הַחֲזָקִים

בְּרָב־עָם, לֹא הָיוּ מְרִימִים בְּנָקֵל לְתִתָּהּ בְּקָרוֹן;

הֶקְטוֹר הֱנִיפָהּ בְּנָקֵל לְבַדּוֹ, וְאֵין אִתּוֹ לְעָזְרוֹ,

יַעַן לְקַלָּה הֲפָכָהּ בֶּן־קְרוֹנוֹס יוֹדֵעַ־הַנְּכָלִים.   450

כְּרוֹעֵה עֲדָרִים הַנּוֹשֵׂא בִזְרוֹעוֹ צַמְרוֹ שֶׁל־אַיִל,

בְּיָדוֹ הָאַחַת יִטְּלֶנּוּ, וְלֹא יִהְיֶה זֶה עָלָיו לְטֹרַח,

כָּכָה נָשָׂא אָז הֶקְטוֹר הָאֶבֶן הֱרִימָהּ עַד־נֹכַח

דַּלְתֵי הַשַּׁעַר הַנּוֹעֲלוֹת אוֹתוֹ הֲדוּקוֹת; וְהַשַּׁעַר

נִשָּׂא, וּשְׁתַּיִם לוֹ צְלָעוֹת, וּמִבִּפְנִים שְׁנַיִם בְּרִיחִים  455

זֶה בָּזֶה מְשֻׁלָּבִים, וְאֶחָד מַפְתֵּחַ לַשְּׁנָיִם.

קָרַב עָדֵיהֶן, הִתְיַצֵּב וַיִּזְרֹק הָאֶבֶן בָּאֶמְצָע,

פָּשַׂק אֶת־רַגְלָיו, הִתְאַמֵּץ, וְלֹא יֶחֱלַשׁ כֹּחַ הַמַּכָּה.

שִׁבֵּר שְׁנֵי צִירֵי הַצְּלָעוֹת; וַתִּפֹּל פְּנִימָה הָאֶבֶן

בְּכֹחַ רָב־כָּבְדָּהּ, וְהַשַּׁעַר פּוֹץ הִתְפּוֹצֵץ בְּרַעַם,   460

בְּרִיחָיו לֹא עָמְדוּ, הִתְנַפְּצוּ הַצְּלָעוֹת הַשְּׁתַּיִם בְּכֹחַ

אֶבֶן הַמִּדּוֹת. וְהֶקְטוֹר הַנֶּהְדָּר קָפַץ לְתוֹכוֹ,

דּוֹמֶה לְלַיְלָה קַל־מָעוֹף וּמַבְרִיק בִּנְחֹשֶׁת הַמָּגוֹר,

אֲשֶׁר לָבַשׁ עַל־בְּשָׂרוֹ, וּבְיָדָיו לוֹ שְׁתַּיִם חֲנִיתוֹת;

וְאֵין מִי שֶׁיַּעֲצֹר בַּעֲדוֹ, עֵת חָדַר בְּשַׁעַר הַחוֹמָה,  465

בִּלְתִּי אִם־אַחַד הָאֵלִים, וְעֵינָיו לִהֲטוּ נוֹרָאוֹת.

הִפְנָה אֶת־רֹאשׁוֹ אֶל־קְהַל הַטְּרוֹיִים וַיִּקְרָא אֲלֵיהֶם

לַעֲבֹר אוֹתָהּ הַחוֹמָה; וְהֵמָּה שָׁמְעוּ בְקוֹלוֹ.

אֵלֶּה חִישׁ עָבְרוּ הַחוֹמָה, וְאֵלֶּה נִכְנְסוּ דֶרֶךְ

אוֹתוֹ הַשַּׁעַר הַבָּנוּי. וּבְנֵי הַדַּנָּאִים נִמְלָטִים  470

אֶל־הָאֳנִיּוֹת הַקְּמוּרוֹת, וַתָּקָם הֲמֻלָּה אֲיֻמָּה.


שִׁיר שְׁלֹשָׁה עָשָׂר: הַמִּלְחָמָה עַל־יַד הָאֳנִיּוֹת


וְזֶבְס כַּנְחוֹתוֹ אֶת־הֶקְטוֹר וְצִבְאוֹת הַטְּרוֹיִים עַד־אֵצֶל

פְּנֵי־הָאֳנִיּוֹת, נְהָגָם לִסְבֹּל יִסּוּרִים וּמְצוּקָה

עַד לְאֵין חֵקֶר; וְהוּא הִשְׁעָה אֶת־עֵינָיו הָאוֹרוֹת לְצַד אַחֵר,

הִשְׁקִיף עַל־אֶרֶץ הַתְּרֵקִים, בּוֹלְמֵי־הַסּוּסִים, וְהַמִּיסִים,

לוֹחֲמִים יוֹדְעִים קְרָב־חֶרֶב, וְהַהִפֵּמוֹלְגִים הַנַּעֲלִים,  5

אוֹכְלֵי־הֶחָלָב, וְהָאַבִּים, שֶׁהֵם הַצַּדִּיקִים בָּאָדָם;

אֶפֶס אֶל־טְרוֹיָה לֹא הִפְנָה אֶת־עֵינָיו הָאוֹרוֹת, וּבְיַעַן

נַפְשׁוֹ לֹא יָרְאָה פֶּן־יָבֹא אֵל אֶחָד מִבְּנֵי־הָאַלְמָוֶת,

אֲשֶׁר יוֹשִׁיעַ לַטְּרוֹיִם אוֹ יַעֲזֹר אֶת־הַדַּנָּאִים.

אֶפֶס לֹא שָׁוְא שָׁקַד־חִכָּה הַשַּׁלִּיט הַמַּרְגִּיז־אֲדָמוֹת.  10

יָשַׁב מִתְבּוֹנֵן מִשְׁתָּאֶה לַקְרָב וּלְסַעַר הַקֶּטֶל

עַל־פְּנֵי רָמוֹת שִׂיא הַרְרֵי סַמּוֹס־תְּרֵקְיָה הַנֶּחְפּוֹת

יַעֲרוֹת־עַד, כִּי מִשָּׁם לוֹ נִגְלָה כֻּלּוֹ הַר אִידָה,

נִגְלְתָה קִרְיַת פְּרִיאַמּוֹס וּסְפִינוֹת כָּל־צִי־הָאֲכַיִּים,

שָׁם גַּם יָשַׁב, כִּי עָלָה מִתְּהוֹמוֹת הַיָּם; וַיִּתְעַצֵּב  15

לְחֵיל הָאֲכַיִּים הַכָּלִים בְּיַד־טְרוֹיִים וַיֶּאֱנַף בְּזֵאוּס.

יָרַד מִיָּד מֵעַל רֹאשׁ הָהָר זֶה מְרֻבֵּה־הַסְּלָעִים,

צוֹעֵד בְּרָב־כֹּחַ, וַתִּרְעַד הָרָמָה הַגְּדוֹלָה וְהַיָּעַר

תַּחַת כַּף רַגְלֵי אֱלֹהַּ, כַּף רַגְלֵי פּוֹסֵידוֹן בְּצַעְדּוֹ.

שְׁלָשׁ־פְּסִיעוֹת גַּסּוֹת שָׁם צָעָד, בַּפְּסִיעָה הָרְבִיעִית הִגִּיעַ  20

עַד מְחוֹז חֶפְצוֹ אִי אֵיגָה, כִּי שָׁם בִּתְהוֹם יַמִּים לוֹ בַיִת

נֶהְדָּר מַבְרִיק שֶׁל־זָהָב וּבִנְיַן־עַד שֶׁלֹּא יָסוּף.

בָּא שָׁם וְאָסַר לְרִכְבּוֹ אֶת־סוּסָיו לָהֶם פַּרְסוֹת נְחשֶׁת

מְמַהֲרִים לָעוּף בְּרוּצָם, וְרַעְמַת־זָהָב מְעַטַּרְתָּם.

לָבַשׁ לִבְשָׂרוֹ מְעִיל־זָהָב, וַיִּשְׁלַח אֶת־יָדוֹ לַמַּגְלָב   25

עָשׂוּי הַזָּהָב הַטָּהוֹר כְּלִיל־יֹפִי וַיַּעַל בָּרָכֶב,

נֶחְפָּז עַל־פְּנֵי הַמִּשְׁבָּרִים. הִכִּירָה בוֹ חַיַּת־הַמַּיִם

בְּמוֹשֵׁל־הַיָּם וּמְפַזֶּזֶת הֵגִיחָה מִמִּסְתְּרֵי נָוֶיהָ.

עָלַץ הַיָּם כִּי רָאָהוּ וְנִבְקַע לְפָנָיו. וְהַסּוּסִים

אָצִים בִּמְעוּפָם, וְלֹא רֻטַּב סַדַּן הַנְּחשֶׁת מִתָּחַת.   30

נִשְּׂאוּ הַסּוּסִים מֵיטִיבֵי־הַדַּהֲרָה עַד־צִי־הָאֲכַיִּים.

יֶשְׁנָהּ מְעָרָה נִרְחָבָה בִמְצוּלַת הַיָּם הָעֲמֻקָּה

בָּאֶמְצַע בֵּין אִמְבְּרוֹס זְרוּעַ־הַסְּלָעִים וּבֵין אִי טֶנֶּדּוֹס,

שָׁמָּה עָצַר בְּסוּסָיו פּוֹסֵידוֹן הַמַּרְגִּיז־אֲדָמוֹת.

פִּתְּחָם מֵרִכְבּוֹ, וַיָּשֶׂם לִפְנֵיהֶם טֶרֶף אַמְבְּרוֹסְיָה  35

לְאָכְלָה לָהֶם וְעַל־רַגְלֵיהֶם שָׂם כַּבְלֵי־הַזָּהָב הַכְּבֵדִים,

כְּבָלִים שֶׁלֹּא יִקָּרְעוּ וּלְעוֹלָם לֹא יִנָּתֵקוּ,

וְעָמְדוּ מְחַכִּים לְבֹא מוֹשְׁלָם, וְהוּא פָּנָה אֶל־חֵיל־הָאֲכַיִּים.

וְצִבְאוֹת הַטְּרוֹיִים הוֹלְכִים בְּעִקְּבוֹתָיו שֶׁל־הֶקְטוֹר בְּהָמוֹן,

דּוֹמִים לְאֵשׁ מִתְלַקַּחַת וּלְרוּחַ־סְעָרוֹת בְּעֶבְרָתָם,     40

בְּרַעַשׁ וּבְקוֹלוֹת אֲיֻמִּים, כִּי אָמְרוּ בְנַפְשָׁם אָז לִכְבֹּש

צִי־הָאֲכַיִּים וּלְהַכּוֹת אֶת־כָּל־בְּנֵי־הַחַיִל בַּמַּחֲנֶה.

אֶפֶס פּוֹסֵידוֹן, הַמַּרְגִיז־אֲדָמוֹת וּמְחַבְּקָן בְּיָדָיו,

עוֹדֵד אֶת־חֵיל־הָאַרְגֵּאִים. וַיַּעַל מִנִּבְכֵי הַמָּיִם,

לָבַשׁ צוּרָתוֹ שֶׁל־קַלְכַס, קוֹמָתוֹ וְאֶת־קוֹלוֹ הַנִּצְחִי.   45

פָּתַח אֶל־שְׁנֵי־הָאָיַסִּים שֶׁנַּפְשָׁם כְּבָר לָהֲטָה קְרָבוֹת:

"הוֹי, הָאָיַסִּים! הֵן אָכֵן תּוֹשִׁיעוּ אֶת־עַם־הָאֲכַיִּים,

לִבְּכֶם אִם־תִּתְּנוּ לִגְבוּרָה וְלֹא לִמְנוּסָה אֲיֻמָּה!

אֵין לִי כָל־מָקוֹם שָׁם אֶפְחַד מִפְּנֵי יַד־הַטְּרוֹיִים הָעַזָּה,

אֲשֶׁר עָלוּ מֵעֵבֶר הַחוֹמָה הַגְּדוֹלָה בְּהָמוֹן,     50

הֵן הָאֲכַיִּים הָעוֹטִים מִצְחוֹת־תִּפְאָרָה יַעַצְרוּם;

אוּלָם יָרֵאתִי מְאֹד פֶּן־רָעָה תְבוֹאֵנוּ מִפִּנָּה

זוֹ שָׁם יְפַקֵּד הַצָּבָא, מִתְהוֹלֵל כְּאֵשׁ מִתְלַקַּחַת,

הֶקְטוֹר הָאִישׁ הַמִּתְיַמֵּר, כִּי הוּא מִזְּרַע זֵאוּס הַשַּׂגִּיא.

אִלּוּ בָא אַחַד הָאֵלִים וְנָטַע בִּלְבַבְכֶם הַגְּבוּרָה,   55

עֹז לְהִתְחַזֵּק בַּקְּרָבוֹת וּלְעוֹדֵד לָזֹאת גַּם אֲחֵרִים

אָז תְּגָרְשׁוּהוּ מֵעַל הָאֳנִיּוֹת הַמְמַהֲרוֹת־לָשׁוּט,

לַמְרוֹת הֱיוֹתוֹ מִשְׂתָּעֵר, וְאִם־עוֹדְדוֹ שׁוֹכֵן אוֹלִימְפּוֹס".

דִּבֶּר מַרְגִּיז־הָאָרֶץ וּמְחַבְּקָהּ וַיִּגַּע בִּשְׁנֵיהֶם

בְּשִׁבְטוֹ, מִלֵּא אֶת־שְׁנֵיהֶם רוּחַ גְּבוּרָה, וַיַּעַשׂ   60

קַלִּים מְאֹד כָּל־אֶבְרֵיהֶם: רַגְלֵיהֶם וִידֵיהֶם מִמָּעַל.

וְהוּא כְתַחְמָס מְהִיר־אֵבֶר מַרְקִיעַ לִשְׁחָקִים בִּמְעוּפוֹ,

אֲשֶׁר יִשְׂתָּעֵר מִפִּסְגַּת צוּר סֶלַע נִשָּׂא, וּפִתְאֹם

מַטָּה יִתְגּוֹלֵל, כִּי יִדְלֹק אַחֲרֵי הַצִּפּוֹר בַּשָּׂדֶה,

כָּכָה נֶעְלַם פּוֹסֵידוֹן מַרְגִּיז־הָאָרֶץ מִשְּׁנֵיהֶם.  65

וְאָיַס הַקַּל בֶּן־אוֹאִילֵס הוּא הִכִּירָהוּ הָרִאשׁוֹן.

נָשָׂא מִיָּד אֶת־אִמְרָתוֹ אֶל־בְּנוֹ שֶׁל־טֶלַּמּוֹן וַיַּעַן:

"אָיַס, אַךְ אַחַד הָאֵלִים מִשּׁוֹכְנֵי אוֹלִימְפּוֹס בְּקִרְבֵּנוּ,

דּוֹמֶה לְקַלְכַס מְעוֹדְדֵנוּ כִּי נִלְחַם עַל־יַד הָאֳנִיּוֹת,

יַעַן אֵינֶנּוּ זֶה קַלְכַס הַחוֹזֶה הַמְּנַחֵשׁ־בְּצִפֳּרִים;   70

אָכֵן הִכַּרְתִּי בְנָקֵל אֶת־עִקְּבוֹת צְעָדָיו וְשׁוֹקָיו,

בְּלֶכְתּוֹ כָאן מֵאִתָּנוּ,כִּי נָקֵל לְהַכִּיר בֶּן־אֵלִים.

הִנֵּה גַם רוּחִי בְחָזִי שֶׁלִּי גַם הוּא יַשִּׂיאֵנִי

רֶדֶת לַקְּרָב וּלְהִלָּחֵם, וְחִשְׁקִי הַגָּדוֹל עוֹד גָּדָל,

אֵשׁ עֲצוּרָה בְּרַגְלַי מִתַּחַת וּבְיָדַי מִמָּעַל".    75

הֵשִׁיב אֲמָרָיו לוֹ אָיַס בְּנוֹ שֶׁל־טֶלַּמּוֹן וַיֹּאמֶר:

"כֵּן, גַּם יָדַי הַחֲזָקוֹת מְאֹד תִּתְגַּעְגַּעְנָה עַל־כִּידוֹן,

רוּחִי תִתְנַעֵר, שְׁתֵּי רַגְלַי מִתַּחַת תִּכְלֶינָה לִקְרָבוֹת,

נִכְסְפָה נַפְשִׁי בִי כָלְתָה, וְלוּ גַם יְחִידִי אֶשְׂתָּעֵר

בְּסַעַר עַל־הֶקְטוֹר בְּנוֹ שֶׁל־פְּרִיאָם הַמִּשְׂתָּעֵר וְלֹא יִשְׂבַּע".  80

כָּכָה נִדְבְּרוּ שְׁנֵיהֶם אָז אִישׁ אֶל־רֵעֵהוּ, וּמְלֵאִים

שִׂמְחָה עַל־אוֹתָה הַגְּבוּרָה, שֶׁנָּטַע הָאֵל בְּלִבּוֹתָם.

בְּשָׁעָה זוֹ תּוֹפֵשׂ־הָאָרֶץ מְעוֹדֵד אֶת־לֶב־הָאֲכַיִּים,

אֵלֶּה שֶׁהֶחֱיוּ לִבָּם עַל־יַד הָאֳנִיּוֹת הַמְּהִירוֹת,

יַעַן אֶבְרֵיהֶם הַגְּמִישִׁים כְּבָר חָשׁוּ בַּיְגִיעָה הַקָּשָׁה,  85

נִבְהֲלָה נַפְשָׁם, נָמַסָּה, כִּי רָאוּ אֶת־גְּדוּדֵי הַטְּרוֹיִים

עוֹלִים בַּחוֹמָה הַגְּדוֹלָה וְיוֹרְדִים הֲמוֹנִים. זֹאת רָאוּ,

דְּמָעוֹת הוֹרִידוּ מִתַּחַת שְׁמֻרוֹתָם, כִּי לֹא הֶאֱמִינוּ

אֲשֶׁר יִמָּלְטוּ מֵרָעָה; אַךְ מַרְגִּיז־הָאָרֶץ הוֹפִיעַ,

עוֹדֵד בְּנָקֵל אֶת־רוּחַ מַעַרְכוֹת הַחַיִל הָעַזּוֹת.   90

תְּחִלָּה בָא עוֹדֵד אֶת־טֶבְקְרוֹס וְאֶת־לֵאִיטוֹס, וַיְעוֹרְרֵם,

וְאֶת־פֵּנֶלֶּאוֹס הַגִּבּוֹר, וְאֶת־תּוֹאַס וְאֶת־דֵּאִיפִּירוֹס,

אֶת־מֵרִיאוֹנֵס וְאֶת־אַנְטִילוֹכוֹס מְעוֹרְרֵי־הַקְּרָבוֹת,

וְעוֹדְדָם לָצֵאת בַּקְּרָב וַיְדַבֵּר אֶת־אִמְרוֹת־הַכָּנָף:

"חֶרְפָּה וָבוּז לִבְנֵי־אַרְגּוֹס הַנְּעָרִים! אָנֹכִי אָמַרְתִּי:  95

אַתֶּם תִּלָּחֲמוּ לָנוּ, וְאַתֶּם תַּצִּילוּ הַסְּפִינוֹת;

אוּלָם אִם־אַתֶּם חֲדַלְתֶּם מִלָּצֵאת בַּקְּרָב רַב־הַדְּמָעוֹת,

אֵין זֶה כִּי אָתָא הַיּוֹם, וְנִפֹּל בִּזְרוֹעַ הַטְּרוֹיִים.

אוֹיָה־לִי! עֵינַי הָרוֹאוֹת הַמּוֹפֵת וְהָאוֹת לֹא פִלָּלְתִּי

לִרְאוֹת כָּמוֹהוּ מֵעוֹלָם בָּאָרֶץ וְנוֹרָא: הַטְּרוֹיִים   100

הִנֵּה עוֹלִים עֲלֵי־סְפִינוֹתֵינוּ הַגְּדוֹלוֹת, וְהֵמָּה

נִדְמוּ לְפָנִים לְאַיָּלוֹת שְׁלוּחוֹת פַּחְדָנִיּוֹת, וְהֵנָּה

טֶרֶף לְתַנִּים וּלְנָמֵר וְלִזְאֵבִים בַּיְעָרוֹת לְאָכְלָה,

תּוֹעוֹת וּנְפוֹצוֹת בְּאֵין אוֹנִים, וְאֵין חֵפֶץ בְּלִבָּן לְהִלָּחֵם.

כָּכָה לֹא רָצוּ לְפָנִים הַטְּרוֹיִים לַעֲמֹד בִּפְנֵי     105

כֹּחָם שֶׁל־הָאֲכַיִּים וּזְרוֹעוֹתֵיהֶם, וְלוּ רָגַע;

עַתָּה יִלָּחֲמוּ הַרְחֵק מֵעִירָם עַל־יַד הָאֳנִיּוֹת

בְּאַשְׁמַת הַמַּנְהִיג וּזְדוֹנוֹ, גַּם נִרְפָּה הָעָם אֲשֶׁר אִתּוֹ;

בְּמוֹשְׁלָם יִתְקוֹטְטוּ, וְאֵין נַפְשָׁם לְהָגֵן עֲלֵי־סְפִינוֹתֵיהֶם

קַלּוֹת־הַמֵּרוֹץ, לָכֵן גַּם יִפְּלוּ עַל־יָדָן חֲלָלִים.    110

אוּלָם, אִם־אָכֵן גַּם אָשֵׁם בַּדָּבָר הַגִּבּוֹר בֶּן־אַטְרֵס,

וְגָדוֹל עֲוֹן אֲגַמֶּמְנוֹן הַשּׁוֹפֵךְ מֶמְשַׁלְתּוֹ עַל־רַבִּים,

יַעַן כִּי־חִלֵּל אֶת־כְּבוֹד בֶּן־פֵּלֵס הַמָּהִיר בָּרַבִּים,

הִנֵּה אֲנַחְנוּ לֹא נוּכַל וְנֶחְדַּל מִלִּלְחוֹם גַּם רָגַע.

נָחִישׁ וְנֵיטִיב דַּרְכֵּנוּ, יֵשׁ תִּקּוּן לְלִבּוֹת־נְדִיבִים!  115

אָכֵן לֹא יָאֶה לָכֶם לֶאֱסֹף יְדֵיכֶם מֵהָגֵן,

וְאַתֶּם כֻּלְּכֶם הֲלֹא הַגִּבּוֹרִים בַּצָּבָא. לֹא אֵצֵא

לָרִיב עִם־אִישׁ אֲשֶׁר אָסַף יָדָיו מֵהִלָּחֵם, כִּי יָרֵא,

לִבּוֹ כִּי רַךְ; אוּלָם אֶתְכֶם זָעַמְתִּי, בָּכֶם חָרָה אַפִּי.

הוֹי, עֲמִיתַי, אִם־אַתֶּם תִּתְרַפּוּ, כֵּן תִּגְדַּל הָרָעָה,   120

תָּבֹא בְקָרוֹב. לָכֵן אִישׁ אִישׁ לִבּוֹ יָחוּשׁ וְיָבִין

אוֹתָהּ חֶרְפָּה וָבוּז! וּכְבָר נִטְּשָׁה מִלְחָמָה אֲיֻמָּה!

הֶקְטוֹר הַמַּרְעִים־נוֹרָאוֹת הָאַדִּיר כְּבָר נִלְחַם בְּעֻזּוֹ

לִפְנֵי הַסְּפִינוֹת וַיְפוֹצֵץ הַשַּׁעַר וְהַבְּרִיחַ הַגָּדוֹל".

כָּכָה עוֹדְדָם תּוֹפֵשׂ־הָאָרֶץ, וַיָּעַר אֶת־רוּחָם   125

שֶׁל־הָאֲכַיִּים, וּגְדוּדִים עֲצוּמִים הִקִּיפוּ גַּם כִּתְרוּ

אֶת־הָאָיַסִּים, גַּם אָרֵס לוּ קָרַב לֹא מָצָא בָם דֹּפִי,

אַף לֹא פַּלַּס־אַתֵּנָה מְעוֹרֶרֶת־הָעָם, כִּי הַטּוֹבִים

אֲשֶׁר בָּעָם שָׁמָּה עָרְכוּ מוּל טְרוֹיִים וְהֶקְטוֹר הַנֶּהְדָּר.

סִמְּרוּ כִידוֹן לְיַד כִּידוֹן, וְנָגְעוּ צִנָּה בְצִנָּה,     130

מָגֵן בְּמָגֵן, וְקוֹבַע בְּקוֹבַע, וְגֶבֶר בְּגָבֶר.

צְפוּפִים עָמַד הַצָּבָא; וְהָיָה בְהַרְכִּין אִישׁ רֹאשׁוֹ,

יִגַּע וְיִפְגַּע הַקּוֹבַע בְּקוֹבַע נֶעֱטַר־הָרַעְמָה.

הָיוּ מִתְעָרְבוֹת חֲנִיתוֹת מוּנָפוֹת בְּיָדַיִם חֲזָקוֹת,

נַפְשָׁם שֶׁל־אֵלֶּה מִשְׁתּוֹקְקָה קָדִימָה, שׁוֹאֶפֶת מִלְחָמָה.  135

וְצִבְאוֹת הַטְּרוֹיִים שָׁם שׁוֹטְפִים הֲמוֹנִים קָדִימָה, וְהֶקְטוֹר

צוֹעֵד לִפְנֵיהֶם מִשְׂתָּעֵר, כְּרֶגֶב־הַסֶּלַע הַנִּתָּק

מִנִּי רֹאשׁ צוּקִים, כִּי־גְרָפוֹ הַנַּחַל שֶׁגָּאָה בַחֹרֶף

בְּכֹחַ מֵי־גְשָׁמִים, מְפוֹצֵץ מוֹסְדֵי סַלְעֵי־הַמָּגוֹר,

טָס בָּא מִמְּרוֹמִים בִּקְפִיצוֹת, וִיעָרוֹת מִתְפּוֹצְצִים תַּחְתָּיו,  140

יָטוּשׂ, יִתְגַּלְגֵּל, לֹא יַעֲמֹד עַד אֲשֶׁר יַגִּיעַ לַמִּישׁוֹר,

וְעָמַד שָׁם מֵהִתְגַּלְגֵּל, וְאִם־גַּם נַפְשׁוֹ תִכְלֶה וְתִכְלֶה, –

כָּכָה הִתְבָּרֵךְ בְּלִבּוֹ גַם הֶקְטוֹר, כִּי בְנָקֵל יַבְקִיעַ

עַד לְבֹא הַיָּם בֵּין הַסְּפִינוֹת וְאָהֳלֵי בְנֵי־הָאֲכַיִּים,

בְּהָרְגוֹ בָהֶם; אַךְ כְּשֶׁפָּגַע בַּגְּדוּדִים הַצְּפוּפִים שָׁם נֶעְצָר.  145

עָמַד כִּי קָרַב מְאֹד, וּבְנֵי־הָאֲכַיִּים מִהֵרוּ,

שָׁלְפוּ לִקְרָאתוֹ חַרְבוֹתָם, כִּידוֹנֵי־פִיפִיּוֹת בִּידֵיהֶם,

גֵּרְשׁוּ אוֹתוֹ מִשָּׁם וְהוּא נָסוֹג אָחוֹר, הִתְנוֹדֵד;

נָשָׂא אָז קוֹלוֹ אֶל־טְרוֹיִים וַיַּרְעֵם בְּקוֹלוֹ וַיֹּאמֶר:

"טְרוֹיִים, לִיקִיִּים, דַּרְדַּנִּים, הַיּוֹרְדִים לִקְרָב גֶּבֶר בְּגָבֶר!  150

חִזְקוּ וְעִמְדוּ, כִּי בְנֵי־הָאֲכַיִּים לֹא יַעַמְדוּ בְּפָנָי,

וְאִם־כִּי עָרְכוּ גְדוּדֵיהֶם וּצְפוּפִים אִישׁ לְאָחִיו חֻבָּרוּ;

אֲבָל יִסּוֹגוּ מִפְּנֵי חֲנִיתוֹתַי, אִם־אָמְנָם אֶת־לִבִּי

עוֹרֵר הָאַדִּיר־בָּאֵלִים, אִישָׁהּ־הַמַּרְעִים שֶׁל־הֵרָה".

כָּכָה דִּבֵּר, וְהֵעִיר רוּחַ אִישׁ אִישׁ וּלְבָבוֹ,    155

אַךְ דֵּאִיפוֹבּוֹס, הוּא בְנוֹ שֶׁל־פְּרִיאַמּוֹס, הִתְהַלֵּךְ בֵּינֵיהֶם

בְּגַאֲוָה, נוֹשֵׂא לְפָנָיו מָגִנּוֹ הַמְּעֻגָּל עַל־סְבִיבוֹ.

צוֹעֵד וְרַגְלָיו מַה קַּלּוֹת, מָגִנּוֹ מְכַסֶּה עַל־גּוּפוֹ.

וּמֵרִיאוֹנֵס קוֹלֵעַ אֵלָיו כִּידוֹנוֹ הַמַּבְרִיק;

פָּגַע בַּשֶּׁלֶט הַמְעֻגָּל עַל־סְבִיבוֹ הֶעָשׂוּי עוֹר פָּרִים;  160

אוּלָם לֹא בָקַע הַמָּגֵן עֵץ הַחֲנִית הָאֲרֻכָּה;

הִקְדִים, הִתְפּוֹצֵץ וְנִשְׁבַּר, וַיְהִי דֵּאִיפוֹבּוֹס מְכוֹנֵן

מָגֵן־הָעוֹר לוֹ מִלְּפָנָיו, כִּי חַת מִפְּנֵי רָמְחוֹ הַמַּבְרִיק

שֶׁל־מֵרִיאוֹנֵס הָאַמִּיץ, אַךְ נָסוֹג הַגִּבּוֹר, הִתְבּוֹלֵל

בְּקֶרֶב עֲמִיתָיו, מִתְעַבֵּר עַל־שְׁנֵי אֵלֶּה, אַפּוֹ כִּי חָרָה; 165

פָּנָה נִצְחוֹנוֹ וְאֵינֶנּוּ, גַּם רָמְחוֹ זֶה נִשְׁבַּר לִרְסִיסִים.

מִהֵר אֶל־צִי־הָאֲכַיִּים וְעַד־אָהֳלֵיהֶם לָקַחַת

רֹמַח אַדִּירִים וְאָרֹךְ שֶׁהִשְׁאִיר לוֹ בְאָהֳלוֹ.

וְיֶתֶר הַחַיִל נִלְחָמִים, וַיְהִי קוֹל הַקְּרָב עוֹלֶה וְגָדוֹל.

טֶבְקְרוֹס בְּנוֹ שֶׁל־טֶלַּמּוֹן הוּא הִתְחִיל וַיַּךְ אֶת־אִמְבְּרִיּוֹס  170

תּוֹפֵשׂ־הַכִּידוֹן, בֶּן־מֶנְטוֹר הֶעָשִׁיר בְּעֶדְרֵי הַסּוּסִים,

יוֹשֵׁב פֵּדַיְאוֹן, וּבְטֶרֶם עֲלוֹת בְּנֵי־הָאֲכַיִּים עֲלֶיהָ.

אִשְׁתּוֹ, הִיא מֵדֶסִּיקַסְטָה, שֶׁיָּלְדָה פִילֶגֶשׁ פְּרִיאַמּוֹס.

אֶפֶס כְּשֶׁבָּאוּ הַסְּפִינוֹת הַכְּפוּפוֹת שֶׁל־הַדַּנָּאִים,

שָׁב אִלְיוֹנָה וְהָיָה מִצְטַיֵּן בֵּין צִבְאוֹת הַטְּרוֹיִים,   175

יָשַׁב בְּהֵיכַל פְּרִיאַמּוֹס, שֶׁכִּבְּדוֹ כְאֶחָד מִבָּנָיו.

בְּנוֹ שֶׁל־טֶלַּמּוֹן פְּגָעוֹ וּמְחָצוֹ בְרָמְחוֹ הָאָרֹךְ

תַּחַת הָאֹזֶן, וְהוֹצִיא הָרֹמַח, – וַיִּפֹּל כְּמֵילָה

אֲשֶׁר הִתְנוֹסְסָה עַל־מְרוֹמֵי הַר נִשָּׂא וְנִשְׁפֶּה, כֹּרְתָה

בְּגַרְזֶן־נְחשֶׁת, וַתּוֹרֶד עָלֶיהָ הָרַכִּים לָאָרֶץ.    180

כָּכָה קָרַס, וּסְבִיבוֹ הִרְעִימָה נְחשֶׁת כְּלֵי־נִשְׁקוֹ.

טֶבְקְרוֹס אָץ אֵלָיו, כִּי נִכְסָף לִפְרֹק מֵעָלָיו אֶת־כֵּלָיו.

זֶה חָשׁ, וְהֶקְטוֹר בּוֹ הֵטִיל כִּידוֹנוֹ הַמַּבְרִיק; וְאוּלָם

נִכְחוֹ הִתְבּוֹנֵן הַלָּז, כִּמְעַט נָטָה מֶנּוּ, וְהֶחֱטִיא.

פָּגַע הַלָּז בְּאָמְפִימָכוֹס בְּנוֹ שֶׁל־קְטֶאַטּוֹס בֶּן־אַקְטוֹר,  185

וְהוּא אַךְ זֶה יוֹרֵד לַשַּׁעַר, וַיִּמְחָצוֹ בְרָמְחוֹ בֶחָזֶה.

נָפַל וְהִרְעִים בְּנָפְלוֹ, כְּלֵי־נִשְׁקוֹ מְצַלְצְלִים עָלָיו.

הֶקְטוֹר חָשׁ לִפְרֹק מֵעָלָיו קוֹבָעוֹ הָעוֹטֵר לָרַקּוֹת

שֶׁל־אָמְפִימָכוֹס הַגִּבּוֹר אֲשֶׁר מִסָּבִיב לְרֹאשׁוֹ;

אוּלָם בָּא אָיַס וַיָּטֶל חֲנִיתוֹ הַנּוֹצְצָה בְהֶקְטוֹר,  190

בְּעוֹד זֶה חָשׁ. אַךְ לֹא נָגַע בִּבְשָׂרוֹ, כִּי נְחשֶׁת אֲיֻמָּה

עוֹטָה אוֹתוֹ אֶת־כֻּלּוֹ, וַיִּפְגַּע בְּטַבּוּר הַמָּגֵן,

הָדֹף הֲדָפוֹ לְאָחוֹר וּבְכֹחַ, וַיִּסּוֹג מֵאֵצֶל

שְׁנֵי הַחֲלָלִים, מִהֲרוּ וּסְחָבוּם בְּנֵי־הָאֲכַיִּים.

אֶת־אָמְפִימָכוֹס הוֹצִיאוּ מֶנֶּסְתֵּס הַנַּעֲלֶה וּסְטִיכְיוֹס,  195

רָאשֵׁי בְנֵי־אַתּוּנָה, נְשָׂאוּהוּ עַד־חֵיל הָאֲכַיִּים.

אַךְ הָאָיַסִּים הַשּׁוֹאֲפִים קְרָבוֹת הֵם תָּפְשׂוּ בְאִמְבְּרִיּוֹס.

כְּאוֹתָם שְׁנַיִם אֲרָיוֹת שֶׁגָּזְלוּ הָעֵז מִפִּי כְלָבִים

חַדֵּי־שִׁנַּיִם בַּסְּבַךְ יִשָּׂאוּהָ בַשִּׂיחַ הֶעָבֹת

מָרוֹם עַל־פְּנֵי־הָאֲדָמָה וּבְמוֹ לֹעֵיהֶם יִשָּׂאוּ, –   200

כָּכָה הֵרִימוּ אֶת־זֶה הָאָיַסִּים עֲדוּיֵי־הַשִּׁרְיָן,

פּוֹרְקִים מֵעָלָיו אֶת־נִשְׁקוֹ; אַךְ רֹאשׁוֹ הִתִּיז מֵעָלָיו

בְּנוֹ שֶׁל־אוֹאִילֵס, כִּי חָרָה בוֹ אַפּוֹ עַל־דְּבַר אָמְפִימָכוֹס,

הִשְׁלִיךְ אוֹתוֹ בֶהָמוֹן כְּשֵׁם שֶׁמַּשְׁלִיכִים הַכַּדּוּר,

נָפַל הָרֹאשׁ אֶל־פְּנֵי רַגְלָיו שֶׁל־הֶקְטוֹר, הִתְפַּלֵּשׁ בָּאָבָק.  205

אוּלָם אָז אָנַף פּוֹסֵידוֹן, וַיִּבְעַר בּוֹ אַפּוֹ, כִּי נָפַל

נִינוֹ בְסַעַר מִלְחָמָה, בְּמִלְחֶמֶת־הַדָּם הָאֲיֻמָּה.

נָשָׂא אֶת־רַגְלָיו אֶל־צִי הָאֲכַיִּים וְאֶל־אָהֳלֵיהֶם,

לְעוֹרֵר אֶת־הַדַּנָּאִים וּלְהָכִין מַתְּלָאוֹת לַטְּרוֹיִים.

פָּגַע בְּאִידוֹמֶנֵּס הַמְּצֻיָּן בְּתוֹפְשֵׂי־הָרֹמַח,     210

הָיָה זֶה שָׁב מֵעִם רֵעוֹ שֶׁזֶּה אַךְ בָּא נָטַשׁ הַקָּטֶל,

יַעַן שָׁם נִפְצַע בַּנְּחֹשֶׁת הַחַדָּה עַל־יַד הָאַרְכּוּבָה.

רֵעָיו מִשָּׁם הוֹצִיאוּהוּ, וַיִּפְקֹד עָלָיו לָרוֹפְאִים;

אוּלָם הוּא שָׁב מִן־הָאֹהֶל, כִּי נַפְשׁוֹ שׁוּב קְרָבוֹת חָפֵצָה.

דִּבֵּר אֵלָיו הַשַּׁלִּיט מַרְגִּיז־הָאָרֶץ וַיַּעַן,      215

שִׁנָּה אֶת־קוֹלוֹ כְקוֹלוֹ שֶׁל־תּוֹאַס בְּנוֹ שֶׁל־אַנְדְּרֵימוֹן.

אֲשֶׁר שָׁפַךְ מֶמְשַׁלְתּוֹ עַל־הָאֵיטוֹלִים בְּכָל־פְּלֶבְרוֹן

וְאֶרֶץ הַסְּלָעִים קַלִּידוֹן, שָׁם עַמּוֹ כִבְּדָהוּ כְבוֹד אֵלִים:

"אִידוֹמֶנֵּס הַמּוֹשֵׁל־בַּכְּרֵתִים, הַגִּידָה אֵי בָאוּ

כָּל־הָאִיּוּמִים, שֶׁאִיְּמוּ בְנֵי־הָאֲכַיִּים עַל־טְרוֹיִים?"  220

הֵשִׁיב לוֹ אִידוֹמֶנֵּס הַמּוֹשֵׁל־בַּכְּרֵתִים אֲמָרָיו:

"תּוֹאַס, אֵין אִישׁ אֲשֶׁר אָשֵׁם, כְּפִי רְאוֹת עֵינַי, כִּי אָמְנָם

הִנֵּה כֻלָּנוּ יָדַעְנוּ וַנָּבֶן אֵיךְ לִתְגָּר מִלְחָמָה,

אֵין רַכֵּי־לֵב בְּקִרְבֵּנוּ, וְאֵין שְׁפַל־יָדַיִם שֶׁיִּרְחַק

מִן־הַמִּלְחָמָה הַקָּשָׁה; אֵין זֹאת כִּי כֵן טוֹב בְּעֵינֵי  225

בְּנוֹ שֶׁל־קְרוֹנוֹס הַשַּׂגִּיא, וְתַמּוּ אֲכַיִּים לִגְוֹעַ

הַרְחֵק מֵאַרְגּוֹס וּבְחֶרְפָּה פֹה יִפְּלוּ חֲלָלִים כֻּלָּהַם!

אוּלָם, תּוֹאַס, הֵן אַתָּה מֵאָז וּמֵעוֹלָם עַז־רוּחַ,

אַתָּה עוֹרַרְתָּ אֲחֵרִים, אִם־יָדָיו רָאִיתָ כִּי רָפוּ,

אַל־נָא תֶחְדַּל הַפַּעַם מֵעוֹרֵר אִישׁ אִישׁ וּמְעוֹדְדוֹ". 230

דִּבֵּר אֵלָיו פּוֹסֵידוֹן מַרְגִּיז־הָאָרֶץ וַיַּעַן:

"אִידוֹמֶנֵּס, הַבַּיְתָה אַל־יָשׁוּב הַגֶּבֶר מִטְּרוֹיָה,

יְהִי מְשׂוֹשׂ־נַפְשָׁם שֶׁל־כְּלָבִים זַרְזִירֵי־מָתְנַיִם בַּשָּׂדֶה

אִישׁ, אֲשֶׁר יֶאֱסֹף כַּיּוֹם וְלֹא יֵרֵד לַשָּׁעַר!

הָבָה קַח אֶת־הַנֶּשֶׁק, בֹּא אִתִּי וְיַחְדָּו נְמַהֵר,  235

אוּלַי עוֹד נִהְיֶה לִישׁוּעָה, וְאִם־גַּם אַךְ שְׁנַיִם אֲנָחְנוּ.

יָפֶה כֹחָם שֶׁל־רַבִּים, וְאִם־גַּם שִׁפְלֵי־יָדָיִם,

אָנוּ כֹחֵנוּ אִתָּנוּ עוֹד לִתְגָּר מִלְחָמָה עִם־טוֹבִים".

דִּבֵּר הָאֵל, וַיְמַהֵר וַיָּשָׁב אֶל־קְרָב בְּנֵי־הָאָדָם.

אַךְ אִידוֹמֶנֵּס הוּא נִכְנַס לָאֹהֶל הַבָּנוּי בֶּהָדָר,   240

שָׂם עָלָיו נִשְׁקוֹ הַנָּאוֶה וַיֹּאחֶז בִּשְׁתַּיִם חֲנִיתוֹת,

נֶחְפַּז, וְהָיָה מַרְאֵהוּ כַּבָּרָק שֶׁתְּפָשׂוֹ בֶן־קְרוֹנוֹס,

זְרָקוֹ מֵרָאשֵׁי אוֹלִימְפּוֹס הָהָר רַב־הָאוֹרוֹת לְמוֹפֵת,

אוֹת לִבְנֵי־תְמוּתָה – וְהָלַךְ וְזָרַח זֶה אוֹרוֹ לְמֵרָחוֹק, –

כָּכָה הִבְרִיקָה הַנְּחֹשֶׁת מִסָּבִיב לְחָזוֹ, בְּהֵחָפְזוֹ.    245

פָּגַע הַלָּז בְּמֵרִיאוֹנֵס, נַעֲרוֹ מְשָׁרְתוֹ הַנָּדִיב,

קָרוֹב אֵצֶל אָהֳלוֹ, כִּי נִכְנַס לָקַחַת לוֹ כִידוֹן,

רֹמַח נְחשֶׁת, וַיַּעַן לוֹ אִידוֹמֶנֵּס הָאַדִּיר:

"מֵרִיאוֹנֵס בֶּן־מוֹלוֹס הֶחָבִיב עָלַי מִכָּל־רֵעָי!

לָמָּה זֶה בָּאתָ וַתִּטֹּשׁ הַקְּרָב וְאֶת־שְׁאוֹן הַמַּעֲרָכָה?  250

אוּלַי פָּצֹעַ פְּצָעוּךָ וְעֹקֶץ הַחֵץ לְךָ הֵצֵר?

אוּלַי שְׁלָחוּךָ לִקְרֹא לִי? גַּם נַפְשִׁי הִיא אֵינָהּ חוֹמֶדֶת

שֶׁבֶת וּלְחַבֵּק יָדַיִם בָּאֹהֶל, כִּי קְרָבוֹת אֶשְׁאָפָה!"

הֵשִׁיב אֲמָרָיו אָז לוֹ מֵרִיאוֹנֵס הַנָּבוֹן וַיֹּאמֶר:

"אִידוֹמֶנֵּס שַׂר־כְּרֵתִים לוֹבְשֵׁי־שִׁרְיוֹנוֹת־נְחֻשָּׁה!  255

בָּאתִי, כִּי רֹמַח בִּקַּשְׁתִּי, אִם־יֵשׁ לְךָ בְאָהֳלֶיךָ.

הִנֵּה חֲנִיתִי שֶׁלִּי, אֲנִי שְׁבַרְתִּיהָ לִרְסִיסִים,

כִּי הֵטַלְתִּיהָ בְמָגִנּוֹ שֶׁל־דֵּאִיפוֹבּוֹס הָאַמִּיץ".

עָנָה לוֹ אִידוֹמֶנֵּס הַמַּנְהִיג־לַכְּרֵתִים וַיֹּאמֶר:

"אִם־לַחֲנִיתוֹת דָּרַשְׁתָּ, הֲלֹא בְאָהֳלִי תִמְצָאֵן.    260

יֵשׁ גַּם אַחַת גַּם עֶשְׂרִים עַל־יַד כָּל־הַקִּירוֹת הַבְּהִירִים,

רָמְחֵי־טְרוֹיִים נָשָׂאתִי מֵעַל הַחֲלָלִים, כִּי אָכֵן

אֵין אֲנִי נִצָּב מֵרָחוֹק עֵת אֵצֵא לְדַבֵּר עִם־אוֹיֵב.

הִנֵּה עַל־כֵּן לִי חֲנִיתוֹת, מָגִנִּים עֲטוּרֵי־טַבּוּרִים,

יֵשׁ לִי קוֹבְעֵי־מִלְחָמָה וְשִׁרְיוֹנוֹת מַזְהִירִים יְקָרוֹת".  265

עָנָה לוֹ מֵרִיאוֹנֵס הָאִישׁ טוֹב־הַשֶּׂכֶל, הַנָּבוֹן:

"אָכֵן, גַּם לִי בְאָהֳלִי וְגַם בִּסְפִינָתִי הַשְּׁחוֹרָה

נֶשֶׁק רַב, שְׁלַל הַטְּרוֹיִים, אַךְ רָחוֹק מְאֹד מִלְּקַחְתּוֹ;

כִּי גַם אֲנִי, כִּמְדֻמַּנִי, טֶרֶם שָׁכַחְתִּי הַגְּבוּרָה,

בֵּין הַחֲלוּצִים יָצָאתִי בַקְּרָב – הוּא תִפְאַרְתּוֹ שֶׁל־גָּבֶר.  270

שָׁם אֶתְיַצֵּב בְּסַעַר הַקְּרָב אִם־יֵשׁ לָחֶם בַּשָּׁעַר.

אִם־זֶה נֶעְלַם מֵאֶחָד מִבְּנֵי הָאֲכַיִּים הָעוֹטִים

שִׁרְיוֹן־נְחשֶׁת, הֵן אַתָּה, דּוֹמַנִי, יָדֹעַ יָדָעְתָּ".

עָנָה לוֹ אִידוֹמֶנֵּס הַנָּגִיד־לִגְדוּדֵי־הַכְּרֵתִים:

"אָכֵן, אָנֹכִי גְבוּרָתְךָ יָדַעְתִּי, שַׁלָּמָה תְסַפֵּר?  275

אִלּוּ לִבְחֹר אָמַרְנוּ גִּבּוֹרֵי־הָעָם בָּאֳנִיּוֹת

שֶׁבֶת בַּמַּאֲרָב – כִּי שָׁם תִּגָּלֶה גְבוּרָתוֹ שֶׁל־גָּבֶר –

בָּרוּר, מִי לִבּוֹ־אַמִּיץ וּמִי רַך־הַלֵּב וְהַיָּרֵא,

יַעַן כִּי צֶבַע עוֹר פָּנָיו שֶׁל־יָרֵא יִשְׁתַּנֶּה לִרְגָעִים,

לִבּוֹ בְקִרְבּוֹ לֹא יִתֶּן־לוֹ שֶׁבֶת בִּמְנוּחָה עַל־מְקוֹמוֹ,  280

אֶלָּא יִתְנוֹדֵד אוֹ יִכְרַע עַל־רֶגֶל אַחַת אוֹ שְׁנִיָּה.

לִבּוֹ בְחֻבּוֹ מְפַרְפֵּר, מִתְחַלְחֵל וְהוֹלֵם בְּחָזְקָה,

יִירָא וְיִפְחַד הַמָּוֶת, וְשִׁנָּיו בּוֹ נוֹקְשׁוֹת מִפָּחַד.

אוּלָם הַגִבּוֹר לֹא כֵן, כִּי גַם צֶבַע פָּנָיו לֹא שֻׁנָּה,

זָרוּ לוֹ פַחַד וְאֵימָה עֵת יֵשֵׁב בַּמַּאֲרָב עִם־גְּבָרִים,  285

נַפְשׁוֹ נִכְסְפָה לְמַהֵר וּלִתְגָּר מִלְחָמָה אֲיֻמָּה.

אֵין מִי שֶׁיִּתֵּן שָׁם דֹּפִי בִזְרֹעֲךָ וּגְבוּרָתֶךָ;

אִלּוּ פָצֹעַ פְּצָעוּךָ בְמִלְחַמְתְּךָ בְחֵץ אוֹ בְרֹמַח,

הָיָה הַחֵץ אָז פּוֹגַעֲךָ לֹא בְעָרְפְּךָ וְלֹא בִכְתֵפֶךָ,

אֶלָּא בְחָזְךָ אוֹ בְּבִטְנְךָ, כְּשֶׁאַתָּה מִשְׂתָּעֵר וְיוֹצֵא  290

לִקְרַאת אוֹיִבְךָ, כִּי תִתְגָּר מִלְחָמָה בִגְדוּד הַחֲלוּצִים.

אוּלָם אַל־נוֹסִיף פֹּה לַעֲמֹד וּלְפַטְפֵּט כִּפְתָאִים תִּינוֹקוֹת;

פֶּן־יִתְעַבֵּר עוֹד בָּנוּ אַחַד הָעָם; אַךְ הִכָּנֵס –

מַהֵר אֵלַי הָאֹהֱלָה וּקְחָה־לְּךָ רֹמַח אַדִּירִים".

כָּכָה הִבִּיעַ, וַיְמַהֵר הָאִישׁ מֵרִיאוֹנֵס הַנִּמְשָׁל-  295

לְאָרֵס הַקַּל, מִן־הָאֹהֶל חִישׁ הוֹצִיא לוֹ רֹמַח־נְחשֶׁת.

בָּא אַחֲרֵי אִידוֹמֶנֵּס מִשְׁתּוֹקֵק לָרֶדֶת לַקָּטֶל.

כְּמַרְאֵה אָרֵס הַקַּטְלָן הַיּוֹרֵד אֶל־פְּנֵי־הַמַּעֲרָכָה

וְאָרַח לוֹ בְנוֹ זֶה חֲבִיבוֹ – הַפַּחַד הַשַּׂגִּיא וְהַגִּבּוֹר,

אֲשֶׁר מִפָּנָיו יֵחַתּוּ, יָנוּסוּ גַם אַנְשֵׁי־הֶחָיִל,    300

כְּצַעֲדָם שְׁנֵיהֶם חֲמֻשִּׁים מִתְּרֵקְיָה עַל־יוֹשְׁבֵי אֵפִירָה,

אוֹ עַל־בְּנֵי פְלֶגְיָה הַגֵּאִים, אַךְ לֹא לִשְׁנֵי אֵלֶּה קַשּׁוּבָה

אָזְנָם, כִּי רַק לְאֹם אֶחָד יְחוֹנְנוּ תְהִלַּת נִצָּחוֹן, –

כָּכָה אָז יָרְדוּ לַשַּׁעַר מַנְהִיגֵי הָעָם אִידוֹמֶנֵּס

וּמֵרִיאוֹנֵס עֲדוּיִים כְּלֵי־נִשְׁקָם וּנְחֻשְׁתָּם מַבְרֶקֶת.  305

רִאשׁוֹן נָשָׂא אִמְרָתוֹ הָאִישׁ מֵרִיאוֹנֵס וַיַּעַן:

"בֶּן־דֶּבְקַלְיוֹן, אָן תִּפְנֶה, עַל־אֵיזֶה גְדוּד תָּעִיר זְרוֹעֶךָ?

אוּלַי תָשִׂים פָּנֶיךָ לִימִין הַמַּעֲרָכָה אוֹ תֵצֵא

בְּקֶרֶב הָעָם אוֹ לִשְׂמֹאלוֹ? לִי נִרְאֶה, בְּשׁוּם מָקוֹם לֹא תֶחְסַר

כֹּה הָעֲבוֹדָה לִבְנֵי־הָאֲכַיִּים יְפֵי־הַמַּחְלָפוֹת".     310

עָנָה לוֹ אִידוֹמֶנֵּס הַנָּגִיד־לַכְּרֵתִים וַיְדַבֵּר:

"הִנֵּה בְאֶמְצַע הַצִּי שָׁם יֶשְׁנָם אֲחֵרִים לְהָגֵן,

שָׁם שְׁנֵי הָאָיַס וְשָׁם טֶבְקְרוֹס הַטּוֹב שֶׁבִּבְנֵי־הָאֲכַיִּים

לִירוֹת בַּקֶּשֶׁת וְהַגִּבּוֹר בְּעוֹרְכֵי־הַקְּרָב בַּחֲרָבוֹת,

הֵמָּה יָצִיקוּ לְמַדַּי לְהֶקְטוֹר בְּנוֹ שֶׁל־פְּרִיאַמּוֹס,  315

וְאִם־כִּי יִשְׂתָּעֵר בַּקְּרָב, וְאִם־גַּם מְאֹד נֶאְדָּר בַּכֹּחַ.

נַפְשׁוֹ אִם־תִּכְסֹף מְאֹד לְהִלָּחֵם, הֵן יִקְשֶׁה מִמֶּנּוּ

לִגְבֹּר עַל־כֹּחַ שְׁנֵי אֵלֶּה וְעַל־זְרוֹעָם זוֹ הַנַּעֲרָצָה,

לְשַׁלַּח הַסְּפִינוֹת בָּאֵשׁ, אִם־לֹא יִזְרֹק בֶּן־קְרוֹנוֹס בְּעַצְמוֹ

לַבַּת הָאֵשׁ הָאוֹכֶלֶת בַּסְּפִינוֹת הַמְמַהֲרוֹת־לָשׁוּט.   320

יַעַן אֵין אִישׁ אֲשֶׁר יִסּוֹג זֶה אָיַס הַגָּדוֹל מִפָּנָיו,

אִם־מִבְּנֵי־תְמוּתָה הִנֵּהוּ וְנִזּוֹן מִפְּרִי־הָאֲדָמָה,

בְּשָׂרוֹ אִם־נִתָּן לְמַחַץ־נְחשֶׁת וְאַבְנֵי־הַמִּדּוֹת.

הֵן גַּם מִפְּנֵי אֲכִילֵס, מְבַקֵּעַ מַעַרְכוֹת־הַגְּבָרִים,

אָחוֹר לֹא יִסּוֹג בַּקְּרָב; אַךְ אֵינוֹ קַל־רֶגֶל כָּמֹהוּ.   325

הָבָה וְנֵפֶן אֶל־שְׂמֹאל אֲגַף הַמִּלְחָמָה, וּמְהֵרָה

נִרְאֶה לְמִי נַנְחִיל תְּהִלָּה, הֲלָנוּ אוֹ לְצָרֵינוּ?"

כָּכָה שָׂח, וּמֵרִיאוֹנֵס הַנִּמְשָׁל־לְאָרֵס הַמָּהִיר

הָלַךְ לְפָנָיו עַד־בּוֹאָם עַד־חֵיל הָאֲגַף אֲשֶׁר אָמָר.

רָאוּ הַטְּרוֹיִים אֶת־פְּנֵי אִידוֹמֶנֵּס הַנִּמְשָׁל־לְלַהַב,  330

אוֹתוֹ וְאֶת־נַעֲרוֹ מְשָׁרְתוֹ, הָעוֹטִים אֶת־נֶשֶׁק הַיְקָרוֹת,

אָצוּ הִשְׂתָּעֲרוּ עָלָיו בְּהָמוֹן, מַרְעִימִים בְּקוֹלָם.

פָּשְׁטָה מִלְחָמָה, קְרָב אָיֹם אֵצֶל יַרְכְּתֵי־הַסְּפִינוֹת.

כְּסוּפַת־הָאוֹן אֲשֶׁר תָּבֹא עַל־כַּנְפֵי הָרוּחוֹת בְּהִתְהוֹלְלָן,

יוֹם בּוֹ יִכְבַּד הָאָבָק עַל־רַחֲבֵי דְרָכִים וּשְׁבִילִים,   335

פִּתְאֹם עַנְנֵי־אָבָק אַדִּירִים יִתְאַבְּכוּ־יֵרוֹמוּ, –

כָּכָה הִתְלַקַּח הַקְּרָב שָׁם כִּי נַפְשָׁם לִהֲטָה קִרְבָּם

לַכְחִיד אִישׁ אֶת־רֵעֵהוּ וּלְהַכְרִית בַּנְּחֹשֶׁת הַשְּׁנוּנָה.

וְהַמַּעֲרָכָה הַמְּמוֹתְתָה אָדָם סוֹמֶרֶת כִּידוֹנִים

חוֹתְכֵי־בָשָׂר אֲרֻכִּים, בָּהֶם הֶחֱזִיקוּ זְרֹעוֹתָם.   340

וְזֹהַר נְחשֶׁת הַקּוֹבַע הַנּוֹצֵץ, וּנְגֹהוֹת שִׁרְיוֹנוֹת

זֶה אַךְ צִחְצְחוּ אוֹתָם וְיִפְעַת מָגִנִּים מַבְרִיקִים

מְעַוְּרִים אֶת־עֵינֵי הָרוֹאִים; כִּי אָמְנָם אַךְ אִישׁ לִבּוֹ אָבֶן

אֲשֶׁר הִתְבּוֹנֵן לַלָּחֶם, וְשָׂמַח וְלֹא דָאֲבָה נַפְשׁוֹ.

כָּכָה עוֹרְרוּ שְׁנֵי בָנָיו הָעַזִּים שֶׁל־קְרוֹנוֹס, שֶׁנִּפְרְדוּ  345

בְּדַעְתָּם, צָרוֹת וּתְלָאוֹת לִגְדוּדֵי בְנֵי־אָדָם גִּבּוֹרִים.

זֶבְס הוּא רָצָה לְחוֹנֵן הַתְּשׁוּעָה לַטְּרוֹיִים וּלְהֶקְטוֹר,

וְנִכְבַּד אֲכִיל קַל־הָרֶגֶל, וְאוּלָם לֹא אָמַר בְּנַפְשׁוֹ

לַעֲשׂוֹת כָּלָה עִם־עַם הָאֲכַיִּים עַל־יַד חוֹמוֹת אִלְיוֹס,

בַּקֵּשׁ אַךְ בִּקֵּשׁ לְכַבֵּד אֶת־תֶּטִּיס וְאֶת־בְּנָהּ עַז־הָרוּחַ.  350

אוּלָם פּוֹסֵידוֹן מְעוֹרֵר אֶת־הָאַרְגֵּאִים, בַּשֶּׁלִי

עָלָה מִנִּבְכֵי יָם אָפֹר, כִּי דָאֲבָה נַפְשׁוֹ, שֶׁהֵמָּה

גָּבְרוּ עֲלֵיהֶם הַטְּרוֹיִים, אַף אַפּוֹ מְאֹד חָרָה בְזֵאוּס.

אָכֵן, אַךְ אַחַת מַחְצַבְתָּם, מַקֶּבֶת בּוֹר אַחַת לִשְׁנֵיהֶם,

אֶפֶס זֶבְס בְּכוֹר אֶחָיו, וְלֹו יֶתֶר דַּעַת וָכֹחַ.     355

הִנֵּה לָכֵן מָנַע עַצְמוֹ מֵהָגֵן עֲלֵיהֶם בְּגָלוּי,

הָיָה מְעוֹרְרָם בַּשֶּׁלִי, כִּי לָבַשׁ צוּרָתוֹ שֶׁל־גָּבֶר.

כָּכָה מָתְחוּ הַשְּׁנַיִם עֲבוֹתוֹת הָאֵיבָה וְהָעֶבְרָה,

חֶבֶל־הַקְּרָב רַב־הַדָּמִים, עַל־קְשָׁרָיו הַמְשַׁלְּבִים הַצְּבָאוֹת,

חֶבֶל לֹא נִתָּק וְלֹא נִקְרָע, שֶׁהֶחֱלִישׁ בִּרְכַּיִם שֶׁל־רַבִּים.   360

אַךְ אִידוֹמֶנֵּס, וְאִם־בַּעַל שֵׂיבָה לְמֶחֱצָה, עוֹדֵד

אֶת־הַדַּנָּאִים, וְהֵמַס אֶת־לִבּוֹת־הַטְּרוֹיִים. הִשְׂתָּעֵר

הִכָּה אֶת־אוֹתְּרִיאוֹנֵס, שֶׁהֵנָּה בָּא מִקַּבֵּסוֹס,

אָתָא זֶה עַתָּה וּלְקוֹל הַשְּׁמוּעָה כִּי־פָרְצָה מִלְחָמָה,

נַפְשׁוֹ כִּי חָשְׁקָה בְקַסַּנְדְּרָה הַיָּפָה בְּכָל־בְּנוֹת פְּרִיאַמּוֹס.  365

מֹהַר לֹא נָתַן, אַךְ אָמַר כִּי יִפְעַל עֲלִילוֹת נוֹרָאוֹת:

גָּרֵשׁ יְגָרֵשׁ בְּאוֹן אֶת־הָאֲכַיִּים מִטְּרוֹיָה.

נֵאוֹת פְּרִיאַמּוֹס הַיָּשִׁישׁ וְהִבְטִיחַ לוֹ לָתֵת אֶת־בִּתּוֹ;

יָרַד לַשַּׁעַר הַלָּז, כִּי הֶאֱמִין בְּדִבְרֵי פְּרִיאַמּוֹס.

קָלַע אֵלָיו אִידוֹמֶנֵּס אֶת־רָמְחוֹ הַמַּבְרִיק וַיָּטֶל    370

בּוֹ וַיַּכֵּהוּ, כְּשֶׁזֶּה צוֹעֵד בְּגַאֲוָה; וְלֹא הֵגֵן

עָלָיו שִׁרְיַן־נְחֻשְׁתּוֹ, כִּי מְחָצוֹ בַבֶּטֶן בָּאֶמְצַע.

נָפַל בְּרַעַם וּבְרַעַשׁ, וְזֶה עָלָיו יָשִׂישׂ יָרִיעַ:

"אוֹתְּרִיאוֹנֵס, מְאֹד אֲרוֹמִמְךָ עַל־כָּל־בְּנֵי תְמוּתָה,

אִלּוּ מִלֵּאתָ כָּל־אֲשֶׁר הִבְטַחְתָּ לַעֲשׂוֹת לְבֶן־דַּרְדָּן,  375

לוֹ לִפְּרִיאַמּוֹס הַמֶּלֶךְ, וְהוּא הִבְטִיחֲךָ אֶת־בִּתּוֹ.

הִנֵּה גַּם אָנוּ הָיִינוּ מַבְטִיחִים לְךָ וְגַם מְקַיְּמִים

לָתֵת לְךָ אֶת־הַיָּפָה בִּבְנוֹת־אֲגַמֶּמְנוֹן בֶּן־אַטְרֵס,

לַהֲבִיאֶנָּה מֵאַרְגּוֹס, וְהָיְתָה לְךָ פֹה לְאִשָּׁה,

יָדְךָ אִם־תִּהְיֶה אִתָּנוּ בִטְרוֹיָה הָעִיר הַנּוֹשֶׁבֶת.  380

בֹּא אֶל־הַסְּפִינוֹת הַיּוֹרְדוֹת־בַּיָּם, וְשָׁם נִכְרֹת בְּרִית־תְּנָאִים,

נַחְתֹּךְ דְּבַר־הַחֲתֻנָּה, כִּי חוֹתְנִים לֹא רָעִים גַּם אָנוּ!"

כָּכָה שָׂח אִידוֹמֶנֵּס, וַיַּחֲזֵק בְּרַגְלוֹ וּמְשָׁכוֹ

דֶּרֶךְ הַקְּרָב זֶה הָאָיֹם. אַךְ אַסְיוֹס בָּא אָז לְנָקְמוֹ.

רַגְלִי בָא לִפְנֵי הַסּוּסִים, וְהֵמָּה נוֹחֲרִים בְּשִׁכְמוֹ,  385

נַעֲרוֹ מְשָׁרְתוֹ בָם נוֹהֵג, וְהוּא אוֹמֵר בְּנַפְשׁוֹ לְהַכּוֹת

אֶת־אִידוֹמֶנֵּס, וְאוּלָם הִקְדִימוֹ הַלָּז וּבָרֹמַח

פְּצָעוֹ בִגְרוֹנוֹ מִתַּחַת לַסַּנְטֵר, וַתֵּצֵא הַנְּחשֶׁת.

כָּרַע הַלָּז, כִּנְפֹל אַלּוֹן, אוֹ תִּרְזָה אוֹ אֹרֶן יְפֵה־קוֹמָה,

אֲשֶׁר כְּרָתוּהוּ בֶהָרִים חָרָשֵׁי־הָעֵצִים בְּגַרְזִנִּים   390

זֶה אַךְ הָשְׁחָזוּ, לִהְיוֹתוֹ קוֹרָה לְבִנְיַן אֳנִיָּה, –

כָּכָה הִשְׂתָּרַע הַלָּז עַל־יַד רִכְבּוֹ וְאֵצֶל הַסּוּסִים,

נוֹהֵם וּמְחַטֵּט בְּכַפָּיו בָּאָבָק הַמְגֹאָל בְּדָמִים.

נִדְהַם גַּם נַעֲרוֹ רַכָּבוֹ אַף רוּחַ בִּינָתוֹ עֲזָבוֹ,

לִבּוֹ לֹא עָרַב לְהִתְחַמֵּק מִמְּשַׂנְאָיו וּלְהַפְנוֹת אֶת־סוּסָיו. 395

חָשׁ אַנְטִילוֹכוֹס הַגִּבּוֹר וַיִּדְקְרוֹ, פְּגָעוֹ בְאֶמְצַע

שִׁרְיַן־הַנְּחשֶׁת שֶׁלָּבַש, וְלֹא עָמַד לוֹ, כִּי בָא עֹקֶץ

רָמְחוֹ, פְּצָעוֹ בְּבִטְנוֹ, בָּאֶמְצַע, וַיִּפֹּל מֵרִכְבּוֹ,

רִכְבּוֹ הֶעָשׂוּי לְתִפְאָרָה, גִּרְגֵּר וַיִּפַּח אֶת־רוּחוֹ.

אַךְ אַנְטִילוֹכוֹס בֶּן־נֶסְטוֹר הַגִּבּוֹר הוּא גֵרַשׁ הַסּוּסִים  400

מֵאֵת הַטְּרוֹיִים אֶל־צְבָא הָאֲכַיִּים עֲדוּיֵי־הַמְּצָחוֹת.

אָז דֵּאִיפוֹבּוֹס הִתְקָרֵב עַד אִידוֹמֶנֵּס, כִּי חָרָה

לוֹ עַל־דְּבַר אַסְיוֹס שֶׁהוּמַת, וַיָּטֶל חֲנִיתוֹ הַנּוֹצְצָה.

אַךְ אִידוֹמֶנֵּס הִתְבּוֹנֵן וְרָאָה אֶת־כִּידוֹן הַנְּחשֶׁת,

נָטָה הַצִּדָּה וַיִּתְכַּס בַּמָּגֵן הַמְעֻגָּל עַל־סְבִיבוֹ,    405

עָשׂוּי מֵעוֹרוֹת שֶׁל־שְׁוָרִים וְנֶחְפֶּה נְחשֶׁת מַבְרֶקֶת,

עֻטְּרָה לִשְׂפָתוֹ מִסָּבִיב, וּשְׁתַּיִם יָדוֹת לַמָּגֵן.

תַּחַת הַמָּגֵן הִתְכַּנֵּס, וַיַּעֲבֹר הַכִּידוֹן עַל־פָּנָיו,

נָתַן הַמָּגֵן קוֹל אָטוּם, כִּי נָגַע בּוֹ כִידוֹן הַנְּחשֶׁת.

רֵיקָם לֹא יָצָא הַכִּידוֹן מִיָּדוֹ, הַיָּד הַחֲזָקָה,    410

מָחַץ אֶת־בְּנוֹ שֶׁל־הִפַּסוֹס, אֶת־רוֹעֵה־הָעָם אֶת־הִפְּסֵנוֹר,

נִמְעַךְ בִּכְבֵדוֹ וְתַחַת סַרְעַפְתּוֹ וַיַּחֲלֵשׁ אֶת־בִּרְכָּיו.

עָלַץ לְבַב דֵּאִיפוֹבּוֹס, וַיִּקְרָא וַיַּרְעֵם בְּקוֹלוֹ:

"אַסְיוֹס כִּי שָׁכַב גַּם־נֻקַּם, אֲדַמֶּה כִי־יָשִׂישׂ בְּלִבּוֹ,

וְאִם־גַּם יֵרֵד בֵּית־הָדֵס, זֶה סוֹגֵר הַשְּׁעָרִים הַכַּבִּיר,  415

עַל־כִּי נָתַתִּי לוֹ אִישׁ אֲשֶׁר עָלָיו יִלָּוֶה בְדַרְכּוֹ!"

כָּכָה שָׂח, וּבְנֵי־אַרְגּוֹס מַה־דָּאֲבָה נַפְשָׁם לְשִׂמְחָתוֹ,

אֶפֶס עַל־כֻּלָּם הוּא הֵמַר לְלֵב אַנְטִילוֹכוֹס הַגִּבּוֹר;

וְאַף אִם־נַפְשׁוֹ לוֹ מָרָה, לֹא שָׁכַח אֶת־רֵעוֹ עֲמִיתוֹ.

נֶחְפַּז, הִתְיַצֵּב מִלְּפָנָיו וַיְסוֹכֵךְ עַל־רֵעוֹ בַצִּנָּה.  420

גָּחֲנוּ שְׁנַיִם יְדִידִים אֲהוּבִים לְשֵׂאתוֹ עַל־שִׁכְמָם,

הֵמָּה מֵקִיסְטֵס בֶּן־אֶכְיוֹס וַאֲלַסְטוֹר הָאִישׁ הָאֱלֹהִי,

בָּאוּ עַד־פְּנֵי־הָאֳנִיּוֹת, וְהוּא נֶאֱנָח מֵעָצְמַת מַכְאוֹבָיו.

אַךְ אִידוֹמֶנֵּס לֹא שָׁכַךְ, עוֹדֶנּוּ מִשְׁתּוֹקֵק בְּעֶבְרָתוֹ

לְהַאֲפִיל עַל־אַחַד הַטְּרוֹיִים בְּאַשְׁמַנֵּי־הַלַּיְלָה אוֹ לִנְפֹּל  425

בְּעַצְמוֹ לָאָרֶץ, בְּגָרְשׁוֹ מֵעַם הָאֲכַיִּים הָרָעָה.

הִכָּה נֶפֶשׁ אֶת־בֶּן־אֵיסִיאֵטֵס מִזַּרְעוֹ שֶׁל־זֵאוּס,

אֶת־אַלְקַתּוֹאוֹס הַגִּבּוֹר חֲתָנוֹ אֲשֶׁר לְאַנְכִיסֵס,

לָקַח אֶת־הִפּוֹדַמֵּיָה הִיא בִתּוֹ הַבְּכִירָה לוֹ לְאִשָּׁה,

וְהִיא הָאֲהוּבָה לְאָבִיהָ וּלְאִמָּהּ הַגְּבִירָה בַהֵיכָל,   430

יַעַן כִּי־עָלְתָה עַל־כָּל־בְּנוֹת־גִּילָהּ בְּיֹפִי וּבְחָכְמָה,

בְּכָל מְלֶאכֶת־יָד וּבְבִינָה, עַל־כֵּן לָקַח אוֹתָה לְאִשָּׁה

גֶּבֶר הָעוֹלֶה עַל־כֹּל בִּטְרוֹיָה רַחֲבַת־הַשְּׁוָקִים.

אוֹתוֹ הִכְרִיעַ אֲזַי פּוֹסֵידוֹן בְּיַד אִידוֹמֶנֵּס,

הֵעִיב אֶת־עֵינָיו הָאוֹרוֹת וְעָצַר בַּאֲבָרָיו הַצַּחִים,  435

יַעַן גַּם לְהִמָּלֵט גַּם אָחוֹר לָסֶגֶת לֹא יָכֹל.

אֶפֶס כְּעַמּוּד וּכְגֶזַע עֵץ רָם־צַמֶּרֶת שָׁם נִצַּב

דֹּם מִבְּלִי נוֹעַ, וּבְאֶמְצַע חָזֵהוּ פְּצָעָהוּ הַגִּבּוֹר,

הוּא אִידוֹמֶנֵּס, וַיִּקְרַע לִשְׁנַיִם אֶת־שִׁרְיַן־נְחֻשְׁתּוֹ,

אֲשֶׁר הֵגֵן תָּמִיד עַל־בְּשָׂרוֹ מִפְּנֵי הָאֲבַדּוֹן.    440

עַתָּה שִׁקְשֵׁק צְרוּדוֹת, הִתְפּוֹצֵץ תַּחַת הַכִּידוֹן,

נָפַל אַף הִרְעִים בְּנָפְלוֹ מְטֹעַן הַכִּידוֹן בְּלִבּוֹ,

עוֹדוֹ מְפַרְפֵּר, וַיַּרְעֵד אֶת־עֵץ הַחֲנִית בּוֹ נִנְעָצָה;

אֶפֶס עַד־רֶגַע תַּשׁ כֹּחוֹ שֶׁל־אָרֵס הָאַדִּיר וַיָּנַח.

לֵב אִידוֹמֶנֵּס מֶה עָלַץ מְאֹד וַיִּקְרָא קוֹל גָּדוֹל:   445

"דֵּאִיפוֹבּוֹס, הַאֻמְנָם נֹאמַר שִׁלּוּמִים הֵם אֵלֶּה –

תַּחַת הָאֶחָד אִם־אָמִית הַשְּׁלֹשָׁה? הֲלֹא הִתְהַלַּלְתָּ,

הוֹי, חֲסַר־לֵב! צֵא לִקְרָאתִי, הֵחָלֵץ בְּעַצְמְךָ לְמַעַן

תִּרְאֶה וְתִוָּכַח מִי אָנִי, נִין־זֶבְס אֲשֶׁר בָּאתִי אֲלֵיכֶם.

זֶבְס הוּא הוֹלִיד רִאשׁוֹנָה אֶת־מִינוֹס הַנּוֹטֵר אֶת־כִּתִּים,  450

אוּלָם מִינוֹס הוּא הוֹלִיד אֶת־בְּנוֹ אֶת־דֶּבְקַלְיוֹן הַתָּמִים,

הוֹלִיד דֶּבְקַלְיוֹן זֶה אוֹתִי הָרוֹדֶה־בְרַבִּים־אֲנָשִׁים

בְּכִתִּים אִי רְחַב־הַיָּדָיִם, וְעַתָּה נְשָׂאוּנִי הַסְּפִינוֹת

הִנֵּה לְרָעָה לְךָ וּלְאָבִיךָ וּלְיֶתֶר הַטְּרוֹיִים!"

כָּכָה הִבִּיעַ, אֲבָל דֵּאִיפוֹבּוֹס מִתְיָעֵץ בְּלִבּוֹ,   455

אִם־יִסּוֹג אָחוֹר וְיִקַּח לוֹ אַחַד הַטְּרוֹיִים הַנְּדִיבִים

וְיֶאֱרַח לוֹ, אוֹ יְנַסֶּה וְיֵרֵד לְבַדּוֹ לַקָּטֶל.

הָיָה נִמְלָךְ בְּלִבּוֹ, וּמָצָא לְטוֹב לוֹ לָלֶכֶת

וְלִמְצֹא אֶת־אֵינֵיאַס, כִּי רָאָה וְהוּא עוֹמֵד אֲחוֹרֵי

גְדוּד כָּל־אוֹסְרֵי הַלָּחֶם, כִּי כָעַס הַלָּז עַל־פְּרִיאַמּוֹס, 460

יַעַן לֹא כִבְּדוֹ בֵין גְּבָרִים, וְאִם־בֵּין גִּבּוֹרִים הוּא נִמְנָה.

קָרַב אֵלָיו, הִתְיַצֵּב, וַיְדַבֵּר אֶת־אִמְרוֹת הַכָּנָף:

"הוֹי, אֵינֵיאַס הַיּוֹעֵץ לַטְּרוֹיִים, עָלֶיךָ עֵת לִנְקֹם

עַתָּה אֶת־גִּיסְךָ, אִם־אָמְנָם נוֹגֵעַ אֶל־לִבְּךָ דְבַר קְרוֹבִים,

אַחֲרַי לְכָה וְנָחוּשָׁה וְנִקֹּם נְקַם אַלְקַתּוֹאוֹס     465

גִּיסְךָ אֲשֶׁר טִפְּחֲךָ בַהֵיכָל עֵת יֶלֶד הָיִיתָ.

הֵן אִידוֹמֶנֵּס הַמְצֻיָּן בְּתוֹפְשֵׂי־הַכִּידוֹן הִכָּהוּ!"

כָּכָה הִבִּיעַ, וַיָּעַר אֶת־לִבּוֹ בְקֶרֶב חָזֵהוּ.

צוֹעֵד בָּא אֶל־אִידוֹמֶנֵּס, מִשְׁתּוֹקֵק וְשָׂשׂ לִקְרַאת לָחֶם.

אַךְ אִידוֹמֶנֵּס לֹא נִבְהַל כְּאוֹתוֹ תִינוֹק רְפֵה־אוֹנִים,    470

עָמַד לֹא זָע כַּחֲזִיר־הָהָר הַבּוֹטֵחַ בְּאוֹנוֹ,

אֲשֶׁר יְחַכֶּה לֶהָמוֹן הַנִּגָּשׁ בְּרַעַם וּבְרַעַשׁ

בְּקֶרֶן בֶּן־שְׁמָמָה, וּמְסַמֵּר שְׂעָרוֹ עַל־גַּבּוֹ מִמָּעַל,

עֵינָיו תִּלְהַטְנָה כְּלַהַב, וּמְחַדֵּד אֶת־מַלְתְּעוֹתָיו,

נַפְשׁוֹ תִשְׁתּוֹקֵק לְגָרֵשׁ הַכְּלָבִים וְהָאָדָם סַבּוּהוּ, –  475

כָּכָה לֹא חַת אִידוֹמֶנֵּס הַמְצֻיָּן־בְּכִידוֹן וְלֹא נָסוֹג

מִפְּנֵי אֵינֵיאַס הַגִּבּוֹר, אַךְ קָרָא לְרֵעָיו עֲמִיתָיו,

מַשְׁקִיף עַל־אַסְקַלָּפוֹס, אֲפָרֵס וְעַל־דֵּאִפִּירוֹס,

עַל־מֵרִיאוֹנֵס וְעַל אַנְטִילוֹכוֹס מְעִירֵי שְׁאוֹן־לָחֶם.

עוֹרֵר אֶת־רוּחָם, וַיִּקְרָא אֶת־אִמְרוֹת הַכָּנָף וַיֹּאמֶר:  480

"חוּשׁוּ, יְדִידַי, אֵלָי! עִזְרוּנִי, כִּי לְבַדִּי אָנֹכִי.

יָרֵא אֲנִי אֶת־אֵינֵיאַס הַמָּהִיר הַיּוֹצֵא לִקְרָאתִי

אַדִּיר־בַּקְּרָב בַּמַּעֲרָכָה וְגִבּוֹר לְהַכְרִית בַּגְּבָרִים.

עוֹד הוּא בְאִבּוֹ, בִּנְּעוּרָיו, שֶׁהֵם הֵם הַכֹּחַ הָעֶלְיוֹן.

אִלּוּ הָיִיתִי בֶן־גִּילוֹ, וְהָיְתָה גַם רוּחַ זוֹ בָנוּ,    485

הָיָה אָז נוֹחֵל שֵׁם עוֹלָם, אוֹ תְהִלָּה אָנֹכִי נָחַלְתִּי".

כָּכָה הִבִּיעַ, וְהֵמָּה לֵב אֶחָד מְפָעֵם בְּקִרְבָּם,

קָרְבוּ הִתְיַצְּבוּ וְסָמְכוּ שִׁלְטֵיהֶם אֶל־מוּל הַכְּתֵפָיִם.

חָשׁ אֵינֵיאַס גַּם הוּא, וַיִּקְרָא אֶל־רֵעָיו עֲמִיתָיו,

מַשְׁקִיף עַל־דֵּאִיפוֹבּוֹס, עַל־פָּרִיס, וַאֲגֵנוֹר הַנָּדִיב,  490

וְהֵמָּה מַנְהִיגֵי הַטְּרוֹיִים כָּמוֹהוּ, וּבְעִקְּבוֹתֵיהֶם

נָהַר הָעָם אֲשֶׁר אִתָּם כִּרְחֵלִים הָעוֹלוֹת מִדָּבְרָן

אַחֲרֵי הָאַיִל לַשֹּׁקֶת לִשְׁתּוֹת, וְיָשִׂישׂ לֵב רוֹעָם,

כָּכָה אָז יָשִׂישׂ אֵינֵיאַס, אַף יָגִיל בּוֹ לִבּוֹ, כִּי רָאָה

שִׁפְעַת הָעָם אֲשֶׁר אִתּוֹ, הַגּוֹיִים הַנּוֹהֲרִים אַחֲרָיו.  495

סָבִיב לְגוּף אַלְקַתּוֹאוֹס הֵם אָסְרוּ קְרָב פָּנִים אֶל־פָּנִים,

רְמָחִים אַדִּירִים בִּידֵיהֶם, וַיְהִי קוֹל הַנְּחשֶׁת עַל־לִבּוֹת

אַנְשֵׁי־הַחַיִל מְאֹד נוֹרָא, בְּקָלְעָם בִּגְדוּד אִישׁ אֶל־רֵעוֹ,

אוּלָם הַשְּׁנַיִם בֵּינֵיהֶם גִּבּוֹרִים הָעוֹלִים עַל־יִתְרָם,

וְהֵם אִידוֹמֶנֵּס וְאֵינֵיאַס שֶׁנִּמְשְׁלוּ לְאָרֵס, מִשְׁתּוֹקְקִים  500

לִכְרֹת אִישׁ בְּשַׂר רֵעֵהוּ בִנְחשֶׁת שֶׁרַחֵם לֹא תֵדָע.

הִתְחִיל אֵינֵיאַס וַיָּטֶל חֲנִיתוֹ בָאִישׁ אִידוֹמֶנֵּס;

אֶפֶס הַלָּז בָּהּ הִתְבּוֹנֵן, וַיֵּט מִן־הַכִּידוֹן הַצִּדָּה.

נִנְעַץ חֹד רָמְחוֹ הַמּוּטָל וְנִמְעַךְ בָּאָרֶץ מִזְדַּעְזַע,

רֵיָקם כִּי שֻׁלַּח וְהוּטַל מִיָּדוֹ, הַיָּד הַחֲזָקָה.    505

אַךְ אִידוֹמֶנֵּס אָז נָגַף אֶת־אֵינוֹמָאוֹס בְּבִטְנוֹ,

בָּקַע אֶת־מִכְסֵה הַשִּׁרְיוֹן, וְחָדְרָה הַנְּחֹשֶׁת אֶת־מֵעָיו,

קָרַס נָפַל בָּאָבָק וְתוֹפֵשׂ בְּכַפָּיו הָאָרֶץ;

חָשׁ אִידוֹמֶנֵּס וְהוֹצִיא כִידוֹנוֹ הַמַּאֲרִיךְ־צִלּוֹ

מִן־הַמַּפֶּלֶת וְלֹא פָרַק מֵעָלָיו אֶת־נִשְׁקוֹ הַנָּאֶה  510

אֲשֶׁר עַל־כְּתֵפָיו, כִּי רַבּוּ הַמּוֹרִים בּוֹ שֶׁהֱצִיקוּהוּ;

יַעַן לֹא הָיָה עוֹד כֹּחוֹ בְפִרְקֵי הָרֶגֶל לְהִשְׂתָּעֵר,

לָחוּשׁ וּלְהָבִיא אֶת־רָמְחוֹ אוֹ לְהִמָּלֵט עַל־נַפְשׁוֹ.

לָכֵן אַךְ מָנַע יוֹם אֵידוֹ בִקְרָבוֹת פָּנִים אֶל־פָּנִים;

אוּלָם לֹא עוֹד נְשָׂאוּהוּ חִישׁ רַגְלָיו כִּי יָנוּס מִלָּחֶם.  515

הוּא נָסוֹג לְאִטּוֹ, וַיָּטֶל בּוֹ אֶת־חֲנִיתוֹ הַנּוֹצְצָה

זֶה דֵּאִיפוּבּוֹס, כִּי עוֹדוֹ מִתְעַבֵּר בּוֹ, עוֹד חָרָה אַפּוֹ;

אֲבָל שׁוּב הֶחֱטִיא אֶת־הַמַּטָּרָה, וַיִּפְגַּע בְּרָמְחוֹ

בְּאַסְקַלָּפוֹס בֶּן־אָרֵס, וַיַּעֲבוֹר הַכִּידוֹן הָאַדִּיר

זְרֹעוֹ, וַיִּפֹּל בָּאָבָק, תּוֹפֵשׂ בְּיָדָיו הָאָרֶץ.     520

וְאָרֵס הַשּׁוֹאֵג וְהַזּוֹעֵם לֹא יָדַע עֲדֶנָּה כִּי נָפַל

בְּנוֹ בַמִּלְחָמָה הַקָּשָׁה וּבְסַעַר הַקְּרָב שָׁמָּה כָרָע.

יָשַׁב עַל־גַּב הָאוֹלִימְפּוֹס, בְּצֵל עַרְפִלֵּי־זָהָב הִתְלוֹנָן,

יַעַן כִּי־חָזָק מְאֹד עָלָיו דְּבַר זֶבְס, וְשָׁם יֶתֶר הָאֵלִים

בְּנֵי־הָאַלְמָוֶת נְחִתִּים רְחוֹקִים מִשְּׂדֵה־הַמִּלְחָמָה.   525

וְאַנְשֵׁי־הַחַיִל שָׁם אָסְרוּ מִלְחָמָה עַל־יַד אַסְקַלָּפוֹס.

חָשׁ דֵּאִיפוֹבּוֹס וְקָרַע מֵעַל אַסְקַלָּפוֹס קוֹבָעוֹ

מֵפִיק־הַנֹּגַהּ, אַךְ בָּא מֵרִיאוֹנֵס הַנִּמְשָׁל־לְאָרֵס,

עָלָיו הִשְׂתָּעֵר וּבְרָמְחוֹ הִכָּהוּ בִזְרֹעוֹ, וְנָפַל

אַרְצָה מִיָּדוֹ בְצִלְצוּל הַקּוֹבַע עֲטוּר־הַשְּׁפוֹפֶרֶת.   530

שָׁב מֵרִיאוֹנֵס הִשְׂתָּעֵר, הִתְנַפֵּל שׁוּב עָלָיו כְּדַיָּה,

עָקַר בְּכֹחַ אֶת־רָמְחוֹ הָאַדִּיר מִקְצֵה זְרוֹעַ עֻזּוֹ,

שָׁב הִתְפָּרֵץ אֶל־קְהַל כָּל־עֲמִיתָיו; וְאוּלָם פּוֹלִיטֵס

אָחִיו אֲחָזוֹ בִּזְרֹעוֹ בְּמָתְנָיו, הוֹצִיאוֹ מִקֶּרֶב

שְׁאוֹן הַמִּלְחָמָה וְסַעֲרָהּ, עַד כִּי הִגִּיעוּ אֶל־סוּסָיו  535

קַלֵּי־הָרֶגֶל, שֶׁעָמְדוּ אֲחוֹרֵי הַקְּרָב וְהַמִּלְחָמָה

בְּיָדָיו שֶׁל־נַעֲרוֹ רַכָּבוֹ עַל־יַד הַמֶּרְכָּבָה הַנּוֹצְצָה.

הֵם נְשָׂאוּהוּ הָעִירָה וְהוּא נֶאֱנָח מָרָה וְנֶאֱנָק,

דָּמָיו נִגָּרִים מִזְּרֹעוֹ אֲשֶׁר זֶה עַתָּה נִלְקָתָה.

וְיֶתֶר הָעָם עוֹד נִלְחָמִים, וַיַּעַל הַקּוֹל וְהַצְּוָחָה.  540

אַךְ עַל־אֲפָרֵס הִשְׂתָּעֵר אֵינֵיאַס, עַל־בְּנוֹ שֶׁל־קַלֵּטוֹר,

פְּגָעוֹ בַגָּרוֹן בְּחֹד־רָמְחוֹ, עֵת הִפְנָה הַלָּז אֵלָיו פָּנָיו.

נָטָה אֶת־רֹאשׁוֹ הַצִּדָּה, הִתְגַּלְגֵּל אַחֲרָיו מָגִנּוֹ,

נָפַל הַקּוֹבַע, הֱלִיטוֹ הַמָּוֶת הַמְכַלֶּה כָּל־חַיִּים.

אָז אַנְטִילוֹכוֹס הִתְבּוֹנֵן וְרָאָה אֶת־תּוֹאוֹן, כִּי פָּנָה, 545

חָשׁ בּוֹ בָרֶגַע, הִשְׂתָּעֵר וַיְבַקַּע מְלֹא אָרְכּוֹ הָעוֹרֵק,

אֲשֶׁר יִלְפֹּת אָרְחוֹתָיו עַל־פְּנֵי כָל־הַגַּב עַד־הָעֹרֶף;

בִּקַּע אוֹתוֹ הָעוֹרֵק, וַיִּפֹּל עַל־גַּבּוֹ בָאָבָק,

פּוֹרֵשׂ כַּפּוֹתָיו הַשְּׁתַּיִם אֶל־רֵעָיו עֲמִיתָיו שֶׁאָהָב.

חָשׁ אַנְטִילוֹכוֹס וַיִּפְרֹק מֵעַל הַכְּתֵפַיִם אֶת־נִשְׁקוֹ,  550

מַבִּיט עַל־סְבִיבָיו בְּשִׂים־לֵב, וְהַטְּרוֹיִים סַבּוּהוּ כִתְּרוּהוּ,

מַכִּים בַּמָּגֵן הָרָחָב הַנּוֹצֵץ; וְאוּלָם לֹא יָכְלוּ

לִשְׂרֹט בְּשַׂר־אַנְטִילוֹכוֹס הָרַךְ שֶׁמִּתַּחְתָּיו בִּנְחשֶׁת

רַחֵם לֹא תֵדָע, כִּי סוֹכֵךְ פּוֹסֵידוֹן זֶה מַרְגִּיז־הָאָרֶץ

עַל־בְּנוֹ שֶׁל־נֶסְטוֹר מֵרַבִּים בְּנֵי־אַשְׁפָּה, כִּי שָׁתוּ מִסָּבִיב.  555

יַעַן מֵעוֹלָם לֹא רָחַק מִצָּרִים, אַךְ פָּנָה אֲלֵיהֶם,

גַּם כִּידוֹנוֹ מֵעוֹלָם לֹא נָח; אַךְ הִזְדַּעְזַע בְּיָדוֹ,

נוֹפֵף יְנוֹפְפוֹ, נִמְלָךְ וְנוֹעָץ בְּלִבּוֹ, הֲיָטִיל

רָמְחוֹ בְאַחַד הָעָם אוֹ עָלָיו יִשְׂתָּעֵר בְּחַרְבּוֹ.

הָיָה קוֹלֵעַ, וְלֹא נֶעְלַם מֵעֵינֵי אֲדַמַּס בֶּן־אַסְיוֹס,   560

הָלַם בַּנְּחשֶׁת הַחַדָּה בְאֶמְצַע מָגִנּוֹ, כִּי עָלָיו

פִּתְאֹם הִשְׂתָּעֵר; אַךְ פּוֹצֵץ פּוֹסֵידוֹן שְׁחוֹר־הַתַּלְתַּלִּים

חֹד הַחֲנִית הָאַדִּירָה, כִּי חָמַל עַל־חַיֵּי הַגִּבּוֹר.

נִשְׁאַר חֶצְיָהּ זֶה מָעוּךְ בְּמָגִנּוֹ שֶׁל־אַנְטִילוֹכוֹס,

כְּיָתֵד שֶׁאָכַל הַלַּהַב, וְחֶצְיָהּ זֶה נָפַל לָאָרֶץ.   565

אֲבָל הוּא נָסוֹג אֶל־בֵּינוֹת עֲמִיתָיו, וְנִמְלַט מִמָּוֶת.

אַךְ מֵרִיאוֹנֵס רְדָפוֹ בְהִסּוֹגוֹ, וַיָּטֶל בּוֹ רָמְחוֹ

בֵּין הַמְּבֻשִּׁים וּבֵין הַטַּבּוּר, בְמָקוֹם שָׁם גָּדוֹל

בְּיוֹתֵר כְּאֵב בְּנֵי־הַתְּמוּתָה הָאֲמֵלָלִים וְאָיֹם.

שָׁם גַּם דְּקָרוֹ בְרָמְחוֹ, וַיִּפֹּל בְּעִקְּבוֹת הַמַּכָּה  570

נִכְחוֹ, מְפַרְפֵּר כַּפָּר הַנִּתְפָּס בֶּהָרִים בְּיַד־רוֹעִים

נוֹהֲגִים בּוֹ בְעַל־כָּרְחוֹ וּבְכֹחַ בַּחֶבֶל יִמָּשֵׁךְ,

כָּכָה אָז פִּרְפֵּר מִמַּחַץ מַכָּתוֹ אַךְ רֶגַע וְלֹא יוֹסִיף,

עַד שֶׁקָּרַב אֵלָיו וּבָא מֵרִיאוֹנֵס הַגִּבּוֹר.

הוֹצִיא חֲנִיתוֹ מִבְּשָׂרוֹ, וַתָּלֶט עֲלָטָה אֶת־עֵינָיו.  575

וְאֶל דֵּאִפֵּירוֹס הִתְקָרֵב הֶלֶּנּוֹס וְהִכָּהוּ בָרַקָּה

בְּחֶרֶב תְּרֵקִים גְּדוֹלָה, וַיַּתֵּז מֵעָלָיו קוֹבָעוֹ;

קָפַץ זֶה, נָפַל לָאָרֶץ, הִתְגַּלְגֵּל בֵּין רַגְלֵי הַגְּבָרִים

עַד שֶׁהֱרִימוֹ אֶחָד מִן־הָאֲכַיִּים הַנְּדִיבִים.

חֶשְׁכַת הַלַּיְלָה הֵעִיבָה אֶת־עֵינָיו שֶׁל־דֵּאִפֵּירוֹס.  580

וּמֶנֶּלָּאוֹס בֶּן־אַטְרֵס הַמַּרְעִים־בַּקְּרָבוֹת הִתְעַצֵּב,

צָעַד אֶל־נֹכַח הֶלֶּנּוֹס הַגִּבּוֹר־הַמּוֹשֵׁל, מְאַיֵּם

עָלָיו וּמְנוֹפֵף חֲנִיתוֹ הַשְּׁנוּנָה, וְזֶה דָרַךְ קַשְׁתּוֹ.

שְׁנֵיהֶם אוֹמְרִים בְּנַפְשָׁם: זֶה לִזְרֹק חֲנִיתוֹ הַשְּׁנוּנָה,

וְזֶה – בֶּן־אַשְׁפָּתוֹ שָׁלוּחַ מִיֶּתֶר הַקֶּשֶׁת הַדְּרוּכָה.  585

כּוֹנֵן אֲזַי בֶן־פְּרִיאַמּוֹס וַיִּמְחַץ בְּחֵץ אֶת־חָזֵהוּ,

הִכָּה בְמִכְסֵה הַשִּׁרְיָן; אַךְ נִתַּז הַחֵץ קָפַץ אָחוֹר,

כְּמַרְאֵה הַפּוֹלִים הַשְּׁחוֹרִים וּכְמוֹ הָעֲדָשִׁים הַקּוֹפְצִים

בְּגֹרֶן רַחֲבַת־יָדַיִם מֵעַל־פְּנֵי הָרַחַת הָרְחָבָה

בְּסַעַר רוּחַ נוֹשֶׁבֶת בִּתְנוּפַת הַגֶּבֶר הַזּוֹרֶה, –  590

כָּכָה אָז נִתַּז זֶה חִצּוֹ הַמַּר מִשִּׁרְיוֹן בֶּן־אַטְרֵס,

אִישׁ רַב־הַתְּהִלָּה בָאָרֶץ, וַיִּפֹּל מִמֶּנּוּ וָהָלְאָה.

אַךְ מֶנֶּלָּאוֹס הַמֵּיטִיב־לְהַרְעִים־בַּקְּרָב מָחַץ כַּפּוֹ

אֲשֶׁר בָּהּ הֶחֱזִיק קַשְׁתּוֹ שֶׁנִּמְרְקָה יָפֶה, וַיַּחְדֹּר

רֹמַח הַנְּחשֶׁת אֶת־כַּפּוֹ וְנִתְקַע בַּקֶּשֶׁת מִמּוּלָהּ.  595

מִהֵר וַיִּסּוֹג אֶל־בֵּינוֹת עֲמִיתָיו וְנִמְלַט מִמָּוֶת,

כַּפּוֹ לוֹ תְלוּיָה, וְסָרוּחַ אַחֲרֶיהָ הַכִּידוֹן עֵץ מֵילָה.

תְּלָשׁוֹ מִכַּפּוֹ אֲגֵנוֹר הַגִּבּוֹר וַיַּחְבּשׁ הַפֶּצַע

בְּקֶלַע עָשׂוּי מִצֶּמֶר כְּבָשִׂים הַשָּׁזוּר לְתִפְאָרָה,

אֲשֶׁר הָיָה בְיַד נַעֲרוֹ מְשָׁרְתוֹ שֶׁל־רוֹעֵה־הָעַמִּים.  600

מִהֵר פֵּיסַנְדְּרוֹס, הִשְׂתָּעֵר עֲלֵי מֶנֶּלָּאוֹס הַמְהֻלָּל,

רֹעַ מַזָּלוֹ כִּי נָחוֹ וּמְנָת חֶלְקוֹ לָמוּת בַּגְּזֵרָה

בְּיָדְךָ הֲלֹא, מֶנֶּלָּאוֹס, בְּמִלְחֶמֶת הַדָּם הָאֲיֻמָּה.

וּכְשֶׁהִגִּיעוּ, הִתְקָרְבוּ אָז אִישׁ אֶל־רֵעֵהוּ, וַיַּחְטִיא

אֶת־הַמַּטָּרָה בֶּן־אַטְרֵס וַיַּעֲבֹר כִּידוֹנוֹ הַצִּדָּה,   605

הָלַם פֵּיסַנְדְּרוֹס מָגִנּוֹ שֶׁל־מֶנֶּלָּאוֹס הַמְהֻלָּל;

אֶפֶס לֹא הָיָה בְכֹחוֹ לְהַבְקִיעַ הַמָּגֵן בִּנְחֻשְׁתּוֹ,

יַעַן עָצְרָה הַצִּנָּה הָרְחָבָה וְנִשְׁבַּר עֵץ רָמְחוֹ.

אוּלָם הוּא שָׂשׂ בְּמוֹ לִבּוֹ, כִּי קִוָּה כְבָר יָדוֹ גָבָרָה.

חָשׁ וְעַל־פֵּיסַנְדְּרוֹס הִשְׂתָּעֵר בֶּן־אַטְרֵס וַיִּשְׁלֹף אֶת־חַרְבּוֹ  610

בַּעֲלַת מַסְמְרוֹת כֶּסֶף, וְזֶה הוֹצִיא מִתַּחַת מָגִנּוֹ

גַּרְזֶן תִּפְאָרָה מְצֻפֶּה נְחשֶׁת, וְקַתּוֹ קַת זַיִת,

יָפָה, חֲלָקָה וּגְדוֹלָה, וְהִתְנַפְּלוּ אִישׁ עַל־רֵעֵהוּ.

הָלַם פֵּיסַנְדְּרוֹס הַקּוֹבַע הַנֶּעֱטָר רַעְמַת־סוּסִים,

פָּגַע בְּצִיצִית־הַקּוֹבָע, וְהַלָּז פָּגַע בְּמֵצַח מִשְׁנֵהוּ,  615

בְּשֹׁרֶשׁ הָאַף, בְּהִתְקָרְבוֹ וַתִּתְבַּקַּעְנָה עַצְמוֹתָיו,

נָשְׁרוּ עֵינָיו מְאָדָּמוֹת, נָפְלוּ אֶל־רַגְלָיו בָּאָבָק.

נָפַל גַּם הוּא, וַיִּכָּפֵף, וַיִּפְסַע עַל־חָזוֹ הַגִּבּוֹר,

פָּרַק מֵעָלָיו אֶת־נִשְׁקוֹ, הֵרִיעַ וַיִּשָּׂא אִמְרָתוֹ:

"כָּכָה תִּזְנְחוּ, טְרוֹיִים רָמֵי־עֵינַיִם לֹא יֵדְעוּ   620

שָׂבְעָה בַקְּרָבוֹת, אֶת־צִי הַדַּנָּאִים מַכְנִיעֵי־הַסּוּסִים,

הֵן לֹא חֲשַׂכְתֶּם מֵאָדָם הַבָּשְׁנָה וְהַכְּלִמָּה, כַּאֲשֶׁר

לֹא חֲשַׂכְתֶּם מִמֶּנִּי, הוֹי, כְּלָבִים מְתֹעָבִים, וּבְלִבְּכֶם

הֵן לֹא יְרֵאתֶם חֲרוֹנוֹ הַגָּדוֹל שֶׁל־זֵאוּס, הַנּוֹטֵר

מִשְׁפַּט הָאוֹרְחִים, וְיוֹם יָבֹא בוֹ יַחֲרִיב אֶת־עִירְכֶם הָרָמָה.  625

יַעַן נְהַגְתֶּם מִמֶּנִּי בְחֻצְפָּה אֶת־אִשְׁתִּי אֵרַשְׂתִּי

וְרַבִּים אוֹצָרוֹת, עֵת לָכֶם פָּנֶיהָ הֵאִירָה בְבֵיתָהּ.

עַתָּה נִכְסַפְתֶּם לְשַׁלַּח בְּאֵשׁ־הַכִּלָּיוֹן הַסְּפִינוֹת

יוֹרְדוֹת בַּיָּם וּלְהַכְרִיעַ לַטֶּבַח גִּבּוֹרֵי אֲכַיָּה.

אוּלָם מִקְּרָב תִּמָּנֵעוּ, וְאִם־תִּלְהַט נַפְשְׁכֶם לִלְחֹם!  630

זֶבְס אָבִינוּ! תְּהִלָּתְךָ – בְּחָכְמָה מְאֹד נַעֲלֵיתָ

עַל־בְּנֵי הָאָדָם וְהָאֵלִים, מִמְּךָ יָצֹא יֵצֵא כָל־דָּבָר,

אַתָּה נוֹטֶה לַטְּרוֹיִים, לַגְּבָרִים אֵל גְּבוֹהֵי־הָעַיִן,

אֶת־חֲסָדֶיךָ, וְהֵמָּה לְעוֹלָם אַךְ זָדוֹן יַחְפֹּצוּן,

נַפְשָׂם לֹא תִשְׂבַּע קוֹל־קְרָבוֹת אַף קוֹל־עֲנוֹת גְבוּרָה וָלָחֶם. 635

אָדָם הֵן יִשְׂבַּע גַּם שֵׁנָה, גַּם אַהֲבָה בַתַּעֲנוּגִים,

גַּם הַמַּנְגִּינָה הַמְּתוּקָה גַּם נֹעַם מְחוֹלוֹת מַחֲנָיִם,

נֶפֶשׁ כָּל־אִישׁ תִּתְאַו אֵלֶּה, בָּהֶם וְלֹא בִקְרָבוֹת יִבְחָרוּ;

אוּלָם הַטְּרוֹיִים הֵם נַפְשָׁם לְעוֹלָם לֹא תִשְׂבַּע מִלְחָמָה".

שָׂח מֶנֶּלָּאוֹס הַתָּמִים וַיִּקְרַע הַנֶּשֶׁק הַמְאָדָּם   640

מֵעַל הַפֶּגֶר הַמֵּת, וַיִּתְּנוֹ לַנְּעָרִים עֲמִיתָיו;

אֶפֶס הוּא מִהֵר וְשׁוּב יָצָא אֶל־בֵּין הַחֲלוּצִים בַּצָּבָא.

עָלָיו הִשְׂתָּעֵר הַרְפַּלְיוֹן, הוּא בֶן־פִּילֵימֶנֵס הַמֶּלֶךְ,

אֲשֶׁר אָרַח לְחֶבְרָה עִם־אָבִיו הֶחָבִיב אֶל־טְרוֹיָה;

אֶפֶס אֶל־אֶרֶץ מוֹלַדְתּוֹ לֹא שָׁב עוֹד כָּל־עֻמַּת שֶׁבָּאוּ.  645

קָרַב עַד־אֵצֶל בֶּן־אַטְרֵס וַיִּדְקֹר בְּרָמְחוֹ בְשִׁלְטוֹ,

הָלַם בְּאֶמְצַע הַמָּגֵן, וְלֹא יָכְלָה לוֹ לַחְדֹּר הַנְּחשֶׁת.

מִהֵר וַיִּסּוֹג אֶל־בֵּינוֹת עֲמִיתָיו וְנִמְלַט מִמָּוֶת,

מַבִּיט בְּשִׂים־לֵב עַל־סְבִיבָיו, פֶּן־יִמְחַץ אִישׁ בְּשָׂרוֹ בַנְּחשֶׁת.

אַךְ מֵרִיאוֹנֵס בּוֹ יָרָה בְהִסּוֹגוֹ חֵץ נֶחְפֶּה נְחשֶׁת,    650

נִנְעַץ זֶה חִצּוֹ בְשֵׁתוֹ שֶׁל־יָמִין, אַךְ חָלַף וְעָבַר

אֶת־הַשַּׁלְפּוּחִית וַיֵּצֵא מִתַּחַת לְגַבֵּי עֶרְוָתוֹ.

כָּרַע שָׁם נָפַל וַיִּפַּח אֶת־רוּחוֹ בִזְרוֹעוֹת יְדִידָיו,

עַל־הָאָרֶץ הִשְׂתָּרַע כְּאוֹתָהּ תּוֹלַעַת הַגְּשָׁמִים,

דָּמָיו הַשְּׁחוֹרִים שׁוֹתְתִים, מַרְטִיבִים אֶת־פְּנֵי הָאֲדָמָה.  655

אַךְ פַּפְלַגּוֹנִים אַמִּיצֵי־לֵב בּוֹ עָסְקוּ, כִּתְּרוּהוּ,

שָׂמוֹ גְוִיָּתוֹ בָרֶכֶב וְאֶל־אִלְיוֹן הַקְּדוֹשָׁה נְהָגוּהוּ,

רוּחָם עֲצֵבָה, בֵּינֵיהֶם גַּם אָבִיו וְדְמָעָיו נִגָּרִים;

אֶפֶס שִׁלּוּמִים לֹא קִבֵּל לַבֵּן אֲשֶׁר נָפַל בַּנּוֹפְלִים.

עָלָה אַף פָּרִיס וַיִּחַר לוֹ בְלִבּוֹ, כִּי נָפַל הַרְפַּלְיוֹן,  660

יַעַן־כִּי הוּא אַכְסְנַאי לוֹ בַּפַּפְלַגּוֹנִים הָרַבִּים.

נֶעְצַב עָלָיו בְּלִבּוֹ וַיִּזְרֹק חֵץ נֶחְפֶּה נְחשֶׁת.

הָיָה שָׁם אִישׁ, שְׁמוֹ אֶבְכֵנוֹר בֶּן־פּוֹלִיאִידוֹס הַחוֹזֶה,

עָשִׁיר בִּנְכָסִים, אִישׁ גִּבּוֹר מִלְחָמָה מִיּוֹשְׁבֵי עִיר קוֹרִינְתְּ,

וְאִם־כִּי יָדַע אֶת־רֹעַ גְּזֵרָתוֹ, אַךְ יָרַד בַּסְּפִינָה,    665

יַעַן כִּי כֵן הָיָה אֵלָיו אָז דְּבַר פּוֹלִיאִידוֹס הַיָּשִׁישׁ:

בְּמַחֲלָה רָעָה וְקָשָׁה יָמוּת עַל־עַרְשׂוֹ בְּהֵיכָלוֹ,

אוֹ יַד־הַטְּרוֹיִים בּוֹ תִהְיֶה אֵצֶל צִי הָאֲכַיִּים.

לָכֵן מָנַע אֶת־עַצְמוֹ מֵעָנְשָׁם שֶׁל־הָאֲכַיִּים,

גַּם מִן־הַמַּחֲלָה הַשְּׂנוּאָה, וְלֹא תֵדַע נַפְשׁוֹ דְאָבָה.  670

מְחָצוֹ בֵין אָזְנוֹ וְלִסְתּוֹ. וְעַד־רֶגַע יָצְאָה נִשְׁמָתוֹ,

רוּחוֹ עֲזָבוֹ מִיָּד, עֲלָטָה אֲיֻמָּה עָטַתּוּ.

כָּכָה נִלְחֲמוּ אֵלֶּה, וּכְאֵשׁ מִתְלַקַּחַת זָעָמוּ.

וְהֶקְטוֹר יְדִידוֹ שֶׁל־זֶבְס לֹא שָׁמַע עֲדֶנָּה, לֹא יָדָע,

אֲשֶׁר מְאֹד רַבִּים הַנּוֹפְלִים מֵעַמּוֹ אֶל־שְׂמֹאל הָאֳנִיּוֹת  675

בְּיַד הָאַרְגֵּאִים, וְכִמְעַט וְהָיְתָה לִבְנֵי־הָאֲכַיִּים

תְּהִלָּה וָשֵׁם, כִּי כֵן עוֹרֵר אָז מַרְגִּיז־הָאָרֶץ אֶת־רוּחַ

בְּנֵי־הָאַרְגֵּאִים וַיֵּצֵא גַם הוּא לִתְשׁוּעָתָם בְּעֻזּוֹ.

הֶקְטוֹר עוֹדֶנּוּ בַמָּקוֹם שָׁם נִכְנַס בַּשַּׁעַר וְהַחוֹמָה,

כַּאֲשֶׁר פָּרַץ בִּגְדוּד הַדַּנָּאִים הַתּוֹפְשִׂים־מָגִנִּים,   680

שָׁם אֳנִיּוֹתָיו שֶׁל־אָיַס וּפְּרוֹטֶסִּילָאוֹס, שֶׁמָּשׁוּן

עַל־שְׂפַת הַיָּם, יָם־הַשֵּׂיבָה, וְהַחוֹמָה נְמוּכָה בְיוֹתֵר,

אֲשֶׁר בָּנוּ הַבּוֹנִים וְסַעַר מִלְחָמָה שָׁם יִסְעָר,

נִלְחֲמוּ שָׁם הַגִּבּוֹרִים, גַּם הֵם גַּם סוּסֵיהֶם, בְּכֹחַ.

חֵיל הַבֵּיאוֹטִים וּגְדוּדֵי הַיּוֹנִים הַלְּבוּשִׁים־אֲרֻכּוֹת,  685

לוֹקְרִים וּפְתִּיִּים וְאֶפֵּיִים, אֲנָשִׁים נוֹדָעִים לְמִשְׂגָּב,

אוֹזְרִים כֹּחוֹתָם כְּדֵי לַעֲמֹד בְּפָנָיו שֶׁל־הֶקְטוֹר הַנֶּהְדָּר,

אֲשֶׁר הִשְׂתָּעֵר כְּלַהַב עַל־פְּנֵי־הָאֳנִיּוֹת, וּלְגָרְשׁוֹ.

הָיוּ שָׁם בְּחִירֵי אַתּוּנָה, וְרֹאשׁ עֲלֵיהֶם – מֶנֶּסְתֵּס

בְּנוֹ שֶׁל־פֶּטֶאוֹס, וְעָלָיו נִלְווּ סְטִיכִיּוֹס וּפֵידַס   690

וְאִישׁ רַב־הַחַיִל הוּא בִּיאַס; וְאֶפֵּיִים – מַצְבִּיאֵי צִבְאוֹתָם

מֶגֵס בְּנוֹ שֶׁל־פִילֵס וְעוֹד שְׁנַיִם; אָמְפִיּוֹן וּדְרַקְיוֹס.

מֶדּוֹן רֹאשׁ לִבְנֵי־פְתִּיָּה, גַּם הוּא גַּם פּוֹדַרְקֵס הַגִּבּוֹר;

מֶדּוֹן – הוּא בְּנוֹ שֶׁל־אוֹאִילֵס הַנָּדִיב לוֹ יָלְדָה פִּילַגְשׁוֹ,

וְאָחִיו שֶׁל־אָיַס; וְאוּלָם הִתְגּוֹרֵר בְּקִרְיַת פִילַקָּה,   695

הַרְחֵק מֵאֶרֶץ מוֹלַדְתּוֹ, כִּי הָרַג שָׁם אִישׁ, אֶת־אָחִיהָ

שֶׁל־אֶרִיאוֹפִּיס, הִיא אִמּוֹ חוֹרַגְתּוֹ וְאֵשֶׁת אוֹאִילֵס.

אוּלָם פּוֹדַרְקֵס – הוּא בֶן־אִיפִיקְלוֹס בְּנוֹ שֶׁל־פִילַקּוֹס,

הֵם חֲלוּצֵי בְנֵי־פְתִּיָּה הַנְּדִיבִים, שֶׁהָיוּ מְגִנִּים

עַל־הָאֳנִיּוֹת וְיַחַד עִם־בְּנֵי הַבֵּיאוֹטִים נִלְחָמוּ.  700

וְאָיַס הַבֵּן קַל־הָרֶגֶל אֲשֶׁר לְאוֹאִילֵס לֹא נָטַשׁ

לוּ גַם לְרֶגַע אֶת־אָיַס אֶת־בְּנוֹ שֶׁל־טֶלַּמּוֹן וְלֹא נִפְרָד.

אֶפֶס כְּצֶמֶד שֶׁל־שְׁוָרִים אֲמֻצֵּי־הַשֵּׂעָר, הַמּוֹשְׁכִים

בְּנִיר בְּמַחֲרֵשָׁה הֲדוּקָה וְרוּחַ אֶחָד לִשְׁנֵיהֶם,

זֵעָה מְרֻבָּה מְכַסָּה לְשָׁרְשֵׁי קַרְנֵיהֶם מִסָּבִיב  705

לְעֻלָּם הַמְלֻטָּשׁ, שֶׁהוּא אַךְ הַמַּפְרִיד בֵּינֵיהֶם בְּצַעְדָּם,

עוֹלִים שְׁנֵיהֶם בַּתֶּלֶם הַחוֹתֵךְ אֶת־מֶרְחַב הַשָּׂדֶה, –

כָּכָה נִצְּבוּ הַשְּׁנַיִם אָז סְמוּכִים אִישׁ אֶל־רֵעֵהוּ.

אוּלָם אֶל־בְּנוֹ שֶׁל־טֶלַּמּוֹן אָז נִלְווּ רַבִּים וְטוֹבִים,

רֵעָיו עֲמִיתָיו מֵעַמּוֹ שֶׁהָיוּ נוֹשְׂאִים מָגִנּוֹ   710

בִּרְכָּיו עֵת תַּשּׁוּ מִזֵּעָה וּמִיגִיעָתוֹ הָרַבָּה.

אֶפֶס הַלּוֹקְרִים לֹא בָאוּ עִם־בְּנוֹ שֶׁל־אוֹאִילֵס הַגִּבּוֹר,

הֵם לֹא עָרְבוּ אֶת־לִבָּם בַּתִּגְרָה פָנִים אֶל־פָּנִים,

וְקוֹבַע נְחשֶׁת נֶעֱטָר רַעְמַת סוּס לָמוֹ אָיִן,

אֵין לָהֶם מָגֵן מְעֻגָּל וּרְמָחִים עֲשׂוּיִים עֵץ מֵילָה,  715

אֶלָּא בְּבָטְחָם בְּקֶשֶׁת, בְּמַרְגֵּמָה עֲשׂוּיָה מִצֶּמֶר

כְּבָשִׂים, שְׁזוּרָה לְתִפְאָרָה, הֵם עָלוּ אַחֲרָיו אִלְיוֹנָה;

בָּמוֹ הִמְטִירוּ חִצֵּיהֶם, הִבְקִיעוּ בְמַעַרְכוֹת הַטְּרוֹיִים.

אֵלֶּה נִלְחָמִים בַּטְּרוֹיִים וּבְהֶקְטוֹר הַחוֹבֵשׁ לְרֹאשׁוֹ

קוֹבַע־הַנְּחשֶׁת, חֲמֻשִּׁים בְּנֶשֶׁק מַעֲשֵׂה חוֹשֵׁב,  720

וְאֵלֶּה מוֹרִים מֵרָחוֹק וּמִמַּחֲבוֹאֵיהֶם; וְאוּלָם

בְּנֵי טְרוֹיָה שָׁבְתוּ מִלָּחֶם, כִּי רַבּוּ הַחִצִּים וַיְהֻמּוּם.

הָיוּ אָז שָׁבִים הַטְּרוֹיִים בְּחֶרְפָּה מֵעַל הָאֳנִיּוֹת,

מִן־הָאֹהָלִים אִלְיוֹנָה הַבִּירָה הַפְּתוּחָה לְרוּחוֹת,

אִלּוּ לֹא בָא פּוּלִידַמַס וַיֹּאמֶר לְהֶקְטוֹר הַגִּבּוֹר:  725

"הֶקְטוֹר, הֵן קָשֶׁה מִמְּךָ לָלֶכֶת בַּעֲצָתוֹ שֶׁל־אָדָם,

יַעַן כִּי אֵל חֲנָנְךָ עֲלִילוֹת מִלְחָמָה מְרֻבּוֹת

וְאָמוֹר אָמַרְתָּ גַם בְּעֵצָה עַל־כֹּל נַעֲלֵיתָ וּבְחָכְמָה;

אֶפֶס לִתְפֹּס הַכֹּל הֵן יִבָּצֵר מִמְּךָ וְלֹא תוּכָל.

אֵלֶּה חֲנָנָם הָאֵל כָּל־עֲלִילוֹת מִלְחָמָה וּגְבוּרָה,  730

(אֵלֶּה בִמְחוֹלוֹת יִתְנוֹסְסוּ, מִשְּׁנֵיהֶם – בְּכִנּוֹר וּנְגִינָה).

אֵלֶּה – זֵאוּס הַמַּבִּיט־לְמֵרָחוֹק חֲנָנָם הַתְּבוּנָה,

חָכְמָה נָטַע בְּלִבָּם וְתִהְיֶה יְשׁוּעָה לָרַבִּים,

רֶוַח וְהַצָּלָה לָאָדָם, וְלִבָּם זֹאת מֵיטִיב לָדַעַת.

דַּבֵּר אֲדַבְּרָה גַם אָנִי אֶת אֲשֶׁר מָצָאתִי לְטוֹבָה,  735

יַעַן כִּי־סָבִיב הִתְלַקְּחָה מִלְחָמָה נוֹרָאָה; וְאוּלָם

אֵלֶּה הַטְּרוֹיִים שֶׁעָלוּ בַחוֹמָה מֵהֶם יֵשׁ יִרְחָקוּ

כְּלֵי־אֲזֵנֵיהֶם בִּידֵיהֶם, מֵהֶם יֵשׁ נִלְחָמִים בִּזְרוֹעַ,

מְעַטִּים בָּרַבִּים, וּנְפוֹצִים עַל־יַד הָאֳנִיּוֹת הַמְּהִירוֹת.

טוֹב אֲשֶׁר תְּמַהֵר וְקָרָאתָ אֶת־כָּל־הַגִּבּוֹרִים בַּצָּבָא, 740

עֵצוֹת נָשִׁית בְּנַפְשֵׁנוּ, מַה־טּוֹב לָנוּ וּבַמֶּה נִבְחָר:

אִם־עַל־הַסְּפִינוֹת מְרֻבּוֹת־הַמְּשׁוֹטִים נִתְנַפֵּל, אִם־יִתֵּן

אַחַד הָאֵלִים הַכֹּחַ וּבְעֹז יַאַזְרֵנוּ, אוֹ אוּלַי

נָסוּר מֵעַל הָאֳנִיּוֹת וּשְׁלֵמִים עוֹדֶנּוּ, כִּי אָמְנָם

יָרֵא אָנֹכִי מְאֹד פֶּן־יְשַׁלְּמוּ בְנֵי־הָאֲכַיִּים    745

לָנוּ גְמוּל אֶתְמוֹל, כִּי נִשְׁאַר לָהֶם עִם־הַסְּפִינוֹת אִישׁ אֲשֶׁר

קְרָבוֹת לֹא יִשְׂבָּע, מֻבְטָחַנִי, לֹא לְעוֹלָם יִשְׁבֹּת מִלָּחֶם!"

סָח פּוּלִידַמַס, וַיִּיטְבוּ דְבָרָיו בְּעֵינָיו שֶׁל־הֶקְטוֹר,

קָפַץ לָאָרֶץ מִיָּד מֵעַל הַמֶּרְכָּבָה עִם־נִשְׁקוֹ.

נָשָׂא אֶת־קוֹלוֹ וַיְדַבֵּר אֶת־אִמְרוֹת־הַכָּנָף וַיֹּאמֶר:  750

"פּוּלִידַמַס, עֲצֹר פֹּה אַתָּה כָל־עַזֵּי־הַלֵּבָב,

אוּלָם אֲנִי אָחוּשׁ שָׁמָּה וְיָצָאתִי אֲנִי בַמִּלְחָמָה.

אַחַר מַהֵר אָשׁוּבָה, כִּי אֶפְקֹד אֶת־כָּל־אֲשֶׁר יַעֲשׂוּ".

דִּבֵּר וּפָרַץ בִּמְעוּפוֹ כָּהָר אֲשֶׁר שֶׁלֶג כִּסָּהוּ,

קוֹרֵא בְקוֹל, נֶחְפָּז בֵּין גְּדוּדֵי הַטְּרוֹיִים וּבַעֲלֵי־בְרִיתָם.  755

שָׁמְעוּ קוֹל הֶקְטוֹר בְּרֵעוֹ, וְחָרְדוּ וְנִקְהֲלוּ כֻלָּם

סָבִיב לִבְנוֹ שֶׁל־פַּנְתּוֹאוֹס, הוּא פּוּלִידַמַס הַגִּבּוֹר.

וְהֶקְטוֹר בָּא בֵין הַחֲלוּצִים, מִתְהַלֵּךְ שָׁם, דּוֹרֵשׁ אִם־יִמְצָא

אֶת־דֵּאִיפוֹבּוֹס וְאֶת־אוֹן הֶלֶּנּוֹס הַמֶּלֶךְ הֶחָסֹן,

אוֹ אֶת־אֲדַמַּס בֶּן־אַסְיוֹס וְאֶת־אַסְיוֹס בְּנוֹ שֶׁל־הִרְטַקּוֹס;  760

אֶפֶס אוֹתָם לֹא מָצָא שְׁלֵמִים, כִּי כֻלָּם נִזּוֹקוּ.

אֵלֶּה מֵהֶם יֵשׁ שֶׁשָּׁכְבוּ עַל־יַרְכְּתֵי צִי־הָאֲכַיִּים

וְרוּחַ אֵין בָּם, כִּי הוּמְתוּ בִידֵי הָאַרְגֵּאִים הָרַבִּים,

וְאֵלֶּה מֵעֵבֶר לַחוֹמָה – מִמַּחַץ חֲנִיתוֹת אוֹ חִצִּים.

אֶפֶס מִשְּׂמֹאל הַמִּלְחָמָה מְרֻבַּת־הַדְּמָעוֹת שָׁם מָצָא  765

אֶת־אֲלֶכְּסַנְדֶּר הוּא אִישׁ הֶלֶּנָּה יְפַת־הַמַּחְלָפוֹת,

מְעוֹרֵר אֶת־רוּחַ עֲמִיתָיו וּמְעוֹדְדָם צֵאת לִקְרַאת נָשֶׁק.

קָרבַ אֵלָיו הִתְיַצֵּב, וַיְדַבֵּר אֲמָרָיו מַחְפִּירִים:

"פָּרִיס אֻמְלָל, יְפֵה־תֹאַר וְרוֹעֵה־הַנָּשִׁים וּמְפַתָּן!

אֵי דֵּאִיפוֹבּוֹס וְאַיֵּה הֶלֶּנּוֹס הַמּוֹשֵׁל הֶחָסֹן?     770

אַיֵּה אֲדַמַּס בֶּן־אַסְיוֹס, אֵי אַסְיוֹס בְּנוֹ שֶׁל־הִרְטַקּוֹס,

אֵי אוֹתְּרִיאוֹנֵס? כִּי קָרְסָה מִפִּסְגַּת הָרֶיהָ וְנָפְלָה

עַתָּה בַת־אִלְיוֹן הָרָמָה, אַף הֵקִיץ קִצָּהּ עָלֶיהָ".

הֵשִׁיב אֲמָרָיו אָז לוֹ אֲלֶכְּסַנְדְּרוֹס הַדּוֹמֶה־לָאֵלִים:

"הֶקְטוֹר, כִּי אָהֹב אָהַבְתָּ לְהַלְבִּין פְּנֵי אִישׁ חַף מִפֶּשַׁע. 775

אָמְנָם יֵשׁ וְהִשְׁתַּמַּטְתִּי לִפְעָמִים מֵרֶדֶת לַשָּׁעַר;

אֶפֶס לֹא כָלָה רְפֵה־כֹחַ וְחַלָּשׁ חִבְּלַתְנִי יוֹלַדְתִּי.

יַעַן מֵעֵת אַתָּה מְעוֹרֵר הַצָּבָא עַל־יַד הָאֳנִיּוֹת,

אָנוּ הָיִינוּ נִלְחָמִים בִּבְנֵי־הַדַּנָּאִים, לֹא נָחְנוּ.

אֵלֶּה רֵעֵינוּ לָהֵמָּה דָרַשְׁתָּ כְבָר נָפְלוּ בֶחָרֶב;   780

אַךְ דֵּאִיפוֹבּוֹס וְהֶלֶּנּוֹס הַמּוֹשֵׁל הֶחָסֹן אַךְ הֵמָּה

שָׁבוּ מִשְּׂדֵה הַמִּלְחָמָה, כִּי פְצָעוּם בִּרְמָחִים אֲרֻכִּים,

שְׁנֵיהֶם יְדֵיהֶם נִפְצָעוּ, אַךְ זֵאוּס מָנַע אֶת־מוֹתָם.

עַתָּה נַהֲגֵנוּ אֶל־אֲשֶׁר נְשָׂאוּךָ לְבָבְךָ וְנַפְשֶׁךָ,

אָנוּ נֵלְכָה אַחֲרֶיךָ בְּכָל לֵב וָנֶפֶשׁ, אַאֲמִינָה,   785

רוּחַ גְּבוּרָה לֹא נֶחְסַר כָּל־עוֹד מְאֹדֵנוּ בְקִרְבֵּנוּ.

לְמַעְלָה מִכֹּחוֹ לֹא יוּכַל לְהִלָּחֵם גַּם גְּדָל־הַקַּנָּאִים".

כָּכָה דִבֶּר הַגִּבּוֹר, וַיִּפְתְּ אֶת־לְבָבוֹ שֶׁל־אָחִיו.

נֶחְפְּזוּ לַמָּקוֹם שָׁם סָעַר בְּיוֹתֵר הַקְּרָב בְּנוֹרְאוֹתָיו

סָבִיב לָאִישׁ קֶבְּרִיאוֹנֵס וְהָאִישׁ פּוּלִידַמַס הַתָּמִים,  790

סָבִיב לְפַלְקֵס, וְאוֹרְתֵּיאוֹס וּפּוֹלִיפֵטֵס הַנַּעֲלֶה,

סָבִיב לְפַּלְמִיס וְאַסְקַנְיוֹס וְמוֹרִיס מִזֶּרַע הִפּוֹטְיוֹן.

אֶתְמוֹל עִם־שַׁחַר אַךְ בָּאוּ מֵאֶרֶץ אַסְקַנְיָה הַפּוֹרָה,

וְהֵמָה בְחֵיל הַמִּלּוּאִים; וְזֵאוּס הוּא עוֹרְרָם לִלְחֹם.

מָשָׁל לְסוּפָה תִתְפָּרֶץ וּכְרוּחוֹת סְעָרָה אַדִּירוֹת   795

סוֹעֲרוֹת עַל־פְּנֵי הַשָּׂדֶה בְרַעַם שֶׁל־זֵאוּס אָבִינוּ,

וּבַהֲמֻלָּה נוֹרָאָה יִתְעָרְבוּ בַיָּם, וְהוּא יִתְגָּעֵשׁ,

גַּלִּים עַל־גַּלִּים יֵרוֹמּוּ, וּמִשְׁבְּרֵי יָם רַב־הַשָּׁאוֹן

יִגְבְּהוּ, קֶצֶף יַלְבִּינוּ, יִזְדַּקְּרוּ וְיִזְדַּקְּפוּ בִּמְשׁוּבָה, –

כָּכָה הָמוּ הַטְּרוֹיִים הַצְּפוּפִים בִּגְדוּדִים וּגְדוּדִים,  800

נְחֻשְׁתָּם עֲלֵיהֶם מַבְרֶקֶת, צוֹעֲדִים אַחֲרֵי רָאשֵׁיהֶם.

הֶקְטוֹר בָּא צוֹעֵד לִפְנֵיהֶם, וּדְמוּתוֹ דְמוּת אָרֵס הַקַּטְלָן.

בְּנוֹ שֶׁל־פְּרִיאַמּוֹס – מִלְּפָנָיו מָגִנּוֹ הַמְעֻגָּל עַל־סְבִיבוֹ

עָשׂוּי רֹב עוֹרוֹת רְצוּפִים וּנְחשֶׁת לָרֹב תְּכַסֵּהוּ,

קוֹבַע־הַנְּגֹהוֹת מְנַפְנֵף וְעוֹטֶה לְרַקּוֹת הַגִּבּוֹר.   805

צָעַד וְאִזֵּן וְחִקֵּר עַל־סְבִיבָיו מַעַרְכוֹת מְשַׂנְאָיו,

הֲיַעַמְדוּ בְפָנָיו בְּצַעֲדוֹ עוֹטֵה מָגִנּוֹ?

אֶפֶס לֹא הֵמֵס אֶת־לִבּוֹת בְּנֵי־הָאֲכַיִּים בְּחֻבָּם.

רִאשׁוֹן תְּבָעָהוּ לַקְּרָב אָז אָיַס בְּצָעֲדוֹ גַסּוֹת:

"קָרְבָה עָדֵינוּ, הָאָיֹם! שַׁלָּמָה אָמַרְתָּ לְהָמֵס  810

לֵב הָאַרְגֵּאִים? גַּם אָנוּ לֹא חַסְרֵי נִסָּיוֹן בַּקָּטֶל,

אָנוּ אֲכַיִּים, אַךְ זֶבְס יִסְּרַנּוּ בְשֵׁבֶט הַפְּגָעִים.

לִבְּךָ אִם־יַשִּׁיאֲךָ לְהַשְׁמִיד אֶת־כָּל־הָאֳנִיּוֹת,

הֵן גַּם אֲנַחְנוּ כֹחֵנוּ אִתָּנוּ, זְרוֹעֵנוּ מוֹשָׁלֶת.

אָכֵן תְּמַהֵר וְתַקְדִּים בִּירַתְכֶם הַבְּנוּיָה לְתִפְאָרָה 815

לִנְפֹּל בְּיָדֵינוּ אֲנַחְנוּ וְהָיְתָה לְעִיֵּי מַפָּלָה.

הַסְכֵּת אֵת אֲשֶׁר אַגִּידָה, קָרוֹב הַיּוֹם בּוֹ תִמָּלֵט

וְנַסְתָּ עַל־נַפְשְׁךָ מִתְחַנֵּן אֶל־זֶבְס וְאֶל־יֶתֶר הָאֵלִים,

קַלִּים כִּי יִהְיוּ סוּסֶיךָ הֲדוּרֵי־הָרַעְמָה מִגִּזִּים,

עֵת יִשָּׂאוּךָ הָעִירָה מְעַפְּרִים בְּאָבָק בַּמִּישׁוֹר".  820

כָּכָה דִבֵּר, וּפִתְאֹם הִתְרוֹמְמָה מִימִינָם הַצִּפּוֹר,

נֶשֶׁר מְרַחֵף בַּמָּרוֹם – וַיָּרַע כָּל־עַם הָאֲכַיִּים

לְמַרְאֵה הָאוֹת וְהַמּוֹפֵת. וְהֶקְטוֹר הַנֶּהְדָּר מְדַבֵּר:

"אָיַס הַמְפַטְפֵּט פִּטְפּוּטִים, הָרַבְרְבָן, מַה זֶּה אָמַרְתָּ?

אִלּוּ בֶאֱמֶת הָיִיתִי וּלְעוֹלָם בֶּן־זֵאוּס הַתּוֹפֵשׂ  825

בְּאֵיגִיס, וְהֵרָה הַגְּבִירָה הִיא אִמִּי הוֹרָתִי טִפְּחַתְנִי,

וְכָבוֹד נָחַלְתִּי כִכְבוֹדָם שֶׁל־פַּלַּס־אַתֵּנָה וְאַפּוֹלוֹן,

כְּשֵׁם שֶׁיּוֹם זֶה בִכְנָפָיו כִּלָּיוֹן לְכָל־הָאַרְגֵּאִים,

אֵין מֵהֶם נֶעְדָּר, וְתִפֹּל גַּם אַתָּה בַנּוֹפְלִים, אִם־תִּרְהַב

לָצֵאת לִקְרַאת זֶה כִידוֹנִי, שֶׁיְּבַתֵּר בְּשָׂרְךָ הָרַעֲנָן.  830

אַחַר תַּשְׂבִּיעַ אֶת־כַּלְבֵי הַטְּרוֹיִים וְאֶת־עוֹף הַשָּׁמַיִם

בְּשָׂרְךָ וְחֶלְבְּךָ, כִּי תִפֹּל אֵצֶל אֳנִיּוֹת אֲכַיִּים".

כָּכָה הִבִּיעַ וַיִּצְעַד בָּרֹאשׁ, וְהָעָם אֲשֶׁר אִתּוֹ

בָּאִים אַחֲרָיו בְּשָׁאוֹן וּבְרַעַשׁ־אַדִּירִים מְרִיעִים.

אַךְ הָאַרְגֵּאִים גַּם הֵם הֵרִיעוּ, וְלֹא נָשְׁתָה גְבוּרָתָם.  835

עָמְדוּ בִפְנֵי הַגִּבּוֹרִים, כָּל־אַנְשֵׁי טְרוֹיָה הַקְּרֵבִים.

עָלְתָה צִוְחָתָם שֶׁל־שְׁנֵיהֶם עַד לֶב־הַשָּׁמַיִם וְאוֹר־זֵאוּס.


שִׁיר אַרְבָּעָה עָשָׂר: זֶבְס נִלְכַּד בְּעָרְמָה


נֶסְטוֹר הוֹסִיף וְשָׁתָה, וְלֹא נֶעֶלְמָה מֶנּוּ הַתְּרוּעָה,

פָּנָה אֶל־בְּנוֹ שֶׁל־אַסְקְלֵפְּיוֹס וַיְדַבֵּר אֶת־אִמְרוֹת הַכָּנָף:

"אָנָּא, מָכָאוֹן, הַגִּידָה מַה־קֵּץ הַחִזָּיוֹן, כִּי הוֹלֵךְ

וְגָדֵל מְאֹד קוֹל עֲנוֹת אַבִּירֵי־עָם אֵצֶל הַסְּפִינוֹת?

שֶׁב־לְךָ פֹּה וְשָׁתִיתָ הַיַּיִן הַלָּז הַמִּתְנוֹצֵץ     5

עַד עֲשׂוֹת הֶקָּמֵדָה יְפַת־הַתַּלְתַּלִּים אַמְבַּטֵּי

חַמִּים בִּשְׁבִילְךָ וְתָדִיחַ מִמְּךָ אֶת־הָאָבָק הַמְּאָדָּם;

אוּלָם אֲנִי אֶחָפֵזָה, אֶתְבּוֹנֵן מֵעַל שִׂיא הַמִּצְפֶּה".

כָּכָה דִבֵּר,וַיִּקַּח אֶת־שִׁלְטוֹ שֶׁל־בְּנוֹ תְּרַסִּימֵדֵס,

בּוֹלֵם־הַסּוּסִים, הַמֻּנָּח בָּאֹהֶל וְעָשׂוּי לְתִפְאָרָה,   10

מֵפִיק נְגֹהוֹת נְחֻשְׁתּוֹ, כִּי לָקַח בְּנוֹ מָגֵן אָבִיהוּ.

תָּפַשׂ כִּידוֹנוֹ הָאַדִּיר שֶׁעֻקְצוֹ נְחשֶׁת שְׁנוּנָה,

יָצָא אֶת־אָהֳלוֹ וְתֵכֶף הִבְחִין בָּרָעָה נִהְיָתָה:

אֵלֶּה נְבֻכִים וּנְסוֹגִים, וְאֵלֶּה־בְנֵי־טְרוֹיָה הַגֵּאִים

לוֹחֲצִים אוֹתָם, וְחוֹמַת אֲכַיָּה עֵרוּהָ הֹרָסָה.    15

כְּאוֹתוֹ יָם רְחַב־יָדַיִם הַזָּע בַּהֲמֻלָּה חֲרִישִׁית,

הוֹלֵךְ וְקוֹדֵר, כִּי יָחוּשׁ קוֹל סוּפָה מְמַשְׁמְשָׁה וּבָאָה,

עוֹמֵד כְּקֶדֶם וּזְרָמָיו לֹא יִשְׁלַח גַּם הֵנָּה גַם הֵנָּה,

עַד שֶׁתְּעִירֶנּוּ רוּחַ מַכְרַעַת מִזֵּאוּס כִּי תָבוֹא, –

כָּכָה פִּקְפֵּק הַזָּקֵן, וּבְלִבּוֹ שְׁתֵּי שְׂעִפִּים: הֲיֵלֵךְ  20

אֶל־אֲגַמֶּמְנוֹן בֶּן־אַטְרֵס, הוּא רוֹעֵה־הָעַמִּים, אוֹ יָשִׂים

פְּעָמָיו אֶל־גְּדוּד הַדַּנָּאִים, רוֹכְבֵי־הַסּוּסִים־הַמְּהִירִים?

וּבַהֲגִיגוֹ אָז מָצָא לְטוֹב לוֹ, כִּי יָשִׂים פְּעָמָיו

אֶל־בֶּן־אַטְרֵס. וְהֵמָּה נֶאֱבָקִים וְהוֹרְגִים אִישׁ אָחִיו

בְּסַעַר מִלְחָמָה אֲיֻמָּה, וַתְּצַלְצֵל הַנְּחשֶׁת הַקָּשָׁה  25

סָבִיב לִבְשָׂרָם מֵהַלְמוּת חֲרָבוֹת וְרָמְחֵי־פִיפִיּוֹת.

פָּגְעוּ בְּנֶסְטוֹר הַמְּלָכִים מִזַּרְעוֹ שֶׁל־זֵאוּס הַבָּאִים

מִן־הָאֳנִיּוֹת, אֲשֶׁר בַּנְּחשֶׁת הַשְּׁנוּנָה נִפְצָעוּ,

וְהֵם: בֶּן־טִידֵס, אוֹדִיסֵס וַאֲגַמֶּמְנוֹן בֶּן־אַטְרֵס,

יַעַן כִּי הַרְחֵק מִשְּׂדֵה הַקְּרָב סְפִינוֹתֵיהֶם, שֶׁמָּשׁוּן  30

עַל־שְׂפַת־הַיָּם, יָם הַשֵּׂיבָה, כִּי אוֹתָן רִאשׁוֹנָה הוֹצִיאוּ

אֶל הַיַּבָּשָׁה, וַיִּבְנוּ עַל־יַד יַרְכוֹתֵיהֶן הַחוֹמָה.

יַעַן כִּי־כָל־שְׂפַת הַיָּם, וְאִם הָיְתָה רַחֲבַת־יָדָיִם,

קָטְנָה מֵהָכִיל הַסְּפִינוֹת, וַיֵּצֵר לָעָם אֲשֶׁר בָּאוּ

הֵנָּה, לָכֵן מָשׁוּ אוֹתָן כְּעֵין דַּרְגּוֹת דַּרְגּוֹת, וְנִמְלָא  35

מָעוֹז־הַיָּם עַל־כָּל־שְׂפָתוֹ, הַשֶּׁטַח מֵרָמָה עַד רָמָה.

הָלְכוּ הֵנָּה כֻלָּמוֹ יַחְדָּו מִשְׁתּוֹקְקִים לִרְאוֹת

תְּשֻׁאוֹת הַקְּרָב וְהַתְּרוּעָה, אִישׁ אִישׁ עַל־חֲנִיתוֹ נִשְׁעָנוּ,

נֶעֱצַב לִבָּם בְּקִרְבָּם, וַיִּפְגַּע בִּקְהָלָם הַיָּשִׁישׁ

נֶסְטוֹר, וְרוּחַ בְּנֵי־הָאֲכַיִּים נָפְלָה בְחֻבָּם,      40

נָשָׂא אֵלָיו אֶת־קוֹלוֹ הַשַּׂר אֲגַמֶּמְנוֹן וַיְדַבֵּר:

"נֶסְטוֹר בֶּן־נֵלֵס הַיָּשִׁישׁ, פְּאֵר הָאֲכַיִּים וּגְאוֹנָם!

מַה לְּךָ כִּי בָאתָ הֲלוֹם וַתִּטּשׁ קְרָב אוֹכֵל־הַגְּבָרִים?

יָרֵא אֲנִי, פֶּן־יְמַלֵּא הֶקְטוֹר הָעִזּוּז אֶת־דְּבָרָיו,

אֲשֶׁר הִתְהַלֵּל וְאָמַר בְּקֶרֶב הַטְּרוֹיִים הַגֵּאִים:  45

שַׁעֲרֵי אִלְיוֹס לֹא יָבֹא וּבַיְתָה לֹא יָשׁוּב עַד אִם־כִּי

שִׁלַּח בָּאֵשׁ הָאֳנִיּוֹת וְאוֹתָנוּ הִכְרִיעַ לַטָּבַח.

הִנֵּה כֵן דִּבֵּר, עַתָּה בָאִים הַדְּבָרִים מִתְקַיְּמִים.

אוֹיָה־לִּי, אָכֵן גַּם יֶתֶר בְּנֵי־הָאֲכַיִּים הָעוֹטִים

מִצְחוֹת־הַפְּאֵר אַפָּם חָרָה בִי, כַּחֲרוֹת אַף אֲכִילֵס.  50

אֵינָם רוֹצִים גַּם לִלְחֹם עַל־יַרְכְּתֵי הַסְּפִינוֹת הַגְּדוֹלוֹת".

נָשָׂא אֲמָרָיו וַיַּעַן לוֹ נֶסְטוֹר זֶה פָּרַשׁ גֶּרֵנְיָה:

"אָמְנָם, כִּי בָאוּ כָל־אֵלֶּה, וְאַף לְשַׁנּוֹתָם יִבָּצֵר

גַּם מֵאֵת זֵאוּס הַמַּרְעִים־רְעָמִים בִּמְרוֹמֵי שָׁמָיִם,

יַעַן כִּי־נָפְלָה הַחוֹמָה בָטַחְנוּ בָהּ, אֲשֶׁר אָמַרְנוּ  55

מָעוֹז וּמִבְטָח הִיא לָנוּ, בָּהּ נֶחֱסֶה אָנוּ וְהַסְּפִינוֹת.

וְאֵלֶּה מוֹסִיפִים נִלְחָמִים עַל־יַד הָאֳנִיּוֹת הַמְּהִירוֹת,

רֶגַע לֹא שָׁבְתוּ, וְאֵין לְהַכִּיר, וְאִם־מְאֹד תִּתְבּוֹנֵן וְתַחְקֹר,

אֵיפֹה יִשְׁתַּקְשְׁקוּ בְּנֵי־הָאֲכַיִּים נִבְעָתִים וּנְבֻכִים,

מֻכִּים הֵם נוֹפְלִים מִסָּבִיב, וַתַּעַל הַצְּוָחָה שָׁמָיְמָה.  60

הָבָה נַחְקֹרָה נִדְרשָׁה, מַה־קֵּץ הַחִזָּיוֹן, אִם־אָמְנָם

יֵשׁ עוֹד תְּשׁוּעָה בָעֵצָה, אַךְ אַל־לָנוּ רֶדֶת לַקָּטֶל,

יַעַן כִּי־קָצְרָה יַד פְּצוּעִים מִלֶּאֱסֹר קְרָב וּמִלְחָמָה".

עָנָה לּוֹ אֲגַמֶּמְנוֹן הַשַּׁלִּיט־בַּגְּבָרִים וַיֹּאמֶר:

"נֶסְטוֹר, אִם־אָמְנָם בְּיַרְכְּתֵי הַסְּפִינוֹת פֹּה אוֹסְרִים מִלְחָמָה  65

שָׁוְא לָנוּ תְשׁוּעַת־הַחוֹמָה בָנִינוּ, לְלֹא הוֹעִיל הַתְּעָלָה

עָמְלוּ בָהּ הַדַּנָּאִים, וַאֲשֶׁר אָמַרְנוּ בְלִבֵּנוּ:

מָעוֹז וּמִבְטָח הִיא לָנוּ וּמַחֲסֶה תִהְיֶה לַסְּפִינוֹת.

אֵין זֶה כִּי כֵן אָמַר זֶבְס הַשַּׂגִּיא וְטוֹב כָּךְ בְּעֵינָיו,

הַרְחֵק מֵאַרְגּוֹס יֹאבֵדוּ בְחֶרְפָּה בְנֵי הָאֲכַיִּים.  70

הִנֵּה אָנֹכִי יָדַעְתִּי עֵת רִחֵם אֶת־הַדַּנָּאִים;

אֶפֶס גַּם עַתָּה יָדַעְתִּי כִי רָצָה לְכַבֵּד הַטְּרוֹיִים

כְּכַבֵּד אֵלִים מְאֻשָּׁרִים, וְאָסַר רוּחֵנוּ וְיָדֵינוּ.

אֲבָל שִׁמְעוּ־נָא בְקוֹלִי, עֲשׂוּ כְכָל־אֲשֶׁר אַגִּידָה.

נִסְחֹב הַסְּפִינוֹת הַסְּמוּכוֹת לַיָּם, הָרִאשׁוֹנוֹת בַּשּׁוּרָה,  75

נוֹרִיד אוֹתָן כֻּלָּהַן הַיָּמָּה לְמִשְׁבָּרָיו הַקְּדוֹשִׁים.

בְּמֶרְחַב הַיָּם נַאַסְרֵמוֹ אֶל־אַבְנֵי־הָעֹגֶן עַד יֶאֱתֶה,

יֵרֵד הַלַּיְלָה הַנִּצְחִי, וְחָדְלוּ הַטְּרוֹיִים מִלִּלְחֹם.

אַחַר נוֹסִיף וְנוֹרִיד הַיָּמָּה גַּם יֶתֶר הַסְּפִינוֹת,

יַעַן אֵין לָתֵת כָּל־דֹּפִי בַנָּס מִן־הַפֶּגַע וְאִם־לָיְלָה.  80

מוּטָב לְהִמָּלֵט מִפֶּגַע בְּעוֹד מוֹעֵד מִלִּנְפֹּל בָּרָעָה".

הִבִּיט אוֹדִיסֵס בְּזָעַם, הָאִישׁ רַב־הַמְּזִמּוֹת, וַיַּעַן:

"בְּנוֹ שֶׁל־אַטְרֵס, מַה־מִּלָּה נִזְרְקָה מִגֶּדֶר שִׁנֶּיךָ?

מִסְכֵּן, לוּ פָקֹד פָּקַדְתָּ עַל־צָבָא רַךְ־לֵב, צָבָא אַחֵר,

אַף לֹא מָלַכְתָּ עָלֵינוּ, כִּי זֵאוּס הֲלֹא צִוָּה לָנוּ   85

מִנְּעוּרֵינוּ וְעַד שֵׂיבָה לַעֲמוֹד בְּקִשְׁרֵי מִלְחָמָה

קָשָׁה וּגְדוֹלָה עַד תַּמְנוּ כֻלָּנוּ לִגְוֹע בַּשָּׂדֶה.

הֲיֵשׁ אֶת־נַפְשְׁךָ לִנְטשׁ אֶת־אִלְיוֹס רַחֲבַת־הָרְחוֹבוֹת,

קִרְיַת הַטְּרוֹיִים עָלֶיהָ סָבַלְנוּ פֻרְעָנִיּוֹת רַבּוֹת?

דֹּם לְךָ, הַחֲרֵשׁ, פֶּן־יִשְׁמַע אִישׁ מִן־הָאֲכַיִּים, בְּדַבֶּרְךָ  90

דְּבָרִים אֲשֶׁר לֹא יוֹצִיא לְעוֹלָם מִפִּיו אִישׁ יוֹדֵעַ

בְּלִבּוֹ מַה־שֵּׂחוֹ יַשְׁמִיעַ וּדְבָרִים הַנָּאִים לְאוֹמְרָם,

גֶּבֶר תּוֹפֵשׂ־הַשַּׁרְבִיט וְלוֹ יִשְׁמְעוּ עַמִּים עֲצוּמִים

וְרַבִּים כָּעַמִּים עֲלֵיהֶם שָׁפַכְתָּ מֶמְשַׁלְתְּךָ בְאַרְגּוֹס.

וְאוּלָם עַתָּה נְקוּטוֹתִי מְאֹד בַּעֲצָתְךָ יָעָצְתָּ.    95

אֲשֶׁר אָמַרְתָּ: נַסִּיעַ הַיָּמָּה הַסְּפִינוֹת הַקַּלּוֹת

עֵת אֲשֶׁר סַעַר מִלְחָמָה יָרִיעַ, כִּי כָכָה עוֹד יִיטַב

בְּעֵינֵי־הַטְּרוֹיִים, וְהֵמָּה כְבָר יָדָם גּוֹבֶרֶת עָלֵינוּ,

וְכָלְתָה אֵלֵינוּ הָרָעָה, כִּי צְבָא הָאֲכַיִּים לֹא יַעֲמֹד

עַתָּה בַקְּרָב, אִם־נוֹרִידָה הַיָּמָּה אֶת־כָּל־הָאֳנִיּוֹת, – 100

אַךְ יִתְבּוֹנְנוּ יֵחַתּוּ, וְאָסְפוּ יְדֵיהֶם מִלָּחֶם,

וְהָיְתָה, הוֹי, מוֹשֵׁל־בַּגּוֹיִים, עֲצָתְךָ לְמוֹקֵשׁ וּלְמַשְׁחִית".

הֵשִׁיב אֲמָרָיו לוֹ אֲגַמֶּמְנוֹן הַשַּׁלִּיט עַל־גּוֹיִים:

"הוֹי, אוֹדִיסֵס, עַד־מְאֹד הֲלָמַתְנִי תוֹכַחַת דְּבָרֶיךָ,

נָגְעָה עַד לִבִּי, כִּי אָכֵן אֲנִי לֹא אָמַרְתִּי, וְיַסִּיעוּ   105

בְּנֵי־הָאֲכַיִּים הַסְּפִינוֹת הַנָּאוֹת הַיָּמָּה וְלֹא רְצוֹנָם.

עַתָּה לוּ הָיָה בְתוֹכֵנוּ אִישׁ אֲשֶׁר עֲצָתוֹ נְכוֹנָה,

נַעַר, אוֹ אִישׁ בָּא בַיָּמִים, וּרְצִיתִיו בְּכָל נַפְשִׁי וּמְאֹדִי".

עָנָה לָהֶם דִּיאוֹמֵדֵס, הַגֶּבֶר הַמַּרְעִים־בַּקְּרָבוֹת:

"הִנֵּה הָאִישׁ! מַה תּוֹסִיפוּ וּתְבַקְשׁוּ, אִם־אָמְנָם חֲפַצְתֶּם 110

לְהַאֲמִין לִי, אַף לֹא יִחַר בִּי אַף אִישׁ וָאִישׁ מִקִּרְבְּכֶם,

יַעַן אָנֹכִי הַצָּעִיר בָּכֶם, וּשְׁנוֹת חֶלְדִּי מְעַטּוֹת.

וְאִם־לְבֵית אָבִי תִדְרְשׁוּ, הֲלֹא אָבִי גִבּוֹר מִלְחָמָה.

הִנְנִי מִזַּרְעוֹ שֶׁל־טִידֵס, וּבְתֵּבֵּי יְכַס עָלָיו עָפָר.

הִנֵּה כִי שְׁלשָׁה בָנִים תְּמִימִים יֻלְּדוּ לְפּוֹרְתֵּס  115

כֻּלָּם יָשְׁבוּ בִפְּלֶבְרוֹן וּבְהַרְרֵי קַלִּידוֹן הָרָמָה,

הֵמָּה: מֶלַּס, אַגְרִיּוֹס וְאֵינֵס הַפָּרָשׁ – הַשְּׁלִישִׁי,

וְהוּא אֲבִי אָבִי, וְעָלָה עַל־כֻּלָּם בְּאֹמֶץ וּגְבוּרָה.

הוּא אֲשֶׁר נִשְׁאַר בָּאָרֶץ, אַךְ אָבִי הִתְיַשֵּׁב בְּאַרְגּוֹס,

נָע וָנָד בָּאָרֶץ, כִּרְצוֹן זֶבְס וְיֶתֶר הָאֵלִים.    120

לָקַח לוֹ אַחַת מִבְּנוֹתָיו שֶׁל־אַדְרֵסְטוֹס, וּבֵיתוֹ

מָלֵא כָל־טוּב, וְלוֹ שָׂדוֹת מְרֻבִּים נוֹשְׂאִים רֹב חִטִּים,

וְגַנִּים לוֹ סָבִיב מְרֻבִּים עֲשִׁירִים בְּעֵצִים עֲנֵפִים,

וְעֶדְרֵי הַצֹּאן לוֹ עֲצוּמִים, וַיַּעַל עַל־כָּל־הָאֲכַיִּים

בְּהֶטֵּל חֲנִיתוֹ. וּוַדַּאי שְׁמַעְתֶּם, אִם־אֱמֶת אֲדַבֵּר.  125

הִנֵּה לָכֵן אַל־נָא תֹאמְרוּ, כִּי נִקְלֶה בֵית־אָבִי וְרַךְ לִבּוֹ,

תִּבְזוּ לָעֵצָה יָעַצְתִּי, כִּי אַגִּיד כַּאֲשֶׁר עִם־לִבִּי.

נֵרְדָה לַשַּׁעַר, וְאִם־אָמְנָם פְּצָעוּנוּ, כִּי אָכַף הַהֶכְרָח,

אָנוּ נִנָּזֵר מִתְּשֻׁאוֹת הַקְּרָב וּמִלְחֶמֶת הַדָּמִים,

הַרְחֵק מֵחִצִּים וְכִידוֹן, פֶּן־נוֹסִיף עוֹד פֶּצַע עַל־פָּצַע,  130

נָעִיר רוּחַ אֲחֵרִים וּנְעוֹדֵד אֶת־אֵלֶּה, שֶׁהֵמָּה

לִבָּם הִשִּׁיאָם וְעָמְדוּ מֵרָחוֹק אַף לֹא יִלָּחֵמוּ".

כָּכָה דִבֵּר, וְהֵמָּה הֶאֱזִינוּ וּבְקוֹלוֹ שָׁמָעוּ.

מִהֲרוּ לֶכֶת, וְהָאִישׁ אֲגַמֶּמְנוֹן הוֹלֵךְ לִפְנֵיהֶם.

אֶפֶס לֹא שָׁוְא אָז הִתְבּוֹנֵן הַמַּרְעִיד־אֲרָצוֹת הַמְּהֻלָּל,  135

קָרַב עָדֵיהֶם וּדְמוּתוֹ דְמוּת זָקֵן שֶׁכְּבָר בָּא בַיָּמִים.

אָחַז בִּימִין אֲגַמֶּמְנוֹן בֶּן־אַטְרֵס, הַמּוֹשֵׁל־בָּעַמִּים,

נָשָׂא אֲמָרָיו, וַיַּעַן וַיְדַבֵּר אֶת־אִמְרוֹת־הַכָּנָף:

"אָכֵן, בֶּן־אַטְרֵס, מַה־יָּשִׂישׂ כָּעֵת לֵב אֲכִילֵס בְּחֻבּוֹ,

עֵינָיו כִּי רָאוּ אֶת־מְנוּסַת חֵיל־הָאֲכַיִּים וְאָבְדָנָם;   140

יַעַן כִּי־יֶחְסַר כָּל־תְּבוּנָה, וְלִבּוֹ כִּי רֵיק מִכָּל־שָׂכֶל.

אָבֹד יֹאבַד הוּא עַצְמוֹ, וְאַל יֶהְדֳּפֶנוּ לְמַדְחֵפוֹת.

אָמְנָם, לֹא כָלָה בְךָ יִחַר אַף בְּנֵי־הָאֵלִים הַנִּצְחִים,

יָבֹא עוֹד יוֹם, אֲשֶׁר יִהְיוּ נְסִיכֵי־הַטְּרוֹיִים וְזִקְנֵיהֶם

מַעֲלִים אָבָק בַּמִּישׁוֹר הָרָחָב – וְעֵינֶיךָ תֶחֱזֶינָה, –   145

וְנָסוּ בִמְנוּסָה הָעִירָה מֵעַל הָאֹהָלִים וְהַסְּפִינוֹת".

כָּכָה דִבֵּר וַיָּרַע בְּכֹחַ וְהִשְׂתָּעֵר בַּמִּישׁוֹר,

כְּאִלּוּ קָרְאוּ בְבַת־אַחַת עֲשָׂרָה אוֹ תִשְׁעָה אֲלָפִים

גְּבָרִים עַל־שְׂדֵה־הַמִּלְחָמָה, בְּרִדְתָּם לֶאֱסֹר מִלְחָמָה, –

כָּכָה הֵרִיעַ אָז מַרְגִּיז־הָאָרֶץ הַשַּׁלִּיט וַיִּתֵּן     150

קוֹל מֵחָזֵהוּ, וַיִּפַּח בְּלֵב אִישׁ וָאִישׁ בָּאֲכַיִּים

כֹּחַ וּגְבוּרָה לָרֶדֶת בַּקְּרָב וּלְהִלָּחֵם בְּלִי הֶרֶף.

וְהֵרָה, הַמּוֹלְכָה עַל־כִּסֵּא הַזָּהָב, עֵינֶיהָ מִתְבּוֹנְנוֹת,

בְּעָמְדָהּ עַל־מְרוֹם הָאוֹלִימְפּוֹס, אַף תֵּכֶף הִכִּירוּ עֵינֵיהָ

גִּיסָהּ־אָחִיהָ הַהוֹלֵךְ וְנֶחְפָּז בְּתוֹךְ שְׂדֵה הַקְּרָבוֹת,   155

נוֹתְנֵי תְהִלָּה לַגְּבָרִים, וַיִּחַדְּ בָּהּ לִבָּהּ וַתָּגֶל.

רָאֲתָה גַם אֶת־פְּנֵי זֶבְס, הַיּוֹשֵׁב עַל־גַּפֵּי מְרוֹם אִידָה,

הַר זֶה רַב־מַעְיָנִים, וְנַפְשָׁהּ בּוֹ נָקְטָה, שְׂנֵאַתְהוּ.

נִמְלְכָה הֵרָה הַגְּבִירָה גִדְלַת־הָעַיִן בְּנַפְשָׁהּ,

כֵּיצַד תִּלְכֹּד אֶת־לִבּוֹ שֶׁל־זֵאוּס הַתּוֹפֵשׂ בָּאֵיגִיס.  160

מָצְאָה בְלִבָּהּ הָעֵצָה הַטּוֹבָה בָעֵצוֹת, שֶׁתַּעַל

וְתָבֹא אֶל־תּוֹעֲפוֹת אִידָה, אַף תִּלְבַּשׁ בְּגָדֶיהָ הַחֲמוּדִים,

וְאוּלַי יִהְיֶה לֶב־זֶבְס לְחַבֵּק אֶת־חֵיקָהּ בְּאַהֲבָה,

לִשְׁכַּב אֶצְלָהּ, וְתִשְׁפֹּךְ אֲזַי עַל־שְׁמוּרוֹתָיו וְנָסְכָה

שֵׁנָה מְתוּקָה וּנְעִימָה גַם עֲלֵי־נַפְשׁוֹ הַנְּבוֹנָה.   165

בָּאָה בַלִּשְׁכָּה, שֶׁבָּנָה לָהּ בְּנָהּ, הוּא הֵפֵיסְטוֹס יַקִּירָהּ,

הִצִּיב הַדְּלָתוֹת מוּצָקוֹת, הִדְבִּיקָן אֱלֵי מַשְׁקוֹפֵיהֶן,

עִם־בְּרִיחַ סְתָרִים, שֶׁנִּבְצַר מִכָּל־בְּנֵי־הָאֵלִים לְפָתְחוֹ.

נִכְנְסָה בְאוֹתָה הַלִּשְׁכָּה, וַתִּסְגֹּר אֶת־דַּלְתוֹת הַזֹּהַר.

תְּחִלָּה הֵדִיחָה בְאַמְבְּרוֹסְיָה כָל־כִּתְמֵי בְשָׂרָהּ הַנֶּחְמָד, 170

בָּשָׂר מְעוֹרֵר גַּעְגּוּעִים, וַתָּסֶךְ בְּשֶׁמֶן־הַזַּיִת

אֲשֶׁר לָהּ, שֶׁמֶן הַיְקָרוֹת וְאַמְבְּרוֹסְיָה נוֹדֶפֶת הָרֵיחַ;

וְהָיָה אִם־אַךְ נִעְנְעוּהוּ בְהֵיכַל נְחֻשְׁתּוֹ שֶׁל־זֵאוּס,

וְעָלָה הָרֵיחַ וִימַלֵּא הָאָרֶץ וּמְלֹא הַשָּׁמָיִם.

סָכָה בוֹ בְשָׂרָה הַנָּאוֶה וְסָרְקָה אֶת־שַׂעֲרוֹתֶיהָ,  175

קָלְעוּ כַפֶּיהָ תַלְתַּלֵּי הַחֵן, הַמַּחְלָפוֹת הַנּוֹצְצוֹת,

מַחְלְפוֹת אַמְבְּרוֹסְיָה נָאוֹת גּוֹלְשׁוֹת מֵרֹאשָׁהּ הַנִּצְחִי,

שָׂמָה עַל־בְּשָׂרָהּ שִׂמְלָתָהּ, אַדֶּרֶת אַמְבְּרוֹסְיָה בָהּ עָמְלָה

פַּלַּס־אַתֵּנָה וְהַרְבֵּה קִשּׁוּטִים בָּהּ רָקְמָה נֶחְמָדִים.

רָכְסָה אוֹתָהּ מִמַּעַל לְחָזָהּ בְּפֻרְפּוֹת שֶׁל־זָהָב,    180

חָגְרָה אֶת־חֲגוֹרָתָהּ לָהּ מֵאָה צִיצִיּוֹת תִּפְאָרֶת,

שָׂמָה בְבִדְלֵי אָזְנֶיהָ שֶׁנִּרְצְעוּ אֶת־הָעֲגִילִים,

בַּעֲלֵי שְׁלשֶׁת כּוֹכָבִים נֶחְמָדִים, מַקְסִימִים בְּרֹב חִנָּם.

לָקְחָה הָאֵלָה בָאֵלוֹת וַתִּתְכַּס מִמַּעַל בְּצָעִיף

נָאֶה וְעָשׂוּי זֶה עַתָּה וּנְגֹהוֹת לוֹ, מַכְסִיף כַּחַמָּה.   185

קָשְׁרָה לְכַפּוֹת רַגְלֶיהָ הַצַּחוֹת סַנְדָּלִים נֶחְמָדִים.

אַחַר שֶׁשָּׂמָה עַל־בְּשָׂרָה הַנָּאֶה אֶת־כְּלֵי קִשּׁוּטֶיהָ,

נֶחְפְּזָה יָצְאָה לִשְׁכָּתָהּ וַתִּקְרָא אֱלֵי־אַפְרוֹדִיטָה

הַרְחֵק מִיֶּתֶר הָאֵלִים, וַתִּשָּׂא אֵלֶיהָ אִמְרָתָה:

"בִּתִּי הַיְקָרָה, הֲיֶשְׁנֵךְ מְמַלְּאָה אֶת־דְּבָרַי אֲדַבֵּר?  190

אוּלַי תָּשִׁיבִי רֵיקָם אֶת־פָּנַי, כִּי אַפֵּךְ בִּי חָרָה,

יַעַן אֲנִי לַדַּנָּאִים, וְאַתְּ לִבְנֵי טְרוֹיָה תוֹשִׁיעִי?"

לָהּ אֲמָרֶיהָ הֵשִׁיבָה אֲזַי אַפְרוֹדִיטָה בַת־זֵאוּס:

"הֵרָה בַת־קְרוֹנוֹס הַגָּדוֹל, הַכְּבוּדָה בִבְנוֹת הָאֵלִים,

דַּבְּרִי דְבָרַיִךְ, כִּי לִבִּי צִוַּנִי לְמַלֵּא שְׁאֵלָתֵךְ,    195

אִם־אַךְ אוּכַל לְמַלֹּאתָה וְאִם־אַךְ נִתְּנָה לְהִמָּלֵא".

עָנְתָה לָהּ הֵרָה הַגְּבִירָה אֵשֶׁת־הַתְּכָכִים וַתֹּאמֶר:

"תְּנִי לִי כַיּוֹם וְחַנִּינִי כָּל־קִסְמֵי הָאַהֲבָה וְחִשְׁקָהּ,

בָּמוֹ תַכְנִיעִי הָאֵלִים אַף כָּל־בְּנֵי הָאָדָם בְּנֵי־תְמוּתָה.

הִנְנִי הוֹלְכָה אֶל־קַצְוֵי הָאָרֶץ הַזָּנָה לְבַקֵּר     200

אֶת־הָאוֹקְיָנוֹס, אֲבִי כָל־הָאֵלִים, וְאֶת־טֵתִּיס אִמֵּנוּ,

אֲשֶׁר גִּדְּלוּנִי בְאַרְמוֹנָם, טִפְּחוּנִי בְאַהֲבָה רַבָּה;

כִּי מֵאֵת רֵיָה קִבְּלוּנִי,עֵת טִלְטֵל אֶל־תַּחַת הָאָרֶץ

וְיַמֵּי הַשְּׁמָמָה אֶת־קְרוֹנוֹס – בְּנוֹ זֵאוּס הַמַּבִּיט־לְמֵרָחוֹק.

הִנֵּה אֲבַקֵּר אֶת־שְׁנֵיהֶם וְאָבִיא שָׁלוֹם בֵּינֵיהֶם,     205

יַעַן זֶה כְּבָר הִתְפָּרָדוּ, רָחֲקוּ מִמִּשְׁכְּבֵי דוֹדִים

וּמֵהִתְעַלֵּס בְּאַהֲבָה, מִיּוֹם אַפָּם חָרָה אִישׁ בְּאָחִיו.

אוּלַי אֲפַתֵּם בִּדְבָרִים וְרִכַּכְתִּי אֶת־לִבָּם הֶחָבִיב

לָסוּר אֶל־מִשְׁכְּבֵי דוֹדִים וְלִרְאוֹת אֲהָבִים בְּיָחַד.

וְקָרְאוּ לִי לְעוֹלָם יְדִידָה וְכִבְּדוּ אֶת־שְׁמִי לְעוֹלָמִים".  210

עָנְתָה לָהּ אַפְרוֹדִיטָה, הַמְּחַיְּכָה־בִנְעִימוֹת, וַתֹּאמֶר:

"אָכֵן, אִי־אֶפְשָׁר וְלֹא יָאֶה לְהָשִׁיב לִי רֵיקָם פָּנָיִךְ,

יַעַן כִּי בְחֵיקוֹ שֶׁל־זֵאוּס שַׂגִּיא־הַכֹּחַ תָּנוּחִי".

סָחָה וַתָּסַר חֲגוֹרַת הָרִקְמָה מֵעַל לוּחַ לִבָּהּ,

אֵזוֹר צִבְעוֹנִים בּוֹ תְלוּיִים כָּל־כִּשְׁפֵי חִנָּהּ הָרַבִּים,  215

בּוֹ גַעְגּוּעֵי הָאַהֲבָה, בּוֹ עֶדְנַת הַחֵשֶׁק יָלִינוּ,

לֶטֶף־מַדּוּחִים מְפַתֶּה, הַמְּסַלֵּף גַּם לִבּוֹת נְבוֹנִים.

נָתְנָה הָאֵזוֹר בְּיָדֶיהָ אַף נָשְׂאָה אֶת־קוֹלָהּ וַתֹּאמֶר:

"הֵא־לָךְ חֲגוֹרַת־צִבְעוֹנִי, בְּחֵיקֵךְ תָּשִׂימִי, תַּחְגֹּרִי,

קְסָמַי וְהַכֹּל יֵשׁ בָּהּ, מֻבְטָחַתְנִי, לֹא שָׁוְא תִהְיֶה דַרְכֵּךְ,  220

אֲשֶׁר בּוֹ תֵלְכִי הַפַּעַם וְאֵלֶיהָ אֶת־נַפְשֵׁךְ תִּשָּׂאִי".

סָחָה, וְהֵרָה הַגְּבִירָה גִדְלַת־הָעַיִן מְחַיֶּכֶת,

חִיְּכָה וּמִהֲרָה לָשִׂים הָאֵזוֹר עַל־גַּבֵּי־הֶחָזֶה.

נָשְׂאָה רַגְלֶיהָ וַתָּשָׁב אֶל־גְּבוּלָהּ בַּת־זֶבְס אַפְרוֹדִיטָה.

וְהֵרָה טָסָה בִמְעוּפָהּ כַּסַּעַר מֵרָמוֹת אוֹלִימְפּוֹס,    225

עָבְרָה עַל־פִּיֶּרִיָּה וִיפֵה־נוֹף אֵמַתְּיָה חָלָפָה,

עָלְתָה בְהַרְרֵי הַשֶּׁלֶג, מְעוֹנָה פָרָשֵׁי הַתְּרֵקִים,

בְּגַפֵּי מְרוֹמֵי הֶהָרִים, רַגְלֶיהָ לֹא נָגְעוּ בָאָרֶץ.

יָרְדָה מִתּוֹעֲפוֹת אַתּוֹס עַל־פְּנֵי הַיָּם מַכֵּה־הַגַּלִּים,

בָּאָה עַד לֵמְנוֹס וְעַד חֹמוֹת עִיר תּוֹאַס הָאִישׁ הָאֱלֹהִי.  230

פָּגְעָה שָׁם בְּשַׂר שֶׁל־שֵׁנָה, בְּאָחִיו שֶׁל־מַלְאַךְ הַמָּוֶת,

אָחֲזָה בְיָדוֹ, וַתִּשָּׂא אִמְרָתָהּ וַתַּעַן וַתֹּאמֶר:

"שַׂר שֶׁל־שֵׁנָה, הַשַּׁלִּיט עַל־כָּל־בְּנֵי אָדָם וְאֵלִים!

תָּמִיד הָיִיתָ שׁוֹמֵעַ בְּקוֹלִי, שְׁמָעֵנִי הַפָּעַם,

וְאַכִּיר לְךָ אֶת־טוֹבָתִי הַגְּדוֹלָה מְאֹד כָּל־הַיָּמִים.  235

אָנָּא, נְסֹךְ הַתַּרְדֵּמָה עַל־עֵינָיו הַנּוֹצְצוֹת שֶׁל־זֵאוּס

תַּחַת שְׁמוּרוֹתָיו בָּרֶגַע בּוֹ אֶשְׁכְּבָה אֶצְלוֹ בְאַהֲבָה.

תִּשָּׂא מִלְּפָנַי הַמַּשְׂאֵת, כִּסֵּא נֶחְמָד וְנִצְחִי,

עָשׂוּי זָהָב, הֵפֵיסְטוֹס בְּנִי, נְכֵה־הָרַגְלַיִם, יַעֲשֵׂהוּ

מַעֲשֵׂה חוֹשֵׁב לְתִפְאָרָה, אַף יָכִין הַסַּפְסָל מִתַּחְתָּיו,  240

עָלָיו תָּנַחְנָה רַגְלֶיךָ הַצַּחוֹת כִּי תִסְעַד לִבֶּךָ".

הֵשִׁיב אֲמָרָיו וַיַּעַן לָהּ אָז שַׂר־הַשֵּׁנָה הַמְּתוּקָה:

"הֵרָה, שָׂרָתִי בָאֵלִים, גְּבִרְתִּי בַת־קְרוֹנוֹס הַגָּדוֹל!

נָקֵל לִי לִנְסֹךְ הַתְּנוּמָה עַל־אַחַד הָאֵלִים מִלְּבַדּוֹ,

גַּם עַל־הַיָּם יָם־אוֹקְיָנוֹס, עַל־פְּלָגָיו וּזְרָמָיו הַגְּדוֹלִים,  245

אַף־עַל־פִּי שֶׁהוּא מְקוֹר כָּל־הַנִּבְרָא בָעוֹלָם וּמְלֹאוֹ.

אֶפֶס יָרֵאתִי לָגֶשֶׁת אֶל־זֶבְס בֶּן־קְרוֹנוֹס הָעִזּוּז,

לִנְסֹךְ הַתְּנוּמָה וּלְיַשְּׁנוֹ עַד אִם־צִוַּנִי הוּא בְעַצְמוֹ.

יַעַן כִּי כְבָר נָטְעוּ בִינָה בְלִבִּי דְבָרַיִךְ מִקֶּדֶם,

בּוֹ בַיּוֹם אֲשֶׁר נָטַשׁ בֶּן־זֵאוּס הַגֵּאֶה אֶת־אִלְיוֹס,   250

מַפְלִיג בַּסְּפִינָה, כִּי הָרַס אֶת־קִרְיַת הַטְּרוֹיִים הַקְּדוֹשָׁה.

אָכֵן נָסַכְתִּי תַּרְדֵּמָה עֲמֻקָּה עַל־בִּינַת בֶּן־קְרוֹנוֹס

תּוֹפֵשׂ־הָאֵיגִיס וְרַכּוֹת יִשַּׁנְתִּיו, אַךְ אַתְּ חָרַשְתְּ רָעָה,

כִּי הֲקִימוֹת רוּחַ סַעַר וְסוּפָה עַל־רַחֲבֵי הַמָּיִם.

הִיא הִדִּיחַתּוּ עַד יַרְכְּתֵי אִי קוֹס הַנּוֹשָׁב רֹב אָדָם,  255

הַרְחֵק מִידִידָיו וְרֵעָיו, וְזֶבְס הִתְנַעֵר וַיֶּאֱנָף,

טִלְטֵל אֶת־כָּל־בְּנֵי־הָאֵלִים בַּהֵיכָל מִסָּבִיב; וְאַחֲרַי

חִפֵּשׂ וְהָיָה מְטַלְטְלֵנִי הַיָּמָּה מֵאֵיתֶּר לְשַׁחֲתִי,

לוּלֵא מִלְּטַנִי הַלַּיְלָה, מַכְנִיעַ־הָאֵלִים וְהָאָדָם,

אֵלָיו כִּי בָאתִי בְנוּסִי; וְאוּלָם הוּא שָׁכְכָה חֲמָתוֹ,   260

יַעַן כִּי יָרֵא לְהַדְאִיב אֶת־נֶפֶשׁ הַלַּיְלָה הַמָּהִיר.

עַתָּה שׁוּב אַתְּ מְצַוָּה לִי לַעֲשׂוֹת הַדָּבָר הָאָיֹם".

עָנְתָה לוֹ הֵרָה הַגְּבִירָה גִדְלַת־הָעַיִן וַתֹּאמֶר:

"שַׂר שֶׁל־שֵׁנָה, שַׁלָּמָה יֶהְגֶּה לִבְּךָ כָאֵלֶּה?

תֹּאמַר, כִּי זֵאוּס הַמַּבִּיט־לְמֵרָחוֹק יוֹשִׁיעַ לַטְּרוֹיִים,   265

כַּאֲשֶׁר עָזַר לִבְנוֹ לְהֵרַקְלֵס עֵת בָּעַר בּוֹ אַפּוֹ?

בֹּא, וְנָתַתִּי לְךָ לְאִשָּׁה אֶת־אַחַת הַכַרִיטוֹת,

רַכַּת הַשָּׁנִים בֵּינֵיהֶן, וְקָרָאתָ לָהּ אֵשֶׁת חֵיקֶךָ,

אֶת פַּסִּתֶּאָה, אֵלֶיהָ תִכְלֶינָה עֵינֵיךָ זֶה כַמָּה".

כָּכָה הִבִּיעָה, וְשָׂמַח מְאֹד שַׂר־הַשֵּׁנָה וַיַּעַן:   270

"אָנָּא, הִשָּׁבְעִי כַיּוֹם בְּמֵי סְטִיכְּס, בְּמֵי קֹדֶשׁ־קֳדָשָׁיו,

אֶחֱזִי בְיָדֵךְ הָאַחַת בָּאָרֶץ הַזָּנָה הָרַבִּים,

בְּיָדֵךְ הַשְּׁנִיָּה – בַּיָּם הַמַּבְרִיק, וְהָיוּ לְעֵדִים

כָּל־אֱלֹהֵי־הַשְּׁאוֹל מִתַּחַת הַסּוֹבְבִים אֶת־קְרוֹנוֹס,

אֲשֶׁר לִי תִתְּנִי הָאַחַת בֵּין כָּל־הַכַרִיטוֹת הַצְּעִירוֹת,   275

אֶת־פַּסִּתֶּאָה וְאָנֹכִי עֵינַי לָהּ כָּלוּ זֶה כַמָּה".

כָּכָה דִבֵּר, וְלֹא סֵרְבָה לוֹ הֵרָה לִבְנַת־הַזְּרֹעוֹת,

נִשְׁבְּעָה לוֹ כַאֲשֶׁר צִוָּה, וַתָּעַד אֶת־כָּל־הָאֵלִים,

אֲשֶׁר מִתַּחַת לָאָרֶץ, שֶׁהֵמָּה הַמְּכֻנִּים טִיטַנִּים;

אוּלָם לְאַחַר שֶׁנִּשְׁבְּעָה שְׁבוּעַת אֱמוּנִים וְהָאָלָה,    280

הָלְכוּ יַחְדָּו וְעָבְרוּ עַל לֵמְנוֹס וְעַל אִמְבְּרוֹס הַקִּרְיָה,

לוּטִים בְּעַב הָעֲרָפֶל, נֶחְפָּזִים וְעוֹשִׂים אֶת־דַּרְכָּם,

בָּאוּ עַד אִידָה הַבְּרוּכָה בַעֲיָנוֹת וְאֵם כָּל־הַחַיָּה,

בָּאוּ עַד לֶקְטוֹס, שָׁם עָזְבוּ אֶת־גַּלֵּי הַיָּם לָרִאשׁוֹנָה,

עָלוּ עַל־הֶחָרָבָה – וּבְצַעֲדָם הִרְעִיד הַיָּעַר.     285

נֶעֱצַר שָׁם שַׂר־הַשֵּׁנָה עַד לֹא שְׁזָפַתּוּ עֵין זֵאוּס,

עָלָה בְרֹאשׁ הָאַשּׁוּחַ הַגָּדוֹל בַּעֲצֵי הַיָּעַר,

אֲשֶׁר הִתְנוֹסֵס עַל־אִידָה בּוֹקֵעַ מֶרְחֲבֵי הָאֲוִיר.

שָׁם גַּם יָשַׁב בְּהֵחָבֵא מִסְתַּתֵּר בֵּין עַנְפֵי הָאַלָּה,

דּוֹמֶה לְצִפּוֹר רְנָנוֹת מְקַנֶּנֶת בֶּהָרִים, לָהּ “כַלְקִיס”   290

קוֹרְאִים הָאֵלִים, וּבְנֵי־הָאָדָם “קִימִנְדִּיס” יְכַנּוּ.

וְהֵרָה נֶחְפְּזָה עָלְתָה עַל־תּוֹעֲפוֹת הַרְרֵי אִידָה,

פִּסְגַּת גַּרְגָּרוֹס, וַיַּחַז בָּהּ זֵאוּס הַכּוֹנֵס־עֲנָנִים,

חִשְׁקוֹ הִתְלַקַּח בְּלִבּוֹ וַיָּלֶט בִּינָתוֹ הַיְשָׁרָה,

כִּבְאוֹתוֹ יוֹם אֲשֶׁר חִבְּקָהּ בְּאַהֲבָה וּבָרִאשׁוֹנָה    295

עָלוּ יְצוּעַ אֲהָבִים וְהוֹרֵיהֶם מִזֶּה לֹא יָדָעוּ.

נִגַּשׁ קָרַב עָדֶיהָ, וַיִּשָּׂא אֲמָרָיו וַיַּעַן:

"הֵרָה, לְאָן אַתְּ נֶחְפָּזָה שֶׁהֵנָּה יָרַדְתְּ מֵאוֹלִימְפּוֹס?

הֵן גַּם סוּסִים גַּם רֶכֶב עָלֵימוֹ תִרְכָּבִי פֹּה אָיִן".

עָנְתָה לוֹ הֵרָה הַגְּבִירָה הַחוֹרְשָׁה־מְזִמּוֹת וְעָרְמָה:  300

"הוֹלְכָה אָנֹכִי אֶל־קַצְוֵי הָאָרֶץ הַזָּנָה לְבַקֵּר

אֶת־הָאוֹקְיָנוֹס, אֲבִי כָל־הָאֵלִים, וְאֶת טֵתִּיס אִמֵּנוּ,

אֲשֶׁר גִּדְּלוּנִי בְאַרְמוֹנָם, טִפְּחוּנִי בְאַהֲבָה רַבָּה.

הִנֵּה אֲבַקֵּר אֶת־שְׁנֵיהֶם וְאָבִיא שָׁלוֹם בֵּינֵיהֶם,

יַעַן זֶה כְּבָר הִתְפָּרָדוּ, רָחֲקוּ מִמִּשְׁכְּבֵי דוֹדִים    305

וּמֵהִתְעַלֵּס בְּאַהֲבָה, מִיּוֹם אַפָּם חָרָה אִישׁ בְּאָחִיו.

אֶפֶס הַסּוּסִים הֵם עוֹמְדִים עַל־אֶדֶן הַר אִידָה הַבְּרוּכָה

בְּמַעְיְנוֹת הַמַּיִם וְהֵם יִשָּׂאוּנִי עַל־פְּנֵי יָם וְיַבָּשֶׁת.

עַתָּה יָרַדְתִּי בִּשְׁבִילְךָ הֵנָּה מֵהַר הָאוֹלִימְפּוֹס,

לְמַעַן לֹא יִחַר בִּי אַפְּךָ, כִּי תֹאמַר נֶחְבֵּאתִי לָלָכֶת,   310

לָבֹא לְטִירַת אוֹקְיָנוֹס הַמַּעֲמִיק־לִזְרֹם בִּפְלָגָיו".

הֵשִׁיב אֲמָרָיו וַיַּעַן לָהּ זֵאוּס הַכּוֹנֵס־עֲנָנִים:

"הֵרָה, הֵן שָׁמָּה תוּכְלִי תָבֹאִי גַם אִם־תִּתְמַהְמָהִי.

בּוֹאִי נִשְׁכְּבָה יַחְדָּו, נִתְעַלְּסָה, נִרְוֶה אֲהָבִים.

יַעַן מֵעוֹלָם לֹא כָמַהּ עוֹד לִבִּי בְקִרְבִּי לְאִשָּׁה,    315

אוֹ לְבַת־אֵלִים, כַּאֲשֶׁר תְּקָפַנִי הַפַּעַם בְּכֹחַ.

גַּם בְּאַהֲבָתִי אֶת־אֵשֶׁת אִכְּסִיּוֹן הַנָּאוָה, שֶׁיָּלְדָה

אֶת־פֵּירִתּוֹאוֹס הֶחָכָם, עֲצָתוֹ כַעֲצַת הָאֱלֹהִים;

גַּם אֶת־דַּנַּיָּה יְפַת־הַקַּרְסֻלִּים הִיא בַת־אַקְרִיסִיאוֹס,

אֲשֶׁר לִי יָלְדָה אֶת־פֶּרְסֵס הַגֶּבֶר הַמְּהֻלָּל בָּאָדָם;   320

גַּם עֵת חָשַׁקְתִּי בְבִתּוֹ שֶׁל־פֵינִכְּס הַמְּצֻיָּן, בַּנַּעֲרָה

אֲשֶׁר לִי יָלְדָה אֶת־מִינוֹס, וְאֶת־רַדַּמַּנְתִּיס הַנַּעֲלֶה;

גַּם עֵת חָשַׁקְתִּי בְסֶמֶּלָּה, אוֹ בְאַלְקְמֵנָה שֶׁבְּתֵּבֵּי,

אֲשֶׁר לִי יָלְדָה אֶת־בְּנִי אֶת־הֵרַקְלֵס זֶה אַמִּיץ הַלֵּבָב,

אֶפֶס סֶמֶּלָּה –לָהּ בְּנָהּ דִּיאוֹנִיסוֹס, מְשַׂמֵּחַ לֵב אֱנוֹשׁ;  325

גַּם עֵת חָשַׁקְתִּי בְדֵמֵטֵר הַגְּבִירָה יְפַת־הַמַּחְלָפוֹת;

בְּלֵטוֹ הַנֶּהְדָּרָה, גַּם בָּךְ בְּעַצְמֵךְ עוֹד לֹא חָשַׁקְתִּי,

כַּאֲשֶׁר אֶחְשֹׁק בָּךְ עַתָּה, וּמֶתֶק תַּאֲוָתִי מְלָאָנִי".

עָנְתָה לוֹ הֵרָה הַגְּבִירָה הַחוֹרְשָׁה־מְזִמּוֹת וְעָרְמָה:

"בְּנוֹ הָאָיֹם שֶׁל־קְרוֹנוֹס, מַה הַדָּבָר דִּבַּרְתָּ?     330

הֵן אִם־נַפְשְׁךָ תִתְאַו לָנוּחַ בְּחִבּוּקֵי אֲהָבִים

פֹּה עַל־מְרוֹמֵי הַר אִידָה, וְהַכֹּל פֹּה נִשְׁקָף לְעֵין רוֹאִים,, –

אוּלָם מַה־יִּהְיֶה אִם־אַחַד הָאֵלִים הַהֹוִים־לָנֶצַח

יִרְאֶה אוֹתָנוּ בְשָׁכְבֵנוּ, וְנֶחְפַּז וְהָלַךְ לְסַפֵּר

לְכָל־הָאֵלִים? אֲנִי לֹא אָשׁוּב לְעוֹלָם לְהֵיכָלְךָ    335

אַחַר קוּמִי מִיצוּעִי, הֲלֹא לִי לְחֶרְפָּה תֵחָשֵׁב.

אֲבָל אִם־אַתָּה חָפַצְתָּ, אִם־נַפְשְׁךָ תִתְאַו לְמוֹ אֵלֶּה,

הִנֵּה לְךָ לִשְׁכָּה שֶׁבָּנָה הֵפֵיסְטוֹס זֶה בִנְךָ אָהָבְתָּ,

הִצִּיב הַדְּלָתוֹת מוּצָקוֹת, הִדְבִּיקָן אֱלֵי מַשְׁקוֹפֵיהֶן,

שָׁמָּה נִכָּנֵס וְנִשְׁכַּב, אִם־אָמְנָם רָצִיתָ בְיָצוּעַ".   340

הֵשִׁיב אֲמָרָיו לָהּ זֵאוּס הַכּוֹנֵס־עֲנָנִים וַיַּעַן:

"הֵרָה, אַל־נָא תִירָאִי, גַּם בֶּן־אֵל גַּם בֶּן־אָדָם,

אִישׁ לֹא יִרְאֵנוּ, כִּי אַאֲפִיל עָלַיִךְ בְּעַנְנֵי־זָהָב,

הֵלְיוֹס גַּם הוּא לֹא יִרְאֵנוּ לְעוֹלָם מִבַּעַד לֶעָנָן,

אַף־עַל־פִּי שֶׁאֵין עָצוּם מֵאוֹרוֹ הַחוֹדֵר, כֹּל רוֹאֶה".   345

עָנָה בֶן־קְרוֹנוֹס וַיְחַבֵּק לְאִשְׁתּוֹ שֶׁלּוֹ בִזְרוֹעוֹתָיו.

אַךְ הָאֲדָמָה הַקְּדוֹשָׁה הִדְשִׁיאָה מִתַּחְתָּם הַדֶּשֶׁא,

פִּרְחֵי הַלּוֹטוֹס הָרוֹחֵץ בִּטְלָלִים וְכַרְכֹּם וְיַקִּיְנטוֹס,

צְפוּפִים וְרַכִּים, וְהֵמָּה מִתַּמְּרִים מֵעַל פְּנֵי הָאָרֶץ.

שָׁם גַּם שָׁכְבוּ הַשְּׁנַיִם, וְשָׁם הֶאֱפִילוּ עֲלֵיהֶם    350

עַנְנֵי חֶמֶד וְזָהָב הַנּוֹטְפִים טְלָלִים מַבְרִיקִים.

כָּכָה נָח זֵאוּס אָבִינוּ, הִרְגִּיעַ עַל־מְרוֹמֵי גַרְגָּרוֹס,

שֵׁנָה וְאַהֲבָה תְקָפוּהוּ, זְרוֹעוֹתָיו מְחַבְּקוֹת אֶת־אִשְׁתּוֹ.

אַךְ שַׂר־הַשֵּׁנָה הַמְּתוּקָה בָא נֶחְפָּז עַד צִי הָאֲכַיִּים,

הֵבִיא הַבְּשׂוֹרָה בְפִיו לְמַרְגִּיז־הָאָרֶץ וּמְחַבְּקָהּ,    355

עָמַד עַל־יָדוֹ, וַיַּעַן וַיְדַבֵּר אֶת־אִמְרוֹת הַכָּנָף:

"עַתָּה, פּוֹסֵידוֹן, הוֹשִׁיעָה לִבְנֵי־הַדַּנָּאִים כְּחֶפְצֶךָ,

תֵּן לָמוֹ כָבוֹד וּתְהִלָּה, וְאִם־לֹא לְאֹרֶךְ זְמָן, עַד שֶׁיִּישַׁן

זֶבְס אֶת־שְׁנָתוֹ, נָסַכְתִּי עַל־נַפְשׁוֹ הַשֵּׁנָה הַמְּתוּקָה;

הֵרָה הִיא הִשִּׁיאַתּוּ לְהִתְעַלֵּס אִתָּהּ בָּאֲהָבִים".    360

דִּבֵּר וַיִּרְחַק אֶל־שִׁבְטֵי־הָאָדָם עֲטוּרֵי הַתְּהִלָּה,

וְאוֹתוֹ עוֹרֵר עוֹד יוֹתֵר לַעֲזֹר לִבְנֵי־הַדַּנָּאִים.

מִהֵר וְקָפַץ מִיָּד אֶל־בֵּין הַחֲלוּצִים וַיִּקְרָא:

"הוֹי, הָאַרְגֵּאִים, הַאֻמְנָם שׁוּב נִתֵּן וְתָרוּם יַד הֶקְטוֹר

בְּנוֹ שֶׁל־פְּרִיאַמּוֹס וְלָכַד הַסְּפִינוֹת וְנָחַל הַתְּהִלָּה?   365

אָכֵן, הֲלֹא אֵלֶּה דְבָרָיו וְכָכָה יִתְהַלָּל, כִּי יוֹשֵׁב

עִם־הָאֳנִיּוֹת אֲכִיל, וַחֲמָתוֹ בְלִבּוֹ בוֹעָרֶת.

אֶפֶס אָנוּ גַם לוֹ לֹא נִתְגַּעְגַּע בְּיוֹתֵר, אִם־אָנוּ

אִישׁ אֶת־רֵעֵהוּ נָעִירָה, כִּי נַעֲמֹד אִישׁ לִימִין אָחִיו.

הָבָה וְשִׁמְעוּ בְקוֹלִי כֻלְּכֶם לַעֲשׂוֹת מִצְוָתִי;    370

לָבֹשׁ הַצִּנּוֹת הַטּוֹבוֹת וְהַגְּדוֹלוֹת אִתָּנוּ בַמַּחֲנֶה,

אִישׁ אִישׁ יַחְבֹּשׁ לְרֹאשׁוֹ אֶת־קוֹבַע הַנְּחֹשֶׁת הַמַּבְרִיק,

תֹּאחַז יָדֵנוּ בָרְמָחִים, בַּגְּדוֹלִים בָּרְמָחִים, וְנָעַל.

הִנְנִי יוֹצֵא בְרֹאשְׁכֶם אַף לֹא אֲדַמֶּה כִי יוֹסִיף

הֶקְטוֹר לַעֲמֹד בְּפָנֵינוּ, וְאִם־תִּלְהַט נַפְשׁוֹ גֶחָלִים.  375

אוּלָם אִם־יֵשׁ בְּתוֹכֵנוּ אִישׁ גִּבּוֹר וּקְטַנָּה צִנָּתוֹ,

יִתֵּן לַחַלָּשׁ מִמֶּנּוּ וְהוּא יִקַּח הַמָּגֵן הַגָּדוֹל".

כָּכָה הִבִּיעַ, וְהֵם הֶאֱזִינוּ וְשָׁמְעוּ בְקוֹלוֹ,

עָרְכוּ אֶת־חֵילָם הַמְּלָכִים, וְאִם־כּוֹאֲבִים הָיוּ, כִּי פְצָעוּם –

שָׁם בֶּן־טִידֵס וְאוֹדִיסֵס וְשָׁם אֲגַמֶּמְנוֹן בֶּן־אַטְרֵס.    380

הָלְכוּ בֵין הַמַּעֲרָכוֹת, הֵמִירוּ נֶשֶׁק בְּנָשֶׁק.

לָבַשׁ הַטּוֹב כֵּלִים טוֹבִים, וַיִּתְּנוּ לָרָע אֶת־הָרָעִים.

וְאַחֲרֵי שֶׁשָּׂמוּ עֲלֵיהֶם אֶת־כְּלֵי הַנְּחשֶׁת הַנּוֹצְצָה,

מִהֲרוּ יָצְאוּ, וּבְרֹאשָׁם פּוֹסֵידוֹן מַרְגִּיז־הָאָרֶץ.

חֶרֶב אֲיֻמָּה לָהּ לַהַט מְאֹד אָרֹךְ בִּזְרֹעוֹ הַקָּשָׁה,   385

דּוֹמָה לַבָּרָק הַמַּבְרִיק, וְלֹא נִתַּן לָגֶשֶׁת אֵלֶיהָ

בְּסַעַר מִלְחֶמֶת הַמָּגוֹר, כִּי פַחְדָּהּ עַל־כָּל־הַגִּבּוֹרִים.

הֶקְטוֹר הַמַּבְרִיק הוּא עוֹרֵךְ אֶת־פְּלֻגּוֹת הַטְּרוֹיִים גַּם הֵמָּה.

עַתָּה עָרְכוּ מִלְחָמָה אֲיֻמָּה בֵינֵיהֶם פּוֹסֵידוֹן,

אֲשֶׁר תַּלְתַּלָּיו מַשְׁחִירִים, וְהֶקְטוֹר הַגִּבּוֹר הַמַּבְרִיק.  390

זֶה בָא לְעֶזְרַת הַטְּרוֹיִים, וְזֶה לָאַרְגֵּאִים יוֹשִׁיעַ.

הִתְחִיל הַיָּם מַכֶּה גַלִּים עַד סְפִינוֹת בְּנֵי־הָאַרְגֵּאִים

וְעַד אָהֳלֵיהֶם, וְאֵלֶּה בָאֵלֶּה פָגְעוּ בְקוֹל אָיֹם.

מִשְׁבְּרֵי הַיָּם לֹא יִסְאֲנוּ, בְּהִתְמוֹלְלָם אֶל־פְּנֵי הֶחָרָבָה,

סַעַר מִצָּפוֹן כִּי יְנִיפֵם עֵת יַשִּׁיב בְּרוּחוֹ אֲיֻמּוֹת;   395

אֵשׁ מִתְלַקַּחַת לֹא תֵהוֹם, כִּי תֹאכַל בִּנְקִיקֵי הֶהָרִים

הֶעֱלוּ חֹרְשׁוֹת, בְּקוּמָהּ שָׁם לַעֲרֹץ יַעַר בְּעֶבְרָתָהּ;

וְרוּחַ סוֹאֶנֶת בְּרָאשֵׁי אַלּוֹנִים מַגְבִּיהִים צַמַּרְתָּם

בְּשֶׁצֶף קֶצֶף כִּי תִשְׁאַן, לֹא כֵן יֶהֱמָיוּן בְּאַפָּם, –

כַּאֲשֶׁר עָלָה קוֹל עֲנוֹת בְּנֵי־הָאֲכַיִּים וְהַטְּרוֹיִים,    400

רַעַשׁ אַדִּירִים וְאָיֹם, בְּהִשְׂתָּעֲרָם אִישׁ עַל־רֵעֵהוּ.

פָּתַח הֶקְטוֹר הַמַּבְרִיק וַיָּטֶל חֲנִיתוֹ בְאָיַס,

אֲשֶׁר פָּנָה אָז אֵלָיו, וְלֹא הֶחֱטִיא אֶת־הַמַּטָּרָה,

פְּגָעוֹ בֶחָזֶה,בְּמָקוֹם שָׁם נִפְגְּשׁוּ שְׁתֵּי הַחֲגֹרוֹת,

אַחַת שֶׁל־מָגֵן וְאַחַת שֶׁל־חֶרֶב, לָהּ מַסְמְרוֹת כֶּסֶף,  405

הֵנָּה הִצִּילוּ רֹךְ בְּשָׂרוֹ. וַיִּחַר אַף הֶקְטוֹר, כִּי רָאָה,

וְהִנֵּה אַךְ רֵיקָם אָז הָלְכָה מִיָּדוֹ חֲנִיתוֹ הַמְּהִירָה,

נָסוֹג אָחוֹר אֶל־קְהַל כָּל־עֲמִיתָיו בְּהִמָּלְטוֹ מִמָּוֶת.

זָרַק אָיַס הַגָּדוֹל, הוּא בְנוֹ שֶׁל־טֶלַּמּוֹן, בַּנָּסוֹג

אֶבֶן מֵאַבְנֵי הַשָּׂדֶה הָרַבּוֹת הַנְּפוֹצוֹת בֵּין רַגְלֵי   410

אַנְשֵׁי הֶחָיִל, וְשִׁמְּשׁוּ מַשְׁעֵנוֹת לַסְּפִינוֹת הַמְּהִירוֹת,

פְּצָעוֹ בָאֶבֶן בֶּחָזֶה מִמַּעַל לִשְׂפַת פְּנֵי מָגִנּוֹ,

סָמוּךְ לַצַּוָּאר; וַיִּסֹּב הֶקְטוֹר כִּסְבִיבוֹן וַיָּחָג.

אֶפֶס כָּאַלּוֹן הַנִּסָּח מִשָּׁרְשׁוֹ בְיַד זֵאוּס אָבִינוּ,

זָרְקָה בוֹ בָרָק, וְעָלָה עֲתַר קִיטוֹר גָּפְרִית מְאֹד נוֹרָא,  415

רוּחַ לֹא תָקוּם וְתֹאחַז פַּלָּצוּת עֵין רוֹאֶה כָל־אֵלֶּה,

בְּקָרְבוֹ לָגֶשֶׁת, כִּי קָשֶׁה בְרַק זֵאוּס הַגָּדוֹל וְנוֹרָא, –

כָּכָה תַשׁ כֹּחוֹ שֶׁל־הֶקְטוֹר, וַיִּפֹּל לָאָרֶץ בָּאָבָק.

נָפְלָה חֲנִיתוֹ מִיָּדוֹ, הִתְגַּלְגְּלוּ מָגִנּוֹ וְקוֹבָעוֹ,

צִלְצֵל עַל־סְבִיבוֹ כָל־נִשְׁקוֹ הֶעָשׂוּי נְחשֶׁת נוֹצֶצֶת.   420

נֶחְפְּזוּ אֵלָיו בְּקוֹל גָּדוֹל כָּל־בְּנֵי־הָאֲכַיִּים, כִּי אָמְרוּ

לִמְשֹׁךְ אוֹתוֹ אֲלֵיהֶם, הֵטִילוּ חֲנִיתוֹת בְּהָמוֹן;

אֶפֶס אַף אֶחָד מֵהֶם לֹא נָגַע בְּרוֹעֵה־הָעַמִּים

גַּם לֹא פְצָעוּהוּ, כִּי בָאוּ כִתְּרוּהוּ הַטּוֹבִים בַּגְּבָרִים:

בָּם פּוּלִידַמַס, וְאֵינֵיאַס וַאֲגֵנוֹר הָאִישׁ הָאֱלֹהִי,    425

נְשִׂיא הַלִּיקִיִּים – סַרְפֵּדוֹן וּגְלַבְקוֹס הַגֶּבֶר הַתָּמִים.

יֶתֶר הַגְּבָרִים גַּם הֵמָּה לוֹ חָרְדוּ, סַבּוּהוּ בַצִּנּוֹת

הַמְּעֻגָּלוֹת וְהַנָּאוֹת, וְרֵעָיו הֵם הֱרִימוּהוּ

אַף עַל־כַּפַּיִם נְשָׂאוּהוּ מִתּוֹךְ שְׁאוֹן הַקְּרָב, עַד הַגִּיעָם

לְסוּסָיו הַמְּהִירִים הָעוֹמְדִים מִחוּץ לַמִּלְחָמָה וְהַקָּטֶל,   430

מְחַכִּים עִם־נוֹהֵג הַסּוּסִים וְהָרֶכֶב הַנּוֹצֵץ־יְקָרוֹת.

הֵם נְשָׂאוּהוּ הָעִירָה, וְהוּא נֶאֱנַק קָשֶׁה וְנֶאֱנָח.

וּכְשֶׁהִגִּיעוּ עַד מַעְבְּרוֹת הַנַּחַל הַשּׁוֹטֵף בֶּהָדָר,

מִשְׁבְּרֵי כְּסַנְתּוֹס הַיְאוֹר רַב־הַמְּעַרְבּוֹלוֹת, זְרַע זֵאוּס,

שָׁם הִשְׁכִּיבוּהוּ עַל־פְּנֵי הָאֲדָמָה וַיִּשְׁפְּכוּ מַיִם    435

עָלָיו וַיִּרְבּוּ, וְרוּחוֹ שָׁב אֵלָיו, וַיִּפְקַח אֶת־עֵינָיו.

כָּרַע עָמַד עַל־בִּרְכָּיו וְהִתְחִיל רוֹקֵק דָּם שָׁחוֹר,

אַרְצָה שׁוּב נָפַל עַל־גַּבּוֹ, וְהַלַּיְלָה הַמַּשְׁחִיר עוֹד מַאֲפִיל

עַל־פְּנֵי עֵינָיו מִתִּגְרַת הָאֶבֶן, כִּי אָבְדָה בִינָתוֹ.

רָאוּ בְנֵי־אַרְגּוֹס כִּי הָלַךְ וְרָחַק־מָה הֶקְטוֹר, הִתְאַזְּרוּ  440

וַיִּשְׂתָּעֲרוּ עַל־פְּלֻגּוֹת הַטְּרוֹיִים, כִּי שָׁאֲפוּ קְרָבוֹת.

אָיַס הָרֹאשׁ וְהָרִאשׁוֹן הַמָּהִיר, הוּא בְנוֹ שֶׁל־אוֹאִילֵס,

מָחַץ בְּרָמְחוֹ הַשָּׁנוּן אֶת־בְּנוֹ שֶׁל־אֵנוֹפְּס, אֶת־סַטְנִאוֹס,

אֲשֶׁר יָלְדָה לְאֵנוֹפְּס, לְרוֹעֵה־הַבָּקָר, הַיָּפָה

בְּנִמְפוֹת הַמַּעְיָנוֹת וְעַל־גְּדוֹת סַטְנִיאוֹאֵיס חִבְּלַתּוּ.   445

בְּנוֹ שֶׁל־אוֹאִילֵס הַמְּהֻלָּל בְּתוֹפְשֵׂי הָרֹמַח הִכָּהוּ

אֶל־הַמִּפְשָׂעָה, כִּי קָרַב אֵלָיו, וַיִּפֹּל עַל־גַּבּוֹ.

סָבִיב לוֹ עָרְכוּ מִלְחָמָה הַטְּרוֹיִים וּבְנֵי־הַדַּנָּאִים.

לִנְקֹם נִקְמָתוֹ אָז מִהֵר וּבָא פּוּלִידַמַס בֶּן־פַּנְתּוֹס

תּוֹפֵשׂ־הַכִּידוֹן, וַיִּמְחַץ אֶת־פְּרוֹתּוֹאֵנוֹר בִּכְתֵפוֹ,  450

כָּתֵף שֶׁל־יָמִין, וַתֵּצֵא חֲנִיתוֹ הַקָּשָׁה הַכָּתֵף.

נָפַל בָּאָבָק הַלָּז, וְכַפַּיו תֹּאחַזְנָה בָאָרֶץ.

אַךְ פּוּלִידַמַס מַה־יָּשִׂישׂ, וַיִּשָׂא קוֹל גָּדוֹל וַיִּקְרָא:

"אָמְנָם, דּוֹמַנִי, גַּם עַתָּה לֹא שָׁבָה רֵיקָם חֲנִיתוֹ

שֶׁל־בֶּן־פַּנְתּוֹאוֹס הַגִּבּוֹר בְּיָדוֹ הַנַּעֲרָצָה,     455

אָכֵן אַחַד הָאַרְגֵּאִים מִפֹּה יִשָּׂאֶנָּה בִּבְשָׂרוֹ,

יֵלֵךְ, עָלֶיהָ יִשָּׁעֵן, בְּדַרְכּוֹ אֶל־מִשְׁכְּנוֹת־הַדֵס!"

כָּכָה הִתְהַלָּל, אַךְ הֵמַר לִבְנֵי־הָאַרְגֵּאִים בְּשִׂישׂוֹ.

וְיוֹתֵר מִכֹּל חָרָה אַפּוֹ שֶׁל־אָיַס הַגֶּבֶר הַנָּבוֹן

בְּנוֹ שֶׁל־טֶלַּמּוֹן, כִּי קָרוֹב עַל־יָדוֹ שָׁם נָפַל הַגִּבּוֹר.   460

מִהֵר וַיָּטֶל חֲנִיתוֹ הַנּוֹצְצָה בַגֶּבֶר הַנָּסוֹג.

אַךְ פּוּלִידַמַס הוּא נִמְלַט מֵרֹעַ הַגְּזֵרָה הַשְּׁחוֹרָה,

נָטָה הַצִּדָּה וַיִּפְגַע הַכִּידוֹן בְּאַרְכֶלוֹכוֹס,

בְּנוֹ שֶׁל־אַנְטֵנוֹר, כִּי גָזְרוּ הָאֵלִים לְהַכְחִידוֹ מֵאָרֶץ.

פְּצָעוֹ בַמָּקוֹם שָׁם חֻבְּרוּ הָרֹאשׁ וְהָעֹרֶף וּבַאֶמְצַע   465

חֻלְיָה רִאשׁוֹנָה, וַיִּגְזֹר לִשְׁנַיִם אֶת־שְׁרִירָיו הַשְּׁנָיִם.

וְרֹאשׁוֹ אַף פִּיהוּ וּנְחִירָיו הִקְדִּימוּ וְנָגְעוּ בָאָרֶץ,

טֶרֶם בָּהּ נָגְעוּ בְנָפְלוֹ פְנֵי־שׁוֹקָיו וּפְנֵי־אַרְכּוּבוֹתָיו.

וְאָיַס קָרָא בְחַיִל לָאִישׁ פּוּלִידַמַס הַתָּמִים:

"פּוּלִידַמַס, הִוָּעֵץ בְּלִבְּךָ וְהָשֵׁב דְּבַר אֱמֶת:    470

אוֹתוֹ הַגֶּבֶר, הֲרָאוּי הוּא לְכַפֵּר הָאִישׁ פְּרוֹתּוֹאֵנוֹר

בְּדָמָיו? כִּי טוֹב מְצָאתִיהוּ, בֶּן־טוֹבִים לִי נִרְאָה בְעֵינָי,

אִם־לֹא אָח שֶׁל־אַנְטֵנוֹר מַכְנִיעַ־הַסּוּסִים, אוֹ אוּלַי

בְּנוֹ הוּא, יַעַן כִּי דוֹמִים הֵם פָּנָיו לִפְנֵי בְנֵי מִשְׁפַּחְתּוֹ?"

דִּבֵּר, כִּי יָפֶה הִכִּירוֹ, וַיְמָרֵר אֶת־נֶפֶשׁ הַטְּרוֹיִים.    475

נִגַּשׁ אֲקַמַס וּבָא עַד לִפְנֵי גוּף אָחִיו וּבְרָמְחוֹ

הִכָּה בוֹ אֶת־פְּרוֹמָכוֹס, וְהוּא מוֹשֵׁךְ הֶחָלָל בְּרַגְלָיו.

נָשָׂא אֲקַמַס קוֹל גָּדוֹל וּבְגִיל לִבְלִי חֹק גַּם הִתְהַלָּל:

"הוֹי, הָאַרְגֵּאִים הַמּוֹרִים בְּחִצִּים וְשָׂבְעָה לֹא יֵדְעוּ

בְּדִבְרֵי אִיּוּמִים! לֹא רַק לָנוּ מִנּוּ מַתְּלָאָה וְעָמָל.    480

הִנֵּה יוֹם יָבֹא וְגַם אַתֶּם כָּמוֹנוּ תָמוּתוּ וְתֹאבְדוּ.

בֹּאוּ וּרְאוּ אֶת־פְּרוֹמָכוֹס הַנָּם שְׁנַת עוֹלָמִים, הִכְנַעְתִּיו

בְּרָמְחִי, בַּכִּידוֹן הַלָּז, וּבְיַעַן כִּי לֹא הִתְמַהְמַהְתִּי

לִנְקֹם דַּם אָחִי הַשָּׁפוּךְ. לָכֵן הֲלֹא תַעֲרֹג נֶפֶשׁ

אִישׁ כִּי יִשָּׁאֵר בְּבֵיתוֹ מְסָרְפוֹ לִנְקֹם דְּבַר מוֹתוֹ".  485

כָּכָה הִתְהַלָּל, אַךְ הִכְאִיב לִבְנֵי־הָאַרְגֵּאִים בְּשִׂישׂוֹ.

וְיוֹתֵר מִכֻּלָּם הִצְטַעֵר לְבַב פֵּנֶלֶּאוֹס הַנָּבוֹן.

חָשׁ, עַל־אֲקַמַס הִשְׂתָּעֵר, וְלֹא עָצַר הַלָּז כֹּחַ לַעֲמֹד

בִּפְנֵי הַמֶּלֶךְ הַגִּבּוֹר, וַיַּךְ אֶת־הָאִישׁ אִילִיאוֹנֵס,

בְּנוֹ שֶׁל־פוֹרְבַּס הֶעָשִׁיר בַּצֹּאנֶה, וְהֶרְמֵס אֲהֵבוֹ

יוֹתֵר מִכָּל־אֲשֶׁר הָיוּ בִטְרוֹיָה וּבְעשֶׁר חֲנָנוֹ.

יָלְדָה אִמּוֹ אַךְ אוֹתוֹ, אֶת־בְּנָהּ זֶה אֶת־אִילִיאוֹנֵס;

אוֹתוֹ אָז מָחַץ, אֶת־עֵינוֹ וּבְשָׁרְשָׁהּ מִתַּחַת לַגַּבּוֹת,

עָקַר אֶת־גַּלְגַּל הָעַיִן, וַיַּחְדֹּר רָמְחוֹ הָעָיִן,

יָצָא דֶרֶךְ הָעֹרֶף, וַיִּפֹּל וַיִּפְרֹשׂ אֶת־כַּפָּיו.

חָשׁ פֵּנֶלֶּאוֹס, הִשְׂתָּעֵר, וַיִּשְׁלֹף אֶת־חַרְבּוֹ הַשְּׁנוּנָה,

הִכָּה אֶת־עָרְפּוֹ בַתָּוֶךְ, וַיְמַגֵּר לָאָרֶץ אֶת־רֹאשׁוֹ

יַחַד עִם־קוֹבַע נְחֻשְׁתּוֹ; חֲנִיתוֹ הַקָּשָׁה עוֹדֶנָּה

מְעוּכָה בְעֵינוֹ. וְהֵרִים גֻּלְגָּלְתּוֹ כְהָרֵם רֹאשׁ פָּרָג,

הֶרְאָה אוֹתָהּ לַטְּרוֹיִים, הֵרִיעַ וַיִּשָּׂא אִמְרָתוֹ:

"אָנָּא, בְּנֵי־טְרוֹיָה, הַגִּידוּ לַאֲבִי־אִילִיאוֹנֵס הַנֶּחְמָד,

סַפְּרוּ עָלָיו לְאִמּוֹ, וִיקוֹנְנוּ לוֹ בְאַרְמוֹנָם.

יַעַן לֹא תָשִׂישׂ עַל־אִישָּׁהּ גַּם אֵשֶׁת פְּרוֹמָכוֹס, לֹא תָגִיל

לְבֶן־אֲלֶגֵּנוֹר אֲהוּבָהּ, בְּשׁוּב זַאֲטוּטֵי אֲכַיָּה

בִּסְפִינוֹתֵיהֶם הַקַּלּוֹת וּבָאוּ מִגְּבוּלוֹת עִיר טְרוֹיָה".  505

כָּכָה הִבִּיעַ, וְכֻלָּם הִתְחַלְחֲלוּ מְאֹד, גֶּבֶר גֶּבֶר

סָבִיב הִתְבּוֹנְנוּ, אָנָה יָנוּסוּ מֵאָבְדָן כֹּה קָרוֹב.

עַתָּה הַגֵּדְנָה לִי, מוּזוֹת, הַשּׁוֹכְנוֹת בְּהַר הָאוֹלִימְפּוֹס,

מִי הוּא הָרִאשׁוֹן בִּבְנֵי־הָאֲכַיִּים שֶׁיָּדוֹ הִשִּׂיגָה

בִּזַּת־הַדָּמִים, כְּשֶׁסִּבֵּב פּוֹסֵידוֹן אֶת־פְּנֵי הַמִּלְחָמָה?  510

אָיַס בְּנוֹ שֶׁל־טֶלַּמּוֹן הוּא הִתְחִיל הִכְרִיעַ אֶת־הִרְטְיוֹס

בְּנוֹ שֶׁל־גִּרְטִיַּס, אֶת־מוֹשֵׁל בְּנֵי מִסְיָה גִבּוֹרֵי הֶחָיִל.

חָשׁ אַנְטִילוֹכוֹס וַיְנַצֵּל אֶת־פַלְקֵס הָאִישׁ וְאֶת־מֶרְמֶרוֹס.

וּמֵרִיאוֹנֵס הוּא הִכָּה אֶת־מוֹרִיס וְאֶת־הִפּוֹטִיּוֹן.

טֶבְקְרוֹס הִכְרִיעַ וַיַּךְ אֶת־פְּרוֹתּוֹאוֹן וְאֶת־פֶּרִיפֵטֵס.  515

וְיַד בְּנוֹ שֶׁל־אַטְרֵס בָּאִישׁ הִפֶּרֵנוֹר הַמּוֹשֵׁל־בָּעַמִּים,

אֶל־הַמִּפְשָׂעָה פְצָעָהוּ, וַתַּחְדֹּר נְחֻשְׁתּוֹ אֶת־קִרְבּוֹ,

קָרְעָה אֶת־מֵעָיו, וַתִּפְרַח נִשְׁמָתוֹ בִן־רֶגַע וַתֵּצֵא

דֶּרֶךְ הַפֶּצַע הַפָּעוּר. עֲלָטָה הֵלִיטָה אֶת־עֵינָיו.

וְיוֹתֵר מִכֻּלָּם הִכָּה בָאוֹיְבִים אָז בְּנוֹ שֶׁל־אוֹאִילֵס,  520

אָיַס מְהִיר־הָרַגְלָיִם, כִּי אֵין אִישׁ לוֹ יִדְמֶה, בְּדָלְקוֹ

גְּבָרִים נִמְלָטִים עַל־נַפְשָׁם עֵת זֵאוּס יַבְהִילֵם לִמְנוּסָה.


שִׁיר חֲמִשָּׁה עָשָׂר: הָאוֹיֵב הֻכָּה אָחוֹר מֵעִם הָאֳנִיּוֹת


אַךְ כְּשֶׁהִגִּיעוּ בְנוּסָם עַד עֵבֶר הַיְתֵדוֹת וְהַתְּעָלָה,

וְרַבִּים הַנּוֹפְלִים בָּעָם שֶׁנָּפְלוּ מִידֵי הַדַּנָּאִים,

עָמְדוּ עַל־יַד מַרְכְּבוֹתֵיהֶם, וּפְנֵיהֶם מַלְבִּינִים מִזְּוָעָה,

חִיל וָפַחַד אֲחָזוּם. וְזֶבְס הִתְנַעֵר מִשְּׁנָתוֹ

עַל־מְרוֹמֵי אִידָה עִם־הֵרָה, הַמּוֹלְכָה עַל־כִּסֵּא־הַזָּהָב.  5

קָפַץ וְעָמָד, וַיַּרְא אֶת־הַטְּרוֹיִים וְאֶת־הָאֲכַיִּים:

אֵלֶּה נְבוֹכִים, וְאֵלֶּה בְּנֵי־אַרְגּוֹס לוֹחֲצִים אוֹתָם;

הִנֵּה פּוֹסֵידוֹן הַמּוֹשֵׁל הָעוֹלֶה בְתוֹכָם וּבְקִרְבָּם.

רָאָה אֶת־הֶקְטוֹר, וְהוּא מוּטָל בַּשָּׂדֶה וְרֵעָיו עַל־סְבִיבָיו,

נוֹשֵׁם וְנוֹשֵׁף בִּכְבֵדוּת, וּבְלִבּוֹ בִינָתוֹ אֵינֶנָּה,     10

רוֹקֵק אֶת־דָּמָיו, כִּי פְגָעוֹ לֹא אַחַד הַנִּקְלִים בַּאֲכַיָּה.

רָאָה אַף רִחֲמָהוּ אֲבִי כָל־הָאֵלִים וְהָאָדָם.

בְּזַעַם אָיֹם הִתְבּוֹנֵן בְּהֵרָה וַיֹּאמֶר בְּאַפּוֹ:

"הֵרָה, אָכֵן תְּכָכַיִךְ, תַּרְמִיתֵךְ בְּתַחְבֻּלוֹת הָאָוֶן

מָנְעוּ אֶת־הֶקְטוֹר מִקָּטֶל, הֵנִיאוּ לֶב־אַנְשֵׁי הֶחָיִל.  15

אָכֵן אֵינֶנִּי יוֹדֵעַ אִם־לֹא אַתְּ תָּשׁוּבִי תִקְצֹרִי

זֶרַע הָאָוֶן זָרַעָתְּ, כִּי אָבֹא לְיַסְּרֵךְ בְּמַכּוֹת.

אוּלַי שָׁכַחָתְּ הֱיוֹתֵךְ תְּלוּיָה בֵּין אֶרֶץ וְשָׁמָיִם?

שַׂמְתִּי רַגְלַיִךְ בַּסַּד וּבְכַבְלֵי הַזָּהָב כַּפַּיִךְ,

כַּבְלֵי־עֹז לֹא יִנָּתֵקוּ, - נִתְלֵית בַּעֲנָנִים וְאֵיתֶּר.  20

כָּל־הָאֵלִים בִּמְלֹא הָאוֹלִימְפּוֹס הַגָּדוֹל הִתְעַבְּרוּ;

אֶפֶס הֵם רָהוּ לָגֶשֶׁת וּלְפַתְּחָם לֹא יָכְלוּ. וּבְתָפְשִׂי

אֶחָד מֵהֶם וְטִלְטַלְתִּיו מִסַּף הַשָּׁמַיִם עַד נָפְלוֹ

אַרְצָה בְלִי כֹחַ. וְאוּלָם עֲדֶנָּה לֹא שָׁכְכָה חֲמָתִי,

אַפִּי הַגָּדוֹל עַל־אֹדוֹת הֵרַקְלֵס הָאִישׁ הָאֱלֹהִי,  25

אֲשֶׁר חָרַשְׁתְּ עָלָיו רָעוֹת וּבְיָם יְלֵל תֹּהוּ שָׁלַחַתְּ

אוֹתוֹ עַל־גַּלִּים שׁוֹמֵמִים וּבְרוּחַ בּוֹרֶאַס וָסָעַר,

אַחַר מִשָּׁם תִּשָּׂאִיהוּ לְאִי קוֹס הַנּוֹשָׁב רֹב אָדָם.

אוּלָם גְּאַלְתִּיו מִשָּׁם, וּשׁוּב הֲבִיאוֹתִיו אֶל־אַרְגּוֹס,

אֶרֶץ עֲשִׁירָה בְסוּסִים, כִּי סָבַל עִנּוּיִים וְצָרוֹת.   30

אֵלֶּה אַזְכִּירֵךְ וְתִרְחֲקִי מִנְּכָלִים וְתַחְבֻּלוֹת הָאָוֶן,

תִּרְאִי־תִוָּכְחִי, הֲיִצְלַח הִתְעַלְּסֵךְ אִתִּי בָאֳהָבִים,

לֶכְתֵּךְ מֵאַחַר הָאֵלִים לְהַתְעוֹת אֶת־עֵינַי בְּתַרְמִית?"

סָח, וַתִּתְחַלְחֵל אָז הֵרָה, הַגְּבִירָה גִדְלַת־הָעָיִן,

לוֹ אֲמָרֶיהָ הֵשִׁיבָה וַתְּדַבֵּר אֶת־אִמְרוֹת הַכָּנָף:    35

"שָׂהֲדִי אֶרֶץ וְשָׁמַיִם נִמְתָּחִים עָלֶיהָ מִמָּעַל,

מִשְׁבְּרֵי סְטִיכְּס נַחַל שׁוֹקֵק, – שֶׁהִיא הִיא הַשְּׁבוּעָה הַקָּשָׁה

אַף הַחֲמוּרָה בַשְּׁבוּעוֹת לִבְנֵי־הָאֵלִים הַנִּצְחִים,

בְּרֹאשְׁךָ הַקָּדוֹשׁ נִשְׁבַּעְתִּי, בִּיצוּעַ הַכְּלוּלוֹת לִשְׁנֵינוּ,

בּוֹ לֹא אָעֵז לְעוֹלָם לְהִשָּׁבֵעַ עַל־שָׁקֶר, –     40

לֹא בִידִיעָתִי פֹּה הֵרַע פּוֹסֵידוֹן מַרְגִּיז־הָאָרֶץ

לְחֵיל אַנְשֵׁי־טְרוֹיָה וּלְהֶקְטוֹר, וּלְאֵלֶּה יוֹשִׁיעַ בִּזְרֹעוֹ.

לִבּוֹ כִּי יַמְרִיצֶנּוּ אַף נַפְשׁוֹ תְעוֹרְרוֹ לְמוֹ אֵלֶּה;

רָאָה אֶת־עָנְיָם בַּסְּפִינוֹת וְרִחֵם אֶת־הָאֲכַיִּים.

אֶפֶס אֲנִי אִיעָצֶנּוּ, כִּי יָשִׂים לַדֶּרֶךְ פְּעָמָיו,     45

אֵל־אֲשֶׁר אַתָּה, עֲטוּף־הָעֲנָנִים־הַשְּׁחוֹרִים, תַּנְחֶנּוּ".

כָּכָה עָנַתּוּ, וְחִיֵּךְ אֲבִי כָל־הָאֵלִים וְהָאָדָם.

הֵשִׁיב אֲמָרָיו לְהֵרָה וַיְדַבֵּר אֶת־אִמְרוֹת הַכָּנָף:

"אָכֵן, הֵרָה הַגְּבִירָה גִדְלַת־הָעָיִן, אִם־אָמְנָם

יִהְיֶה לֵב אֶחָד לִשְׁנֵינוּ, בְּשִׁבְתֵּנוּ בְסוֹד בְּנֵי־אַלְמָוֶת,  50

הֵן גַּם פּוֹסֵידוֹן יְמַהֵר וְיָחוּשׁ לְבַטֵּל רְצוֹנוֹ,

יַעַשׂ כִּרְצוֹנֵךְ וּרְצוֹנִי, וְאִם־נַפְשׁוֹ תִבְחַר אַחֶרֶת.

אֱמֶת אִם־יֶהְגֶּה חִכֵּךְ, וּבְלֹא לֵב וָלֵב תְּדַבֵּרִי,

לְכִי לָךְ אֶל־סוֹד בְּנֵי־הָאֵלִים וּקְהָלָם, וְאֶת־אִירִיס תִּקְרָאִי.

תָּבֹא אֵלַי עִם־אַפּוֹלוֹן, הַמְצֻיָּן בֵּין תּוֹפְשֵׂי־הַקָּשֶׁת,  55

וְהָלְכָה אֶל־הָאֲכַיִּים עֲדוּיֵי־שִׁרְיוֹנוֹת־הַנְּחשֶׁת,

וְצִוְּתָה וְאָמְרָה לְפּוֹסֵידוֹן, הַמֶּלֶךְ הַמּוֹשֵׁל־בַּגּוֹיִים,

כִּי יֵעָצֵר מִבֹּא בַמִּלְחָמָה וְיֵרֵד אֶל־בֵּיתוֹ.

אוּלָם פֵיבּוֹס־אַפּוֹלוֹן יְעוֹרֵר אֶת־הֶקְטוֹר לַקָּטֶל,

יָעִיר וִיחַדֵּשׁ אֶת־רוּחוֹ, וִירַפֵּא לְכָל־הַמַּכְאוֹבִים.      60

אֲשֶׁר יְמָרְרוּ נַפְשׁוֹ, וְיָשׁוּב וְיִרְדֹּף וְדָלַק

אֶת־הָאֲכַיִּים, וְהֵעִיר אֶת־רַכֵּי־הַלֵּב אֶל־הַמְּנוּסָה,

עַד שֶׁיִּפְּלוּ הַנָּסִים בַּסְּפִינוֹת מְרֻבּוֹת־הַמְּשׁוֹטִים,

אֲשֶׁר לַאֲכִילֵס בֶּן־פֵּלֵס, וְזֶה יָעִיר אֶת־רֵעוֹ פַּטְרוֹקְלוֹס

וְהֶקְטוֹר הַנֶּהְדָּר הוּא אָז נֶפֶשׁ יַכֶּנּוּ בְרָמְחוֹ        65

לִפְנֵי חֹמוֹת עִיר אִלְיוֹס, וְרַבִּים חֲלָלִים שָׁם יַפִּיל,

עַזֵּי־הַלֵּב, וּבֵינֵיהֶם אֶת־בְּנִי אֶת־סַרְפֵּדוֹן הַנַּעֲלֶה.

וְחָרָה אָז בּוֹ אַף אֲכִילֵס הַנֶּהְדָּר וְהִכָּה אֶת־הֶקְטוֹר.

אוּלָם מִיּוֹם זֶה אַתְחִילָה, אוֹסִיפָה וְלֹא אֶחְדַּל מֵהָדְפָם

מִן־הָאֳנִיּוֹת הַגְּדוֹלוֹת, עַד בֹּא הָאֲכַיִּים בְּשַׁעַר    70

אִלְיוֹס הַבְּנוּיָה כְמוֹ רָמִים, כִּי יַעֲשׂוּ כְמִצְוַת אַתֵּנָה.

אוּלָם חֲמָתִי לֹא תָשֹׁךְ, לֹא אֶעֱצֹר מֵאַף, גַּם לֹא אֶתֵּן

לְאֶחָד מִבְּנֵי־הָאַלְמָוֶת לְהוֹשִׁיעַ לִבְנֵי הַדַּנָּאִים,

טֶרֶם מִלֵּאתִי מִשְׁאֲלוֹת בֶּן־פֵּלֵס וְעָשִׂיתִי רְצוֹנוֹ,

אֲשֶׁר הִבְטַחְתִּי מִקֶּדֶם וְלוֹ נַעֲנֵיתִי בְרֹאשִׁי,   75

יוֹם בּוֹ הִתְחַנְּנָה תֶּטִּיס וַתְּחַבֵּק אֶת־בִּרְכַּי, מַעְתִּירָה

לְכַבֵּד אֶת־בְּנָהּ אֶת־אֲכִילֵס מְקַרְקֵר־הַקְּרִיּוֹת וּמְהָרְסָן".

אָמַר, וְתֵכֶף לוֹ נִשְׁמְעָה הֵרָה מַלְבִּינַת־הַזְּרוֹעוֹת.

הָלְכָה מִתּוֹעֲפוֹת אִידָה וַתַּעַל בִּמְרוֹמֵי אוֹלִימְפּוֹס.

חִישׁ כְּמַחֲשַׁבְתּוֹ שֶׁל־אָדָם, שֶׁעָשָׂה אֶת־דַּרְכּוֹ בְמֶרְחֲבֵי-  80

תֵבֵל וְרַבּוֹת אֲרָצוֹת, וְחוֹשֵׁב בְּלִבּוֹ וְאוֹמֵר:

“שָׁם גַּם שָׁם לוּ הָיִיתִי”, וְרַבּוֹת מַחֲשָׁבוֹת בִּלְבָבוֹ, –

כָּכָה טָסָה בִמְעוּפָה גַם הֵרָה הַגְּבִירָה. הִגִּיעָה

פִּסְגַּת אוֹלִימְפּוֹס הַנִּשָּׂא וַתָּבֹא בְהֵיכָלוֹ שֶׁל־זֵאוּס

בְּסוֹד כָּל־הָאֵלִים הַנִּצְחִים. וְהֵמָּה רָאוּהָ כֻלָּהַם,   85

מִהֲרוּ עָמְדוּ לִקְרָאתָהּ, בֵרְכוּהָ וַיִּשְׂאוּ אֶת־כּוֹסָם.

פָּסְחָה עֲלֵיהֶם עַל־כֻּלָּם וַתִּקַּח הַסֵּפֶל, הִגִּישָׁה

תֶּמִּיס יְפַת־הַלְּחָיַיִם, כִּי הִיא הִשְׁכִּימָה לִקְרָאתָהּ,

פָּתְחָה אֶת־פִּיהָ, וַתַּעַן וַתְּדַבֵּר אֶת־אִמְרוֹת הַכָּנָף:

"הֵרָה, מֵאַיִן חָרַדְתְּ? פָּנַיִך כִּפְנֵי הַנִּדְהָמָה.   90

אֵין זֶה כִּי אִישֵׁךְ בֶּן־קְרוֹנוֹס הִפִּיל חִתִּיתוֹ עָלָיִךְ?"

לָהּ אֲמָרֶיהָ הֵשִׁיבָה אָז הֵרָה זוֹ לִבְנַת־הַזְּרֹעוֹת:

"אָנָּא, אַל־נָא תִשְׁאָלִי, הוֹי, תֶּמִּיס הַגְּבִירָה, כִּי אָכֵן

אַתְּ הַיּוֹדַעַת אֶת־לִבּוֹ שֶׁל־זֶה, לֵב־קְשֵׁה־עֹרֶף, לֵב יָהִיר;

אוּלָם אַתְּ פִּתְחִי הַכֵּרָה עִם־כָּל־בְּנֵי־הָאֵלִים בַּהֵיכָל,  95

תִּשְׁמְעִי עוֹד תַּאֲזִינִי, גַּם אַתְּ גַּם כָּל־יֶתֶר הָאֵלִים,

אֶת־כָּל־הָרָעוֹת שֶׁחָרַשׁ לֵב זֵאוּס. כִּי לָכֵן אָמַרְתִּי:

נֶפֶשׁ מִי תָגִיל לְמוֹ אֵלֶּה, לֹא בְנֵי־הָאֵלִים לֹא אָדָם,

אַף אִם־יֵשׁ עוֹד בְּקִרְבֵּנוּ, שְׂמֵחִים גַּם עַתָּה לַכֵּרָה".

כָּכָה הִבִּיעָה אָז הֵרָה הַגְּבִירָה וַתֵּשֶׁב. וּבְהֵיכַל  100

זֶבְס הִתְאַנְּפוּ הָאֵלִים, כִּי חָרָה לָהֶם. וְהִיא שְׂחוֹק־קַל

מְרַחֵף עַל־פְּנֵי שִׂפְתוֹתֶיהָ, אַךְ קָדַר זֶה מִצְחָהּ הָעוֹטֵר

אֶת־גַּבּוֹתֶיהָ הַשְּׁחוֹרוֹת, וְהִיא בַחֲרוֹנָה מִלֵּלָה:

"פְּתָאִים שֶׁכְּמוֹתֵנוּ, נִוָּאֵל אַף נֶאֱנַף בְּזֵאוּס!

הִנֵּה אָמַרְנוּ נָבוֹאָה אַף נִגַּשׁ אֵלָיו, נַכְנִיעֶנּוּ    105

בְּשִׂיחַ שְׂפָתַיִם אוֹ בְכֹחַ – וְהוּא רָחַק מֶנּוּ שַלְאֲנָן,

לִבּוֹ לֹא יָשִׂים לְמוֹ אֵלֶּה, יַעַן כִּי אָמָר: בְּסוֹד אֵלִים

אֵין מִי לִי יִדְמֶה בִגְבוּרָה וָכֹחַ, וְהוּא הוּא הָאַדִּיר.

לָכֵן דֹּמּוּ וְסִבְלוּ בָרָעָה תְבוֹאַתְכֶם מִיָּדוֹ.

הִנֵּה, אָנֹכִי אֲדַמֶּה, כְּבָר בָּאָה הָרָעָה עַל־אָרֵס:  110

נָפַל בַּקְרָב אַסְקַלָּפוֹס בְּנוֹ, בְּחִירוֹ מִכָּל־בְּנֵי הָאָדָם,

עָלָיו יֹאמַר אָרֵס זֶה שַׂגִּיא־הַכֹּחַ, כִּי בְנוֹ הוּא".

כָּכָה דִבֵּרָה, וְאָרֵס הִתְרוֹמֵם וּבְכַפָּיו הַשּׁטוּחוֹת

סָפַק עַל־שׁוֹקֵי אַדִּירִים, וַיִּשָּׂא אִמְרוֹתָיו וַיֹּאמֶר:

"אַל־נָא יִחַר בִּי אַפְּכֶם, הוֹי, שׁוֹכְנֵי הֵיכְלוֹת אוֹלִימְפּוֹס, 115

הִנְנִי הוֹלֵךְ אֶל־סְפִינוֹת בְּנֵי־הָאֲכַיִּים וְנָקַמְתִּי

נִקְמַת בְּנִי, וְאִם־גּוֹרָלִי וּפָגַע בִּי זֵאוּס בִּבְרָקָיו –

אֶשְׁכַּב אֶת־חֲלְלֵי חֶרֶב בֵּין נַהֲרוֹת דָּמִים בָּאָבָק".

כָּכָה דִבֵּר, וַיִּפְקֹד עַל־מָגוֹר וָפַחַד, כִּי יִרְתְּמוּ

לוֹ אֶת־הַסּוּסִים אֶל־רִכְבּוֹ, וַיִּלְבַּשׁ אֶת־מַדָּיו הַנּוֹצְצִים. 120

וְלוּלֵא אַתֵּנָה שֶׁחָרְדָה לְכָל־בְּנֵי־הָאֵלִים הַנִּצְחִים,

דָּאֲגָה לָמוֹ, כִּי אָז הִתְלַקְּחָה חֲמָתוֹ שֶׁל־זֵאוּס,

גְּדוֹלָה וְנוֹרָאָה מֵאוֹתָהּ קִדְּמַתָּה,בִּבְנֵי־הָאַלְמָוֶת.

חָרְדָה אֶל־פֶּתַח הָאוּלָם וַתִּטּשׁ אֶת־כִּסֵּא מוֹשָׁבָהּ,

נָטְלָה מֵרֹאשׁוֹ קוֹבָעוֹ, מָגִנּוֹ מֵעַל־שְׁתֵּי כְתֵפָיו,   125

נָטְלָה מִיָּדוֹ הַחֲזָקָה אֶת־כִּידוֹן נְחֻשְׁתּוֹ, הִצִּיגָה

אוֹתוֹ שׁוּב עַל־מְקוֹמוֹ, – וַתִּגְעַר בְּאָרֵס הַסּוֹעֵר:

"הוֹי, חֲסַר דַּעַת וּמְשֻׁגָּע, מַה־תִּשְׁאַף אֶל־אָבְדָן? אָזְנַיִם

לְךָ וְלֹא תִשְׁמָע, בִּינָתְךָ הִסְתַּתְּרָה, וּבשֶׁת לֹא תֵדָע!

כְּלוּם לֹא שָׁמַעְתָּ מָה אָמְרָה פֹה הֵרָה זוֹ לִבְנַת־הַזְּרֹעוֹת,  130

אֲשֶׁר שָׁבָה זֶה עַתָּה מֵאֵת פְּנֵי זֶבְס הָאוֹלִימְפִּי?

אוֹ אַתָּה רוֹצֶה כִּי צָרוֹת רַבּוֹת תָּבֹאנָה עָלֶיךָ,

אַחַר תָּשׁוּב לָאוֹלִימְפּוֹס בְּצַעַר רַב עַל־כָּרְחֶךָ

וְתָבִיא עָלֵינוּ כֻלָּנוּ הָרָעָה הַגְּדוֹלָה וְהַשָּׁבֶר?

יַעַן כִּי־יָחוּשׁ וְיִטּשׁ אֶת־הָאֲכַיִּים וְהַטְּרוֹיִים   135

רָמֵי־הַלֵּב וִיהֻמֵּנוּ עַל־הַר הָאוֹלִימְפּוֹס. כִּי יָבֹא

לִתְפֹּשׂ אוֹתָנוּ וּלְהַשְׁחִית, לֹא יַפְלֶה בֵּין צַדִּיק לְרָשָׁע.

לָכֵן יְעַצְתִּיךָ, וְעָצַרְתָּ מֵאַף בְּשֶׁל בִּנְךָ הַנַּעֲלֶה.

הִנֵּה גַם טוֹבִים מִמֶּנּוּ, גַּם עוֹלִים בִּגְבוּרָה עַל־בְּנֶךָ,

נָפְלוּ בַחֶרֶב וְעוֹד יִפְּלוּ; הֲלֹא מִיָּדֵינוּ יִבָּצֵר    140

לִגְאֹל מִמָּוֶת כָּל־זֶרַע הָאָדָם וְכָל־צֶאֱצָאָיו".

כָּכָה סָחָה, וַתָּבֵא אֶת־אָרֵס הַזּוֹעֵם אֶל־כִּסְאוֹ.

מִהֲרָה הֵרָה וַתִּקְרָא לְאַפּוֹלוֹן מֵהֵיכַל הָאֵלִים,

לוֹ וּלְאִירִיס, הַמְשַׁמְּשָׁה מַלְאָךְ לָאֵלִים הַנִּצְחִים.

נָשְׂאָה אֲלֵיהֶם אִמְרָתָהּ וַתְּדַבֵּר אֶת־אִמְרוֹת הַכָּנָף:  145

"זֵאוּס צִוָּה, וְתָחוּשׁוּ כְּכָל־יְכָלְתְּכֶם לְהַר אִידָה.

וְהָיָה כִּי שָׁמָּה תָבֹאוּ וְתֶחֱזוּ פְנֵי זֵאוּס בִּיקָרוֹ,

כָּל־אֲשֶׁר יֹאמַר תַּעֲשׂוּן,אֶת־כָּל־אֲשֶׁר יִפְקֹד עֲלֵיכֶם".

אֵלֶּה מִלְּלָה הֵרָה הַגְּבִירָה וַתָּשָׁב לַהֵיכָל,

יָשְׁבָה עַל־כִּסְאָהּ. וְאֵלֶּה מוּעָפִים בִּמְעוּפָם סָעָרוּ,  150

בָּאוּ עַד אִידָה, הַבְּרוּכָה בַעֲיָנוֹת וְאֵם־כָּל־הַחַיָּה.

מָצְאוּ אֶת־זֵאוּס הַמַּבִּיט־לְמֵרָחוֹק, וְהוּא יוֹשֵׁב עַל־גַּפֵּי

רָמַת גַּרְגָּרוֹס, וְעַנְנֵי כָל־רֵיחַ נִיחוֹחַ לוֹ עוֹטְרִים.

נִגְּשׁוּ וְעָמְדוּ עַד לִפְנֵי בֶּן־קְרוֹנוֹס הַכּוֹנֵס־עֲנָנִים.

רָאָה זֶבְס אֶת־הַשְּׁנַיִם, וְלֹא חָרָה בָם אַפּוֹ, כִּי חָשׁוּ, 155

עָשׂוּ כְמִצְוַת פִּי־אִשְׁתּוֹ, כִּפְקֻדַּת הָרַעְיָה שֶׁאָהָב.

פָּתַח, וַיֹּאמֶר לְאִירִיס וַיְדַבֵּר אֶת־אִמְרוֹת הַכָּנָף:

"חוּשִׁי נָא, אִירִיס הַמְּהִירָה, וּפְנִי אֶל־פּוֹסֵידוֹן הַמּוֹשֵׁל,

אֵלֶּה לוֹ תֹאמְרִי תַגִּידִי, וְלֹא תִהְיִי מַלְאָכִי עַל־שָׁקֶר.

צַוִּי לוֹ כִּי יֵעָצֵר מִבֹּא בַמִּלְחָמָה בַקָּטֶל,     160

יָבֹא אֶל־סוֹד בְּנֵי־הָאֵלִים אוֹ יֵרֵד בַּיָּם הָאֱלֹהִי.

אוּלָם אִם־בְּקוֹלִי לֹא יִשְׁמַע וְיָבוּז לַאֲשֶׁר צִוִּיתִי,

יָשִׂים אֶל־לִבּוֹ הַדָּבָר וְגַם בְּכִלְיוֹתָיו יִוָּעֵץ,

נַפְשׁוֹ אַל־תִּרְהַב לַעֲמֹד בְּפָנַי, כִּי אָבֹא, וְאִם־חָזָק.

יַעַן זֹאת הִיא תְהִלָּתִי, כִּי בְכֹחִי מְאֹד נַעֲלֵיתִי   165

עָלָיו וְזָקַנְתִּי מִמֶּנּוּ, אַךְ לִבּוֹ לֹא יֵחַת בּוֹ לַעֲרֹךְ

לִי וּלְהִדַּמּוֹת אֵלַי, אַף כִּי חַתּוּ הָאֵלִים מִמֶּנִּי".

כָּכָה דִבֶּר, וְלֹא סֵרְבָה לוֹ אִירִיס הַמְּהִירָה־כָרוּחַ.

יָרְדָה מִתּוֹעֲפוֹת אִידָה וַתָּבֹא אֶל־אִלְיוֹס הַקְּדוֹשָׁה.

אוּלָם כַּשֶּׁלֶג הַיּוֹרֵד וְכַבָּרָד הַקַּר מִתּוֹךְ עָנָן    170

בְּרוּחַ בּוֹרֶאַס הַסּוֹעֵר, בְּנוֹ שֶׁל־הָאֵיתֶּר הַמַּבְהִיק,

כָּכָה חָשָׁה בִמְעוּפָהּ אָז אִירִיס מְהִירַת־הָרֶגֶל,

נִגְּשָׁה עַד מַרְגִּיז־הָאָרֶץ הַמְהֻלָּל וַתַּעַן וַתֹּאמֶר:

"בְּשׂוֹרָה אֵלֶיךָ, מְחַבֵּק־הָאָרֶץ וּשְׁחוֹר־הַתַּלְתַּלִּים,

הֲבִיאוֹתִיהָ בְּפִי מִזֵּאוּס הָאוֹחֵז־בָּאֵיגִיס.    175

פָּקַד עָלֶיךָ: הִמָּנַע מִבֹּא בַמִּלְחָמָה בַקָּטֶל,

בּוֹאָה אֶל־סוֹד בְּנֵי־הָאֵלִים, אוֹ רֵד בַּיָּם הָאֱלֹהִי;

אוּלָם אִם־בְּקוֹלוֹ לֹא תִשְׁמַע, כִּי תִבֶז לַאֲשֶׁר יִפְקָדְךָ,

הִנֵּה הוּא יוֹצֵא בְעַצְמוֹ, וְעָרַךְ עָלֶיךָ מִלְחָמָה

הִנֵּה כִּי יָבֹא. עֲצָתוֹ: הִמָּנַע מִבֹּא בִזְרֹעוֹתָיו.    180

יַעַן זֹאת הִיא תְהִלָּתוֹ, כִּי עָלָה עָלֶיךָ בִגְבוּרָה,

זָקֵן מִמְּךָ גַם בְּשָׁנִים, אַךְ לִבְּךָ לֹא יֵחַת בְּךָ לַעֲרֹךְ

לוֹ וּלְהִדַּמּוֹת אֵלָיו, אַף כִּי חַתּוּ הָאֵלִים מִמֶּנּוּ".

חָרָה אַף מַרְגִּיז־הָאָרֶץ הַמְהֻלָּל, וַיַּעַן וַיֹּאמֶר:

"אוֹיָה, וְאִם־גָּבַר בֵּין אֶחָיו, הֲלֹא שְׂפָתָיו עָתָק דִּבֵּרוּ.  185

כְּבוֹדִי אָנֹכִי כִּכְבוֹדוֹ, וּבְחֶזְקַת הַיָּד יַכְרִיחֵנִי.

שְׁלֹשָׁה בְּנֵי־קְרוֹנוֹס אֲנַחְנוּ שֶׁיָּלְדָה לוֹ רֵיָה אִמֵּנוּ:

זֶבְס, אָנֹכִי וְהַדֵס, הַמּוֹשֵׁל בְּיוֹרְדֵי שְׁאוֹל תָּחַת.

הַכֹּל לִשְׁלֹשָׁה חִלַּקְנוּ אַף חֵלֶק כְּחֵלֶק יָרָשְׁנוּ.

בָּא יָם־הַשֵּׂיבָה בְחֶלְקִי, וּמָכוֹן שִׁבְתִּי עוֹלָמִים,   190

פּוּר הִטַּלְנוּ, בְּגוֹרָלוֹ שֶל־הַדֵס אַשְׁמַנֵּי הַדּוּמָה,

זֶבְס הוּא זָכָה בְמֶרְחֲבֵי שָׁמַיִם, נְאוֹת עָנָן וְאֵיתֶּר.

אֶפֶס הָאָרֶץ וּמְרוֹמֵי אוֹלִימְפּוֹס הָהָר לְכֻלָּנוּ,

לָכֶן לֹא אֶעֱשֶׂה כִרְצוֹנוֹ שֶׁל־זֵאוּס וּכְאַוַּת נַפְשׁוֹ.

יִשְׁלֶה לּוֹ, וְאִם־גָּבָר, יִשָּׁאֵר בְּחֶלְקוֹ הַשְּׁלִישִׁי.    195

אוּלָם אַל־יְבַהֲלֵנִי בִזְרֹעוֹ כְּאֶת־אַחַד הָרַכִּים.

טוֹב טוֹב יַעַשׂ, כִּי יִגְעַר בִּבְנוֹתָיו אוֹ בְאֶחָד מִבָּנָיו

יוֹצְאֵי חֲלָצָיו, אוֹ יַסֹּר יְיַסְּרֵם בִּדְבָרִים, יוֹכִיחֵם:

הֵם לוֹ יִשָּׁמְעוּ, כִּי יִפְקֹד, וְאִם־גַּם עַל־אַפָּם וַחֲמָתָם".

לוֹ אֲמָרֶיהָ הֵשִׁיבָה אָז אִירִיס הַמְּהִירָה־כָרוּחַ:   200

"תּוֹפֵשׂ־הָאָרֶץ הַנֶּעְטָר תַּלְתַּלִּים מַשְׁחִירִים, הַאֻמְנָם

אָבִיא דְבָרֶיךָ הַקָּשִׁים, כָּל־דִּבְרֵי הֶעָתָק לְזֵאוּס?

אוּלַי תִּתְיַשֵּׁב בְּדַעְתְּךָ? הֵן נָקֵל לְהַטּוֹת לֵב נָדִיב.

אַתָּה יָדַעְתָּ כִּי אֵלוֹת הַנְּקָמוֹת נִשְׁמָעוֹת לַזְּקֵנִים".

הֵשִׁיב אֲמָרָיו וַיַּעַן פּוֹסֵידוֹן הַמַּרְגִּיז־אֲדָמוֹת:   205

"אָכֵן, אִירִיס הָאֵלָה, בְּחָכְמָה דִבַּרְתְּ אֶת־דְּבָרָיִךְ.

אָמְנָם מַה־טּוֹב וּמַה־יָּפֶה אִם־לִבּוֹ שֶׁל־מַלְאָךְ לֶב־תְּבוּנוֹת.

אוּלָם מַה־נַּפְשִׁי תָשׁוּחַ, וְלִבִּי מַה־יֵּצֵר, כִּי אָמַר

לָבֹא לְחָרֵף וּלְגַדֵּף בְּעֶבְרָתוֹ בִדְבָרִים מְאֹד קָשִׁים

אֵל, אֲשֶׁר עֶרְכּוֹ כְעֶרְכּוֹ וּכְחֶלְקוֹ גַם חֶלְקִי נִשְׁתַּוּוּ.   210

אוּלָם הַפַּעַם אֶכָּנַע, אִשָּׁמַע וְאִם־גַּם אֶתְמַרְמֵר.

אֶפֶס גַּם זֹאת לָךְ אַגִּידָה, וּבְלִבִּי לוֹ אֶשְׁמֹר אִיּוּמִי,

אִם־עַל־אַפִּי וַחֲמָתִי וְעַל־אַפָּהּ שֶׁל־פַּלַּס־אַתֵּנָה,

אִם־עַל־חֲמָתָהּ שֶׁל הֵרָה, וְהֶרְמֵס וְהֵפֵיסְטוֹס הַמּוֹשֵׁל,

מַלֵּט יְמַלֵּט אֶת־אִלְיוֹס הָעִיר הַנִּשָּׂאָה וְלֹא יַחְפֹּץ    215

לַשְׁחִית הַקִּרְיָה וְלֹא יִתֵּן הַגְּבוּרָה וְהָאוֹן לָאַרְגֵּאִים,

יֵדַע־נָא, כִּי מֵאִתָּנוּ יֵצֵא הַקֶּצֶף הַגָּדוֹל".

כָּכָה סָח מַרְגִּיז־הָאָרֶץ וַיִּטּשׁ אֶת־עַם־הָאֲכַיִּים,

צָלַל בַּיָּם, – וְהִרְגִּישׁוּ בְחֶסְרוֹנוֹ גִּבּוֹרֵי אֲכַיָּה.

וְזֵאוּס כּוֹנֵס־הֶעָבִים פָּקַד וַיְצַו לְאַפּוֹלוֹן:     220

"פֵיבּוֹס אָהָבְתִּי, לֵךְ עַתָּה אֶל־הֶקְטוֹר חֲגוּר־כְּלֵי־הַנְּחשֶׁת,

הִנֵּה כְבָר פָּנָה וַיֵּלֵךְ מַרְגִּיז־הָאָרֶץ וּמְחַבְּקָהּ,

שָׁב אֶל־הַיָּם־הָאֱלֹהִי, וַיֵּט מֵעֶבְרָתִי הַקָּשָׁה.

לוּלֵא זֹאת, כִּי אָז עָלָה וּבָא קוֹל הַקְּרָב עַד הָאֵלִים,

אֲשֶׁר מִתַּחַת לָאָרֶץ יִשְׁכֹּנוּ מְכַתְּרִים אֶת־קְרוֹנוֹס.   225

הָיָה זֶה טוֹב מְאֹד לִשְׁנֵינוּ, יָפֶה גַם לִי וְלוֹ יָפֶה,

אֲשֶׁר הִקְדִּים בְּעוֹד זְמַן – וְאִם־חָרָה לוֹ, וְרָחַק מִזְּרוֹעַ

עֻזִּי, כִּי לוּלֵא זֹאת לֹא נִגְמַר הַדָּבָר בְּלִי זֵעָה.

אַתָּה שְׁלַח יָדְךָ, אֱחֹז בָּאֵיגִיס מְרֻבַּת־הַגְּדִילִים,

זַעְזַע אוֹתָהּ בְּעֹז לְהַבְעִית גִּבּוֹרֵי אֲכַיָּה;      230

אַתָּה, הַמַּרְחִיק־בִּירִיָּה, תִּדְאַג לְהֶקְטוֹר הַמַּבְרִיק,

תָּעִיר בְּלִבּוֹ גְבוּרָה נִצַּחַת עַד נוּס הָאֲכַיִּים

וְאֶל־סְפִינוֹתֵיהֶם יָבֹאוּ וְעַד־הֶלֵּסְפּוֹנְטוֹס יַגִּיעוּ.

אַחַר אִמָּלֵךְ בְּלִבִּי בִדְבָרִים וּבְמַעֲלָלִים,

אֵיכָה יַרְגִּיעוּ בְנֵי־הָאֲכַיִּים מֵעֶצֶב מִלְחָמָה".    235

כָּכָה דִבֶּר, וְלֹא סֵרַב אַפּוֹלוֹן לְאָבִיו צִוָּהוּ.

חָשׁ בָּא מִתּוֹעֲפוֹת אִידָה אַף נֶחְפַּז בִּמְעוּפוֹ כַפֶּרֶס

קַל־הַכְּנָפַיִם, הַמַּכֶּה בַיּוֹנִים וְהַמָּהִיר בָּעוֹפוֹת.

מָצָא אֶת־בְּנוֹ שֶׁל־פְּרִיאַמּוֹס הַנָּבוֹן, אֶת־הֶקְטוֹר הַנַּעֲלֶה,

יוֹשֵׁב, כִּי כְבָר קָם מִשָּׁכְבוֹ, גַּם רוּחוֹ שָׁב אֵלָיו אַף הִכִּיר  240

רֵעָיו־עֲמִיתָיו עַל־סְבִיבוֹ. כְּאֵב לִבּוֹ כִי הָיָה כְלֹא הָיָה,

אָפְסָה זֵעָתוֹ, אִמְרָתוֹ שֶׁל־זֵאוּס כִּי עוֹדְדָה רוּחוֹ.

נִגַּשׁ אֵלָיו אַפּוֹלוֹן הַמַּרְחִיק־בִּירִיָּה וַיֹּאמֶר:

"הֶקְטוֹר בְּנוֹ שֶׁל־פְּרִיאַמּוֹס, שַׁלָּמָה רָחַקְתָּ מִמֶּנּוּ

שֶׁבֶת וּבְאֶפֶס כָּל־אוֹנִים? הֲצָרָה בָאַתְךָ אוֹ פָגַע?   245

עָנָה לוֹ הֶקְטוֹר מְנוֹפֵף־הַקּוֹבַע וְקוֹלוֹ לֹא נִשְׁמָע:

"הַגֵּד מִי אַתָּה, הַטּוֹב שֶׁבָּאֵלִים, שֶׁבָּאתָ וְלִי תִשְׁאָל?

אֵינְךָ יוֹדֵעַ, כִּי אָיַס הַמַּרְעִים־בַּקְּרָב הֲמָמַנִי

בְּאֶבֶן הַשָּׂדֶה בְלִבִּי עַל־יַרְכְּתֵי הַסְּפִינוֹת, וְאָנֹכִי

מַכֶּה בְרֵעָיו, וַיִּקַּח מִמֶּנִּי אֶת־כֹּחִי הַסּוֹעֵר?    250

אָכֵן אָמַרְתִּי, עוֹד הַיּוֹם מְנַת חֶלְקִי עִם־הַחֲלָלִים,

אֵרְדָה אֶל־מִשְׁכְּנוֹת הַדֵס, כִּמְעַט וְנָפַחְתִּי אֶת־רוּחִי".

הֵשִׁיב אֲמָרָיו אַפּוֹלוֹן, הַמּוֹשֵׁל הַמַּרְחִיק־לִקְלֹעַ:

"אַךְ חֲזַק וֶאֱמַץ! מִתּוֹעֲפוֹת אִידָה לְךָ שָׁלַח

קְרוֹנְיוֹן אֶת פֵיבּוֹס־אַפּוֹלוֹן, הַמּוֹשֵׁל הַתּוֹפֵשׂ־בְּחֶרֶב־הַזָּהָב,  255

לַעֲזֹר לְךָ וּלְהוֹשִׁיעַ, אֲנִי הִצַּלְתִּיךָ עַד הֵנָּה,

אוֹתְךָ וְאֶת־אִלְיוֹס הַקְּדוֹשָׁה, הַקִּרְיָה הַבְּנוּיָה כְּמוֹ רָמִים.

וְאַתָּה צְלַח וּפָקַדְתָּ עַל־כָּל־פָּרָשֶׁיךָ הָרַבִּים,

וְדָפְקוּ סוּסֵיהֶם הַמְּהִירִים אֶל־עֵבֶר הַסְּפִינוֹת הַגְּדוֹלוֹת.

הִנְנִי הוֹלֵךְ לִפְנֵיהֶם לְיַשֵּׁר הַדְּרָכִים לַסּוּסִים      260

וְכָל־הַמַּסְלוּלִים, וְהִפְנֵיתִי לְךָ עֹרֶף גִּבּוֹרֵי אֲכַיָּה".

כָּכָה הִבִּיעַ, וַיִּפַּח בְּרוֹעֵה־הָעָם עֹז וּגְבוּרָה.

כְּסוּס אֲשֶׁר שָׁבַת בָּאֻרְוָה, וְכִרְסֵם הַשְּׂעֹרִים בָּאֵבוּס,

וְקָרַע מוֹסְרוֹתָיו וְנִמְלַט בְּדַהֲרוֹת אַבִּירִים בַּמִּישׁוֹר,

טָס אֶל־הָרַחֲצָה אָהַב, בַּנָּהָר הַשּׁוֹטֵף חֲמוּדוֹת,    265

גֵּאֶה בְאוֹנוֹ וּמֵרִים עַל רֹאשׁוֹ, וְסָבִיב לִכְתֵפוֹ

נַפְנֵף תְּנַפְנֵף רַעְמָתוֹ, בּוֹטֵחַ בְּעֻזּוֹ וּבְיָפְיוֹ,

שׁוֹקָיו חִישׁ יִשָּׂאוּהוּ אֶל־כָּרוֹ וְהַדָּבְרוֹ זוּ יָדָע, –

כָּכָה מִהֵר הֵנִיעַ גַּם הֶקְטוֹר אֶת־רַגְלָיו וְאֶת־בִּרְכָּיו,

עוֹרֵר אֶת־רוּחַ פָּרָשָׁיו, כִּי שָׁמַע קוֹל אֵל אֲשֶׁר דִּבֵּר.   270

כְּאוֹתָם הַכְּלָבִים הַמְּהִירִים וְאַנְשֵׁי הַשָּׂדֶה הַדּוֹלְקִים

אַחֲרֵי צְבִי מַקְרִין אוֹ תַיִשׁ, זֶה פֶרֶא הֶהָרִים, וְעָלָה

פִּסְגַּת צוּר נִשָּׂא אוֹ בְסֵתֶר הַיַּעַר הַמֵּצַל יִמָּלֵט,

אֲשֶׁר לֹא נִגְזְרָה עָלָיו הַגְּזֵרָה כִּי יִפֹּל בְּיָדָם;

אֶפֶס אֶל־קוֹלָם בָּא חָרֵד וְעָמַד לְשָׂטָן בַּדֶּרֶךְ   275

אַרְיֵה שֶׁזְּקָנוֹ מְגֻדָּל, וְאִם־גַּם יִסְעֲרוּ יְנִיסֵם, –

כָּכָה דְלָקוּם עַד אָז הַדַּנָּאִים בְּמַעַרְכוֹתֵיהֶם,

הִכּוּ בָהֶם בַּחֲרָבוֹת וַיַּכְּתוּם בְּכִידוֹנוֹת פִּיפִיּוֹת;

אוּלָם כְּשֶׁרָאוּ אֶת־הֶקְטוֹר, הַהוֹלֵךְ וּבָא אֶל־מַעַרְכוֹת

אַנְשֵׁי הֶחָיִל, נָמוֹגוּ וַיִּפֹּל לְבָבָם בְּקִרְבָּם.      280

נָשָׂא תּוֹאַס אֲמָרָיו, וַיְדַבֵּר בְּנוֹ שֶׁל־אַנְדְּרֵימוֹן,

עָלָה עַל־כָּל־הָאֵיטוֹלִים, הַטּוֹב בֵּין מְטִילֵי־הָרְמָחִים,

גִּבּוֹר מִלְחָמָה בַשַּׁעַר, וּמְתֵי מְעַט מִן־הָאֲכַיִּים

דַּבֵּר הֵיטִיבוּ מִמֶּנּוּ עֵת נִלְחֲמוּ נְעָרִים בִּדְבָרִים.

דִּבֵּר אֲלֵיהֶם מִתְכַּוֵּן לְטוֹבָה וַיִּשָּׂא אֲמָרָיו:    285

אוֹיָה־לִי, אָכֵן הַפֶּלֶא הַגָּדוֹל עֵינַי תֶחֱזֶינָה!

הִנֵּה קָם הֶקְטוֹר וַיָּשָׁב וַיֶּחִי, וְנִמְלַט מִמָּוֶת.

אָמְנָם, אֲנַחְנוּ כֻלָּנוּ בְלִבֵּנוּ יִחַלְנוּ כִּי יִפֹּל

בְּיָדָיו שֶׁל־אָיַס, וְנֶפֶשׁ יַכֶּנּוּ זֶה בְנוֹ שֶׁל־טֶלַּמּוֹן.

אֵין זֶה כִּי אַחַד הָאֵלִים הוּא מִלֵּט אֶת־נַפְשׁוֹ מִמָּוֶת,    290

פָּדָה אֶת־הֶקְטוֹר הַמַּחֲלִישׁ־אַרְכּוּבוֹת דַּנָּאִים מְרֻבִּים,

וְיוֹסִיף כֵּן וְעוֹד יַעַשׂ בְּוַדַּאי, כִּי לֹא בְלִי עֶזְרַת

זֶבְס הַמַּרְעִים־רְעָמִים יִשְׂתָּעֵר בִּקְהַל הַחֲלוּצִים.

אָכֵן הִשָּׁמְעוּ כֻלְּכֶם, עֲשׂוּ אֶת־כָּל־אֲשֶׁר אֲצַוֶּה.

הָבָה נִפְקֹד וְיַעַל הָעָם אֶל־הַסְּפִינוֹת, וְאָנוּ,      295

כָּל־הַמִּתְאַמְּרִים בְּנַפְשָׁם שֶׁהֵמָּה הַטּוֹבִים בַּצָּבָא,

אָנוּ פֹּה נַעֲמֹד, נְנַסֶּה לָצֵאת אֵלָיו וּלְעָצְרוֹ,

נְעוֹרֵר אֶת־חֲנִיתוֹתֵינוּ. סְבוּרַנִי, אֶת־לִבּוֹ לֹא יַעֲרֹב

בֹּא בִקְהַל הַדַּנָּאִים, וְאִם־נַפְשׁוֹ גַם תְּלַהֵט גֶּחָלִים".

דִּבֵּר, וְהֵמָּה לוֹ הִטּוּ אָזְנֵיהֶם וַיִּשְׁמְעוּ בְקוֹלוֹ.    300

אֵלֶּה הָעוֹטְרִים אֶת־אָיַס וְאֶת־אִידוֹמֶנֵּס הַמּוֹשֵׁל,

אֶת־מֵרִיאוֹנֵס וְאֶת־טֶבְקְרוֹס, וְאֶת־מֶגֵס הַנִּמְשָׁל לְאָרֵס,

עָרְכוּ שָׁם מַעֲרָכָה אַף קָרְאוּ לְכָל־הַגִּבּוֹרִים

נֶגְדָּה הֶקְטוֹר וְהַטְּרוֹיִים. וְאֵלֶּה שֶׁמֵּאֲחוֹרֵיהֶם,

יֶתֶר הָעָם, הֵם נָסוֹגוּ אֶל־סְפִינוֹת בְּנֵי־הָאֲכַיִּים.    305

אוּלָם הַטְּרוֹיִים מִתְפָּרְצִים בִּגְדוּדִים, וְהֶקְטוֹר בְּרֹאשָׁם,

צוֹעֵד בְּצַעֲדֵי אוֹן, וּפֵיבּוֹס יְהַלֵּךְ לְפָנָיו.

עָנָן סוֹכֵךְ לִכְתֵפָיו, וּבְיָדָיו לוֹ אֵיגִיס־הַזְּוָעוֹת,

צִנַּת־הָאֵימָה, הֲדוּרָה וּבַעֲלַת־הַגְּדִילִים, הֵפֵיסְטוֹס

חָרַשׁ־הַנְּחשֶׁת נְתָנָהּ לְזֶבְס, בָּהּ אִישִׁים יְבַהֵל,    310

צִנָּה זוֹ אָחַז בְּיָדָיו בְּצַעֲדוֹ לִפְנֵי הֶחָיִל.

אַךְ הָאַרְגֵּאִים גַּם הֵמָּה שָׁם עָרְכוּ בִגְדוּדִים. וַיָּקָם

קוֹל עֲנוֹת גְּבוּרָה, קוֹל חָזָק מִכָּאן וּמִכָּאן. וַיָּעוּפוּ

חִצִּים מִיֶּתֶר הַקְּשָׁתוֹת, וְרַבּוֹת חֲנִיתוֹת, שֶׁהוּטְלוּ

בְּיָד נַעֲרָצָה, יֵשׁ נִתְקְעוּ בִּבְשַׂר אַנְשֵׁי חַיִל אַדִּירִים, 315

וְיֵשׁ אֲשֶׁר עָמְדוּ בַתָּוֶךְ וּמְעוּכוֹת בָּאָרֶץ, כִּי טֶרֶם

נָגְעוּ בַבָּשָׂר הַלָּבָן, מִתְגַּעְגְּעוֹת לִשְׂבֹּעַ הַבָּשָׂר.

וְעַד שֶׁאַפּוֹלוֹן בְּיָדָיו מַחֲזִיק הָאֵיגִיס בִּמְנוּחָה,

חִצִּים מוּעָפִים מִכָּאן וּמִכָּאן, וַיִּרְבּוּ הַנּוֹפְלִים.

אֶפֶס אַךְ הִבִּיט בִּפְנֵי הַדַּנָּאִים מַכְנִיעֵי־הַסּוּסִים,  320

זִעְזַע שִׁלְטוֹ, וַיַּרְעֵם עֲלֵיהֶם נוֹרָאוֹת, וַיִּפֹּל

לִבָּם בְּקִרְבָּם, וְלֹא קָמָה בָּם רוּחַ, אַף נָשְׁתָה גְבוּרָתָם.

מָשָׁל לְעֵדֶר הַבָּקָר אוֹ לְעֵדֶר הַכְּבָשִׂים הַמְּרֻבִּים,

אֲשֶׁר יְבַהֲלוּם בַּלַּיְלָה בָאֹפֶל שְׁנֵי פְרִיצֵי הַחַיּוֹת,

פִּתְאֹם לְפֶתַע יָבֹאוּ, וְרוֹעָם אֵינֶנּוּ כִי הָלַךְ, –    325

כָּכָה נָסוּ אֲכַיִּים נְמוֹגִים, כִּי פֵיבּוֹס־אַפּוֹלוֹן

הִפִּיל עֲלֵיהֶם חִתִּיתוֹ וַיַּגְדֵּל הַטְּרוֹיִים וְאֶת־הֶקְטוֹר.

הָיְתָה יַד גֶּבֶר בְּגֶבֶר כִּי כָל־הַמַּעֲרָכוֹת נֻפָּצוּ.

הִכָּה הֶקְטוֹר אֶת־סְטִכְיוֹס וַיִּגְבַּר עַל־אַרְקֶסִּילָאוֹס,

זֶה מֵרָאשֵׁי הַבֵּיאוֹטִים עֲדוּיֵי־שִׁרְיוֹנוֹת־הַנְּחשֶׁת,   330

וְזֶה אִישׁ עֲמִיתוֹ וְנֶאֱמַן מֶנֶּסְתֵּס הַגֶּבֶר הַנָּדִיב.

בָּא אֵינֵיאַס וְנִצֵּל אֶת־נִשְׁקָם שֶׁל־מֶדּוֹן וְיַסּוֹס,

מֶדּוֹן הוּא בְנוֹ שֶׁל־אוֹאִילֵס הַנָּדִיב לוֹ יָלְדָה פִילַגְשׁוֹ,

וְאָחִיו שֶׁל־אָיַס; וְאוּלָם הִתְגּוֹרֵר בְּקִרְיַת פִילַקָּה

הַרְחֵק מֵאֶרֶץ מוֹלַדְתּוֹ, כִּי הָרַג שָׁם אִישׁ, אֶת־אָחִיהָ  335

שֶׁל־אֶרִיאוֹפִּיס הִיא אִמּוֹ חוֹרַגְתּוֹ וְאֵשֶׁת אוֹאִילֵס.

וְיַסּוֹס הָיָה מַצְבִּיאָם שֶׁל־אַנְשֵׁי אַתּוֹנָה וּמוֹשְׁלָם,

וְאָבִיו אֲשֶׁר יְלָדוֹ – סְפֵלוֹס בְּנוֹ שֶׁל־בּוּקוֹלוֹס.

וְיַד פּוּלִידַמַס בְּמֵקִיסְטֵס; וַיַּפֵּל פּוֹלִיטֵס אֶת־אֶכְיוֹס

בְּקִדְמַת הַקְּרָב, וַאֲגֵנוֹר הַנָּדִיב הִתְגַּבֵּר עַל־קְלוֹנְיוֹס.  340

פָּרִיס הִכָּה בְכֶתֶף הָאִישׁ דֵּאִיאוֹכוֹס מֵאָחוֹר,

בְּנוּסוֹ אֶל־בֵּין הַחֲלוּצִים, וַיַּעֲבֹר רָמְחוֹ כָל־גּוּפוֹ.

הֵמָּה פוֹרְקִים הַנֶּשֶׁק מֵעַל הַחֲלָלִים, וּגְדוּדֵי

בְּנֵי־הָאֲכַיִּים נִמְלָטִים לַתְּעָלָה זוּ חָפְרוּ וְהַיְתֵדוֹת.

אִישׁ לְעֶבְרוֹ פָנָה, בְּצָרָתָם הִסְתַּתְּרוּ מֵעֵבֶר לַחוֹמָה.  345

וְהֶקְטוֹר מֵרִיעַ בְּקוֹל גָּדוֹל וַיִּקְרָא בְאָזְנֵי הַטְּרוֹיִים:

"מַהֲרוּ אֶל־הָאֳנִיּוֹת וְעִזְבוּ הַשָּׁלָל הַמְגֹאָל!

אוּלָם הָאִישׁ אֲשֶׁר אֶרְאֶה כִּי יִרְחַק מֵעֵבֶר הַסְּפִינוֹת,

אַסְגִּיר כְּרֶגַע חַיָּתוֹ לַמָּוֶת, וִידִידָיו וּמְסָרְפָיו,

קְרוֹבָיו וְגַם קְרוֹבוֹתָיו לֹא יִשְׂרְפוּ אוֹתוֹ כִי יָמוּת;   350

אוּלָם הַכְּלָבִים יִסְחֲבוּ נִבְלָתוֹ מוּל חוֹמוֹת עִירֵנוּ!"

כָּכָה דִבֵּר וַיִּדְפֹּק אֶת־סוּסָיו עַל־גַּבָּם בְּשׁוֹטוֹ,

קָרָא אֶל־גְּדוּדֵי הַטְּרוֹיִים וְאֶל־מַעַרְכוֹתָם, וְיַחְדָּו

נָשְׂאוּ אֶת־קוֹלָם, אַף הִטּוּ סוּסֵיהֶם הַמּוֹשְׁכִים בָּרֶכֶב

בְּרַעַם וּבְרַעַשׁ מִלְחָמָה, וְפֵיבּוֹס־אַפּוֹלוֹן לִפְנֵיהֶם,    355

הִשְׁלִיךְ בְּרַגְלָיו בְּנָקֵל אֶת־סוֹלְלוֹת הֶחָרִיץ הֶעָמֹק,

טִלְטְלָן בְּקֶרֶב הַתְּעָלָה, וַיַּעַשׂ שָׁם דֶּרֶךְ וּנְתִיבָה

גְּדוֹלָה וּרְחָבָה וְהַרְחֵק כִּמְטַחֲוֵי רֹמַח שֶׁיָּרָה

גֶּבֶר מְלֵא כֹחַ, כִּי יָבֹא לְנַסּוֹת אֶת־כֹּחַ אֶזְרֹעוֹ,

שָׁמָּה שׁוֹקְקוּ גְדוּדֵיהֶם, וְאַפּוֹלוֹן הַהוֹלֵךְ לִפְנֵיהֶם    360

בְּיָדָיו אֵיגִיס הַיְקָר וַיִּתֹּץ בְּנָקֵל הַחוֹמָה

בָּנוּ בְנֵי־הָאֲכַיִּים, כִּנְתֹץ עַל־שְׂפַת גַּלִּים הַיֶּלֶד

בִּנְיַן הַחוֹל אֲשֶׁר בָּנָה כְדֶרֶךְ הַיֶּלֶד וְשַׁעֲשׁוּעָיו:

יָשׁוּב אַף יַחֲרִיבֶנּוּ בְיָדָיו וּבְרַגְלָיו בִּן־רָגַע, -

כָּכָה הָרַסְתָּ גַם אַתָּה, הוֹי, פֵיבּוֹס הַמּוֹרֶה־בַחִצִּים,    365

מִפְעַל אַרְגֵּאִים רַב־עָמָל, וְאוֹתָם עוֹרַרְתָּ לִמְנוּסָה.

וּכְשֶׁהִגִּיעוּ וּבָאוּ עַד פְּנֵי סְפִינוֹתֵיהֶם, עָמָדוּ,

קוֹרְאִים שָׁם אִישׁ אֶל־רֵעֵהוּ אַף פָּרְשׂוּ כַפֵּיהֶם לָאֵלִים,

שָׁפְכוּ אֶת־שִׂיחָם לִפְנֵיהֶם, לְכֻלָּם אִישׁ אִישׁ הִתְפַּלָּלוּ.

וְנֶסְטוֹר הַפָּרָשׁ, מָעֻזָּם שֶׁל־הָאֲכַיִּים, הוּא הֶעְתִּיר   370

יוֹתֵר מִכֻּלָּם וַיִּפְרֹשׂ אֶת־כַּפָּיו אֶל־שְׁמֵי הַכּוֹכָבִים:

"זֶבְס אָבִינוּ, אִם־שָׂרַף בְּאַרְגּוֹס הַבְּרוּכָה־בְחִטִּים

אַחַד הָעָם כִּרְעֵי בָקָר אוֹ כֶבֶשׂ לְךָ לְעוֹלָה מְפַלֵּל

לָשׁוּב הַבָּיְתָה, וְאַתָּה שָׁמַעְתָּ תְּפִלָּתוֹ וְנַעֲנֵיתָ, –

זְכָר־זֹאת, שְׁכַן־הָאוֹלִימְפּוֹס, וּמְנַע מֶנּוּ יוֹם הָעֲבָרוֹת, 375

אַל־נָא תִתֵּן לַטְּרוֹיִים לְכַלּוֹת אֶת־עַם הָאֲכַיִּים".

כָּכָה סָח בִּתְפִלָּתוֹ, וְזֶבְס הָאַדִּיר בַּמְּרוֹמִים

הִרְעִים בְּכֹחַ כִּי שָׁמַע אֶל־תְּפִלַּת בֶּן־נֵלֵס הַיָּשִׁישׁ.

שָׁמְעוּ הַטְּרוֹיִים קוֹל זֶבְס הָאוֹחֵז־בָּאֵיגִיס כִּי הִרְעִים,

עָלוּ עַל־הָאַרְגֵּאִים וַיִּזְכְּרוּ סַעַר מִלְחָמָה.      380

כְּמִשְׁבְּרֵי הַיָּם הָאַדִּירִים עַל־רַחֲבֵי הַיָּם רַב־הַנְּתִיבוֹת

פּוֹרְצִים וְעוֹלִים בְּכָתְלֵי הַסְּפִינוֹת, בִּנְשֹׁב רוּחַ סָעַר,

יַעַן כִּי בְרוּחַ הַסּוּפָה יֵרֹמוּ מִשְׁבָּרִים אַדִּירִים, –

כָּכָה עָלוּ הַטְּרוֹיִים בַּחוֹמָה בִתְרוּעָה אֲיֻמָּה,

דָּרְכוּ סוּסֵיהֶם וַיִּצְבְּאוּ עַל־יַרְכְּתֵי הַסְּפִינוֹת מִקָּרוֹב   385

גֶּבֶר בְּגֶבֶר בְּרָמְחֵי פִיפִיּוֹת. אֵלֶּה עַל־סוּסִים,

וְאֵלֶּה מֵרֹם סְפִינוֹתֵיהֶם הַשְּׁחוֹרוֹת, כִּי טִפְּסוּ עֲלֵיהֶן

לִלְחֹם בְּגָשׁוֹשִׁים אַדִּירִים מְצֻפֵּי נְחשֶׁת עַל־חֻדָּם,

אֲשֶׁר הָיוּ בַסְּפִינוֹת שְׁמוּרִים לִקְרָבוֹת בַּיַּמִּים.

עוֹד הָאֲכַיִּים וְהַטְּרוֹיִים נִלְחָמִים מֵעֵבֶר לַחוֹמָה,   390

הַרְחֵק מִן־הָאֳנִיּוֹת הַמְּהִירוֹת־בַּיָּם, וּפַּטְרוֹקְלוֹס

יוֹשֵׁב לוֹ בְאָהֳלוֹ שֶׁל־אֶבְרִיפִּילוֹס הַגִּבּוֹר,

הָיָה מְבַדֵּחַ אֶת־דַּעְתּוֹ וְזוֹרֶה עַל־פֶּצַע הַגִּבּוֹר

סַמֵּי הָרִפְאוּת לְהָקֵל מֵעָלָיו אֶת־רֹעַ יִסּוּרָיו.

אַךְ כְּשֶׁשָּׁמַע שֶׁעָלוּ הַטְּרוֹיִים בַּחוֹמָה אַף רָאָה   395

אֶת־הַדַּנָּאִים נִגָּפִים, וְעָלָה קוֹל פְּחָדִים קוֹל זְוָעוֹת,

נֶאֱנַח מָרָה וַיִּסְפֹּק עַל־שׁוֹקָיו בְּכַפָּיו הַשְּׁטוּחוֹת,

הֵילִיל מָרָה, וַיִּשָּׂא אֲמָרָיו וַיַּעַן וַיֹּאמֶר:

"אֶבְרִיפִּילוֹס, לֹא אוּכַל לְהוֹסִיף וְלִשְׁהוֹת פֹּה אִתְּךָ,

וְאִם־מְאֹד תִּצְטָרֵךְ לְכָךְ, כִּי קְרָב אָיֹם וְנוֹרָא הִתְחוֹלָל.  400

הִנֵּה הַנַּעַר הַמְשָׁרֵת יְשַׁמֵּשׁ הוּא אוֹתְךָ, וְאָנֹכִי

אָחִישׁ פְּעָמַי לְחַלּוֹת אֶת־רֵעִי אֲכִיל כִּי יִלָּחֵם.

מִי הַיּוֹדֵעַ, אוּלַי בְעֶזְרַת אֵל לִבּוֹ אֲפַתֶּה,

כִּי אֲשַׁחֲרֶנּוּ, מַה־יָּפָה לְעִתִּים עֲצָתוֹ שֶׁל־רֵעַ".

דִּבֵּר וַיִּשָּׂא אֶת־רַגְלָיו, וּבְנֵי הָאֲכַיִּים עוֹד עוֹמְדִים  405

בִּפְנֵי גְדוּדֵי הַטְּרוֹיִים הַצּוֹבְאִים עֲלֵיהֶם, וְלֹא יָכְלוּ

גָּרְשָׁם מֵאֵת הָאֳנִיּוֹת, וְאִם־גַּם הֵם הָיוּ הַמְּעַטִּים.

אַךְ גַּם הַטְּרוֹיִים לֹא יָכְלוּ לִפְרֹץ בִּגְדוּדֵי דַּנָּאִים,

בְּמַעַרְכוֹתֵיהֶם, וְלָבֹא אֶל־בֵּין הָאֹהָלִים וְהַסְּפִינוֹת.

מָשָׁל לַחוּט אֲשֶׁר יַיְשִׁיר אֶת־קוֹרַת הַסְּפִינָה, אִם־נִתַּן  410

בְּיַד חָרָשׁ אָמָּן וּמֻמְחֶה הַבָּקִי בְחָכְמָתוֹ הָרַבָּה,

פַּלַּס־אַתֵּנָה כִּי מִלְאָה אֶת־לִבּוֹ חָכְמָה וּבִינָה, –

כָּכָה עָמַד וְלֹא נָטָה גַם אוֹתוֹ הַקְּרָב וְהַמַּעֲרָכָה,

וְרַבִּים עָרְכוּ מִלְחָמָה מִסָּבִיב לִסְפִינוֹת אֲחֵרוֹת,

וְהֶקְטוֹר פָּגַע בְּאָיַס הַגִּבּוֹר הַמְהֻלָּל, וּשְׁנֵיהֶם    415

עָמְלוּ וְיָגְעוּ כְדֵי לִלְכֹּד הַסְּפִינָה הָאֶחָת, וְלֹא יָכְלוּ:

זֶה יֶהְדֳּפֶנּוּ כִּי יִסּוֹג – וְשִׁלַּח בָּאֵשׁ אֶת־הַסְּפִינָה,

זֶה יַרְחִיקֶנּוּ, כִּי אַחַד הָאֵלִים נָחָהוּ עַד הֵנָּה.

וְאָיַס הַנֶּהְדָּר הָלַם וַיַּךְ אֶת־קַלֵּטוֹר בֶּן־קְלִיטְיוֹס

בְּרָמְחוֹ בְאֶמְצַע חָזֵהוּ, וְהוּא נוֹשֵׂא הָאֵשׁ אֶל־הַסְּפִינָה.  420

נָפַל בְּרַעַם וָרַעַשׁ, וַיִּפֹּל הַלַּפִּיד מִיָּדָיו.

הֶקְטוֹר הִתְבּוֹנֵן בְּעֵינָיו וַיַּרְא אֶת־בֶּן־דּוֹדוֹ, כִּי נָפַל

אַרְצָה, מִתְפַּלֵּשׁ בָּאָבָק עַל־יַד הָאֳנִיָּה הַשְּׁחוֹרָה,

הִרְעִים קוֹל גָּדוֹל וַיִּקְרָא אֶל־בְּנֵי הַלִּיקִיִּים וְהַטְּרוֹיִים:

"הוֹי, אַנְשֵׁי טְרוֹיָה וְלִיקְיָה, דַּרְדַּנִּים, כָּל־אַנְשֵׁי מִלְחָמָה! 425

אָנָּא אַל־תַּרְפּוּ מִלָּחֶם וּמָצוֹר כִּי קָטָן הַשָּׂדֶה,

פַּלְּטוּ אֶת־בְּנוֹ שֶׁל־קְלִיטְיוֹס פֶּן־יִפְרְקוּ מֶנּוּ אֶת־נִשְׁקוֹ,

בְּנֵי־הָאֲכַיִּים, כִּי נָפַל הַגִּבּוֹר עַל־יַד הָאֳנִיּוֹת!"

כָּכָה הִבִּיעַ וַיָּטֶל חֲנִיתוֹ הַנּוֹצְצָה בְאָיַס,

אֶפֶס לֹא פְצָעוֹ, וַיִּפְגַּע בְּלִיקוֹפְרוֹן בֶּן־מַסְטוֹר הַנַּעַר  430

אֲשֶׁר לְאָיַס, וְהוּא גָר עִם־אָיַס, כִּי בָא מִקִּתֵּרָה,

יַעַן כִּי־הָרַג אֶת־אַחַד הָעָם בְּקִתֵּרָה הַקְּדוֹשָׁה.

בְּרֹמַח נְחֻשְׁתּוֹ הִכָּהוּ בְרֹאשׁוֹ מִמַּעַל לְאָזְנוֹ,

וְהוּא אֲזַי נִצָּב עִם־אָיַס, וַיִּפֹּל מִיַּרְכְּתֵי־הַסְּפִינָה

אַרְצָה עַל־גַּבּוֹ בָאָבָק, וְאַרְכּוּבוֹתָיו חָלָשׁוּ.   435

נִבְהַל אָיַס וַיִּפֶן אֶל־אָחִיו וַיַּעַן וַיֹּאמֶר:

"טֶבְקְרוֹס יַקִּירִי, הֵן נָפַל זֶה עֲמִיתֵנוּ הַנֶּאֱמָן,

אוֹתוֹ בֶּן־מַסְטוֹר הַיּוֹשֵׁב אִתָּנוּ, כִּי בָא מִקִּתֵּרָה,

אֲשֶׁר כִּבַּדְנוּ בַהֵיכָל וַיְהִי לָנוּ כְאַחַד הוֹרֵינוּ.

הִנֵּה הֶקְטוֹר הַגִּבּוֹר הֲרָגוֹ, וְאַיֵּה חִצֶּיךָ    440

הַמְמַהֲרִים לָמִית וְקַשְׁתְּךָ חֲנָנְךָ אַפּוֹלוֹן?"

דִּבֵּר, וְזֶה שָׁמַע וַיָּרָץ וַיַּעֲמֹד אֶצְלוֹ וּבְיָדוֹ

קַשְׁתּוֹ הַגְּדוֹלָה הַגְּמִישָׁה וְאַשְׁפָּתוֹ הַמְּלֵאֲתִי חִצִּים.

מִהֵר וַיִּזְרֹק וַיּוֹר אֶת־חִצָּיו בִּפְנֵי אַנְשֵׁי טְרוֹיָה.

פָּצַע בְּחִצּוֹ אֶת־קְלֵיטוֹס הַמְהֻלָּל, אֶת־בְּנוֹ שֶׁל־פֵּיסֵנוֹר.  445

הָיָה גֶבֶר עֲמִיתוֹ שֶׁל־פּוּלִידַמַס בֶּן־פַּנְתּוֹס,

מוֹשְׁכוֹת הַסּוּסִים בְּיָדָיו, כִּי הוּא הָיָה דוֹאֵג לַסּוּסִים,

מַטֶּה אוֹתָם לַמָּקוֹם, שָׁם גָּדְלָה עִרְבּוּבְיַת הַגְּדוּדִים,

לִהְיוֹת לִמְשׂוֹשׂ־לֵב לַטְּרוֹיִים וּלְהֶקְטוֹר. אַךְ פִּגְעוֹ קִדְּמָהוּ,

אֲשֶׁר אֵין אִישׁ יְפַלְּטֶנּוּ מֵרָעָה, וְאִם־כֻּלָּם נִכְסָפוּ.    450

נִתְקַע הַחֵץ רַב־הַנְּאָקוֹת בּוֹ מֵאֲחוֹרָיו בְּעָרְפּוֹ,

נָפַל מֵרִכְבּוֹ, וְהַסּוּסִים נִרְתְּעוּ לַאֲחוֹרֵיהֶם.

הִרְעִים הָרֶכֶב הָרֵיק, וַיִּתְבּוֹנֵן בָּהֶם פּוּלִידַמַס

מוֹשֵׁל־הָעַמִּים, וַיְמַהֵר, וַיַּקְדֵּם וַיֵּצֵא לִקְרָאתָם.

מְסָרָם בִּידֵי אַסְטִינוֹאוֹס בֶּן־פְּרוֹטִיאָאוֹן וַיִּפְקֹד    455

עָלָיו לִשְׁמֹר הַסּוּסִים בְּקִרְבָתוֹ וְלִדְאֹג לָאֵלֶּה.

אוּלָם בְּעַצְמוֹ הוּא פָנָה וַיָּבֹא אֶל־בֵּין הַחֲלוּצִים.

כּוֹנֵן טֶבְקְרוֹס חֵץ שֵׁנִי אֶל־הֶקְטוֹר הָעוֹטֶה נְחשֶׁת,

וְאִלּוּ אָז פָּגַע בַּגִּבּוֹר, וְלָקַח מִמֶּנּוּ אֶת־חַיָּיו,

הָיָה שָׂם קֵץ לַמִּלְחָמָה עַל־יַד הָאֳנִיּוֹת הַשְּׁחוֹרוֹת.    460

אֶפֶס לֹא נֶעְלַם מֵעֵינָיו שֶׁל־זֵאוּס הַמֵּיטִיב־לְהַבִּיט,

מִלֵּט אֶת־הֶקְטוֹר וַיִּמְנַע מִבְּנוֹ שֶׁל־טֶלַּמּוֹן הַתְּהִלָּה.

קָרַע אֶת־יִתְרוֹ הַשָּׁזוּר לִתְהִלָּה עַל־קַשְׁתּוֹ הַתְּמִימָה,

זֶה אַךְ הַחִלּוֹ לְדָרְכָה, וַיָּעָף אֶל־אֲשֶׁר אָז יָעוּף

חִצּוֹ הַכָּבֵד בַּנְּחשֶׁת, וַתִּנְחַת גַּם קַשְׁתּוֹ מִיָּדוֹ.    465

טֶבְקְרוֹס הַגִּבּוֹר הִתְחַלְחֵל וַיַּעַן אֶת־אָחִיו וַיֹּאמֶר:

" אוֹיָה, אַךְ יָדוֹ שֶׁל־אֵל מְפִירָה אֶת־כָּל־עֲצוֹתֵינוּ

בַּמַּעֲרָכָה, אַף הִשְׁלִיךְ מִזְּרוֹעִי הַקֶּשֶׁת הַדְּרוּכָה,

קָרַע לִקְרָעִים הַיֶּתֶר זֶה עַתָּה קְלָעוּהוּ; מְתַחְתִּיו

הַיּוֹם בַּבֹּקֶר, יִחַלְתִּי הֲמוֹן קְהַל חִצִּים יְשַׁלַּח".   470

הֵשִׁיב אֲמָרָיו וַיַּעַן לוֹ אָיַס הָרַב בֶּן־טֶלַּמּוֹן:

"אָנָּא, יַקִּירִי, הַנִּיחָה הַקֶּשֶׁת וְהַחִצִּים הָרַבִּים,

יַעַן יַד אֵל אֲשֶׁר יָרַע לִבְנֵי הַדַּנָּאִים תְּסַכְּלֵם.

קַח בְּיָדֶיךָ חֲנִיתְךָ הַגְּדוֹלָה, שִׂים מָגֵן עַל־שָׁכֶם,

תַּעֲרֹךְ מִלְחָמָה עַל־טְרוֹיִים אַף עוּרָה אֶת־יֶתֶר הָעַמִּים;  475

יָדָם כִּי תִגְבַּר וְלָכְדוּ הַסְּפִינוֹת מְרֻבּוֹת־הַמְּשׁוֹטִים,

הֵן לֹא בְלִי עָמָל יִקָּחוּם, אַף נִזְכֹּר גְּבוּרַת מִלְחָמָה".

כָּכָה אָמַר, וְטֶבְקְרוֹס הִנִּיחַ אֶת־קַשְׁתּוֹ בָאֹהֶל.

שָׂם עַל־גַּב כְּתֵפוֹ מָגִנּוֹ הַכָּפוּל עוֹר שְׁוָרִים אַרְבָּעָה,

עָטָה לְרֹאשׁוֹ הַכַּבִּיר קוֹבָעוֹ הֶעָשׂוּי לְתִפְאָרָה,    480

נֶעְטַר רַעְמַת־סוּסִים וְכַרְבָּלְתּוֹ מִתְנוֹפְפָה אֲיֻמּוֹת,

לָקַח הַכִּידוֹן הַכַּבִּיר הַמְצֻפֶּה הַנְּחשֶׁת הַשְּׁנוּנָה,

נָשָׂא אֶת־רַגְלָיו וַיָּרָץ, הִתְיַצֵּב עַל־יָדוֹ שֶׁל־אָיַס.

רָאָה הֶקְטוֹר כִּי רֵיקָם שָׁבוּ כָּל־חִצָּיו שֶׁל־טֶבְקְרוֹס,

הִרְעִים בְּקוֹלוֹ וַיִּקְרָא לַטְּרוֹיִים וּלְחֵיל הַלִּיקִיִּים:    485

"טְרוֹיִים, לִיקִיִּים, דַּרְדַּנִּים, הַיּוֹדְעִים מִלְחֶמֶת־חֲרָבוֹת!

חִזְקוּ וִהְיוּ לַאֲנָשִׁים, יַקִּירַי, וּדְעוּ לְהִשְׂתָּעֵר

עַל־הָאֳנִיּוֹת הַגְּדוֹלוֹת, כִּי עֵינַי הָרוֹאוֹת זֶה עַתָּה

רֵיקָם שָׁבוּ כָל־חִצֵּי הַגִּבּוֹר בַּגְּבָרִים בְּיַד זֵאוּס.

כֹּחוֹ שֶׁל־זֵאוּס יִגָּלֶה בְנָקֵל לְעֵינֵי בְנֵי־אָדָם    490

גַּם בְּחַנְּנוֹ אוֹתָם הַתְּהִלָּה הַגְּדוֹלָה בָּאָרֶץ,

גַּם עֵת יְדַכְּאֵם עַד־עָפָר וְלֹא יֵצֵא בַקְּרָב לְהוֹשִׁיעָם;

עַתָּה יְרַפֶּה אֶת־רוּחַ בְּנֵי־אַרְגּוֹס אַף יַעֲזֹר לָנוּ.

נַעֲרֹךְ בִּגְדוּדִים צְפוּפִים מִלְחָמָה עַל־יַד הָאֳנִיּוֹת.

וְאִישׁ אֲשֶׁר נִפְצַע בְּכִידוֹן אוֹ בְחֵץ, כִּי בָא יוֹמוֹ בָּא מוֹתוֹ,  495

יָמוּת; כִּי אָכֵן מַה־יָּאֶה אִם־יָמוּת בְּגוֹנְנוֹ עַל־אַרְצוֹ.

יַעַן כִּי־יַעֲזֹב אִשְׁתּוֹ וְטַפּוֹ אַךְ שְׁלֵוִים וּשְׁקֵטִים,

שָׁלֵם נָוֵהוּ אַף שָׁלֵם כָּל־טוּבוֹ, אִם־אַךְ הָאֲכַיִּים

יֵרְדוּ בִסְפִינוֹתֵיהֶם אֶל־אֶרֶץ אֲבוֹתָם אָהֵבוּ".

כָּכָה הִבִּיעַ אַף הֵעִיר בְּאִישׁ וָאִישׁ אֹמֶץ וּגְבוּרָה.  500

אָיַס גַּם הוּא נָשָׂא קוֹלוֹ, וַיִּקְרָא לַגְּבָרִים עֲמִיתָיו:

"חֶרְפָּה לָכֶם, הָאַרְגֵּאִים! הֵן אֵין לָנוּ דֶרֶךְ אַחֶרֶת,

אוֹ נִשָּׁמֵדָה, אוֹ נַצִּיל מֵרָעָה אֶת־אֳנִיּוֹתֵינוּ.

אוּלַי תִקְוַתְכֶם – תָּשׁוּבוּ אֶל־אֶרֶץ מוֹלַדְתְּכֶם בָּרֶגֶל,

כַּאֲשֶׁר הֶקְטוֹר מְנוֹפֵף־הַקּוֹבַע יִלְכֹּד הַסְּפִנוֹת?     505

אוּלַי לֹא שָׁמְעוּ אָזְנֵיכֶם אֶת־הֶקְטוֹר הַמְעוֹרֵר אֶת־עַמּוֹ

לַעֲלוֹת עַל־סְפִינוֹתֵינוּ וּלְשָׂרְפָן בָּאֵשׁ אַדִּיר חֶפְצוֹ?

הֵן לֹא לִמְחֹלוֹת מַחֲנַיִם, כִּי־אִם־לְמִלְחָמָה הוּא קוֹרֵא!

אֵין לָנוּ עֵצָה אַחֶרֶת וְאֵין לָנוּ טוֹבָה מִמֶּנָּה:

נִפֹּל בָּאוֹיֵב בְּחַיִל וּבְיָד נַעֲרָצָה בוֹ נִתְגָּר.     510

טוֹב לָנוּ עַתָּה כִּי נָבֹר הַפַּעַם, אִם־לָמוּת אוֹ לִחְיוֹת,

מֵהִלָּחֲמֵנוּ לָרִיק עַל־יַד הָאֳנִיּוֹת בְּמִלְחֲמוֹת-

דָּמִים אֲיֻמּוֹת, וְנִכָּחֵד מִיַּד אִישִׁים רָעִים מִמֶּנּוּ".

כָּכָה הִבִּיעַ, וַיָּעַר בְּאִישׁ וָאִישׁ אֹמֶץ וּגְבוּרָה.

וְהֶקְטוֹר הִכְנִיעַ אֶת־סְכֶדְ¬יוֹס, הִכְרִיעַ אֶת־בֶּן־פֶּרִימֵדֵס,  515

נְשִׂיא בְנֵי־פוֹקְיָה. וְאָיַס הִכְנִיעַ אֶת־לָאוֹדַמַס

מַצְבִּיא הָרַגְלִים, הוּא בְּנוֹ הַמְהֻלָּל אֲשֶׁר לְאַנְטֵנוֹר.

וּפּוּלִידַמַס הוּא דָקַר אֶת־אוֹטוֹס הָאִישׁ הַקִּילֵנִי,

רֵעַ־עָמִית לְבֶן־פִילֵס, נְגִיד הָאֶפֵּיִים הָעַזִּים.

רָאָה זֹאת מֶגֵס, הִשְׂתָּעֵר עַל־הָאִישׁ פּוּלִידַמַס.   520

נָטָה מִמֶּנּוּ הַצִּדָּה, וְלֹא פְגָעוֹ, כִּי מָנַע אַפּוֹלוֹן

אָז אֶת־בֶּן־פַּנְתּוֹס מִמָּוֶת מִנְּפֹל שָׁם בִּקְהַל הַחֲלוּצִים.

פָּצַע אֶת־קְרֵיסְמוֹס בְּרָמְחוֹ, בְּאֶמְצַע חָזֵהוּ הִכָּהוּ.

אַרְצָה נָפַל אַף הִרְעִים, וַיִּפְרֹק מֵעָלָיו אֶת־נִשְׁקוֹ.

וְדוֹלוֹפְּס הַמְצֻיָּן בְּרָמְחוֹ הִתְנַפֵּל בֵּינְתַיִם עַל־מֶגֵס,   525

דוֹלוֹפְּס הַגִּבּוֹר בַּגְּבָרִים בֶּן־לַמְפּוֹס הוּא בֶן־לָאוֹמֶדּוֹן

אֲשֶׁר הוֹלִידוֹ, וְהוּא חָכָם יוֹדֵעַ מִלְחָמָה בַשָּעַר.

הִכָּה בְרָמְחוֹ בְמָגֵן בֶּן־פִילֵס וּפְגָעוֹ בַתָּוֶּךְ,

קָרַב אֵלָיו, אַךְ הָיָה לִישׁוּעָה לוֹ שִׁרְיַן־אַדִּירִים

עָשׂוּי הַפַּחִים הַבּוֹלְטִים. שִׁרְיוֹנוֹ זֶה נָשָׂא מִקֶּדֶם   530

פִילֵס מִקִּרְיַת אֶפִירָה, הַבְּנוּיָה עַל־נַחַל סֶלֵּאֵיס,

מִנְחָה נְתָנוֹ לוֹ רֵעוֹ אֶבְפֵטֵס הַמּוֹשֵׁל־בַּגְּבָרִים,

לָשֵׂאת עֵת יֵרֵד לַשַּׁעַר וּמָגֵן מֵאִישִׁים מְשַׂנְאִים.

עַתָּה הִצִּיל גַּם נֶפֶשׁ זֶה בְנוֹ מִכִּלָּיוֹן וָמָוֶת.

בְּרָמְחוֹ הַשָּׁנוּן הִכָּהוּ אָז מֶגֵס עַל־צֶפֶת הַקּוֹבָע,   535

קוֹבַע מְצֻפֶּה נְחשֶׁת וְנֶעְטַר רַעְמַת־סוּסִים.

גָּדַע מִמֶּנּוּ אֶת־צִיצִית הָרַעְמָה, וַתִּפֹּל לָאָרֶץ,

נָשְׁרָה בָאָבָק מַבְרֶקֶת בְּאַרְגָּמָן זֶה עַתָּה נִמְשָׁחָה.

הוּא עוֹדוֹ שׁוֹהֶה וְנֶאֱבָק, עוֹדֶנּוּ מְקַוֶּה לְנַצְּחוֹ,

וּמֶנֶּלָּאוֹס הַגִּבּוֹר מִתְכּוֹנֵן וּבָא לְעֶזְרָתוֹ.     540

נֶחְבָּא וְנָטָה הַצִּדָּה, וּבְרָמְחוֹ הִכָּהוּ בַשָּׁכֶם;

בָּא מֵאֲחוֹרָיו, וְרָמְחוֹ חָלַף בַּסַּעַר בִּמְעוּפוֹ

חָזוֹ וְיָצָא מִלְּפָנָיו; וַיִּפֹּל אַרְצָה אַפָּיִם.

שְׁנֵיהֶם חָשׁוּ אֶל־פִּגְרוֹ לְפַשֵּׁט אֶת־נֶשֶׁק הַנְּחשֶׁת

אֲשֶׁר עַל־שִׁכְמוֹ. אַךְ הֶקְטוֹר קָרָא לְכָל־שְׁאֵרֵי בְשָׂרוֹ.  545

פָּתַח בְּבֶן־הִיקֶטָּאוֹן, הוּא מֶלַּנִּיפּוֹס הָאַדִּיר,

אֲשֶׁר רָעָה לְפָנִים אֶת־שְׁוָרָיו אֶת־כִּבְדֵי־הָרֶגֶל

בְּאֶרֶץ פֶּרְקוֹטָה וּבְטֶרֶם יִהְיוּ הָאוֹיְבִים בָּאָרֶץ,

אוּלָם בְּבֹא הָאֳנִיּוֹת הַכְּפוּפוֹת שֶׁל־הַדַּנָּאִים,

שָׁב עִירָה אִלְיוֹס וְהָיָה מִתְנוֹסֵס בִּגְדוּדֵי הַטְּרוֹיִים,  550

גָּר עִם־פְּרִיאַמּוֹס, שֶׁכִּבְּדוֹ וּכְאֶחָד מִבָּנָיו לוֹ נֶחְשָׁב.

גָּעַר בּוֹ הֶקְטוֹר, וַיִּשָּׂא אֲמָרָיו וַיַּעַן וַיֹּאמֶר:

"מֶלַּנִּיפּוֹס, הַאֻמְנָם עוֹד נִתְרַשֵּׁלָה? וְעַד לִבְּךָ

טֶרֶם נָגַע הַדָּבָר, כִּי נָפַל בֶּן דּוֹדְךָ? הַאֻמְנָם

עֵינְךָ לֹא תִרְאֶה אֶת־אֵלֶּה מְטַפְּלִים בְּנִשְׁקוֹ שֶׁל־דּוֹלוֹפְּס?  555

צֵא בְעִקְּבוֹתַי! כִּי אָכֵן לֹא עוֹד נִלָּחֵם מֵרָחוֹק

עִם־הָאַרְגֵּאִים: אוֹ אָנוּ נַגִּירֵם בֶּחָרֶב, אוֹ אִלְיוֹס

תֵּרֵד מִפִּסְגַּת הָרֶיהָ, וְיוֹשְׁבֶיהָ בֶּחָרֶב יִפֹּלוּ".

אָמַר וַיֵּלֵךְ לְפָנָיו, וְהַגֶּבֶר הָעִזּוּז בָּא אַחֲרָיו.

וְאָיַס בְּנוֹ שֶׁל־טֶלַּמּוֹן מְעוֹרֵר אֶת־הָאַרְגֵּאִים:   560

"יְדִידַי, הֱיוּ לַאֲנָשִׁים וּכְלִמָּה תְקַנֵּן בְּלִבְּכֶם!

וְאִישׁ מִפְּנֵי אָחִיו תֵּבֹשׁוּ בְמִלְחֶמֶת־הַדָּם הָאֲיֻמָּה.

רַבִּים הַחַיִּים מִנּוֹפְלִים, אִם־יֵבוֹשׁ אִישׁ מִפְּנֵי אָחִיו,

אוּלָם הַנָּסִים לֹא כֵן: אֵין לָהֶם תְּהִלָּה וְאֵין מִפְלָט".

כָּכָה הִבִּיעַ, אַךְ הֵמָּה נִלְחָמִים מֵעַצְמָם עַל־נַפְשָׁם,   565

דְּבָרָיו נָגְעוּ עַד לִבָּם אַף כִּתְּרוּ אֶת־פְּנֵי הָאֳנִיּוֹת

גֶּדֶר נְחשֶׁת. אַךְ זֶבְס מְעוֹרֵר כְּנֶגְדָּם הַטְּרוֹיִים.

וּמֶנֶּלָּאוֹס הַמַּרְעִים־בַּקְּרָב סָח עַל־לֵב אַנְטִילוֹכוֹס:

"אַנְטִילוֹכוֹס, הֵן אַתָּה הַצָּעִיר בִּקְהַל הָאֲכַיִּים,

אַתָּה רַגְלֶיךָ הַקַּלּוֹת, אַף אַתָּה הָאַדִּיר בַּקְּרָבוֹת,     570

אִלּוּ קָפַצְתָּ, פָּרַצְתָּ וְהִכִּיתָ אֶת־אַחַד הַטְּרוֹיִים?"

כָּכָה הִבִּיעַ וַיָּשָׁב, אַךְ הִשִּׂיא אֶת־לֵב אַנְטִילוֹכוֹס.

קָפַץ מִבֵּין הַחֲלוּצִים וַיָּטֶל אֶת־רָמְחוֹ הַמַּבְרִיק,

מַבִּיט, מִתְבּוֹנֵן עַל־סְבִיבָיו. נָסוֹגוּ אָחוֹר הַטְּרוֹיִים,

מִפְּנֵי רוֹמֵה־הָרֹמַח. אַךְ נִשְׁקוֹ לֹא רֵיקָם הִתְעוֹפֵף,     575

הִכָּה אֶת־מֶלַּנִּיפּוֹס אֶת־בֶּן־הִיקֶטָּאוֹן אֶל־חָזוֹ

אֵצֶל הַפִּטְמָה, וְהוּא אָז נֶחְפָּז אֶל־פְּנֵי הַמַּעֲרָכָה.

נָפַל לָאָרֶץ בְּשָׁאוֹן, עֲלָטָה הֵלִיטָה אֶת־עֵינָיו.

אַךְ אַנְטִילוֹכוֹס הִשְׂתָּעֵר, כְּכֶלֶב מִתְנַפֵּל עַל־צְבִיָּה

אֲשֶׁר נִפְצָעָה כִּי יָצְאָה מִסֵּתֶר מַחֲבוֹאָה, הוֹפִיעָה    580

יָרָה בָּהּ צַיָּד וּפָגַע וַיַּחֲלֵשׁ אֶת־אַרְכּוּבוֹתֶיהָ, –

כֵּן, מֶלַּנִּיפּוֹס, הִתְנַפֵּל עָלֶיךָ אֲזַי אַנְטִילוֹכוֹס

לִגְזֹל כֵּלֶיךָ מִמֶּךָּ. וְלֹא נֶעְלַם מֵעֵינָיו שֶׁל־הֶקְטוֹר

אֲשֶׁר יָצָא לִקְרָאתוֹ, כִּי נֶחְפַּז לָרֶדֶת לַקָּטֶל.

אַךְ אַנְטִילוֹכוֹס לֹא עָמַד בְּפָנָיו, וְאִם־הָיָה בֶן־חַיִל,  585

נִמְלַט עַל־נַפְשׁוֹ, כִּי נִבְעַת מִפָּנָיו כְּחַיָּה הָרָעָה,

אֲשֶׁר טָרְפָה הַכֶּלֶב אוֹ רוֹעֶה עַל־יַד עֵדֶר בְּקָרוֹ,

וְנָסָה הִיא טֶרֶם יִתְקַבְּצוּ וּבָאוּ אֲנָשִׁים בְּהָמוֹן, –

כָּכָה אָז יָנוּס בֶּן־נֶסְטוֹר. וּבַהֲמֻלָּה נוֹרָאָה

זָרְקוּ בוֹ הֶקְטוֹר וְהַטְּרוֹיִים חִצֵּיהֶם מוֹלִידֵי־אֲנָקוֹת;   590

אוּלָם הוּא עָמַד וַיִּפֶן, כִּי בָא עַד אֲחֻזַּת מֵרֵעָיו.

וְחֵיל אַנְשֵׁי־טְרוֹיָה מִתְפָּרְצִים עֲלֵי הָאֳנִיּוֹת, וּפְנֵיהֶם

פְּנֵי הָאֲרָיוֹת הַטּוֹרְפִים, לְמַלֵּא מִצְוָתוֹ שֶׁל־זֵאוּס,

אֲשֶׁר הֵפִיחַ בָּם רוּחַ הָעֹז וְהַגְּבוּרָה, אַךְ הֵמַס

לֵב הָאַרְגֵּאִים לְדַכְּאָם, וְהֵעִיר אֶת־רוּחָם שֶׁל־אֵלֶּה,  595

לִבּוֹ כִּי רָצָה לְרוֹמֵם אֶת־הֶקְטוֹר, אֶת־בְּנוֹ שֶׁל־פְּרִיאַמּוֹס,

וְשִׁלַּח בְּאֵשׁ־אֱלֹהִים לֹא־תִיעַף הַסְּפִינוֹת הַכְּפוּפוֹת,

לְמַלֵּא אֶת־שֶׁאֱלַת תֶּטִּיס וּבַקָּשָׁתָהּ בְּלִי מְצָרִים,

דָּבָר לֹא נֶעְדָּר. כִּי זֵאוּס חֲכַם־הַמּוֹעֵצוֹת אַךְ חִכָּה

לִרְאוֹת הָאֵשׁ אֲשֶׁר תֹּאחַז בְּאַחַת הַסְּפִינוֹת הַשְׁחוֹרוֹת.  600

לְמִן אוֹתָהּ שָׁעָה הוּא גָזַר, כִּי אָחוֹר יֻכַּתּוּ הַטְּרוֹיִים

מִן־הָאֳנִיּוֹת, וּתְהִלָּה יְחוֹנֵן אֶת־עַם הַדַּנָּאִים.

אוֹתָהּ אָז יָזַם, וַיָּעַר אֶת־הֶקְטוֹר, אֶת־בְּנוֹ שֶׁל־פְּרִיאַמּוֹס,

עַל־הָאֳנִיּוֹת הַגְּדוֹלוֹת, אִם־כִּי כְבָר שָׁאַף לִקְרָבוֹת,

וְהֶקְטוֹר סוֹעֵר כְּאָרֵס מְנוֹפֵף־הָרְמָחִים וּכְלַבַּת-     605

אֵשׁ מִתְלַקַּחַת אוֹכֶלֶת בְּעִמְקֵי יְעָרוֹת בֶּהָרִים.

עָלָה הַקֶּצֶף בְּפִיו, וְעֵינָיו תִּבְעַרְנָה נוֹרָאוֹת

תַּחַת גַּבּוֹתָיו הַקּוֹדְרוֹת, אֲיֻמּוֹת הִזְדַּעְזְעָה רַעְמַת

קוֹבַע נְחֻשְׁתּוֹ מִסָּבִיב לָרַקוֹת עֵת יָרַד בַּקָּטֶל

הֶקְטוֹר, כִּי זֵאוּס בִּכְבוֹדוֹ אָז יָרַד מִמְּרוֹמִים לְגוֹנְנוֹ,  610

כָּבוֹד וּתְהִלָּה הִנְחִילוֹ, וּבְיַעַן כִּי יָמָיו חֻצָּצוּ,

קִצּוֹ כִּי קָרַב, וּפַּלַּס־אַתֵּנָה כְבָר חָתְכָה אֶת־יוֹמוֹ,

יוֹם הָעֲבָרוֹת וְהַגְּזֵרָה בִזְרוֹעַ בֶּן־פֵּלֵס הַקָּשָׁה.

אָמַר לִפְרֹץ בְּמַעַרְכוֹת הָאִישִׁים אַף נִסָּה בַמָּקוֹם    615

אֲשֶׁר שָׁם גָּדַל הֶהָמוֹן וְשָׁם גַּם הַטּוֹב שֶׁבַּנָּשֶׁק.

אֶפֶס לֹא יָכֹל לִפְרֹץ בָּם, וְאִם־נִכְסֹף נִכְסְפָה נַפְשׁוֹ.

מַעַרְכוֹתֵיהֶם הַצְּפוּפוֹת עִכְּבוּהוּ וּכְסֶלַע אַדִּירִים

מוּצָק וְתָלוּל, הָעוֹמֵד עַל־חוֹפֵי הַיָּם הָאֲפֹרִים,

צוּר אֲשֶׁר יִשְׂחַק לְרוּחוֹת וּסְעָרוֹת תִּסְעַרְנָה עַל־סְבִיבָיו,  620

יִלְעַג לְמִשְׁבְּרֵי אֵיתָן נִגָּפִים מִתְפּוֹצְצִים עָלָיו, –

כָּכָה עָמְדוּ דַנָּאִים נֶגֶד הַטְּרוֹיִים, לֹא נָסוּ.

וְהֶקְטוֹר אוֹר נֹגַהּ לוֹ סָבִיב מִשְׂתָּעֵר עַל־הַמַּעֲרָכָה,

פָּרַץ, כְּמִשְׁבְּרֵי מַיִם מִתְנַפְּלִים עַל־סְפִינָה מְהִירָה,

מִשְׁבְּרֵי־אֵיתָן נֵעוֹרוּ מִנִּשְׁמַת פִּי־רוּחַ הַסְּעָרוֹת,    625

קֶצֶף מְכַסֶּה עַל־כֻּלָּהּ, וְסַעַר יָפִיחַ בַּחֲמָתוֹ

וּבַמִּפְרָשִׂים יָגִיחַ אַף יָמֵס לְבַב הַמַּלָּחִים,

חַתּוּ נָמוֹגוּ,כִּמְעַט וְהָיוּ לְשָׁלָל לַמָּוֶת, –

כָּכָה יָחוֹג יָנוּעַ גַּם לֵב הָאֲכַיִּים בְּחֻבָּם.

כְּאוֹתוֹ הָאַרְיֵה הַמְשַׁחֵר לַטֶּרֶף מִתְנַפֵּל עַל־בָּקָר    630

רוֹעֶה בַאֲלָפָיו בַּשְּׁפֵלָה וּבְכִכַּר הָאָחוּ הַגָּדוֹל;

נֶחְפָּז בְּתוֹכָם הַבֶּהָם, שֶׁטֶּרֶם לָמַד לָדַעַת

לִלְחֹם בְּחַיַּת הַשָּׂדֶה עֵת תִּטְרֹף הַבָּקָר הַמַּקְרִין;

יֵשׁ אֲשֶׁר יָחוּשׁ לַבָּקָר הָעוֹלֶה בְרֹאשׁ אוֹ יֵשׁ יִפְנֶה

אֶל־הַנֶּחֱשָׁלִים בָּהֶם; וְהָאַרְיֵה יְזַנֵּק בַּתָּוֶךְ,     635

גָּרֵם יְגָרֵם שׁוֹר טָרַף, וְאֵלֶּה נָמוֹגוּ נִמְלָטוּ, –

כָּכָה נָסוּ אֲכַיִּים מִפָּנָיו שֶׁל־הֶקְטוֹר וְזֵאוּס,

בָּרְחוּ מִפָּחַד. וְהוּא הִכָּה אֶת־בְּנוֹ אֲהוּבוֹ שֶׁל־קוֹפְּרֵס,

אֶת־פֶּרִיפֵטֵס הַיּוֹשֵׁב בְּמִיקֵנֵי, וְהָיָה מַלְאָכוֹ

שֶׁל־אֶבְרִיסְתֵּס הַמֶּלֶךְ לְשַׁלְּחוֹ לְהֵרַקְלֵס הָאַדִּיר,  640

הָיָה בֵּן פֹּרָת לְאָבִיו הַנִּקְלֶה וְהַשָּׁפָל מִמֶּנּוּ,

עוֹלֶה בְכַמָּה מַעֲלוֹתָיו: בְּרַגְלָיו הַמְּהִירוֹת וּבְתָקְפּוֹ,

בִּינָה לוֹ וּשְׁאָר רוּחַ עַל־כָּל־הַנִּשְׁאָרִים בְּמִיקֵנֵי.

עַתָּה הִנְחִיל לְהֶקְטוֹר הַכָּבוֹד וְהַתְּהִלָּה בָאָרֶץ,

יַעַן בִּפְנוֹתוֹ אֶת־עָרְפּוֹ וַיִּגֹּף בְּכַנְפוֹת הַמָּגֵן,    645

אֲשֶׁר עִטְּרָהוּ עַד־רַגְלָיו לְסוֹכֵךְ מִפְּנֵי הַחֲנִיתוֹת,

נִגַּף בַּמָּגֵן וַיִּפֹּל עַל־גַּבּוֹ, וַיַּרְעֵם נוֹרָאוֹת

סָבִיב לוֹ קוֹבַע הַנְּחשֶׁת הָעוֹטֵר רַקּוֹתָיו כִּי נָפָל.

הֶקְטוֹר הִתְבּוֹנֵן בִּן־רֶגַע, וַיָּרָץ אֵלָיו וַיִּקְרַב,

תָּחַב בְּחָזֵהוּ אֶת־רָמְחוֹ וְהִכָּהוּ עַל־יַד קְהַל עֲמִיתָיו;  650

הֵמָּה לֹא יָכְלוּ הוֹשִׁיעוֹ, וְאִם־נַפְשָׁם אָבְלָה עַל־רֵעָם,

יַעַן מְאֹד יָרְאוּ לְנַפְשָׁם אַף חַתּוּ מֵהֶקְטוֹר הָאַדִּיר.

הָיוּ הַסְּפִינוֹת כְּבָר לִפְנֵי הַטְּרוֹיִים וְעַל־סְבִיבָם, כָּל־אֵלֶּה

אֲשֶׁר הֹעֲלוּ רִאשׁוֹנָה, עֲלֵיהֶן הֵם גַּם הִשְׂתָּעָרוּ.

וְחֵיל הָאַרְגֵּאִים נְסוֹגִים, וְאִם־בְּעַל־כָּרְחָם, מֵעַל־פְּנֵי   655

שׁוּרַת הַצִּי הָרִאשׁוֹנָה, אַךְ עָמְדוּ עַל־יַד אָהֳלֵיהֶם

צְפוּפִים וְלֹא הִתְפָּרְדוּ בַמַּחֲנֶה, כִּי בוֹשׁוּ אַף חַתּוּ

אִישׁ מִפְּנֵי אָחִיו וְלֹא חָדְלוּ מֵהָעִיר אִישׁ רֵעוֹ בִקְרִיאוֹת.

וְנֶסְטוֹר הָאִישׁ מִגֶּרֵנְיָה, מִשְׂגַּבָּם שֶׁל־הָאֲכַיִּים,

כָּרַע, הִתְחַנֵּן, הִשְׁבִּיעַ כָּל־גֶּבֶר וְגֶבֶר בְּשֵׁם אָבִיו:  660

"אָנָּא, יְדִידַי, הֱיוּ לַאֲנָשִׁים, וְתֵבוֹשׁוּ בִלְבַבְכֶם

בִּפְנֵי בְנֵי־אָדָם. אַף זִכְרוּ כָל־אֶחָד וְאֶחָד בְּלִבּוֹ

אֶת־עוֹלְלֵיכֶם, וּנְשֵׁיכֶם, וּרְכוּשְׁכֶם וְאֶת־אֲבוֹתֵיכֶם,

בָּמוֹ אֲנִי מַשְׁבִּיעֲכֶם, בִּשְׁמָם שֶׁל־הָרְחוֹקִים מִמֶּנּוּ:  665

עִמְדוּ בִפְנֵיהֶם בִּגְבוּרָה וְאַל־תִּפְנוּ אֶת־עָרְפְּכֶם לָנוּס".

כָּכָה הִבִּיעַ וַיָּעַר בִּלְבַב אִישׁ וָאִישׁ עֹז וּגְבוּרָה.

וְאֶת־הָעֲנָנָה הַגְּדוֹלָה הַמְכַסָּה עַל־עֵינָם הֵסִירָה

פַּלַּס־אַתֵּנָה, וְהָיָה אוֹר מֵאַפְסָיִם, אוֹר גָּדוֹל.

רָאוּ אֶת־פְּנֵי הָאֳנִיּוֹת וְאֶת־פְּנֵי הַמִּלְחָמָה הַגְּדוֹלָה,  670

רָאוּ אֶת־הֶקְטוֹר הַמַּרְעִים־בַּקְרָבוֹת וְאֶת־כָּל־עֲמִיתָיו,

גַּם אֶת־הָעוֹמְדִים מֵרָחוֹק נִמְנָעִים מֵרֶדֶת לַקָּטֶל,

גַּם אֶת־הָעָם אֲשֶׁר נִלְחַם עַל־יַד הָאֳנִיּוֹת הַמְּהִירוֹת.

וְנַפְשׁוֹ שֶׁל־אָיַס הַגִּבּוֹר קָצָה לַעֲמֹד בַּמָּקוֹם,

אֲשֶׁר שָׁם עָמְדוּ כָל־יֶתֶר בְּנֵי־הָאֲכַיִּים, מֵרָחוֹק.  675

קָפַץ וְעָלָה עַל־מִכְסוֹת הַסְּפִינוֹת, בְּצַעְדּוֹ גַסּוֹת,

נוֹפֵף יְנוֹפֵף בְּיָדוֹ אֶת־כִּידוֹן־הַסְּפִינָה הָאַדִּיר,

כְּלִיבוֹת מְאַחוֹת לוֹ, וְאָרְכּוֹ עֶשְׂרִים אַמּוֹת וּשְׁתָּיִם.

מָשָׁל לָאִישׁ הַיּוֹדֵעַ וּמֵבִין לְהַנְהִיג הַסּוּסִים,

אֲשֶׁר מִבֵּין סוּסִים רַבִּים לוֹ יָבֹר אַרְבָּעָה וִיחַבְּרֵם,   680

יָטוּשׂ בְּחָפְזוֹ בַמִּישׁוֹר אֶל־נֹכַח הַקִּרְיָה הַגְּדוֹלָה,

בְּדֶרֶךְ הַמֶּלֶךְ גַּם יָעַל, וְרַבִּים יִשְׁתּוֹמְמוּ עָלָיו

נָשִׁים וּגְבָרִים, וְהוּא קוֹפֵץ וּמוֹסִיף וְקוֹפֵץ וְלֹא יַחֲטִיא,

עוֹלֶה עַל־סוּס וּמִשְׁנֵהוּ חֲלִיפוֹת – וְהֵמָּה מוּעָפִים, –

כָּכָה צָעַד אָז אָיַס בְּצַעֲדֵי אוֹן עַל־סִפּוּנִים,     685

מִכְסוֹת הַסְּפִינוֹת הַמְּהִירוֹת, וַתַּעַל שַׁוְעָתוֹ שָׁמָיְמָה.

הִרְעִים בְּקוֹלוֹ וּפָקַד עַל־הַדַּנָּאִים, וְעָמְדוּ

נֶגֶד הָאוֹיְבִים בַּסְּפִינוֹת וְעַל־יַד הָאֹהָלִים. וְלֹא עָמַד

בָּטֵל גַּם הֶקְטוֹר בְּקֶרֶב הַטְּרוֹיִים עֲדוּיֵי־הַשִּׁרְיוֹן.

אֶפֶס כַּנֶּשֶׁר הַשָּׁחוּם, הַנּוֹפֵל בְּסִיעַת צִפֳּרִים   690

רַבּוֹת־הַנּוֹצָה הָרוֹעוֹת בְּדָבְרָן עַל־מַיִם וָנָחַל,

סִיעוֹת אַוָּזִים, עֲגוּרִים, בַּרְבּוּרִים אֲרֻכֵּי־הַצַּוָּאר, –

כָּכָה הִתְנַפֵּל שָׁם הֶקְטוֹר, הִשְׂתָּעֵר עַל־אַחַת הַסְּפִינוֹת

שְׁחוֹרוֹת־הַחַרְטֹם. וְזֶבְס מְאַשְּׁרֵהוּ לַקְּרָב מֵאֲחוֹרָיו

בְּיָד נַעֲרָצָה וְכַבִּירָה וּמְעוֹדֵד הָעָם אֲשֶׁר אִתּוֹ.    695

וְהֶרֶג וָקֶטֶל הִתְחוֹלֵל מֵחָדָשׁ עַל יַד הָאֳנִיּוֹת.

וְהָיָה אוֹמֵר הָאוֹמֵר: לֹא עָיְפוּ וְלֹא נִלְאוּ בַקָּטֶל

גֶּבֶר עֵת פָּגַע בְּגֶבֶר, כֹּה בְשֶׁצֶף קֶצֶף נִלְחָמוּ.

הֵמָּה נִלְחָמִים וּבְלִבָּם שָׁעָרוּ: בְּנֵי־הָאֲכַיִּים

הֵם לֹא קִוּוּ לְהֵחָלֵץ מִצָּרָה וְאָמְרוּ כִּי יֹאבְדוּ,   700

אוּלָם הַטְּרוֹיִים אִישׁ אִישׁ בְּלִבָּם תִּקְוָתָם מְעוֹרַרְתָּם

לְשַׁלַּח בָּאֵשׁ הָאֳנִיּוֹת וּלְהַכְחִיד גִּבּוֹרֵי אֲכַיָּה.

אוֹתָהּ שָׁעֲרוּ בְלִבָּם, הִשְׂתָּעֲרוּ אִישׁ עַל־רֵעֵהוּ.

הֶקְטוֹר תָּפַשׂ בִּזְנַב הָאֳנִיָּה הַמְּהִירָה וְהַנָּאָה

קַלַּת־הַמֵּרוֹץ, בָּהּ הִפְלִיג פְּרוֹטֶסִּילָאוֹס, בְּרִדְתּוֹ  705

לָבֹא לִטְרוֹיָה; וְאוּלָם אֶל־אֶרֶץ אֲבוֹתָיו לֹא שָׁב בָּהּ.

סָבִיב לְאוֹתָהּ אֳנִיָּה אָז הָרְגוּ אֲכַיִּים וּטְרוֹיִים

אִישׁ אֶת־רֵעֵהוּ בֶחָרֶב, אֵלֶּה גַּם אֵלֶּה לֹא חִכּוּ

לְחֵץ כִּי יָעוּף מִקֶּשֶׁת וּלְכִידוֹן כִּי יוּטַל בִּזְרוֹעַ.

צְפוּפִים אִישׁ אֶל־רֵעֵהוּ שָׁם עָמְדוּ וְלִבָּם לֵב אֶחָד,  710

עָלוּ בַגַּרְזֶן הַשָּׁנוּן וּבְקַרְדֹּם־הַקְּרָבוֹת נִלְחָמוּ,

וּבַחֲרָבוֹת אֲרֻכּוֹת וּבַחֲנִיתוֹת־פִּיפִיּוֹת.

וְרַבּוֹת חֲרָבוֹת מְאֹד נָאוֹת מַשְׁחִירוֹת־הַנָּדָן־וְהַנִּצָּב

נָפְלוּ לָאָרֶץ, קְצָתָן מִידֵי הַנִּלְחָמִים, וּקְצָתָן

נָשְׁרוּ מֵעַל הַכְּתֵפַיִם. דָּם זָבָה הָאָרֶץ הַשְּׁחוֹרָה.   715

וְהֶקְטוֹר כֵּוָן שֶׁאָחַז בִּזְנַב־הָאֳנִיָּה לֹא הִרְפָּה,

תּוֹפֵשׂ בְּיָדוֹ אֶת־צִיצִית הַצֶּפֶת וּמְצַוֶּה לַטְּרוֹיִים:

"לַהַב הֵתָיוּ! וּצְפוּפִים הָרִיעוּ נָא תְּרוּעַת מִלְחָמָה!

יוֹם זֶה חֲנָנוֹ זֵאוּס שָׁקוּל כְּנֶגֶד כָּל־יָמִים!

נָתַן לִלְכֹּד הַסְּפִינוֹת הִפְלִיגוּ עַל־אַף כָּל־הָאֵלִים.   720

וְצָרָה עָלֵינוּ הֵמִיטוּ בְּעֶטְיוֹ שֶׁל־פַּחַד הַזְּקֵנִים,

אֲשֶׁר מְנָעוּנוּ עַד הֵנָּה מִלִּלְחֹם עַל־זַנְבוֹת הַסְּפִינוֹת,

אִם־גַּם חָפַצְתִּי בָאֵלֶּה, וַיְרַפּוּ אֶת־אַנְשֵׁי הֶחָיִל.

זֶבְס הַמַּבִּיט־לְמֵרָחוֹק, אִם־הִטְעָה אֲזַי אֶת־דַּעְתֵּנוּ,

הִנֵּה הַיּוֹם יָאִיץ בָּנוּ וְהוּא הוּא גַם יְעוֹרְרֵנוּ!"    725

כָּכָה הִבִּיעַ, וְהֵמָּה הִתְנַפְּלוּ בְאוֹן עַל־הָאַרְגֵּאִים.

וְאָיַס לֹא עוֹד הוֹסִיף לַעֲמֹד, כִּי רַבִּים בְּנֵי אַשְׁפָּה מֵרְרוּהוּ.

נִרְתַּע מְעַט לַאֲחוֹרָיו, כִּי אָמַר בָּא יוֹמוֹ, וְעָלָה

בְּסַפְסַל הַשַּׁיִט בֶּן־שֶׁבַע הָאַמּוֹת וַיִּטּשׁ הַסִּפּוּן.

שָׁמָּה עָמַד מִתְבּוֹנֵן וּמְגָרֵשׁ מֵעַל פְּנֵי־הַסְּפִינוֹת    730

בְּרָמְחוֹ הָאָרֹךְ הַטְּרוֹיִים, כָּל־נוֹשְׂאֵי הָאֵשׁ הָאוֹכֶלֶת.

הָלַךְ וְצָוַח נוֹרָאוֹת, וַיִּקְרָא לִבְנֵי הַדַּנָּאִים:

"הוֹי הוֹי, יְדִידַי, גִּבּוֹרֵי־דַנָּאִים, עֲמִיתָיו שֶׁל־אָרֵס!

חִזְקוּ, יְדִידַי, וִהְיוּ לַאֲנָשִׁים וְזִכְרוּ אוֹן קְרָבוֹת!

שֶׁמָּא אָמַרְנוּ בְעֶזְרֵנוּ חֵיל־עוֹזֵר שֶׁיָּבֹא אַחֲרֵינוּ?   735

שֶׁמָּא גַם חוֹמָה גְבוֹהָה, וּמִשְׂגָּב לָעָם מֵאֲבַדּוֹן?

קִרְיָה קְרוֹבָה וּבְצוּרָה, מִגְדָּלִים וּצְרִיחִים אֵין לָנוּ,

נַעֲמֹד בָּהּ עַל־נַפְשֵׁנוּ וּבְקֶרֶב עָם נִתֵּן הַתְּשׁוּעָה.

אֶפֶס בִּשְׂדֵה אַנְשֵׁי־טְרוֹיָה עֲדוּיֵ־הַשִּׁרְיוֹן נְחִתִּים

אָנוּ, סְמוּכִים לַיָּם וּרְחוֹקִים מֵאֶרֶץ הָאָבוֹת.    740

רֶוַח וְהַצָּלָה בַּקָּטֶל, אַךְ לֹא בִּרְפוֹת רוּחַ הַקְּרָבוֹת!"

אָמַר וּבְשֶׁצֶף קֶצֶף הִשְׂתָּעֵר בְּרָמְחוֹ הַשָּׁנוּן.

אַךְ כָּל־הַקָּרֵב אֶל־פְּנֵי הָאֳנִיּוֹת הַגְּדוֹלוֹת מֵאַנְשֵׁי

טְרוֹיָה וּבְיָדָיו אֵשׁ תּוּקַד לְמַלֵּא מִצְוָתוֹ שֶׁל־הֶקְטוֹר –

אָיַס הִכָּהוּ, כִּי פְגָשׁוֹ בְאֵיבָה בְרָמְחוֹ הָאָרֹךְ.     745

כָּכָה הִכָּה שְׁנֵים־עָשָׂר אֲנָשִׁים מוּל פְּנֵי הָאֳנִיּוֹת.


שִׁיר שִׁשָּׁה עָשָׂר: מַעֲשֵׂה פַּטְרוֹקְלוֹס


כָּכָה נִלְחֲמוּ אֵצֶל הַסְּפִינָה יְפַת־הַמְּשׁוֹטִים.

אוּלָם פַּטְרוֹקְלוֹס קָרַב לַאֲכִילֵס זֶה רוֹעֵה־הָעַמִּים,

נִגְּרוּ דִמְעוֹתָיו הַחַמּוֹת כְּאוּבָל שְׁחוֹר־מַיִם הַשּׁוֹפֵךְ

זִרְמֵי מֵימָיו הַכֵּהִים מִשִּׂיאֵי הַסְּלָעִים הַתְּלוּלִים.

הָמוּ לוֹ מֵעֵי אֲכִילֵס הַנַּעֲלֶה וּמְהִיר־הָרַגְלָיִם,   5

נָשָׂא אֶת־קוֹלוֹ, וַיְדַבֵּר אֶת אִמְרוֹת־הַכָּנָף וַיַּעַן:

"לָמָּה זֶה תַזִּיל, פַּטְרוֹקְלוֹס, דְּמָעֶיךָ, כְּאוֹתָה תִּינֹקֶת

קְטַנָּה נֶחְפָּזָה עִם־אִמָּהּ וְרָצָה עַל־יָדָהּ בִּתְחִנָּה,

תֹּאחַז כְּנַף בִּגְדָּהּ לְעָצְרָהּ – כִּי תִשָּׂאֶנָּה עַל־כַּפָּהּ,

תַּשְׁקִיף וְדִמְעַת עֵינֶיהָ לֹא תֶרֶף עַד אִם־תְּרִימֶנָּה; 10

דּוֹמֶה לָהּ אַתָּה, פַּטְרוֹקְלוֹס, עֵת תִּשְׁפֹּךְ דְּמָעֶיךָ הָרַכִּים.

אוּלַי יֵשׁ בְּשׂוֹרָה בְּפִיךָ אֵלַי אוֹ אֶל־הַמִּרְמִידוֹנִים?

אוּלַי שְׁמוּעוֹת שָׁמַעְתָּ מִפְתִּיָּה כִּי גָלוּ אָזְנֶךָ?

אָכֵן, יֵשׁ אוֹמְרִים, כִּי חַי עוֹד מֶנֵּיטְיוֹס בֶּן־אַקְטוֹר הַגִּבּוֹר,

חַי בְּתוֹךְ הַמִּרְמִידוֹנִים גַּם פֵּלֵס בְּנוֹ שֶׁל־אַיַּקּוֹס, 15

אֲשֶׁר לִשְׁנֵיהֶם הָיִינוּ בוֹכִים בְּיוֹתֵר לוּ מֵתוּ.

וְאוּלַי צַר לְךָ עַל־הָאַרְגֵּאִים שֶׁנָּפְלוּ הֲמוֹנִים

אֵצֶל הַסְּפִינוֹת הַגְּדוֹלוֹת, כִּי בְחֶטְאָם מֵתוּ וּזְדוֹנָם?

דַבֵּר, אַל־תַּעְלֵם דָּבָר מִמֶּנִּי, וְנֵדַע גַּם שְׁנֵינוּ".

מָרָה נֶאֱנַחְתָּ, פַּטְרוֹקְלוֹס הָרוֹכֵב־בָּרֶכֶב, וַתַּעַן: 20

"הוֹי, אֲכִילֵס בֶּן־פֵּלֵס, הַגִּבּוֹר בְּעַם־הָאֲכַיִּים!

הֶרֶף מֵאַף! אָכֵן גָּדוֹל מְאֹד צַעֲרָם שֶׁל־עַם־הָאֲכַיִּים:

הִנֵּה כָל־אַנְשֵׁי הַחַיִל, הַטּוֹבִים שֶׁהָיוּ בְקִרְבֵּנוּ,

שׁוֹכְבִים בְּתוֹךְ הָאֳנִיּוֹת מְטֹעֲנֵי־חִצִּים וּרְמָחִים.

פְּצוּעַ־חֵץ – דִּיאוֹמֵדֵס הַגֶּבֶר הָאַדִּיר, בֶּן־טִידֵס,  25

פְּצוּעֵי־רֹמַח – אוֹדִיסֵס תּוֹפֵשׂ־הַחֲנִית וַאֲגַמֶּמְנוֹן.

גַּם אֶבְרִיפִּילוֹס פָּצוּעַ, כִּי פִּלַּח חֵץ שָׁנוּן אֶת־שׁוֹקוֹ.

רוֹפְאִים סָבִיב לָהֶם חֲכָמִים יוֹדְעֵי־סַמְמָנִים

מְרַפְּאִים לְפִצְעָם, וְאַתָּה, אֲכִילֵס, אֶת־עָרְפְּךָ תַקְשֶׁה.

אַפִּי לְעוֹלָם לֹא יִחַר כַּאֲשֶׁר יִחַר אַפֶּךָ,    30

אַדִּיר לְחַבּוּרָתֵנוּ. אֵיכָה זֶה יוֹדְךָ בֶן־אָדָם,

דּוֹר בָּא אַחֲרֵינוּ, וְאַתָּה לֹא תוֹשַׁע אֶת־בְּנֵי הָאַרְגֵּאִים?

אַכְזָר! לֹא הָיָה מֵעוֹלָם לְאָב לְךָ פֵּלֵס הַפָּרָשׁ,

לֹא תֶּטִּיס אִמְּךָ, חִבֶּלְךָ הַיָּם זֶה הַמַּכְחִיל־מִשְׁבָּרִים,

אֶבֶן־סֶלַע טִפְּחָתְךָ, – עַל־כֵּן קָשֶׁה לִבְּךָ וְאַכְזָר.  35

אֶפֶס אִם־נַפְשְׁךָ תִירָא מֵאוֹת מִשָּׁמַיִם וּנְבוּאָה,

וְאִמְּךָ הַגְּבִירָה אִם־גָּלְתָה אֶת־אָזְנְךָ דָבָר מִזֵּאוּס,

אָנָּא מַהֵר שַׁלְּחֵנִי, וְלוּ אוֹתִי, וְאִתִּי כָל־יֶתֶר

הַמִּרְמִידוֹנִים, וְאוּלַי עוֹד אֶהְיֶה לְאוֹר לַדַּנָּאִים.

תֵּן לִי וְאַלְבִּישׁ אֶת־כְּתֵפִי אֶת־נִשְׁקְךָ אֲשֶׁר לָבָשְׁתָּ, 40

וְאוּלַי יִרְאוּ הַטְּרוֹיִים אֶת־פָּנַי, כִּרְאוֹתָם פָּנֶיךָ,

וְיַעַצְרוּ מִלְּחֹם, וְהָיְתָה הָרְוָחָה לִבְנֵי־הָאֲכַיִּים,

אַנְשֵׁי הַחַיִל הַיְגֵעִים, כִּי מְעַטָּה הַמְּנוּחָה בַקָּטֶל.

נָקֵל לָנוּ, רַעֲנַנִּים, לְגָרֵשׁ אֶת־חֵיל הָעֲיֵפִים

מִן־הָאֹהָלִים וְהַסְּפִינוֹת עַד קָרוֹב לְחוֹמוֹת הַקִּרְיָה".

כָּכָה הִתְחַנֵּן הַטִּפֵּשׁ בַּטִּפְּשִׁים, יָדֹעַ לֹא יָדַע

אֲשֶׁר עַל־מוֹתוֹ יִתְחַנֵּן, וּמָטוּ שְׁאוֹלָה אָרְחוֹתָיו.

זָעַם־הִתְעַבֵּר אֲכִילֵס מְהִיר־הָרַגְלַיִם וַיַּעַן:

"אוֹיָה לְנַפְשִׁי! פַּטְרוֹקְלוֹס זְרַע זֵאוּס, מַה־זֶּה אָמָרְתָּ?

לִבִּי לֹא אָשִׂים לְמוֹ אֵלֶּה וּנְבוּאָה אֲנִי לֹא יָדַעְתִּי. 50

גַּם הוֹרָתִי הַכְּבוּדָה לֹא גִלְּתָה לִי דָבָר מִזֵאוּס;

אוּלָם עַל־זֹאת יִדְוֶה לִבִּי, וְנַפְשִׁי עָלַי מְאֹד מָרָה,

יַעַן כִּי־עָרַב אֶת־לִבּוֹ הָאֶחָד וְעָשַׁק אִישׁ כְּעֶרְכּוֹ,

לָקַח אֶת־אֶשְׁכָּר־כְּבוֹדוֹ, וּבְיַעַן כִּי יִגְבַּר מִמֶּנּוּ.

הִנֵּה לְזֹאת יִדְאַב לִבִּי, וְרַבּוֹת מְאֹד סָבְלָה נַפְשִׁי. 55

עַלְמָה, זוֹ אֶשְׁכָּר שֶׁל־כָּבוֹד הִקְרִיבוּ לִי בְנֵי־הָאֲכַיִּים,

לִי בַחֲנִיתִי לָקַחְתִּי, בְּהָרְסִי הַקִּרְיָה הַבְּצוּרָה,

עַתָּה גְזָלָה מִיָּדַי הָאִישׁ אֲגַמֶּמְנוֹן הַמּוֹשֵׁל,

לְקָחָהּ בֶּן־אַטְרֵס, וּכְאִלּוּ הָיִיתִי אִישׁ נָכְרִי וְנִקְלֶה.

אַךְ מַה־שֶּׁהָיָה כְּבָר עָבַר וּבָטֵל, וְגַם זֹאת אִי־אֶפְשָׁר60

אֲשֶׁר לִבּוֹ שֶׁל־אָדָם יִכְעַס לְעוֹלָם. וְאָנֹכִי

אַחַת גָּזַרְתִּי: לֹא תָשֹׁךְ חֲמָתִי עַד אִם־כִּי הִגִּיעוּ

שְׁאוֹן־קְרָב וּתְשֻאוֹת־מִלְחָמָה עֲדֵי אֳנִיּוֹתַי הַשְּׁחוֹרוֹת.

לְבַשׁ עַל־שִׁכְמְךָ עַתָּה כְּלֵי־זֵינִי הַמְהֻלָּל, וְתֵצֵא

בְּרֹאשָׁם שֶׁל־הַמִּרְמִידוֹנִים הַשּׁוֹאֲפִים קְרָב וְנִלְחָמְתָּ.65

אִם־בֶּאֱמֶת הִקִּיפוּ הַטְּרוֹיִים אֶת־פְּנֵי־הָאֳנִיּוֹת

כְּעַב־הֶעָנָן הָאָפֵל, וְאֵלֶּה נִלְחָצִים הַיָּמָּה,

וְנִשְׁאֲרָה לְחֵיל הָאַרְגֵּאִים אַךְ כִּבְרַת הָאָרֶץ הַקְּטַנָּה.

וְאַנְשֵׁי־טְרוֹיָה הֵם יָצְאוּ אֶת־עִירָם כֻּלָּם בְּעֹז־לְבָב,

יַעַן־כִּי עֵינָם לֹא תַחַז טֹטֶפֶת־קוֹבָעִי הַמְּפִיצָה 70

נָגְהָהּ וּקְרוֹבָה לָהֵמָּה, כִּי אָז נָסוּ מַהֵר, נִמְלָטוּ,

מִלְאוּ פִגְרֵיהֶם הַנְּחָלִים, אִלְמָלֵי הֵאִיר לִי פָנָיו

בְּנוֹ שֶׁל־אַטְרֵס, – אַךְ עַתָּה מִסָּבִיב לַמַּחֲנֶה יִלְחָמוּ;

לֹא עוֹד יִתְהוֹלֵל הָרֹמַח בְּכַפָּיו שֶׁל־דִּיאוֹמֵדֵס

בְּנוֹ שֶׁל־טִידֵס לְהָסִיר הָרָעָה מֵעַל הַדַּנָּאִים. 75

וְאֵין אֲנִי קוֹלֵט בְּאָזְנַי אֶת־קוֹל בְּנוֹ שֶׁל־אַטְרֵס בְּרֵעוֹ,

פּוֹרֵץ מִפִּיו אֲשֶׁר שְׂנֵאתִיו. אַךְ קוֹלוֹ שֶׁל־הֶקְטוֹר הַקַּטְלָן

קוֹרֵא לַטְּרוֹיִים וּמְעוֹדְדָם; וְהֵמָּה מְרִיעִים לְעֻמָּתוֹ,

מִלְאוּ אֶת־כָּל־הָעֲרָבָה וְגוֹבְרִים עַל־הָאֲכַיִּים.

אַף־עַל־פִּי־כֵן, פַּטְרוֹקְלוֹס, הַצִּילָה הַסְּפִינוֹת מֵאָבְדָן,80

תִּפֹּל עֲלֵיהֶם בִּגְבוּרָה, פֶּן־תֹּאחַז אִשָּׁם הָאוֹכְלָה

בִּסְפִינוֹתֵינוּ וְתִמְנַע מִמֶּנּוּ שׁוּבֵנוּ הַבָּיְתָה.

אוּלָם עַתָּה שְׁמַע קוֹלִי, בְּשׂוּמִי בְלִבְּךָ אֶת־דְּבָרָי:

אִם־אַתָּה רוֹצֶה לְהַנְחִיל אוֹתִי הַכָּבוֹד הַגָּדוֹל

גַּם עַל־פְּנֵי כָל־הַדַּנָּאִים, וִימַהֲרוּ הֵם וְיָשִׁיבוּ 85

לִי אֶת־הָעַלְמָה הַנָּאוָה, וְנָתְנוּ מַתָּנוֹת יְקָרוֹת, –

גָּרְשֵׁם מֵעַל הָאֳנִיּוֹת וְשׁוּבָה, וְאִם־גַּם יָחְנְךָ

אִישָׁהּ הַמַּרְעִים שֶׁל־הֵרָה לִנְחֹל הַתְּהִלָּה בָאָרֶץ.

אַתָּה אַל־תִּשְׁאַף לִקְרָבוֹת, לְהִלָּחֵם בִּלְעָדַי בַטְּרוֹיִים

חוֹבְבֵי־קָטֶל, לְמַעַן לֹא תָבִיא חֶרְפָּה עַל־רֹאשִׁי. 90

וְלִבְּךָ אִם־יִגְבַּהּ בִּתְשֻׁאוֹת מִלְחָמָה וְהֶרֶג בַּטְּרוֹיִים,

רְאֵה וְאַל־תַּעַל עַל־אִלְיוֹס בְּרֹאשׁ כָּל־הַצָּבָא, פֶּן־יֵרֵד

אַחַד הָאֵלִים הַהֹוִים לָנֶצַח מֵהַר הָאוֹלִימְפּוֹס;

יַעַן־כִּי מְאֹד אֲהֵבָם אַפּוֹלוֹן הַמַּרְחִיק־לִפְגֹּעַ.

אֶפֶס שׁוּב עַל־עֲקֵבְךָ, אִם־הָיְתָה הַתְּשׁוּעָה לַסְּפִינוֹת,95

הַנַּח לָעָם וְיַהַרְגוּ הָרֹג זֶה בָזֶה בָעֲרָבָה.

זֶבְס אָבִינוּ, אַתֵּנָה וְאַפּוֹלוֹן, מִי יִתֵּן וְהָיָה,

לְוַאי וְלֹא נִמְלַט מִמָּוֶת אַף אֶחָד מִכָּל־עַם הַטְּרוֹיִים

וְאַף לֹא מִן־הָאַרְגֵּאִים, וְאַךְ שְׁנֵינוּ נִנָּצֵל מִכְּלָיָה,

לְמַעַן נִתֹּץ אַךְ אָנוּ אֶת־חוֹמוֹת בַּת־טְרוֹיָה הַקְּדוֹשׁוֹת".100

כָּכָה נִדְבְּרוּ שְׁנֵיהֶם, אִישׁ אֶל־רֵעֵהוּ נִדְבָּרוּ.

וְאָיַס לֹא הֶחֱזִיק מַעֲמָד, כִּי מְאֹד הֱצִיקוּהוּ הַמּוֹרִים.

אָכְפָה עָלָיו עֲצַת־זֶבְס וְחִצֵּי גִבּוֹרֵי הַטְּרוֹיִים,

מוֹרֵי־הַחִצִּים. אֲיֻמּוֹת צִלְצֵל קוֹבָעוֹ הַנּוֹצֵץ

עַל־רַקּוֹתָיו מֵהַלְמוּת הַלְמוּת הַחִצִּים שֶׁהִרְבּוּ 105

הָלְמוּ טֹטַפְתּוֹ הַנָּאָה, גַּם כְּתֵפוֹ הַשְׂמָאלִית עָיָפָה,

יַעַן מָגִנּוֹ הַנּוֹצֵץ הִכְבִּיד עַל־שִׁכְמוֹ, וְלֹא יָכְלוּ

לוֹ הַטְּרוֹיִים, וְאִם־סָבִיב לוֹ שָׁתוּ, הֵצִיקוּ בְחִצִּים.

נָשַׁף וְנָשַׁם בִּכְבֵדוּת, זֵעָתוֹ הָרַבָּה נִגֶּרֶת

בְּשֶׁפַע מִכָּל־הָאֲבָרִים, וְלֹא יָדַע מָנוֹחַ אַף רֶגַע, 110

כִּי מִכָּל־הָעֲבָרִים אַךְ שֶׁבֶר וְהֹוָה עַל־הֹוָה.

עַתָּה סַפֵּרְנָה לִי, מוּזוֹת הַשּׁוֹכְנוֹת בְּהַר הָאוֹלִימְפּוֹס,

אֵיכָה הִתְחִילָה וְאָחֲזָה אֵשׁ בָּאֳנִיּוֹת־אֲכַיִּים.

הֶקְטוֹר הִתְנַפֵּל עַל־אָיַס, וַיַּךְ עַל־עֵץ רֹמַח־הַמֵּילָה

בְּחַרְבּוֹ הַגְּדוֹלָה, וַיִּפְגַּע בַּמָּקוֹם הַסָּמוּךְ לָעֹקֶץ 115

וַיִּבְקָעֵהוּ לִשְׁנָיִם. וְאָיַס בְּנוֹ שֶׁל־טֶלַּמּוֹן

נִצָּב, שָׁוְא רָמְחוֹ בְכַפּוֹ, כִּי הַרְחֵק מִמֶּנּוּ וָהָלְאָה

נָפַל בְּרַעַשׁ זֶה עֻקְצוֹ הֶעָשׂוּי נְחשֶׁת מַבְרָקֶת.

אָיַס הִתְחַלְחֵל וְרָעַד, כִּי נַפְשׁוֹ הַתְּמִימָה הִכִּירָה

יָדוֹ שֶׁל־אֵל, יַד אֵל זֶבְס הַמַּרְעִים- בַּמְּרוֹמִים, הַמֵּפֵר 120

כָּל־עֲצוֹתָיו בַּקְּרָב וְנוֹתֵן הַתְּשׁוּעָה לַטְּרוֹיִים.

נִרְתַּע מִפְּנֵי כָל־הַחִצִּים. וְהֵמָּה אֵשׁ־אוֹכְלָה הִשְׁלִיכוּ

לְתוֹךְ הָאֳנִיָּה הַמְּהִירָה, וְשַׁלְהֶבֶת לֹא־תִכְבֶּה נִשְׁפָּכָה,

אָחֲזָה בְיַרְכְּתֵי הַסְּפִינָה. וְרָאָה אֲכִילֵס וַיִּסְפֹּק

כַּף עַל־יְרֵכוֹ, וַיַּעַן וַיֹּאמֶר לְרֵעוֹ פַּטְרוֹקְלוֹס: 125

"קוּמָה, פַּטְרוֹקְלוֹס זְרַע־זֵאוּס, הַגִּבּוֹר בְּלוֹחֲמֵי־רָכֶב!

רוֹאֶה אֲנִי אֵשׁ נוֹרָאָה יוֹקֶדֶת עַל־פְּנֵי הָאֳנִיּוֹת,

קוּמָה, פֶּן־יִכְבְּשׁוּ הַסְּפִינוֹת, וּמָנוֹס לֹא עוֹד יִהְיֶה לָנוּ!

מַהֵר וּלְבַשׁ כְּלֵי־הַנֶּשֶׁק, וְאָנֹכִי אַזְעִיקָה הַצָּבָא".

כָּכָה סָח, וּפַּטְרוֹקְלוֹס הִתְלַבֵּשׁ הַנְּחשֶׁת הַנּוֹצְצָה.130

הִתְחִיל בַּמְּצָחוֹת, וַיַּלְבֵּשׁ אֶת־שׁוֹקָיו הַמְּצָחוֹת הַנָּאוֹת

כְּלִילוֹת הַיֹּפִי, וּפֻרְפּוֹת הַכֶּסֶף לָהֵנָּה לְרָכְסָן.

אַחֲרֵי־כֵן עָטְתָה אֶת־חָזוֹ סוֹחֵרָה מַבְרִיקָה מְגֻוֶּנֶת,

זְרוּעָה כוֹכָבִים, סוֹחַרְתּוֹ שֶׁל־נֶכֶד־אֵאַקּוֹס הַמָּהִיר.

תָּלָה עַל־שִׁכְמוֹ אֶת־חֶרֶב־הַנְּחשֶׁת לָהּ מַסְמְרוֹת־כָּסֶף;135

אַחֲרֵי־כֵן תָּפַס הַשִּׁרְיָן זֶה כֶבֶד־הַמִּשְׁקָל הַגָּדוֹל.

הֶעֱטָה רֹאשׁוֹ הָאַדִּיר קוֹבָעוֹ מַעֲשֵׂה־אָמָּן

נֶעְטַר רַעְמַת־סוּסִים, וּגְדִילוֹ יָנוּעַ נוֹרָאוֹת.

לָקַח־לוֹ שְׁתַּיִם חֲנִיתוֹת אַדִּירוֹת מַתְאִימוֹת לְכַפּוֹ.

אוּלָם אֶת־רָמְחוֹ שֶׁל־נֶכֶד־אֵאַקּוֹס הַתָּמִים לֹא לָקַח. 140

הָיָה גָדוֹל וְכָבֵד. וּבֵין הָאֲכַיִּים לֹא הָיָה

אִישׁ אֲשֶׁר יְזַעְזְעֶנּוּ, אֲכִילֵס אַךְ הוּא זִעְזְעָהוּ;

עֵצוֹ עֵץ מֵילָה מִפִּסְגַּת הַר פֵּלְיוֹן, וְכֵירוֹן נְתָנוֹ

אֶשְׁכָּר לְאָבִיו אֲהוּבוֹ לִהְיוֹת לְשֹׁד לַגִּבּוֹרִים.

צִוָּה לְאַבְטוֹמֶדּוֹן וִימַהֵר וְיִרְתֹּם הַסּוּסִים.   145

כִּבְּדוֹ מִכָּל־בְּנֵי־הָאָדָם, וְאַךְ אֶת־אֲכִילֵס עוֹד הִגְדִּיל,

בָּטַח בּוֹ לִבּוֹ מְאֹד בִּתְשֻׁאוֹת הַקְּרָב וּמִלְחָמָה.

וְאַבְטוֹמֶדּוֹן הוּא הֵבִיא סוּסָיו הַמְּהִירִים בְּעֻלָּם,

שְׁנַיִם: אֶת־כְּסַנְתּוֹס וְאֶת בַּלְיוֹס, הַמְמַהֲרִים לָרוּץ כַּסּוּפָה:

יָלְדָה אֶת־שְׁנֵיהֶם לָרוּחַ זֶפִירוֹס הַהַרְפְּיָה פּוֹדַרְגָּה, 150

וְהָיְתָה אָז רוֹעָה בַכָּרִים עַל־יַד גַּלֵּי־יָם־הָאוֹקְיָנוֹס.

הָלַךְ וְרָתַם סוּס נוֹסָף עֲלֵיהֶם – פֵּידַסּוֹס הַתָּמִים;

וְאוֹתוֹ נָהַג אֲכִילֵס עֵת הָרַס הָעִיר שֶׁל אֵאֶטְיוֹן,

וְאַף כִּי הָיָה בֶן־תְּמוּתָה עִם־סוּסֵי אַלְמָוֶת הוּא יָרוּץ.

אוּלָם אֲכִילֵס אָז הוֹלֵךְ וְסוֹבֵב עַל־כָּל־אָהֳלֵיהֶם 155

שֶׁל־מִירְמִידוֹנִים, מְעוֹדְדָם לְהִזְדַּיֵּן לִקְרַאת הַמִּלְחָמָה.

כְּאוֹתָם הַזְּאֵבִים הָרְעֵבִים לְבָשָׂר וּבְלִבָּם עֹז כַּבִּיר,

אֲשֶׁר טָרְפוּ וּבוֹלְעִים צְבִי מַקְרִין וְאַדִּיר בֶּהָרִים,

סַבּוּ וְקוֹרְעִים מִבְּשָׂרוֹ וּפִיהֶם מְאָדָּם מִדָּמִים,

אַחַר יָרוּצוּ בֶהָמוֹן לַמַּעְיָן הַמַּאֲפִיל מֵימָיו,  160

לוֹקְקִים בִּלְשׁוֹנָם הַחַדָּה מִמֵּימָיו, מַיִם עֲכוּרִים;

יֵשׁ שֶׁיָּקִיאוּ דַם טַרְפָּם, וְלִבָּם בְּחֻבָּם לֹא יֵדַע

פַּחַד וּמוֹרָא, וּכְרֵשָׂם בּוֹלֵט נָפוּחַ עַל־גְּדוֹתָיו, –

כָּכָה נָהֲרוּ אַחֲרֵי חֲבֵרוֹ שֶׁל־נֶכֶד־אֵאַקּוֹס

מְהִיר־הָרַגְלַיִם אַלּוּפֵי הַמִּירְמִידוֹנִים וְשָׂרֵיהֶם. 165

וְעָמַד בֵּינֵיהֶם אֲכִילֵס הַדּוֹמֶה־לְאָרֵס, מְעוֹדֵד

מַעַרְכוֹת חֵיל־הַפָּרָשִׁים וְהַחַיִל הָעוֹטֶה־מָגִנִּים.

סְפִינוֹת מְהִירוֹת חֲמִשִּׁים נָהַג אֲכִילֵס יְדִיד־זֶבְס

אִתּוֹ אֶל־טְרוֹיָה, אֳנִיָּה וָאֳנִיָּה חֲמִשִּׁים מַלָּחִים

אִישׁ בָּהּ מֵרֵעָיו־עֲמִיתָיו, הַתּוֹפְשִׂים בַּמָּשׁוֹט בַּסְּפִינָה. 170

הִפְקִיד חֲמִשָּׁה לְרָאשִׁים עֲלֵיהֶם, שֶׁבָּם בָּטַח לִבּוֹ

לִרְדּוֹת בָּהֶם, אַךְ הוּא נָהַג עֲלֵיהֶם מַלְכוּתוֹ בָרָמָה.

פְּלֻגָּה רִאשׁוֹנָה לְרֹאשׁ לָהּ –מֶנֶּסְתְּיוֹס הַמַּבְרִיק־בַּשִּׁרְיוֹן,

בְּנוֹ שֶׁל־סְפֶּרְכֵיוֹס, הַנָּהָר מִצֶּאֱצָאֵי הָאֵלִים.

יָלְדָה לוֹ פּוֹלִידוֹרָה, הִיא בִתּוֹ הַנָּאוָה שֶׁל־פֵּלֵס,  175

לוֹ לִסְפֶּרְכֵיוֹס,כִּי אִשָּׁה הִתְעַלְּסָה עִם־אֵל בָּאֲהָבִים;

אוּלָם הוּא נִקְרָא עַל־שְׁמוֹ שֶׁל־בּוֹרוֹס הוּא בֶן־פֶּרִיאֵרֵס,

אֲשֶׁר נְשָׂאָהּ בְּגָלוּי לְאִשָּׁה לוֹ וְנָתַן רָב־מֹהַר.

שְׁנִיָּה –לְרֹאשׁ לָהּ אֶבְדּוֹרוֹס הַדּוֹמֶה־לְאָרֵס, בֶּן־בְּתוּלָה,

יָלְדָה אֶת־זֶה פּוֹלִימֵלָה יְפַת־תֹּאַר וּמַרְאֶה בַמְּחוֹלוֹת, 180

בִּתּוֹ שֶׁל־פִילַס, וַיֶּחֱשַׁק בָּהּ הוֹרְגוֹ הָאַדִּיר שֶׁל־אַרְגּוֹס,

עֵינָיו רָאוּהָ בִמְחֹלוֹת מַחֲנַיִם בֵּין שָׁרוֹת, וְרָקְדָה

לִפְנֵי אַרְטֶמִּיס לִכְבוֹדָהּ שֶׁל־בַּעֲלַת־חִצֵּי־הַזָּהָב.

עָלָה אֶל־עֲלִיָּתָהּ הֶרְמֵיאַס מְחוֹנֵן־הַחֶסֶד,

מִהֵר וְחִבְּקָהּּ בַּשֶּׁלִי, וַתֵּלֵד־לוֹ בֵן, אֶת־אֶבְדּוֹרוֹס, 185

בֶּן־שַׁעֲשׁוּעִים מְהִיר־רֶגֶל וּמָהִיר בִּשְׂדֵה־הַמִּלְחָמָה.

אוּלָם כְּהַכְנִיס אֵילֵיתְּיָה, מְעוֹרֶרֶת־אֶת־חַבְלֵי־הַלֵּדָה,

אוֹתוֹ לְאוֹר־עוֹלָם וַיֶּחֱזֶה בְקַרְנָיו שֶׁל־הֵלְיוֹס הַשָּׁמֶשׁ,

נְשָׂאָהּ אֶכֶקְלֵס הַגִּבּוֹר הָעִזּוּז מִזַּרְעוֹ שֶׁל־אַקְטוֹר,

כִּנְּסָהּ לוֹ לְאִשָּׁה אֶל־בֵּיתוֹ, וַיִּתֵּן לָהּ הַרְבֵּה מַתָּנוֹת. 190

אוּלָם פִילַס הַזָּקֵן בּוֹ טִפֵּל, גִּדְּלָהוּ רוֹמְמָהוּ,

הִטָּה לוֹ חֶסֶד וְרַחֲמִים בְּכָל־לִבּוֹ, אִמְּצָהוּ כְבֵן לוֹ.

פְּלֻגָּה שְׁלִישִׁית לְרֹאשׁ לָהּ –פֵּיסַנְדְּרוֹס הַדּוֹמֶה־לְאָרֵס,

בְּנוֹ שֶׁל־מֵימַל, וְהוּא רִאשׁוֹן בֵּין הַמִּירְמִידוֹנִים לְהִלָּחֵם

בְּרֹמַח־גִּבּוֹרִים, וְאוּלָם עַד רֵעַ אֲכִילֵס לֹא יָבֹא.  195

פֻּלֻגָּה רְבִיעִית לְרֹאשׁ לָהּ –פֵינִכְּס הַפָּרָשׁ הַזָּקֵן.

אַלְקִימֶדּוֹן בֶּן־לָאֶרְקֵס הַתָּמִים הָרֹאשׁ לַחֲמִישִׁית.

וְאַחֲרֵי שֶׁעָרַךְ אֲכִילֵס אֶת־כֻּלָּם וְאֶת־אַלּוּפֵיהֶם,

נָשָׂא אֲלֵיהֶם אִמְרָתוֹ, וַיְדַבֵּר דְּבַר־מֶלֶךְ וְשַׁלִּיט:

"הוֹי, מִירְמִידוֹנִים, אַל־יִשְׁכַּח גַּם אִישׁ מִכֶּם אֶת־כָּל־אִיּוּמָיו

אֲשֶׁר אִיֵּם עַל־טְרוֹיִים בַּסְּפִינוֹת הַמְּהִירוֹת, בִּהְיוֹתִי

זוֹעֵם מִתְקַצֵּף, וְכֻלְּכֶם הֲלֹא תוֹכִיחוּנִי בִדְבָרִים:

אָכֵן, בֶּן־פֵּלֵס הָאָיֹם, הוֹרָתְךָ בְמָרָה כִּלְכְּלָתְךָ!

אַכְזָר וְעוֹצֵר חֲבֵרָיו עַל־כָּרְחָם עַל־יַד הָאֳנִיּוֹת!

מוּטָב כִּי נָשׁוּב הַבַּיְתָה בִּסְפִינוֹת מַפְלִיגוֹת־בַּיַּמִּים, 205

יַעַן כִּי חֵמָה אֲיֻמָּה קַנֵּן תְּקַנֵּן בְּלִבְּךָ.

כָּכָה דִבַּרְתֶּם אֵלַי בַקָּהָל, וְהִנֵּה הִגִּיעָה

אוֹתָה שְׁעַת מַעֲשִׂים גְּדוֹלִים, אֲשֶׁר יִחַלְתֶּם לָאֵלֶּה.

עַתָּה הָאִישׁ אֲשֶׁר לִבּוֹ לֵב גְּבוּרָה יִלָּחֵם בַּטְּרוֹיִים".

כָּכָה הִבִּיעַ וַיְעוֹדֵד בָּם רוּחַ אִישׁ אִישׁ וּגְבוּרָתוֹ. 210

וְשׁוּרוֹת הַצָּבָא הִתְקָרְבוּ, כִּי שָׁמְעוּ אֶת־דִּבְרֵי הַמֶּלֶךְ.

כְּמַעֲשֵׂה אִישׁ, אֲשֶׁר יִבְנֶה מִסָּבִיב לְבַיִת גָּבֹהַּ

חוֹמַת אֲבָנִים צְפוּפוֹת כִּתְרִיס בִּפְנֵי רוּחַ חֲזָקָה, –

כָּכָה הִתְלַכְּדוּ קוֹבָעִים וְצִנּוֹת עֲטוּרוֹת־הַטַּבּוּר,

אִישׁ בְּאִישׁ, מָגֵן בְּמָגֵן, וְקוֹבַע בְּקוֹבַע נָגָעוּ. 215

זֶה בָזֶה פָּגְעוּ הַחֻדִּים הַנּוֹצְצִים עַל־פְּנֵי הַקּוֹבָעִים,

בְּנוּעַ הַצָּבָא וּבְנוּדוֹ – כֹּה צְפוּפִים בַּשּׁוּרוֹת עָמָדוּ.

וְלִפְנֵי הַצָּבָא הִתְנוֹסְסוּ שְׁנַיִם בְּנִשְׁקָם עֲלֵיהֶם,

אַבְטוֹמֶדּוֹן וּפַּטְרוֹקְלוֹס, וּבְלִבָּם הָרָצוֹן הָאֶחָד

לֶאֱסֹר מִלְחָמָה בְרֹאשׁ כָּל־הַמִּירְמִידוֹנִים. וַאֲכִילֵס 220

מִהֵר וַיָּבֹא לְאָהֳלוֹ וַיָּסַר כַּפֹּרֶת מִתֵּבָה,

יָפָה וְכֻלָּהּ־מַחֲמַדִּים, שֶׁתֶּטִּיס, לָהּ־רַגְלֵי־הַכֶּסֶף,

נָתְנָה לוֹ אֶל־הָאֳנִיָּה, וּמְלֵאָה הַתֵּבָה כֻתֳנוֹת,

אַדְּרוֹת־צֶמֶר לְמַחְסֶה מֵרוּחוֹת וְטַפִּיטִים יְקָרִים.

הָיָה שָׁם אִתּוֹ גָבִיעַ וְהוּא מַעֲשֵׂה־יַד־חָרָשׁ־אָמָּן, 225

וְאָדָם עֲדַיִן לֹא שָׁתָה מִמֶּנּוּ הַיַּיִן הַנּוֹצֵץ,

וְנֶסֶךְ מִמֶּנּוּ לֹא נָסַךְ בִּלְתִּי לְזֶבְס אַב־הָאֵלִים.

פָּתַח וְהוֹצִיא הַסֵּפֶל מִתּוֹךְ אוֹתָהּ תֵּבָה וּמְרָקוֹ

בְּגָפְרִית, אַחַר רְחָצוֹ בְמַיִם חַיִּים וְזַכִּים.

רָחַץ אֶת־יָדָיו לְמִשְׁעִי וְשָׁאַב הַיַּיִן הַנּוֹצֵץ, 230

עָמַד בְּאֶמְצַע הֶחָצֵר וְהִזָּה מִיֵּינוֹ וְנִסְכּוֹ,

מַבִּיט אֶל־פְּנֵי־הַשָּׁמַיִם, וְזֶבְס הַמַּרְעִים לוֹ נֶעְתָּר:

"זֶבְס אֵל־פֶּלַּסְגּוֹס וְדוֹדוֹנָה, הַשּׁוֹכֵן בְּאַפְסֵי מֶרְחַקִּים,

מוֹלֵךְ בְּדוֹדוֹנָה הַקָּרָה, וְסָבִיב לְךָ שׁוֹכְנִים הַסֶּלִים,

הֵם מְפָרְשֶׁיךָ, רַגְלֵיהֶם לֹא רֻחֲצוּ, אֲדָמָה יַצִּיעוּ!  235

אַתָּה שָׁמַעְתָּ תְּחִנָּתִי, כַּאֲשֶׁר לְךָ הִתְפַּלָּלְתִּי,

גַּם כִּבַּדְתַּנִי מְאֹד וַתִּגֹּף אֶת־עַם־הָאֲכַיִּים.

אָנָּא, שְׁמָעֵנִי גַם עַתָּה וּמַלֵּא עוֹד פַּעַם שֶׁאֱלָתִי.

הִנֵּה אָנֹכִי אִוָּתֵר בְּמַחֲנֵה אֳנִיּוֹתֵינוּ,

אַךְ אֶת־יְדִידִי לִי אֶשְׁלַח עִם־הַמִּירְמִידוֹנִים, וְיֵרֵד  240

הוּא בַמִּלְחָמָה. חָנֵּהוּ הַתְּהִלָּה, הוֹי, זֶבְס אֵל־הָעוֹלָם,

חַזְּקָה אֶת־לִבּוֹ בְחֻבּוֹ בִגְבוּרָה. וְרָאָה גַּם הֶקְטוֹר,

יֵדַע וְיָבִין, הֲיָכֹל זֶה נַעֲרִי לָצֵאת בַּקָּטֶל

אֶחָד וּלְבַדּוֹ, אוֹ אוּלַי כַּפּוֹתָיו הָעַזּוֹת מִתְרַגְּשׁוֹת

אַךְ בִּהְיוֹת גַּם אָנֹכִי שָׁם אִתּוֹ בְּפָעֳלֵי אָרֵס.  245

וְאַחַר הֲסִירוֹ הַשָּׁאוֹן וּתְשֻׁאוֹת הַקְּרָב מִן־הַסְּפִינוֹת,

יָשׁוּב בְּשָׁלוֹם אֵלַי אֶל־הַסְּפִינוֹת הַמְּהִירוֹת, וְשָׁלֵם

בְּנִשְׁקוֹ וְאִתּוֹ יְדִידָיו הַלּוֹחֲמִים קְרָב־גֶּבֶר בְּגָבֶר".

כָּכָה הִתְפַּלֵּל, וַיִּשְׁמַע לוֹ זֵאוּס חֲכַם־הַמּוֹעֵצוֹת.

מִלֵּא שֶׁאֱלָתוֹ הָאַחַת, וְלֹא מִלֵּא שֶׁאֱלָתוֹ הַשְּׁנִיָּה. 250

נָתַן לְהָסִיר מִלְחָמָה וּתְשֻׁאוֹת הַקְּרָב מִן־הַסְּפִינוֹת,

אֶפֶס לֹא נָתַן לוֹ לָשׁוּב בְּשָׁלוֹם מִשְּׂדֵה הַמִּלְחָמָה.

וְאַחַר שֶׁנָּסַךְ אֶת נִסְכּוֹ, הִתְפַּלֵּל לָאֵל זֶבְס אָבִינוּ,

שָׁב אֶל־הָאֹהֶל וַיִּטְמֹן בַּתֵּבָה שֶׁלּוֹ אֶת־הַסֵּפֶל.

יָצָא וְעָמַד לְנֹכַח הָאֹהֶל, כִּי נַפְשׁוֹ הִשְׁתּוֹקְקָה  255

לִרְאוֹת בְּעֵינָיו מִלְחֶמֶת הַטְּרוֹיִים וְהָאֲכַיִּים.

וְאֵלֶּה חֲמֻשִׁים וְעוֹלִים סָבִיב לְפַּטְרוֹקְלוֹס הַגִּבּוֹר,

אוֹמְרִים לְהִשְׂתָּעֵר עַל־צִבְאוֹת הַטְּרוֹיִים בְּחָזְקָה וּבְכֹחַ.

פִּתְאֹם וְהֵם שׁוֹקְקִים כְּאוֹתָן הַצְּרָעוֹת עַל־דֶּרֶךְ־הַמֶּלֶךְ,

אֲשֶׁר יַרְעִימוּן הַנְּעָרִים, כְּדֶרֶךְ נְעָרִים לְהַרְעִים,  260

תָּמִיד יְקַנְטְרוּן, כִּי הֵנָּה עַל־דֶּרֶךְ הַמֶּלֶךְ תִּשְׁכֹּנָּה.

וְדֶרֶךְ כֶּסֶל לָאֵלֶּה, וְעַל־רַבִּים יָמִיטוּ הָרָעָה,

אֲשֶׁר אִם־יִגַּע בָּהֶן שָׁם לְתֻמּוֹ הָעוֹבֵר בַּדֶּרֶךְ,

חִישׁ תִּתְנַפֵּלְנָה בְחֵמָה שְׁפוּכָה וּבְרוּחַ גְּבוּרָה,

כֻּלָּן נֶחְפָּזוֹת וְעָפוֹת לְגוֹנֵן עֲלֵי־וַלְדּוֹתֵיהֶן, – 265

כָּכָה אָז פָּרְצוּ מֵעַל הָאֳנִיּוֹת בִּגְבוּרָה וּבְכֹחַ

גְּדוּדֵי הַמִּירְמִידוֹנִים; וְקוֹל עֲנוֹת־גְּבוּרָה גַּם עָלָה.

הִרְעִים פַּטְרוֹקְלוֹס בְּקוֹלוֹ וַיִּפְקֹד עַל־רֵעָיו־עֲמִיתָיו:

"הוֹי, מִרְמִידוֹנִים, יְדִידֵי־עֲמִיתֵי אֲכִילֵס בֶּן־פֵּלֵס!

רֵעַי, הֱיוּ לַאֲנָשִׁים וַהֲגִיתֶם בְּסַעֲרוֹת־קְרָבוֹת, 270

לְמַעַן נְהַדֵּר אֶת־פְּנֵי בֶן־פֵּלֵס הַנַּעֲלֶה, הַגִּבּוֹר

בְּכָל־הָאַרְגֵּאִים בַּסְּפִינוֹת, כִּנְעָרָיו הַלּוֹחֲמִים אִתּוֹ.

וְיָדַע בֶּן־אַטְרֵס, הָאִישׁ אֲגַמֶּמְנוֹן הַמּוֹשֵׁל־בַּגּוֹיִים,

וְהִכִּיר אַשְׁמָתוֹ, כִּי הֵקֵל בַּנַּעֲלֶה בְכָל־הָאֲכַיִּים".

כָּכָה הִבִּיעַ, וַיָּעַר בְּאִישׁ וָאִישׁ רוּחוֹ וְכֹחוֹ. 275

פָּרְצוּ הִשְׂתָּעֲרוּ צְפוּפִים עַל־טְרוֹיִים, וְסָבִיב לַסְּפִינוֹת

עָלָה קוֹל תְּרוּעוֹת־מִלְחָמָה מִקּוֹל הָאֲכַיִּים בְּרֵעָם.

רָאוּ הַטְּרוֹיִים אֶת־בְּנוֹ שֶׁל־מֶנֵּיטְיוֹס, אֶת־גִּבּוֹר הֶחָיִל,

אוֹתוֹ וְאֶת־נַעֲרוֹ אִתּוֹ, וְנִשְׁקָם מִתְנוֹצֵץ עֲלֵיהֶם,

נָפַל לִבָּם בְּקִרְבָּם, נִבְעֲתוּ מַעַרְכוֹתֵיהֶם,    280

אָמְרוּ בְלִבָּם, כְּבָר כָּבַשׁ בֶּן־פֵּלֵס מְהִיר־הָרַגְלָיִם

כַּעֲסוֹ הַגָּדוֹל בַּסְּפִינָה וּבָחַר בְּדֶרֶךְ יְדִידוּת;

אִישׁ־אִישׁ הִתְבּוֹנֵן עַל־סְבִיבָיו לִמָּלֵט מִשּׁוֹאָה נוֹרָאָה.

פָּתַח פַּטְרוֹקְלוֹס הָרִאשׁוֹן וְקָלַע אֶת־רָמְחוֹ הַמַּבְרִיק

פָּגַע בְּאֶמְצַע הַצָּבָא, שָׁם צָפוּף בְּיוֹתֵר הֶהָמוֹן,  285

סָמוּךְ לִזְנַב־אֳנִיָּתוֹ שֶׁל־פְּרוֹטֶסִּילָאוֹס הַנָּדִיב,

הִכָּה בוֹ אֶת־פִּירֵיכְמֵס, שֶׁנָּהַג פֵּיאוֹנִים לִמֻּדֵי

רֶכֶב מִקִּרְיַת אַמִּידוֹן עַל־אַכְּסִיוֹס רְחַב־הַשִּׁבֹּלֶת.

בְּשֶׁכֶם שֶׁל יָמִין פְּצָעָהוּ, וַיִּפֹּל עַל־גַּבּוֹ לָאָרֶץ,

נֶאֱנַח בְּקוֹל מִמַּכָּתוֹ, וּנְעָרָיו פֵּיאוֹנִים נִפְזָרוּ,  290

פַּחַד וָחִיל אֲחָזָמוֹ לְמַרְאֵה פַּטְרוֹקְלוֹס, כִּי נָפַל

שַׂר־צִבְאוֹתֵיהֶם הַמְצֻיָּן בֵּין שׁוֹלְפֵי־הַחֶרֶב בַּקָּטֶל.

גֵּרְשָׁם מֵעַל הָאֳנִיּוֹת, וְכִבָּה הָאֵשׁ הַלּוֹהָטֶת,

אֶת־הָאֳנִיָּה הַשְּׂרוּפָה־לְמֶחֱצָה עָזַב, וְהַטְּרוֹיִים

נָסִים עַל־נַפְשָׁם בִּמְהוּמָה, וּבְנֵי־הַדַּנָּאִים שָׁם שׁוֹקְקִים 295

בֵּינוֹת הַסְּפִינוֹת הַגְּדוֹלוֹת, – וַתָּקָם מְהוּמָה אֲיֻמָּה.

מָשָׁל לְעַב־עָנָן עַל־שִׂיאוֹ שֶׁל־רֶכֶס הַר רָם, שֶׁעֲקָרוֹ

זֵאוּס כּוֹנֵס־הַבְּרָקִים וּבְכֹחַ אֶזְרוֹעוֹ הִסִּיעוֹ,

פִּתְאֹם וְנָגֹלּוּ לָעַיִן רָמוֹת־כָּל־צוֹפִים, שִׂיא סְלָעִים,

נְקִיקֵי הֶהָרִים, וְאֵיתֶּר לְאֵין גְּבוּלִים יִפָּתַח מִמְּרוֹמִים, – 300

כֵּן הַדַּנָּאִים, אַךְ סָר זֶה פַּחַד הָאֵשׁ מִן־הַסְּפִינוֹת,

נָחוּ שָׁאֲפוּ רוּחַ. אַךְ לַבַּת הַקְרָב לֹא שָׁכָכָה.

כִּי עוֹד לֹא נָסוּ הַטְּרוֹיִים מֵעַל פְּנֵי־הַסְּפִינוֹת, לֹא הָפְכוּ

עָרְפָּם מִפְּנֵי־הָאֲכַיִּים חֲבִיבָיו שֶׁל־אָרֵס, כִּי הָיְתָה

יָדָם נְטוּיָה בְאוֹיְבֵיהֶם, נָסוֹגוּ לְאָחוֹר עַל־כָּרְחָם.  305

הָיְתָה יַד גֶּבֶר בְּגֶבֶר, נָשִׂיא בְנָשִׂיא נִלְחָמוּ,

כִּי־הַמַּעֲרָכָה הִתְפּוֹצְצָה. בְּנוֹ שֶׁל־מֶנֵּיטְיוֹס הָאַדִּיר

פָּצַע אֶת־אָרֵיאִלִּיקוֹס בַּחֲנִיתוֹ הַחַדָּה בְשׁוֹקוֹ.

יָצְאָה חֲנִיתוֹ הַחוּצָה, וְהַלָּז פּוֹנֶה עָרְפּוֹ; וְרָמְחוֹ

נִפֵּץ הָעֶצֶם לִרְסִיסִים, וַיִּפֹּל שָׁם אַרְצָה אַפָּיִם.  310

וּמֶנֶּלָּאוֹס הַדּוֹמֶה־לְאָרֵס אָז הִכָּה אֶת־תּוֹאַס

סָמוּךְ לַמָּגֵן, שָׁם חָשׂוּף חָזֵהוּ, וַיַּתֵּר אֲבָרָיו.

רָאָה בֶן־פִלֵס, וְהִנֵּה אַמְפִיקְלוֹס מִשְׂתָּעֵר, הִקְדִּימוֹ

וְתָקַע בּוֹ רָמְחוֹ בִּירֵכוֹ, בִּמְקוֹם שָׁם בְּשָׂרוֹ שֶׁל־אָדָם

עָבֶה וְחָזָק בְּיוֹתֵר, וְעֻקְצוֹ שֶׁל־רָמְחוֹ בּוֹ פָּגַע,   315

קָרַע וַיְנַתֵּק הַגִּידִים, וַתְּכַס הָאֲפֵלָה אֶת־עֵינָיו.

הִכָּה אֶת־אַטִּימְנִיּוֹס בַּחֲנִית אַנְטִילוֹכוֹס בֶּן־נֶסְטוֹר,

פְּצָעוֹ בְּבִטְנוֹ, וַיֵּצֵא הַכִּידוֹן הֶעָשׂוּי־נְחשֶׁת.

קָרַס אַרְצָה אַפָּיִם. וּמָרִיס בָּא הֵנִיף חֲנִיתוֹ

עַל־אַנְטִילוֹכוֹס בַּחֲמָתוֹ לִנְקֹם דַּם־אָחִיו הַשָּׁפוּךְ, 320

עָמַד סָמוּךְ לַמֵּת. אַךְ הִקְדִּים הָאִישׁ תְּרַסִּימֵדֵס

גִּבּוֹר הַחַיִל וַיָּטֶל חֲנִיתוֹ, לֹא הֶחֱטִיא, פָּגַע,

פָּצַע אֶת־כְּתֵפוֹ, וַתִּקְרַע חֲנִיתוֹ הַשְּׁרִירִים וְהַבָּשָׂר

אֲשֶׁר עַל־פֶּרֶק־הַזְּרוֹעַ, וַתְּפָרֵק הָעֶצֶם, שְׁבָרַתָּה.

אַרְצָה נָפַל בְּרַעַשׁ, וַתְּכַס הָאֲפֵלָה אֶת־עֵינָיו.  325

כָּכָה נִגְזְרוּ הַשְּׁנַיִם וּבְיַד שְׁנַיִם אַחִים נָפָלוּ,

יָרְדוּ שְׁאוֹל הַגִּבּוֹרִים, רֵעֵי־עֲמִיתֵי סַרְפֵּדוֹן,

בָּנָיו שֶׁל־אַמִּיסוֹדָר שֶׁגִּדֵּל אֶת־הַכִימֵירָה,

אוֹתָהּ מִפְלֶצֶת אֲיֻמָּה מְבִיאָה הַשּׁוֹאָה עַל־רַבִּים.

אָיַס בְּנוֹ שֶׁל־אוֹאִילֵס הִתְנַפֵּל עֲלֵי־קְלֶאוֹבּוּלוֹס, 330

תְּפָשׂוֹ חַי, כִּי מָעֲדוּ רַגְלָיו בַּדְּחָק; אוּלָם תֵּכֶף

כֹּחוֹ הִשָּׁהוּ, כִּי הִכָּה בְחֶרֶב אַדִּירִים מַפְרַקְתּוֹ.

נֶעֶשְׂתָה חַמָּה כָּל־חַרְבּוֹ מִדָּמָיו, וַעֲלֵי עֵינָיו

סָכַךְ הַמָּוֶת הַשָּׁחוֹר וְרֹעַ הַגְּזֵרָה הַקָּשָׁה.

וּפֵּנֶלֶּאוֹס וְלִיקוֹן זֶה נֶחְפָּז אֶל־זֶה, יַעַן שְׁנֵיהֶם 335

זָרְקוּ אִישׁ רָמְחוֹ לָרִיק, הֶחֱטִיאוּ אֶת־הַמַּטָּרָה;

זֶה אֶל־זֶה נֶחְפַּז בֶּחָרֶב, וַיַּךְ לִיקוֹן אֶת פֵּנֶלֶּאוֹס

עַל־טוֹטֶפֶת קוֹבָעוֹ נֶעְטַר־הָרַעְמָה, וְנִשְׁבְּרָה

חַרְבּוֹ סָמוּךְ לַנִּצָּב; אֲבָל פֵּנֶלֶּאוֹס פְּצָעָהוּ

תַּחַת הָאֹזֶן בַּצַּוָּאר גַּם הֶעֱמִיק מְאֹד, וְלֹא נוֹתַר 340

בִּלְתִּי אִם־עוֹרוֹ, וְרֹאשׁוֹ מְדֻלְדָּל, אֲבָרָיו הֻתָּרוּ.

עָלָה אֲקַמַס עַל־רִכְבּוֹ, וּבָא מֵרִיאוֹנֵס הַמָּהִיר,

בָּא הִדְבִּיקָהוּ בְרוּצוֹ וַיִּפְגַּע בְּכֶתֶף יְמִינוֹ.

נָפַל מֵרִכְבּוֹ לָאָרֶץ, עֲלָטָה הֵלִיטָה אֶת־עֵינָיו.

דָּקַר אָז אִידוֹמֶנֵּס בִּנְחשֶׁת אַכְזָרִית בְּפִיהוּ  345

שֶׁל־אֶרִימַס, וַתֵּצֵא דֶרֶךְ הַמַּפְרֵק נְחֻשְׁתּוֹ,

תַּחַת הַמֹּחַ מִפָּנִים וַתְּפָרֵק עַצְמוֹתָיו הַלְּבָנוֹת.

נֻפְּצוּ שִׁנָּיו וְנָפְלוּ, וְדָמָיו מִלְּאוּ שְׁתֵּי עֵינָיו,

פָּרְצוּ דֶרֶךְ הַפֶּה הַפָּעוּר וְדֶרֶךְ נְחִירָיו;

סָכַךְ עָלָיו הַמָּוֶת, הֶאֱפִיל עָלָיו בְּעַב עָנָן.  350

כָּכָה הָרְגוּ אַלּוּפֵי דַנָּאִים, אִישׁ אִישׁ הָרַג אֶחָד.

כְּאוֹתָם הַזְּאֵבִים הַטּוֹרְפִים שֶׁנָּפְלוּ עַל־עִזִּים אוֹ כְבָשִׂים

לִסְחוֹב אוֹתָם מֵעֶדְרָם, יַעַן כִּי רוֹעָם אִישׁ־נִרְפֶּה,

וְהֵמָּה הִתְפַּזְּרוּ עַל־הָרִים וּכְנוּפְיוֹת כְּנוּפְיוֹת נָפוֹצוּ,

רָאוּ הַזְּאֵבִים וְחָשׁוּ לְטָרְפָם, אֶת־רַכֵּי־הַלֵּבָב, –   355

כָּכָה נָפְלוּ אָז בְּנֵי־הַדַּנָּאִים עַל־הַטְּרוֹיִים, וְאֵלֶּה

נָסוּ עַל־נַפְשָׁם בִּצְוָחָה וַיִּשְׁכְּחוּ סַעַר מִלְחָמָה.

שׁוּב אָמַר אָיַס הַגָּדוֹל לְהָטִיל חֲנִיתוֹ בְהֶקְטוֹר

נֶאְפַּד־נֶשֶׁק־הַנְּחשֶׁת; אַךְ זֶה יָדַע דַּרְכֵי מִלְחָמָה,

כִּסָּה אֶת־כְּתֵפָיו הָרְחָבוֹת בְּמָגֵן הֶעָשׂוּי־עוֹר־פָּרִים,  360

בּוֹנֵן אֶל־שְׁרִיקַת הַחִצִּים וּשְׁאוֹן הַחֲנִיתוֹת בְּעוּפָן.

יָדַע כִּי כְבָר שֻׁנּוּ פְנֵי הַמִּלְחָמָה, וְנִצְחוֹנוֹ הֲפַכְפָּךְ;

אוּלָם הוּא נִשְׁאַר בַּשָּׂדֶה לְמַלֵּט אֶת־רֵעָיו הַטּוֹבִים.

כְּאוֹתוֹ הֶעָנָן שֶׁנֶּעֱקַר מֵהַר־הָאוֹלִימְפּוֹס שָׁמָיְמָה

מִנִּי הָאֵיתֶּר הַמַּבְהִיק, עֵת זֵאוּס יְחוֹלֵל הַסַּעַר,   365

כָּכָה עָלָה מֵעַל הָאֳנִיּוֹת קוֹל צְוָחָה וָפָחַד,

נָסוּ הַטְּרוֹיִים בְּאֵין סֵדֶר. אוּלָם אֶת־הֶקְטוֹר וְאֶת־כֵּלָיו

נָשְׂאוּ הָלְאָה הַסּוּסִים מְהִירֵי־הָרָגֶל,הוּא נָטַשׁ

צִבְאוֹת הַטְּרוֹיִים, כִּי עָצְרָה בַעֲדָם הַתְּעָלָה עַל־כָּרְחָם.

וְסוּסִים רַבִּים מְהִירֵי־רֶגֶל אֲסוּרִים לָרֶכֶב     370

פּוֹצְצוּ מוֹטוֹת־הָרִתְמָה, וְנָטְשׁוּ אֶת־רֶכֶב בַּעֲלֵיהֶם.

אֶפֶס פַּטְרוֹקְלוֹס הוּא רוֹדֵף בָּא אַחֲרֵי הַנָּסִים, מֵרִיעַ,

חוֹשֵׁב רָעוֹת עַל־טְרוֹיִים, וְהֵם נָסִים בְּקוֹלוֹת וָפָחַד.

מִלְאוּ אֶת־פְּנֵי כָל־הַדְּרָכִים, אִישׁ לְעֶבְרוֹ. עַד־פְּנֵי־הָרָקִיעַ

עָלָה הָאָבָק מִתְאַבֵּךְ, כְּשֶׁנִּשְּׂאוּ הָעִירָה הַסּוּסִים  375

תְּמִימֵי־הַפַּרְסָה, בְּנוּסָם מֵאֵת הָאֹהָלִים וְהַסְּפִינוֹת.

אוּלָם פַּטְרוֹקְלוֹס בָּא נוֹהֵג לִמְקוֹם שָׁם שׁוֹקֵק הֶהָמוֹן,

מַרְעִים בְּקוֹלוֹ, וּגְבָרִים נוֹפְלִים מֵרִכְבָּם אַפַּיִם

אַרְצָה אֶל־תַּחַת הַסַּדָּן, וְהָרֶכֶב מִתְהַפֵּךְ בְּשָׁאוֹן.

סוּסָיו הַמְּהִירִים הַנִּצְחִים, שֶׁנָּתְנוּ הָאֵלִים מַתָּנָה, 380

אֶשְׁכַּר־יְקָרוֹת לְפֵּלֵס, הֵם קָפְצוּ וְעָבְרוּ הַתְּעָלָה,

פּוֹרְצִים נִכְחָם כִּי נַפְשׁוֹ לִפְגֹּעַ בְּהֶקְטוֹר נִכְסָפָה,

לְהָטִיל בּוֹ רָמְחוֹ, אַךְ סוּסָיו הַמְּהִירִים מִשָּׁם נְשָׂאוּהוּ.

דּוֹמֶה לִפְנֵי הָאֲדָמָה הַשְּׁחוֹרָה שֶׁקָּדְרוּ מִגָּשֶׁם,

לְעִתּוֹת בַּחֹרֶף עֵת זֶבְס מְשַׁלֵּחַ הַמַּיִם הַשּׁוֹטְפִים,  385

אַפּוֹ הַגָּדוֹל כִּי יִחַר בִּבְנֵי־אָדָם אֲשֶׁר יֶחֱטָאוּ,

בָּאִים וּבְחֶזְקַת הַיָּד יְעַוּוּ כָל־מִשְׁפָּט בָּרַבִּים,

צֶדֶק יְגָרְשׁוּ מֵאֶרֶץ, וְלֹא יִרְאוּ אֶת־נִקְמַת־הָאֵלִים;

וְנִמְלְאוּ כָל־יְאוֹרֵיהֶם הַמַּיִם שֶׁעָלוּ עַל־גְּדוֹתָם,

רַבִּים פְּלָגִים יַחְפֹּרוּ וְעָבְרוּ אֶת־גְּבוּלוֹת הַגְּבָעוֹת,  390

נוֹפְלִים מִפִּסְגַּת הֶהָרִים, מִתְפָּרְצִים בְּשָׁאוֹן וָרַעַשׁ,

שׁוֹפְכִים לְיָם־הָאַרְגָּמָן וּמְהָרְסִים כָּל־פָּעֳלֵי־אָדָם, –

כָּכָה סָעֲרוּ סוּסֵי הַטְּרוֹיִים בְּנַחֲרַת אֵימָה.

אוּלָם אַחַר שֶׁפָּרַץ פַּטְרוֹקְלוֹס בַּשּׁוּרוֹת הַקְּרוֹבוֹת,

רְדָפָם שׁוּב אֶל־הָאֳנִיּוֹת וְלֹא נְתָנָם לָבֹא הָעִירָה,  395

כַּאֲשֶׁר אָמְרוּ הַפְּלִיטִים, כִּי עָצַר בַּעֲדָם בַּתָּוֶךְ,

בֵּין־הָאֳנִיּוֹת וּבֵין־הַנַּחַל וְהַחוֹמָה הַגְּבֹהָה,

וְהָרַג בָּהֶם בַּהֲמוֹנִים, וַיִּקֹּם אֶת־נִקְמַת הָרַבִּים.

תְּחִלָּה הִכָּה אֲזַי אֶת־פְּרוֹנוֹאוֹס בְּרָמְחוֹ הַמַּבְרִיק

סָמוּךְ לַמָּגֵן בֶּחָזֶה הֶחָשׂוּף וַיַּתֵּר אֲבָרָיו,    400

וְנָפַל בְּרַעַשׁ לָאָרֶץ, וְהִפִּיל עוֹד אֶחָד, אֶת־תֶּסְטוֹר

זַרְעוֹ שֶׁל־אֵנוֹפְּס, וְהוּא יוֹשֵׁב בְּרֶכֶב מְצֻחְצָח וְיָפֶה.

הָיָה מִתְכַּוֵּץ, וְלִבּוֹ נָמוֹג מִפָּחַד, מוֹשְׁכוֹתָיו

נָפְלוּ מִיָּדָיו, וַיִּקְרַב פַּטְרוֹקְלוֹס וּבְרָמְחוֹ הִכָּהוּ

בְּלֶחְיוֹ הַיְמָנִית, וַיַּעֲבֹר כִּידוֹנוֹ בָהּ דֶּרֶךְ כָּל־שִׁנָּיו. 405

וּבַחֲנִיתוֹ סְחָבוֹ אֶל־עֵבֶר מַעֲקֵה־הָרֶכֶב,

כְּאוֹתוֹ אָדָם הַיּוֹשֵׁב עַל־אֶבֶן בּוֹלֶטֶת וְשׁוֹלֶה

לוֹ מִן־הַמַּיִם דָּג קָדוֹשׁ בִּפְתִיל וּבְאַנְקוֹל נְחשֶׁת, –

כָּכָה הוֹצִיאוֹ בְרָמְחוֹ הַמַּבְרִיק מֵרִכְבּוֹ, פִּיו פָּעוּר,

אַרְצָה הִשְׁלִיכוֹ, וַיִּפֹּל וַיִּפַּח אֶת־רוּחוֹ וַיָּמֹת.   410

אַחַר בָּא קֵץ אֶרִילָאוֹס, כִּי בְאֶבֶן הִכָּהוּ, וְזֶה נֶחְפָּז,

יוֹצֵא לִקְרָאתוֹ; וַיִּפְגַּע בְּאֶמְצַע הָרֹאשׁ, וַיִּבָּקַע

תַּחַת הַקּוֹבַע הַכָּבֵד, וַיִּפֹּל לָאָרֶץ אַפָּיִם.

פָּרַשׂ עָלָיו אֶת־כְּנָפָיו הַמָּוֶת מְכַלֵּה־הַחַיִּים.

הִכָּה אֶת־אֶרִימֵס, וְאֶת־אָמְפוֹטֶרוֹס וְאֶת־אֶפַּלְטֵס, 415

אִתָּם אֶת־אֶכְיוֹס, וְאֶת־פִּירִיס וְאֶת־טְלֶפּוֹלֵם בֶּן־דַּמַּסְטוֹר,

אֶת־אֶבִיפּוֹס, וְאֶת־אִיפֵס וְאֶת־פּוֹלִמֵּיל בֶּן־אַרְגֵּאַס, –

אוֹתָם כֻּלָּם הִפִּילָם לָאָרֶץ הַזָּנָה כָל־אָדָם.

רָאָה סַרְפֵּדוֹן אֶת־רֵעָיו נְטוּלֵי אֵזוֹר־רִקּוּעַ,

וְהִנֵּה הֵם מֵתִים בְּחֶרֶב פַּטְרוֹקְלוֹס בְּנוֹ שֶׁל־מֶנֵּיטְיוֹס, 420

קָרָא וַיְחָרֵף אֶת־צְבָא הַלִּיקִיִּים הַדּוֹמִים־לָאֵלִים:

"חֶרְפָּה הִיא, לִיקִים, וְאָנָה תָרוּצוּ? הֱיוּ לִבְנֵי־חָיִל!

הִנְנִי יוֹצֵא לִקְרַאת הַגִּבּוֹר הַזֶּה וְאֶתְבּוֹנֵן,

מִי הוּא שֶׁעוֹלֵל כָּל־אֵלֶּה, שֶׁכָּכָה הֵרַע לַטְּרוֹיִים,

יַעַן כִּי רַבִּים וְטוֹבִים הֶחֱלִישׁ זֶה אֶת־בִּרְכֵּיהַם". 425

כָּכָה הִבִּיעַ, וַיִּקְפֹּץ עִם־נִשְׁקוֹ מֵרִכְבּוֹ לָאָרֶץ.

כֵּן גַּם פַּטְרוֹקְלוֹס, רָאָהוּ וַיְמַהֵר וַיֵּרֵד מֵרִכְבּוֹ.

דּוֹמִים לִשְׁנַיִם רְחָמִים עֲקֻמֵּי־אַף וְחַדֵּי־צִפֹּרֶן

נִצִּים בֵּינֵיהֶם עַל־פִּסְגַּת הַצּוּרִים בִּצְוָחָה וּצְרִיחָה, –

כָּכָה הִתְנַפְּלוּ גַם הֵמָּה אִישׁ עַל־רֵעֵהוּ בִצְוָחָה,   430

רָאָה אוֹתָם בֶּן־קְרוֹנוֹס־הֶעָרוּם וַיַּחְמֹל עֲלֵיהֶם,

נָשָׂא אִמְרָתוֹ וַיֹּאמֶר לְהֵרָה אֲחוֹתוֹ וְאִשְׁתּוֹ:

"אוֹי לִי, כִּי נִגְזְרָה גְזֵרָה עַל־בְּנִי עַל־סַרְפֵּדוֹן הַיָּקָר

לִי בִּבְנֵי־אָדָם כִּי יִפֹּל מִיָּדוֹ שֶׁל־בְּנוֹ שֶׁל־מֶנֵּיטְיוֹס!

שְׁתַּיִם אֶהְגֶּה בְלִבִּי, שְׁתַּיִם הֵן עֵצוֹת בְּנַפְשִׁי:  435

אִם־אוֹצִיאֵהוּ בַחַיִּים חַיָּתוֹ מִקְּרָב רַב־הַדְּמָעוֹת

וַאֲבִיאֶנּו אֶל־לִיקִיָה, הָאָרֶץ הַשְּׁמֵנָה הַפּוֹרָה,

אוֹ נָפֹל יִפֹּל בְּיַד פַּטְרוֹקְלוֹס, הוּא בְּנוֹ שֶׁל־מֶנֵּיטְיוֹס".

עָנְתָה לוֹ הֵרָה הַגְּבִירָה גִדְלַת־הָעַיִן וַתֹּאמֶר:

"בְּנוֹ שֶׁל־קְרוֹנוֹס הָאָיֹם, מַה־מִּלִּים מִפִּיךָ זָרַקְתָּ? 440

אָדָם בֶּן־תְּמוּתָה שֶׁכְּבָר נִגְזְרָה עָלָיו הַגְּזֵרָה

שׁוּב אַתָּה אוֹמֵר לִפְדּוֹתוֹ מִידֵי זֶה הַמָּוֶת הַנּוֹרָא?

זֹאת עֲשֵׂה! אַךְ לֹא יִיטַב בְּעֵינֵי כָל־יֶתֶר הָאֵלִים.

אוּלָם אַחֶרֶת לְךָ אֹמַר, וְשָׁמַרְתָּ אֶת־דְּבָרִי בְּלִבֶּךָ.

חַי אִם־הָבֵא תְבִיאֶנוּ אֶת־בִּנְךָ סַרְפֵּדוֹן אֶל־בֵּיתוֹ, 445

שִׂימָה אֶל־לִבְּךָ, פֶּן־יֹאמַר כָּמוֹךָ עוֹד אַחַד הָאֵלִים

לַחֲלֹץ אֶת־בְּנוֹ אֲשֶׁר אָהֵב מִתְּשֻׁאוֹת מִלְחָמָה נוֹרָאָה, –

רַבִּים פֹּה בָּנִים־לָאֵלִים נִלְחָמִים עַל־טְרוֹיָה הַגְּדוֹלָה,

בִּירַת פְּרִיאַמּוֹס, – וְלֹא יֵצֵא עָלֶיךָ הַקֶּצֶף הַגָּדוֹל.

אֶפֶס אִם־חָבִיב עָלֶיךָ, וְנַפְשְׁךָ תִדְאַב לִבְנֶךָ,  450

יָסוּף גַּם הוּא בַמִּלְחָמָה הַזֹּאת הָאֲיֻמָּה וְיִפֹּל

בְּחֶרֶב פַּטְרוֹקְלוֹס הַגִּבּוֹר, בְּיָדוֹ שֶׁל־בְּנוֹ שֶׁל־מֶנֵּיטְיוֹס.

וְהָיָה כִּי יִפַּח אֶת־נַפְשׁוֹ, וְרוּחַ הַחַיִּים עֲזָבוֹ,

אֵלָיו שְׁלַח אֶת־הַמָּוֶת וְהַשֵּׁנָה הַשְּׁקֵטָה, וְיִשְׂאוּ

אוֹתוֹ אֶל־עַמָּהּ שֶׁל־לִיקְיָה, זֹה אֶרֶץ נִרְחֶבֶת־יָדַיִם, 455

אֶחָיו וְרֵעָיו שָׁם יִקְבְּרוּהוּ וְשָׁפְכוּ הַתֵּל לוֹ,

צִיּוּן יַצִּיבוּ עַל־קִבְרוֹ, שֶׁהֵמָּה הַכָּבוֹד לַמֵּתִים".

כָּכָה דִבֵּרָה, וַיִּשְׁמַע אֲבִי כָל־הָאֵלִים וְהָאָדָם.

הִמְטִיר עַל־פְּנֵי־הָאֲדָמָה רְסִיסֵי טַל־דָּמִים, בְּאֵלֶּה

כִּבֵּד אֶת־בְּנוֹ אֲשֶׁר אָהֵב, הֶעָתִיד לָמוּת בְּקָרוֹב  460

בְּחֶרֶב פַּטְרוֹקְלוֹס בִּטְרוֹיָה הַפּוֹרָה וְהַרְחֵק מֵאַרְצוֹ.

וּכְשֶׁהִתְקָרְבוּ אִישׁ לְאָחִיו מִשְׂתָּעֲרִים אִישׁ עַל־רֵעֵהוּ,

הִכָּה תְחִלָּה פַּטְרוֹקְלוֹס אֶת־תְּרַסִּימֵלוֹס הַמְהֻלָּל,

נַעַר נוֹהֵג בְּרֶכֶב סַרְפֵּדוֹן הַמֶּלֶךְ הַמּוֹשֵׁל,

פְּצָעוֹ בְּבִטְנוֹ מִתָּחַת, וַיַּתֵּר וַיַּחֲלֵשׁ אֲבָרָיו.  465

הֵטִיל סַרְפֵּדוֹן אֶת־רָמְחוֹ הַמַּבְרִיק, וַיַּחֲטִיא אֶת־אוֹיְבוֹ

אָז בַּהֲטִילוֹ חֲנִיתוֹ, אַךְ הִכָּה אֶת־סוּסוֹ פֵּדַסוֹס.

פְּצָעוֹ בְשִׁכְמוֹ שֶׁל־יָמִין, וַיִּנְחַר בְּנָפְחוֹ אֶת־נַפְשׁוֹ,

פּוֹעֶה מֵעָצְמַת־מַכָּתוֹ, מִתְפַּלֵּשׁ בָּאָבָק וַיָּמֹת.

וְיֶתֶר הַסּוּסִים הִתְפָּרְדוּ, וַיִּצְנַח הָעֹל, וּבְעִרְבּוּבְיָה  470

נָפְלוּ הַמּוֹשְׁכוֹת, כִּי סוּסוֹ הַנּוֹסָף מִתְפַּלֵּשׁ בָּאָבָק.

אַךְ אַבְטוֹמֶדּוֹן, תּוֹפֵשׂ־הַכִּידוֹן, הוּא מָצָא תַּחְבֻּלָּה,

תָּפַס אֶת־חַרְבּוֹ הַגְּדוֹלָה מֵעַל פְּנֵי־יְרֵכוֹ הַקָּשָׁה,

מִהֵר וְחָתַךְ הָרְצוּעוֹת, וְלֹא הָיָה לָרִיק כָּל־עֲמָלוֹ:

סוּסָיו הִזְדַּקְפוּ, וְקָמוּ וַיִּמְשְׁכוּ בִרְצוֹעוֹתֵיהֶם.  475

שֵׁנִית הִתְקָרְבוּ הַשְּׁנַיִם לִתְגָּר מִלְחֶמֶת הַמָּגוֹר.

הֶחֱטִיא שׁוּב הַמַּטָּרָה רֹמַח־סַרְפֵּדוֹן הַמַּבְרִיק,

עֹקֶץ־הַכִּידוֹן כִּי חָלַף מִמַּעַל לְשֶׁכֶם פַּטְרוֹקְלוֹס,

אוּלָם בַּגִּבּוֹר לֹא פָגָע. וַיָּטֶל פַּטְרוֹקְלוֹס נְחֻשְׁתּוֹ,

וְרֵיקָם לֹא טָסָה חֲנִיתוֹ הַשְּׁלוּחָה מִיָּד נַעֲרָצָה,  480

פָּגְעָה בְמָקוֹם שָׁם יָלִיט הַטַּרְפֵּשׁ אֶת־לִבּוֹ הָאַדִּיר.

נָפַל לָאָרֶץ כָּאַלּוֹן, וְכַאֲשֶׁר תִּפֹּל הַתִּרְזָה,

אוֹ כְאַשּׁוּחַ גְּבַה־קוֹמָה, שֶׁחוֹטְבֵי־הָעֵצִים בֶּהָרִים

חָטְבוּ בְקַרְדֹּם מְלֻטָּשׁ לַעֲשׂוֹת קוֹרָה לַסְּפִינָה, –

כָּכָה שָׁכַב סָרוּחַ אָז לִפְנֵי הַסּוּסִים וְהָרֶכֶב,  485

בְּנַחֲרַת־אֵימָה מְחַטֵּט בְּיָדָיו אֶת־אֶרֶץ הַדָּמִים.

כְּאוֹתוֹ שׁוֹר לִמֻּד שָׂדֶה וְעוֹטֵה הַגָּאוֹן שֶׁטָּרַף

אוֹתוֹ הָאַרְיֵה הַפּוֹרֵץ בְּפָרוֹת מִתְקַשּוֹת־בְּלֶכְתָּן,

נָאֹק יִנְאַק וְיִגְוַע בֵּין מַלְתְּעוֹת לָבִיא, – כֵּן נָפַל

מֵת בְּיַד פַּטְרוֹקְלוֹס נְשִׂיא־הַלִּיקִיִּים עֲדוּיֵי־הַצִּנָּה. 490

עוֹדוֹ נוֹשֵׁם בְּקֶצֶף קָרָא לְרֵעוֹ אֲהוּבוֹ:

"גְּלַבְקוֹס יַקִּירִי, הַגִּבּוֹר בַּגְּבָרִים, הֵן עַתָּה עָלֶיךָ

לִהְיוֹת מֵטִיל חֲנִיתוֹת וְגִבּוֹר מִלְחָמָה בָאָרֶץ,

עַתָּה תִשְׁתּוֹקֵק לְבַלְהוֹת מִלְחָמָה אִם־בֶּן־חַיִל אַתָּה.

תְּחִלָּה לֵךְ וְאָמַרְתָּ לְכָל־שָׂרֵי לִיקְיָה וְעוֹדְדֵם  495

לְכָל־גְּדוּדֵיהֶם וְיִלָּחֲמוּ בְּעַד מַלְכָּם סַרְפֵּדוֹן מִסָּבִיב.

אַחַר תִּלָּחֵם גַּם אַתָּה בִגְלָלִי בִּנְחֻשְׁתְּךָ הַשְּׁנוּנָה,

יַעַן כִּי אֶהְיֶה לִכְלִמָּה וּלְחֶרְפָּה לְךָ כָּל־הַיָּמִים,

אִם־יָבוֹאוּ אֲכַיִּים לְפַשֵּׁט אוֹתִי, כִּי נָפַלְתִּי

אֵצֶל הַסְּפִינוֹת וְנָשְׂאוּ הֵם מֵעָלַי אֶת־כְּלֵי־נִשְׁקִי. 500

אַתָּה חֲזַק וְהִתְחַזֵּק וְעוֹדֵד הָעָם אֶת־כֻּלָּמוֹ".

הוּא אַךְ כִּלָּה לְדַבֵּר, וְקֵץ כָּל־בָּשָׂר בָּא הֵלִיט

עֵינָיו וּנְחִירָיו. אָז פָּסַע פַּטְרוֹקְלוֹס בְּרַגְלוֹ עַל־חָזוֹ

עָקַר חֲנִיתוֹ מִגּוּפוֹ, וַתֵּצֵא סַרְעַפְתּוֹ אַחֲרֶיהָ,

הוֹצִיא עִם־עֻקְצוֹ שֶׁל־רָמְחוֹ גַּם אֶת־נִשְׁמָתוֹ מִמֶּנּוּ. 505

אָחֲזוּ הַמִּרְמִידוֹנִים בַּסּוּסִים הַצּוֹהֲלִים, עֲצָרוּם,

יַעַן כִּי־שָׁאֲפוּ לָרוּץ, כִּי עָזְבוּ אֶת־רֶכֶב מוֹשְׁלֵיהֶם.

נַפְשׁוֹ שֶׁל־גְּלַבְקוֹס נֶעֶצְבָה, עֵת שָׁמַע אֶת־רֵעוֹ מְדַבֵּר,

לִבּוֹ הִצְטַעֵר מְאֹד, כִּי אֵין לְאֵל יָדוֹ לְהוֹשִׁיעַ.

לָחַץ בְּכַפּוֹ אֶזְרוֹעוֹ, כִּי צִעֲרָה אוֹתוֹ מַכָּתוֹ   510

צַעַר גָּדוֹל, כִּי פְּצָעוֹ טֶבְקְרוֹס בְּחֵץ, עֵת הוּא נִלְחָם,

מֵגֵן עַל־חוֹמוֹת הַקִּרְיָה הַגְּבֹהוֹת וְעַל־רֵעָיו־עֲמִיתָיו.

הֶעְתִּיר, הִתְפַּלֵּל לְפֵיבּוֹס־אַפּוֹלוֹן הַנּוֹגֵף־מֵרָחוֹק:

"שִׁמְעָה, הַמּוֹשֵׁל הַשּׁוֹהֶה בֵּין בְּאֶרֶץ לִיקִיָה הַשְּׁמֵנָה

בֵּין בְּעִיר טְרוֹיָה, וְאַתָּה אָזְנֶיךָ קַשֻּׁבוֹת בְּכָל־מָקוֹם,  515

תִּשְׁמַע לְגֶבֶר מְעֻנֶּה, כָּמוֹנִי הַיּוֹם, אִישׁ מַכְאוֹבִים.

הִנֵּה זֶה פִצְעִי הַגָּדוֹל מַכְאוֹבוֹ מָה־אָיֹם בִּזְרוֹעִי,

כְּאֵב עַל־כְּאֵב צִעֲרוּהָ וְאֵין יֵשׁ בִּיכָלְתִּי וְאֶעֱצֹר

דָּמִי הַנִּגָּר וְשׁוֹטֵף, וְשִׁכְמִי יָגֵעַ מִפִּצְעִי.

כַּפִּי – תַּשׁ כֹּחָהּ לְהַחֲזִיק חֲנִיתִי אוֹ לְהִלָּחֵם  520

בְּאוֹיְבַי בְּנַפְשִׁי. וְהִנֵּה הַגִּבּוֹר־בָּאָדָם אֵינֶנּוּ,

גָּוַע סַרְפֵּדוֹן בֶּן־זֶבְס, כִּי גַם אֶת־בְּנוֹ זֶה לֹא מִלֵּט.

אָנָּא, הַמּוֹשֵׁל, הוֹשִׁיעָה נָא, רְפָא נָא לִי פִצְעִי הַנּוֹרָא,

שַׁכֵּךְ מַכְאוֹבִי הַנּוֹרָא, תְּנָה עָצְמָה וְאֶעֱצֹר כֹּחַ

לַזְעִיק אֶת־כָּל־הַלִּיקִיִּים, אֶת־רֵעַי, לְעוֹדְדָם לְהִלָּחֵם, 525

וְאֶלְחַם סָבִיב לִגְוִיַּת הַגֶּבֶר הֶחָלָל גַּם אָנִי".

כָּכָה הִתְפַּלֵּל הַלָּז, וַיֵּעָתֶר לוֹ פֵיבּוֹס־אַפּוֹלוֹן.

שִׁכֵּךְ הַמַּכְאוֹב הַנּוֹרָא, וְעָצַר בְּעַד דָּמָיו הַשְּׁחוֹרִים

לִהְיוֹת נִגָּרִים מִפִּצְעוֹ, וַיִּפַּח בְּלִבּוֹ הַגְּבוּרָה.

הִכִּיר זֹאת גְּלַבְקוֹס בְּלִבּוֹ, וַתִּשְׂמַח נַפְשׁוֹ וַתָּגֶל,  530

יַעַן כִּי־מִהֵר לִשְׁמֹעַ תְּפִלָּתוֹ אַפּוֹלוֹן הַשַּׂגִּיא.

תְּחִלָּה הָלַךְ וְדִבֶּר בְּאָזְנֵי הַשָּׂרִים וְעוֹדְדָם

לְכָל־גְּדוּדֵיהֶם וְיִלָּחֲמוּ בְּעַד מַלְכָּם סַרְפֵּדוֹן מִסָּבִיב.

אַחֲרֵי־כֵן שָׁב אֶל־הַטְּרוֹיִים, פּוֹסֵעַ צְעָדִים אֲרֻכִּים,

לִמְצֹא אֶת־פּוּלִידַמַס בֶּן־פַּנְתּוֹס וְגַם אֶת־אֲגֵנוֹר,  535

אֶת־אֵינֵיאַס וְאֶת־הֶקְטוֹר נֶאְפַּד־שִׁרְיוֹן־הַנְּחשֶׁת.

נִצָּב קָרוֹב לָאֵלֶּה, וַיֹּאמֶר אֶת־אִמְרוֹת־הַכָּנָף:

"הֶקְטוֹר, לְגַמְרֵי שָׁכַחְתָּ אֶת־כָּל־בְּנֵי־בְרִיתְךָ הַפָּעַם,

אֵלֶּה הַנּוֹפְחִים נִשְׁמָתָם בַּעַדְךָ וְהַרְחֵק מֵאֶרֶץ

אָבוֹת וְרֵעִים אֲהוּבִים, וְאַתָּה מְמָאֵן לְמַלְּטָם.  540

נָפַל סַרְפֵּדוֹן שַׂר צִבְאוֹת הַלִּיקִים נוֹשְׂאֵי־הַצִּנָּה,

הוּא אֲשֶׁר נָצַר אֶת־לִיקִיָה בְצֶדֶק וּבְיָד נַעֲרָצָה.

אָרֵס־הַנְּחשֶׁת הִכְנִיעוֹ בְרֹמַח פַּטְרוֹקְלוֹס הָעִזּוּז.

אוּלָם עוּשׁוּ, יַקִּירַי, וְתַעַל חֲמַתְכֶם פֶּן־יִשְׂאוּ

הַמִּרְמִידוֹנִים אֶת־נִשְׁקוֹ מֵעָלָיו וּבוֹ יִתְעַלָּלוּ, 545

יַעַן כִּי גָדוֹל חֲרוֹנָם בִּגְלַל הַדַּנָּאִים הָרַגְנוּ

אֵצֶל הַסְּפִינוֹת הַמְּהִירוֹת וַיִּפְּלוּ בַחֲנִיתוֹתֵינוּ".

כָּכָה דִבֵּר, וְהַטְּרוֹיִים לְבָבָם הִצְטַעֵר וַיִּכְאָב,

יָגוֹן וְתוּגָה אֲפָפוּם, וּבְיַעַן כִּי מָגֵן לַקִּרְיָה

הָיָה וְאִם־גַּם בֶּן־נֵכָר, וְרַבִּים הָעָם אֲשֶׁר אִתּוֹ, 550

וְעוֹד הָיָה גִבּוֹר אִישׁ־חַיִל הַמְצֻיָּן בְּאַנְשֵׁי מִלְחָמָה.

בְּלֵב מָלֵא גְבוּרָה הֵישִׁירוּ כְלַפֵּי מַעַרְכוֹת דַּנָּאִים,

הֶקְטוֹר בְּרֹאשָׁם, כִּי חָרָה לוֹ עַל־סַרְפֵּדוֹן הַגִּבּוֹר.

וְאֶת־הָאֲכַיִּים מְעוֹדֵד פַּטְרוֹקְלוֹס, הוּא בְנוֹ שֶׁל־מֶנֵּיטְיוֹס,

דִּבֵּר לִשְׁנֵי הָאָיַסִּים וְהֵם שׁוֹאֲפִים קְרָבוֹת בְּעַצְמָם: 555

"אָיַס וְאָיַס, הֵן עַתָּה זִכְרוּ גְבוּרַת מִלְחָמָה,

כַּאֲשֶׁר עוֹשִׂים הֱיִיתֶם מִלְּפָנִים, וְאוּלָם עוֹד יוֹתֵר.

שׁוֹכֵב מֵת זֶה אֲשֶׁר עָלָה הָרִאשׁוֹן בְּחוֹמַת־אֲכַיִּים,

הוּא הוּא סַרְפֵּדוֹן, וְאִלּוּ יָכֹלְנוּ וְנָשָׂאנוּ אֶת־נִשְׁקוֹ

אֲשֶׁר עַל־שִׁכְמוֹ לְהִתְעַלֵּל בְּגוּפוֹ וּלְהַכּוֹת בִּנְחשֶׁת  560

רַחֵם לֹא־תֵדַע בְּרֵעָיו הַיּוֹצְאִים לְהָגֵן עַל־מֵתָם".

כָּכָה הִבִּיעַ, וְאוּלָם גַּם הֵם נַפְשָׁם שָׁאֲפָה קְרָבוֹת.

וְאַחֲרֵי חַזְּקָם הַשּׁוּרוֹת מִזֶּה וּמִזֶּה, וַיִּתְפָּרְצוּ

יַחַד טְרוֹיִים וְלִיקִיִּים, אֲכַיִּים וּמִרְמִידוֹנִים,

לַעֲרֹךְ קְרָבוֹת מִסָּבִיב לִגְוִיַּת הַגֶּבֶר הֶחָלָל, 565

תְּרוּעַת־אֵימָה שָׁם עָלְתָה וְצִלְצוּל כְּלֵי נֶשֶׁק הַגְּבָרִים.

וְזֵאוּס הֶאֱפִיל בְּלֵילוֹ הַמַּשְׁחִית עַל־קְרָב הַבַּלָּהוֹת,

לְמַעַן תִּגְבַּרְנָה כָּל־בַּלְהוֹת הַקְּרָב וְהַמָּגוֹר סְבִיב בְּנוֹ שָׁם.

פָּרְצוּ בִתְחִלָּה הַטְּרוֹיִים בִּבְנֵי־הָאֲכַיִּים הַשְּׂמֵחִים,

יַעַן כִּי־נָפַל אָז אִישׁ, וְלֹא מִן־הַנִּקְלִים בַּאֲכַיָּה,   570

בְּנוֹ שֶׁל־אֲגַקְלֵס הַגִּבּוֹר הֲלֹא הוּא אֶפֵּיגֵס הַנַּעֲלֶה,

אֲשֶׁר מָלַךְ לְפָנִים בְּבּוּדֵיאוֹן זֹה רַבַּת־הָאָדָם.

אוּלָם אַחַר הַכּוֹתוֹ שָׁם נֶפֶשׁ בֶּן־דּוֹדוֹ הָאָצִיל,

נִמְלַט בָּא פָלִיט אֶל־פֵּלֵס וְתֶטִיס, לָהּ רַגְלֵי־הַכָּסֶף.

וְהֵמָּה שְׁלָחוּהוּ עִם־בְּנָם, עִם־אֲכִילֵס הַפּוֹרֵץ־בַּפְּלֻגּוֹת, 575

עִירָה אִילְיוֹנָה הַבְּרוּכָה־בְסוּסִים וַיִּלָּחֵם בַּטְּרוֹיִים.

הוּא אַךְ תָּפַשׂ בַּגְּוִיָּה, וְהֶקְטוֹר הַמַּבְרִיק הִכָּהוּ

בְּאֶבֶן גְּדוֹלָה בְרֹאשׁוֹ, וַיְנֻפַּץ הָרֹאשׁ וַיִּבָּקַע

תַּחַת הַקּוֹבַע הַכָּבֵד, וַיִּפֹּל עַל־מֵתוֹ אַפָּיִם.

פָּרַשׂ עָלָיו הַמָּוֶת הָאָיֹם וּמְהָרֵס־הַחַיִּים.  580

כָּאַב מְאֹד לֶב־פַּטְרוֹקְלוֹס, כִּי רָאָה אֶת־רֵעוֹ הַמּוּטָל,

פָּרַץ וְעָבַר בֵּין שׁוּרוֹת הֶחָלוּץ הַלּוֹחֲמוֹת, נֶחְפָּז

דּוֹמֶה לַגַּז אֲשֶׁר הִפְחִיד זַרְזִירִים וְעוֹרְבֵי־הַנָּחַל, –

כָּךְ הִתְנַפַּלְתָּ, פַּטְרוֹקְלוֹס הַפָּרַשׁ הַגִּבּוֹר, עַל־טְרוֹיִים

וְעַל־לִיקִיִּים, כִּי חָרָה לְךָ עַל־רֵעֲךָ הַיָּקָר.   585

הִכָּה אֶת סְתֶּנֶּלָאוֹס, אֶת־בֶּן־אִתֵּימֶנֵּס אֲהוּבוֹ,

בְּאֶבֶן גְּדוֹלָה בַּמַּפְרֵק וַיְרוֹצֵץ אֶת־גִּידָיו הַמְּקַשְׁרִים.

אָחוֹר נָסוֹגוּ אָז שׁוּרוֹת הֶחָלוּץ וְהֶקְטוֹר הַמַּבְרִיק.

הַרְחֵק כִּמְטַחֲוֵי רֹמַח זֶה אֶרֶךְ־הָעֵץ, שֶׁהֱטִילוֹ

גֶּבֶר נֶאְדָּר בָּעֹז בֵּין בְּתַחֲרוּת קְרָבוֹת,   590

בֵּין בַּמִּלְחָמָה, עֵת סְבִיבָיו הֲמוֹנֵי הָאוֹיֵב הַמַּשְׁחִית, –

הַרְחֵק כֵּן שָׁבוּ הַטְּרוֹיִים, כִּי בְנֵי־הָאֲכַיִּים דְּחָקוּם.

פָּתַח גְּלַבְקוֹס, שַׂר־צִבְאוֹת לִיקִיִּים כָּל־נוֹשְׂאֵי־הַמָּגֵן,

הִפְנָה הוּא רִאשׁוֹן אֶת־פָּנָיו וַיַּךְ אֶת־בַּתִּיקְלֵס הַגִּבּוֹר

בְּנוֹ שֶׁל־כַלְקוֹן, אֲהוּבוֹ, וּבַיִת לוֹ נָאֶה בְהֶלַּס,  595

כָּבֵד בְּהוֹן וּבְעשֶׁר וּבֵין מִרְמִידוֹנִים מְצֻיָּן.

דְּקָרוֹ גְּלַבְקוֹס בָּרֹמַח בְּאֶמְצַע חָזֵהוּ, בְּהַפְנוֹתוֹ

פִּתְאֹם אֶת־פָּנָיו כְּנֶגְדּוֹ, וְזֶה הִדְבִּיקָהוּ כִּי דְלָקוֹ.

נָפַל אַרְצָה בְשָׁאוֹן, וּבְנֵי־הָאֲכַיִּים מִתְאַבְּלִים,

יַעַן כִּי־נָפַל הַשָּׂר, וְהַטְּרוֹיִים נַפְשָׁם עַלִּיזָה.  600

עָמְדוּ צְפוּפִים מִסָּבִיב לַמֵּת. אַךְ בְּנֵי־הָאֲכַיִּים

הֵמָּה גְבוּרָתָם לֹא שָׁכְחוּ וּבְאֹמֶץ לֵב פָּרְצוּ בָאוֹיֵב.

וּמֵרִיאוֹנֵס הִכְרִיעַ אֶת־אַחַד הַטְּרוֹיִים הַחֲמֻשִּׁים,

אֶת־בֶּן־אוֹנֵטוֹר, הֲלֹא הוּא לָאוֹגוֹנוֹס הַכֹּהֵן

לְזֶבְס שֶׁבְּאִידָה, וְהָעָם כִּבְּדָהוּ כְאַחַד הָאֵלִים. 605

תַּחַת הַלֶּסֶת וְהָאֹזֶן הִכָּהוּ, וְזֶה קַל מְהֵרָה

נָפַח אֶת־נַפְשׁוֹ, וְאֹפֶל וְאֵימָה חֲשֵׁכָה סַכּוּהוּ.

וּבְמֵרִיאוֹנֵס אָז הֵטִיל אֵינֵיאַס אֶת־רֹמַח נְחֻשְׁתּוֹ,

יַעַן כִּי־זָמַם לְהַכּוֹתוֹ, וְזֶה בָא מִתְכַּסֶּה בְמָגִנּוֹ,

אֶפֶס הוּא רָאָה בְעוֹד מוֹעֵד אֶת־רֹמַח הַנְּחשֶׁת וְנִצָּל, 610

גָּחַן כְּלַפָּיו, וְנִתְקַע הָרֹמַח הָאַדִּיר בָּאָרֶץ

מֵאֲחוֹרָיו, וְעֵצוֹ הִזְדַּעְזַע כֻּלּוֹ וְרָעַד.

אַחֲרֵי־כֵן נָח בְּקִרְבּוֹ כֹּחַ הַסַּעַר שֶׁל־אָרֵס.

נִתְקַע רֹמַח אֵינֵיאַס בָּאָרֶץ כְּשֶׁהוּא מִזְדַּעְזֵעַ,

עָף שָׁלוּחַ לָרִיק מִזְּרוֹעוֹ אַדִּירַת־הַכֹּחַ.   615

חָרָה לְאֵינֵיאַס מְאֹד, וַיִּשָּׂא אֲמָרָיו וַיֹּאמֶר:

"הוֹי, מֵרִיאוֹנֵס, וְאִלּוּ פְגָעַתְךָ חֲנִיתִי, וְנַחְתָּ

מְנוּחַת עוֹלָמִים, וְאִם־אָכֵן רַקְדָן מְצֻיָּן הִנֶּךָּ".

אָז מֵרִיאוֹנֵס לוֹ יַעַן, הַגֶּבֶר הַמְּצֻיָּן־בְּרָמְחוֹ:

"קָשֶׁה, אֵינֵיאַס, מִמְּךָ הַדָּבָר, וְאִם־גַּם עָצַמְתָּ,  620

לִכְבּשׁ כֹּחַ כָּל־אָדָם הַיּוֹצֵא לִקְרָאתְךָ וְאוֹמֵר

לִתְגָּר אִתְּךָ מִלְחָמָה. הֲלֹא מִבְּנֵי־תְמוּתָה נוֹלָדְתָּ.

וְאִלּוּ פְּצַעְתִּיךָ אֲנִי בָאֶמְצַע בַּנְּחשֶׁת הַשְּׁנוּנָה,

חִישׁ אָז נָתַתָּ, וְאִם־גַּם עָצַמְתָּ וְיָדֶיךָ חֲזָקוֹת,

לִי אֶת־הַתְּהִלָּה וְאֶת־נַפְשְׁךָ – לְהַדֵס הַמְצֻיָּן־בְּסוּסָיו". 625

כָּכָה סָח, אַךְ פַּטְרוֹקְלוֹס הָאַדִּיר הוֹכִיחוֹ בִדְבָרִים:

"מָה, מֵרִיאוֹנֵס, תְּדַבֵּר, וְאַתָּה אִישׁ חַיִל הִנֶּךָּ?

הֵן בְּשֶׁל־דִּבְרֵי חֲרָפוֹת לֹא יִטְּשׁוּ הַטְּרוֹיִים אֶת־מֵתָם

עַד שֶׁלֹּא הֶאֱפִילָה עַל־אֶחָד מֵהֶם הָאֲדָמָה.

קְרָב בְּיָדַיִם יֵחָרֶץ, וְדִבְרֵי מוֹעֵצָה בִדְבָרִים.  630

הִנֵּה לֹא עֵת עַתָּה לַרְבּוֹת בְּמִלִּים, כִּי־אִם לְהִלָּחֵם".

אָמַר וַיִּפְרֹץ קָדִימָה, וְהַגֶּבֶר הַנַּעֲלֶה בָא אַחֲרָיו.

כְּאוֹתוֹ קוֹל חוֹטְבֵי־הָעֵצִים בֶּהָרִים בְּנִקְרוֹת הַיְעָרִים,

קוֹל אֲשֶׁר עוֹלֶה וְנִשְׁמָע עַד לְמֵרָחוֹק מִסָּבִיב,

עָלָה קוֹל גָּדוֹל עַל־פְּנֵי כָל־הָאָרֶץ רַחֲבַת־הַדְּרָכִים, 635

רַעַם נְחשֶׁת וְעוֹרוֹת, מָגִנֵּי־עוֹר־פָּרִים נֶהְדָּרִים

תַּחַת הַלְמוּת־חֲרָבוֹת וּמַחַץ־חֲנִיתוֹת פִּיפִיּוֹת.

אוּלָם גַּם רֵעוֹ כְנַפְשׁוֹ לֹא הָיָה מַכִּיר בְּסַרְפֵּדוֹן

הָאֱלֹהִי, כִּי כִסּוּהוּ הַחִצִּים, הַדָּם וְהָאָבָק

מִנִּי כַף רֶגֶל וְעַד רֹאשׁ, וְאֵין בּוֹ מְתֹם בִּגְוִיָּתוֹ. 640

וְאַנְשֵׁי הַחַיִל עוֹד שׁוֹקְקִים מִסָּבִיב לַמֵּת, כְּאוֹתָם זְבוּבִים

מְזַמְזְמִים בְּחַצְרוֹת הָרוֹעִים עַל־כַּדֵּי הַחֲלִיבָה הַמְּלֵאִים

בְּיַרְחֵי הָאָבִיב הַצַּחִים, כְּשֶׁמְּלֵאִים הַכֵּלִים הֶחָלָב, –

כָּכָה שָׁקְקוּ סָבִיב לַמּוּמָת, וְזֵאוּס לֹא גָרַע

עֵינָיו הַנּוֹצְצוֹת מֵהֶם, מִתְבּוֹנֵן בְּמִלְחֶמֶת הַדָּמִים. 645

הִשְׁקִיף וְהִרְבָּה לְהִתְבּוֹנֵן בָּהֶם וְנוֹעָץ בְּלִבּוֹ,

מַעֲמִיק לַחְשֹׁב בְּנַפְשׁוֹ עַל־דְּבַר מוֹת פַּטְרוֹקְלוֹס וְחוֹקֵר,

אוּלַי עַתָּה יַכֶּנּוּ בְמִלְחֶמֶת הַדָּם הָאֲיֻמָּה

אֵצֶל גְּוִיַּת סַרְפֵּדוֹן הַגֶּבֶר הַדּוֹמֶה־לָאֵלִים,

הֶקְטוֹר יַכֶּנּוּ בִנְחֻשְׁתּוֹ וְנָשָׂא אֶת־נִשְׁקוֹ מִשִּׁכְמוֹ, 650

וְאוּלַי מוּטָב שֶׁיַּרְבֶּה עוֹד עָמָל וְכַעַס לָרַבִּים.

הָיָה פּוֹסֵחַ עַל־שְׁתַּיִם, וְיָשְׁרָה בְעֵינָיו הָעֵצָה,

אֲשֶׁר יְגָרֵשׁ בְּיַד נַעַר אֲכִילֵס בֶּן־פֵּלֵס הַגִּבּוֹר

שׁוּב אֶת־הַטְּרוֹיִים הָעִירָה, וְאַף אֶת־הֶקְטוֹר הַנּוֹשֵׂא

נֶשֶׁק־הַנְּחשֶׁת וְיִטֹּל מֵרַבִּים גְּבָרִים חַיֵּיהֶם.  655

תְּחִלָּה הֵרַךְ אֶת־לִבּוֹ שֶׁל־הֶקְטוֹר הַגִּבּוֹר, וַיָּנָס,

עָלָה בְרִכְבּוֹ וַיִּקְרָא לְצִבְאוֹת הַטְּרוֹיִים וְיִמָּלְטוּ,

יַעַן הִכִּיר דְּבַר זֶבְס, כִּי נָטוּ שׁוּב מֹאזְנֵי הַקֹּדֶשׁ.

גַּם הַלִּיקִיִּים הָעַזִּים לֹא עוֹד עָצְרוּ כֹחַ וְנָסוּ

כֻּלָּם, כִּי רָאוּ אֶת־מַלְכָּם וְהִנֵּה אֵין רוּחַ בְּקִרְבּוֹ,  660

שׁוֹכֵב בֵּין רַבִּים הֲרוּגִים, כִּי רַבִּים הָיוּ הַנּוֹפְלִים

אֲשֶׁר נָפְלוּ מֵעֵת קְרֹא זֶבְס לְמִלְחֶמֶת־הַזְּוָעוֹת.

וְנֶשֶׁק נְחֻשְׁתּוֹ הַמַּבְרִיק אֲשֶׁר לְסַרְפֵּדוֹן הֵסִירוּ

הַמִּרְמִידוֹנִים, וַיִּתְּנֵם בְּנוֹ שֶׁל־מֶנֵּיטְיוֹס הָעִזּוּז

לְרֵעָיו־עֲמִיתָיו לְשֵׂאתָם אֱלֵי־הָאֳנִיּוֹת הַגְּדוֹלוֹת. 665

סָח אָז לִבְנוֹ לְאַפּוֹלוֹן זֵאוּס מְכַנֵּס־הֶעָבִים:

"פֵיבּוֹס אֲהוּבִי, קוּם שָׂא אֶת־בְּנִי אֶת־סַרְפֵּדוֹן מִקֶּרֶב

חִצֵּי הָאוֹיֵב וָהָלְאָה, וְנִקִּיתָ אֶת־גּוּפוֹ מִדָּמִים

מַעֲלִים אֹפֶל כְּעָבִים וּרְחַצְתּוֹ בְזֶרֶם הַנָּחַל,

תִּמְשַׁח אֶת־בְּשָׂרוֹ בְאַמְבְּרוֹסְיָה וּבִגְדֵי אַמְבְּרוֹסְיָה תַעֲטֶנּוּ. 670

צַו לוֹ שְׁנַיִם מְלַוִּים מְהִירִים וְקַלִּים לְקַחְתּוֹ,

צַו לוֹ הַמָּוֶת וְהַשֵּׁנָה, הַתְּאוֹמִים הַשְּׁנַיִם, לְשֵׂאתוֹ

אֶל־בְּנֵי־עַמּוֹ בְלִיקְיָה הַפּוֹרָה וְרַחֲבַת־הַשְּׁדֵמוֹת,

אֶחָיו וְרֵעָיו שָׁם יִקְבְּרוּהוּ וְשָׁפְכוּ הַתֵּל לוֹ,

צִיּוּן יָקִימוּ עַל־קִבְרוֹ, שֶׁהֵמָּה הַכָּבוֹד לַמֵּתִים". 675

כָּכָה סָח, וְלֹא סֵרַב אַפּוֹלוֹן הַקַּשָּׁת לְאָבִיו.

יָרַד מֵהַרְרֵי אִידָה לְתוֹךְ הַמִּלְחָמָה הַגְּדוֹלָה,

הוֹצִיא מִיָּד אֶת־גְּוִיַּת סַרְפֵּדוֹן מִתַּחַת לַחִצִּים,

הָלְאָה נְשָׂאוֹ וְהִרְחִיק וּרְחָצוֹ בַזֶּרֶם בַּנָּחַל,

סָךְ אֶת־בְּשָׂרוֹ בְאַמְבְּרוֹסְיָה וּבִגְדֵי אַמְבְּרוֹסְיָה עָטָהוּ; 680

צִוָּה לִשְׁנַיִם בְּנֵי־לְוָיָה מְהִירִים וְקַלִּים לְקַחְתּוֹ,

צִוָּה לַמָּוֶת וְלַשֵּׁנָה, לִשְׁנַיִם הַתְּאוֹמִים, לְשֵׂאתוֹ

אֶל־בְּנֵי־עַמּוֹ בְלִיקְיָה הַפּוֹרָה וְרַחֲבַת־הַשְּׁדֵמוֹת.

אֶפֶס פַּטְרוֹקְלוֹס מְעוֹרֵר אֶת־אַבְטוֹמֶדּוֹן וְאֶת־סוּסָיו

לִרְדֹּף אַחֲרֵי הַטְּרוֹיִים וּצְבָא הַלִּיקִיִּים – לְאֵידוֹ.  685

הוֹי, חֲסַר לֵב,אִלּוּ שָׁמַע לְדִבְרֵי אֲכִילֵס בֶּן־פֵּלֵס,

הָיָה נִמְלָט מֵרֹעַ הַגְּזֵרָה וְהַמָּוֶת הַשָּׁחוֹר.

אֶפֶס לְעוֹלָם גּוֹבֶרֶת עֲצַת זֶבְס עַל־עֲצוֹת הָאָדָם,

הוּא הוּא שֶׁיָּרֵךְ לֵב גִּבּוֹר וּבְנָקֵל יִמְנַע נִצְחוֹנוֹ,

וְשׁוּב הוּא בְעַצְמוֹ יְעוֹרְרֵהוּ לָצֵאת בַּקְּרָב וּלְהִלָּחֵם. 690

עַתָּה הִקְדִּיחַ אֶת־לֵב פַּטְרוֹקְלוֹס, בְּחֻבּוֹ וְאֶת־נַפְשׁוֹ.

מִי הוּא הָרִאשׁוֹן, פַּטְרוֹקְלוֹס, וּמִי הוּא הָאַחֲרוֹן מֵאֵלֶּה

אֲשֶׁר הָרַגְתָּ, וְהָאֵלִים כְּבָר גָּזְרוּ עָלֶיךָ הַגְּזֵרָה?

רִאשׁוֹן הָיָה אַדְרֵסְטוֹס, וְאַחֲרָיו אַבְטוֹנוֹס וְאֶכֶקְלוֹס,

פֶּרִימוֹס בְּנוֹ שֶׁל־מֶגַּס, אַפִּיסְטוֹר וְגַם מֶלַּנִּפּוֹס,  695

אַחֲרָיו אֶלַּסּוֹס, וְאַחֲרָיו מוּלְיוֹס וְאַחֲרָיו פִּילַרְטֵס, –

אֵלֶּה הֲרָגָם, וְיִתְרָם – אִישׁ אִישׁ הֲגִיגֵיהֶם בַּמְּנוּסָה.

הָיוּ אֲכַיִּים אָז לוֹכְדִים אֶת־טְרוֹיָה, גְּבֹהַת־הַשְּׁעָרִים,

וְנָפְלָה בִזְרוֹעַ פַּטְרוֹקְלוֹס, כִּי הִרְבָּה הִתְהוֹלֵל בְּרָמְחוֹ,

לוּלֵא אַפּוֹלוֹן, שֶׁנִּצַּב עַל־מִגְדָּל בָּנוּי לְהַפְלִיא,   700

זוֹמֵם עָלָיו הָרָעָה – וּמְחוֹנֵן הַתְּשׁוּעָה לַטְּרוֹיִים.

שָׁלֹשׁ פְּעָמִים הִתְאַמֵּץ פַּטְרוֹקְלוֹס וְקָפַץ עַל־סוֹלְלַת

חוֹמַת הַקִּרְיָה, וְשָׁלֹשׁ פְּעָמִים הֲדָפוֹ אַפּוֹלוֹן.

הִכָּה בְיָד בַּת־אַלְמָוֶת בַּמָּגֵן הַמַּבְרִיק וְשִׁלֵּשׁ;

אוּלָם עֵת סָעַר בָּרְבִיעִית, דּוֹמֶה לַדֵּימוֹן הַמַּשְׁחִית, 705

הִרְעִים אַפּוֹלוֹן בְּקוֹל נוֹרָא וַיְדַבֵּר אֶת־אִמְרוֹת־הַכָּנָף:

"סֹב לְךָ, פַּטְרוֹקְלוֹס זְרַע־זֵאוּס! לֹא נִגְזַר כִּי תַהֲרֹס אַתָּה

בְּרָמְחֲךָ קִרְיַת הַטְּרוֹיִים אַמִּיצֵי הַלֵּב וְלֹא אֲכִילֵס,

אַף־עַל־פִּי שֶׁהוּא עוֹלֶה וְעוֹלֶה עָלֶיךָ בִגְבוּרָה!"

כָּכָה סָח, וּפַּטְרוֹקְלוֹס מִהֵר וְנִרְתַּע לְאָחוֹר, 710

רָצָה לְהִמָּלֵט מִכַּעַס אַפּוֹלוֹן הַנּוֹגֵף־מֵרָחוֹק.

וְהֶקְטוֹר עָצַר בְּעַד סוּסָיו תְּמִימֵי־הַפַּרְסָה בְשַׁעַר

סְקַיָּה, נוֹעָץ בְּכִלְיוֹתָיו, אִם־לָשׁוּב וְלִלְחוֹם בֶּהָמוֹן,

אוֹ יְצַו לְהִתְאַסֵּף וְיַזְעִיק הָעָם עַל־הַחוֹמָה.

הוּא עוֹדוֹ נוֹעָץ בְּכִלְיוֹתָיו, וְאַפּוֹלוֹן נִצַּב לִקְרָאתוֹ, 715

שִׁנָּה אֶת־פָּנָיו פְּנֵי־גֶבֶר עוֹדֶנּוּ בַעֲלוּמָיו וּבְאוֹנוֹ –

אַסְיוֹס שְׁמוֹ, וְהוּא דוֹדוֹ שֶׁל־הֶקְטוֹר מַכְנִיעַ־הַסּוּסִים,

אָח לְהֵקַבָּה זוֹ אִמּוֹ וְיוֹצֵא חֲלָצָיו שֶׁל־דִּימַס

יוֹשֵׁב אֶרֶץ פְרִיגְיָה עַל־חוֹפֵי הַנָּהָר סַנְגַּרְיוֹס.

שִׁנָּה אַפּוֹלוֹן בֶּן־זֶבְס אֶת־פָּנָיו כְּפָנָיו וַיַּעַן:  720

"הֶקְטוֹר, לָמָּה שָׁבַתָּ מִלְּחוֹם, וּלְךָ לֹא יָאָתָה!

אִלּוּ גָבַרְתִּי מִמֶּךָּ, כְּשֵׁם שֶׁחָלַשְׁתִּי הַפָּעַם,

וְהָיָה קַל מְהֵרָה לְאֵיד לְךָ זֶה שׁוּבְךָ מִן־הַמַּעֲרָכָה.

סֹב אֶת־סוּסֶיךָ אַדִּירֵי־הַפַּרְסָה וּפְגַע בְּפַּטְרוֹקְלוֹס,

אוּלַי תַּכֶּנּוּ שָׁם נֶפֶשׁ, אַפּוֹלוֹן כִּי יְחָנְּךָ הַתְּהִלָּה".  725

כָּכָה הִבִּיעַ הָאֵל וַיִּפֶן אֶל־פְּנֵי־הַמִּלְחָמָה.

וְהֶקְטוֹר הַמְהֻלָּל אָז צִוָּה לָאִישׁ קֶבְּרִיאוֹנֵס הָעִזּוּז

לַהֲפֹךְ אֶת־סוּסָיו אֶל־מוּל־פְּנֵי־מִלְחֶמֶת־הַדָּם. וְאַפּוֹלוֹן

חָדַר לַהֲמוֹן הָאַרְגֵּאִים וַיָּקֶם מְהוּמָה אֲיֻמָּה,

חָנַן הַתְּהִלָּה אֶת־הֶקְטוֹר וְאֶת־יֶתֶר הַטְּרוֹיִים שָׁם אִתּוֹ. 730

וְהֶקְטוֹר לֹא נָגַע וְלֹא הִכָּה בְיֶתֶר בְּנֵי־הַדַּנָּאִים,

נוֹהֵג אֶת־סוּסָיו אַדִּירֵי־הַפַּרְסָה לְנֹכַח פַּטְרוֹקְלוֹס.

הָלַךְ וְקָפַץ פַּטְרוֹקְלוֹס מֵעַל הַמֶּרְכָּבָה לָאָרֶץ,

רֹמַח אַדִּירִים בִּשְׂמֹאלוֹ, וִימִינוֹ תוֹפֶשֶׂת גּוּשׁ־אֶבֶן

לָבָן וּבַעַל זָוִיּוֹת וְכַפּוֹ מְכַסָּה עַל־כֻּלּוֹ.     735

נִצָּב הִתְעַצֵּם וְהִשְׁלִיךְ, לֹא הִרְבָּה לְחַכּוֹת לַגֶּבֶר,

קָלַע אֶל־הַמַּטָּרָה וַיִּפְגַּע בְּרַכָּבוֹ שֶׁל־הֶקְטוֹר,

הוּא קֶבְּרִיאוֹנֵס, הוּא בְנוֹ שֶׁל־פְּרִיאַמּוֹס לוֹ יָלְדָה פִילַגְשׁוֹ,

מוֹשְׁכוֹת הַסּוּסִים בְּיָדָיו. וַיִּפְגַּע זֶה גּוּשׁ הַזָּוִיּוֹת

בְּמִצְחוֹ בַתָּוֶךְ וַיְרוֹצֵץ גַּבּוֹתָיו הַשְּׁתַּיִם, וְלֹא עָמְדָה  740

עֶצֶם גֻּלְגָּלְתּוֹ, וְעֵינָיו נָשְׁרוּ לָאָרֶץ בָּאָבָק

לִפְנֵי רַגְלָיו, וְהוּא נָפַל מֵעַל הַמֶּרְכָּבָה הַנָּאוָה,

דּוֹמֶה לְשׂוֹחֶה בַּמַּיִם, וְנַפְשׁוֹ עַצְמוֹתָיו נָטָשָׁה.

אָז לוֹ לָעַגְתָּ פַּטְרוֹקְלוֹס מַכְנִיעַ־הַסּוּסִים, וַתֹּאמֶר:

"שׁוּרוּ הַגֶּבֶר הַזָּרִיז, מַה הֵיטִיב וְקָפַץ לְמָטָּה!  745

וְאִלּוּ זֶה מַעֲשֵׂהוּ בְמֵימֵי הַיָּם רַב־הַדָּגָה,

הָיָה הַגֶּבֶר אָז מַסְפִּיק לְרַבִּים מִצֵּיד חֶלְזוֹנוֹתָיו,

קוֹפֵץ מֵעַל הָאֳנִיָּה, וְאִם־גַּם הַיָּם הוֹלֵךְ וְסוֹעֵר,

כַּאֲשֶׁר קָפַץ הַפַּעַם מֵעַל הַמֶּרְכָּבָה בָאָבָק.

אָכֵן יֶשְׁנָם קַפְּצָנִים מְאֹד זְרִיזִים גַּם בֵּין הַטְּרוֹיִים". 750

כָּכָה סָח, וַיִּתְפָּרֵץ אֶל־גּוּף קֶבְּרִיאוֹנֵס הַגִּבּוֹר,

נִמְשָׁל בְּקִצְפּוֹ לְאַרְיֵה, שֶׁפָּרַץ בִּגְדֵרַת הַבָּקָר,

וְחֵץ חָלַף עָבַר אֶת־לִבּוֹ, וְעֵקֶב גְּבוּרָתוֹ גַם יִגְוָע, –

כָּכָה טַשְׂתָּ, פַּטְרוֹקְלוֹס, בְּעֶבְרָתְךָ עֲלֵי־קֶבְּרִיאוֹנֵס.

וְהֶקְטוֹר גַּם הוּא קָפַץ אַרְצָה מֵעַל הַמֶּרְכָּבָה הַנָּאוָה.  755

אָסְרוּ מִלְחָמָה הַשְּׁנַיִם עַל־דְּבַר קֶבְּרִיאוֹנֵס, כְּאוֹתָם

שְׁנַיִם אֲרָיוֹת, הָרָבִים עַל־רָמוֹת הָהָר עַל־דְּבַר צְבִיָּה

מֵתָה, כִּי שְׁנֵיהֶם רְעֵבִים וּשְׁנֵיהֶם תְּפַעֲמֵם גְּבוּרָה, –

כָּכָה נִלְחֲמוּ עַל־קֶבְּרִיאוֹנֵס מֵיטִיבֵי־הַתְּרוּעָה

בְּנוֹ שֶׁל־מֶנֵּיטְיוֹס – פַּטְרוֹקְלוֹס הָעִזּוּז וְהֶקְטוֹר הַמְהֻלָּל, 760

אוֹמְרִים לִפְצֹעַ אִישׁ אִישׁ בְּשַׂר רֵעוֹ בִּנְחשֶׁת אַכְזָרִית.

הֶקְטוֹר תָּפַשׂ בְּרֹאשׁוֹ, הֶחֱזִיק בּוֹ וְלֹא הִרְפָּה,

רַגְלָיו אָחַז פַּטְרוֹקְלוֹס. אַךְ יֶתֶר בְּנֵי־הַדַּנָּאִים

הֵמָּה הִתְעָרְבוּ בַטְּרוֹיִים, הִתְלַכְּדוּ בְמִלְחֶמֶת הַדָּמִים.

מָשָׁל לְתֵימָן וְקָדִים, כְּשֶׁהֵם זֶה עִם־זֶה נֶאֱבָקִים 765

בְּנִקְרַת־הֶהָרִים וְיִפְרְצוּ פֶּרֶץ בַּיַּעַר הַמֵּצַל,

כּוֹפְפִים אַלּוֹן, וּמֵילָה וּמוּרָן מְדֻבְלַל־הַקְּלִפָּה,

חוֹבְטִים אֵלֶּה אֶת־אֵלֶּה בְּשׂוֹכוֹת אֲרֻכּוֹת־עֳקָצִים

בְּשָׁאוֹן וַהֲמֻלָּה אֲיֻמָּה עַד שֶׁיִּתְנַפְּצוּ בְרָעַם, –

כָּכָה פָּרְצוּ הַטְּרוֹיִים וּבְנֵי־הָאֲכַיִּים אִישׁ בְּאָחִיו, 770

הוֹרְגִים אֵלֶּה אֶת־אֵלֶּה וְלֹא הָגוּ בִמְנוּסַת אֲבַדּוֹן.

נִנְעֲצוּ רַבִּים רְמָחִים בָּאָרֶץ סְבִיב קֶבְּרִיאוֹנֵס,

חִצִּים מְכֻסֵּי־הַנּוֹצוֹת הַשְּׁלוּחִים מִיֶּתֶר אַדִּירִים,

רַבּוֹת אֲבָנִים גְּדוֹלוֹת אָז רִצְּצוּ מָגִנֵּי גִבּוֹרִים,

אֲשֶׁר נִלְחֲמוּ סָבִיב, וְהוּא שׁוֹכֵב בָּאָבָק, הִשְׂתָּרַעַ 775

גָּדוֹל בַּגְּדוֹלִים סָרוּחַ, וַיִּשְׁכַּח כָּל־חָכְמַת רַכָּבִים.

עַד שֶׁלֹּא עָמְדָה הַחַמָּה בְּאֶמְצַע שָׁמַיִם בְּדַרְכָּהּ,

עָפוּ הַחִצִּים מִכָּאן וּמִכָּאן, וַעֲמָמִים נָפָלוּ.

אוּלָם כְּשֶׁנָּטָה הַשֶּׁמֶשׁ הִיא שְׁעַת פַּתֵּחַ הַשְּׁוָרִים,

גָּבְרָה יַד־הָאֲכַיִּים, וְאִם־לַמְרוֹת הַגְּזֵרָה נִגְזָרָה. 780

מָשְׁכוּ אֶת־קֶבְּרִיאוֹנֵס הַגִּבּוֹר מִקֶּרֶב הַחִצִּים,

מִן־עֲנוֹת קוֹל־הַטְּרוֹיִים – וַיִּשְׂאוּ מֵעָלָיו אֶת־כֵּלָיו.

אֶפֶס פַּטְרוֹקְלוֹס הוּא חוֹרֵשׁ הָרָעָה עַל־טְרוֹיִים, מִתְפָּרֵץ.

שָׁלשׁ פְּעָמִים הִשְׂתָּעֵר, מַרְאֵהוּ כְאָרֵס הַמָּהִיר,

זוֹעֵק נוֹרָאוֹת וְהֵמִית אָז תִּשְׁעָה אֲנָשִׁים בְּכָל־פָּעַם; 785

אֶפֶס בְּהִתְפָּרְצוֹ בָרְבִיעִית, מַרְאֵהוּ כְדֵימוֹן הַמַּשְׁחִית,

הֵקִיץ הַקֵּץ גַּם עָלֶיךָ, פַּטְרוֹקְלוֹס הַגִּבּוֹר הַנַּעֲלֶה.

יַעַן כִּי־יָצָא אַפּוֹלוֹן לִקְרָאתְךָ בְּמִלְחֶמֶת־הַדָּמִים,

אָיֹם, וְאוּלָם פַּטְרוֹקְלוֹס לֹא רָאָה אוֹתוֹ בַקָּטֶל,

יַעַן כִּי־עָטָה הֶעָנָן, וְעַרְפִלֵּי־אֵל חֲתֻלָּתוֹ.    790

עָמַד לוֹ מֵאֲחוֹרָיו וְהִכָּה עַל־גַּבּוֹ וְעַל־כְּתֵפָיו.

הִכָּה בְכַף־יָדוֹ, וְעֵינָיו כָּהוּ מִיָּד בְּחוֹרֵיהֶן.

הִשְׁלִיךְ פֵיבּוֹס־אַפּוֹלוֹן מֵרֹאשׁוֹ קוֹבָעוֹ לָאָרֶץ,

נָפַל מִתְגַּלְגֵּל בְּצִלְצוּל אֶל־תַּחַת רַגְלֵי הַסּוּסִים

קוֹבַע הַקְּרָבוֹת הָאַדִּיר, נִגְאֲלָה צִיצִית הָרַעֲמָה,  795

אָבָק וְדָמִים כִּסּוּהוּ. מֵאָז כָּזֹאת לֹא נִהְיָתָה:

קוֹבַע זֶה נֶעְטַר רַעְמַת־סוּסִים כִּי יֻכְפַּשׁ בָּאָבָק.

הָיָה מְכַסֶּה אֶת־רֹאשׁ אֲכִילֵס הַגֶּבֶר הַנַּעֲלֶה,

עוֹטֵר לְמִצְחוֹ הַנָּאוֶה, אַךְ זֶבְס נְתָנָהוּ לְהֶקְטוֹר,

לָשֵׂאת אוֹתוֹ עַל־רֹאשׁוֹ, כִּי שְׁעַת פֻּרְעָנוּתוֹ קָרֵבָה. 800

נִשְׁבַּר כְּרֶגַע גַּם רָמְחוֹ, הָרֹמַח הַמַּאֲרִיךְ־צִלּוֹ,

כָּבֵד וְגָדוֹל וּמְצֻפֵּה־הַנְּחשֶׁת, וַיִּפֹּל מִשִּׁכְמוֹ

אַרְצָה מָגִנּוֹ הַמְכַסֶּה לְגוּפוֹ, וְעִמּוֹ גַם תֶּלְיוֹ,

הִתִּיר אַפּוֹלוֹן־הַמּוֹשֵׁל, הוּא בְנוֹ שֶׁל־זֶבְס, אֶת־שִׁרְיוֹנוֹ.

רוּחוֹ נֶעְכַּר וְנָבוֹךְ, אֲבָרָיו הַצַּחִים חָלָשׁוּ.     805

נִדְהָם כֹּה נִצַּב, וַיִּקְרַב אָז אֶחָד מִבְּנֵי־הַדַּרְדַּנִּים,

דְּקָרוֹ בְרָמְחוֹ הַשָּׁנוּן אֶל־בֵּין הַכְּתֵפַיִם מֵאָחוֹר –

בְּנוֹ שֶׁל־פַּנְתּוֹאוֹס – אֶבְפוֹרְבּוֹס, הָעוֹלֶה עַל־כָּל־בְּנֵי גִילוֹ

בְּרָמְחוֹ, בְּנַהֲגוֹ סוּסָיו וּבְרִיצַת רַגְלַיִם בַּתַּחֲרוּת,

יַעַן, בְּלָמְדוֹ מִלְחָמָה וּבְבוֹאוֹ בְרִכְבּוֹ רִאשׁוֹנָה,  810

הִשְׁלִיךְ מֵרִכְבָּם לָאָרֶץ עֶשְׂרִים גִּבּוֹרִים בַּתַּחֲרוּת.

הוּא הוּא פְצָעֲךָ הָרִאשׁוֹן, פַּטְרוֹקְלוֹס הַפָּרָשׁ הָאַדִּיר!

אַךְ לֹא הִכְנִיעַ, כִּי נָס עַל־עֲקֵבוֹ, הִתְבּוֹלֵל בֶּהָמוֹן.

אַחַר עָקְרוֹ אֶת־רֹמַח־הַמֵּילָה מִבְּשָׂרוֹ, וְלֹא עָמַד

לִתְגָּר קְרָב בְּפַּטְרוֹקְלוֹס, וְאִם־הָיָה הַלָּז חֲסַר־נֶשֶׁק. 815

נִגַּף פַּטְרוֹקְלוֹס מִיַּד הָאֵל, וְהָרֹמַח עֲבָרוֹ,

נֶחְפַּז לָבֹא בִקְהַל מֵרֵעָיו לְמַלֵּט אֶת־נַפְשׁוֹ.

רָאָה הֶקְטוֹר, כִּי נִפְצַע פַּטְרוֹקְלוֹס הַגִּבּוֹר בִּנְחשֶׁת

חַדָּה וְנָסוֹג אֶל־בֵּינוֹת כָּל־רֵעָיו־עֲמִיתָיו, וַיִּקְרַב

אֵלָיו הִשְׂתָּעֵר מִתּוֹךְ הַשּׁוּרוֹת וַיִּמְעַךְ כִּידוֹנוֹ   820

בְּבִטְנוֹ מִתָּחַת, וַיֵּצֵא עֹקֶץ הַנְּחשֶׁת מִלְּפָנָיו.

נָפַל לָאָרֶץ בְּרַעַשׁ לִמְגִנַּת לֶב־בְּנֵי־הָאֲכַיִּים.

מָשָׁל לְאַרְיֵה שֶׁהִכָּה חֲזִיר־יַעַר נֶאְזָר בִּגְבוּרָה,

וְהֵמָּה נִלְחֲמוּ בְחָזְקָה עַל־פִּסְגַּת הֶהָרִים הַגְּבֹהִים,

רָבִים עַל־אַמַּת הַמַּיִם, כִּי שְׁנֵיהֶם נַפְשָׁם צָמֵאָה,  825

וְהִכָּה הָאַרְיֵה לַחֲזִיר הַנּוֹשֵׁם וְנוֹשֵׁף בִּכְבֵדוּת, –

כָּכָה נָטַל אָז הֶקְטוֹר בְּנוֹ שֶׁל־פְּרִיאַמּוֹס בְּרָמְחוֹ

נִשְׁמַת פַּטְרוֹקְלוֹס הָאַדִּיר שֶׁהוֹרִיד רַבִּים שְׁאוֹלָה,

וְעָמַד לְפָנָיו וַיָּגֶל, מְדַבֵּר אֶת־אִמְרוֹת־הַכָּנָף:

"וַדַּאי, פַּטְרוֹקְלוֹס, אָמַרְתָּ בְלִבְּךָ לְהַחֲרִיב אֶת־עִירִי,  830

לִגְזֹל מִבְּנוֹת־טְרוֹיָה חֻפְשָׁן, לָקַחַת מֵהֶן אֶת־אוֹר יוֹמָן,

לְנַהֲגָן שְׁבִי בָאֳנִיָּה אֶל־אֶרֶץ מוֹלַדְתְּךָ אָהַבְתָּ.

הוֹי, חֲסַר־לֵב, סוּסֵי הֶקְטוֹר הַמְּהִירִים הֵן טָסִים בַּשָּׂדֶה

לְגוֹנֵן עֲלֵיהֶן, וְאָנֹכִי חֲנִיתִי הַנּוֹצְצָה בְכַפִּי

אֵצֵא בְרֹאשׁ בְּנֵי־הַטְּרוֹיִים הַשּׁוֹאֲפִים קְרָבוֹת, לְמַעַן  835

אֶמְנַע מֵהֶן יוֹם הַגְּזֵרָה, וְאוֹתְךָ תֹאכַלְנָה הַדַּיּוֹת.

אֻמְלָל, גַּם לֹא הוֹשִׁיעֲךָ אֲכִילֵס הָעִזּוּז מִמֶּךָּ,

וַדַּאי שֶׁצִּוָּה לְךָ, עֵת אַתָּה הָלַכְתָּ וְהוּא נִשְׁאָר:

רְאֵה וְאַל־תָּשׁוּב אֵלַי, פַּטְרוֹקְלוֹס מַכְנִיעַ־הַסּוּסִים,

אֶל־הָאֳנִיּוֹת הַגְּדוֹלוֹת בְּטֶרֶם קָרַעְתָּ אֶת־כְּתֹנֶת   840

הֶקְטוֹר הַהוֹרֵג־בַּגְּבָרִים מְגֹאֶלֶת בְּדָם עַל־חָזֵהוּ.

וַדַּאי כָּךְ דִּבֵּר אֵלֶיךָ וַיְפַתֶּה אֶת־לִבְּךָ לֶב־פּוֹתֶה".

כָּל־עוֹד נִשְׁמָתְךָ בְקִרְבְּךָ עָנִיתָ, פַּטְרוֹקְלוֹס הַפָּרָשׁ:

"הֶקְטוֹר! גִּילָה וְהָרִיעָה, וּבְיַעַן חוֹנְנוּךָ נִצָּחוֹן

זֶבְס בֶּן־קְרוֹנוֹס וּפֵיבּוֹס־אַפּוֹלוֹן, שֶׁהֵם הִכְרִיעוּנִי,  845

בְּנָקֵל, כִּי הֵמָּה בְעַצְמָם מִשִּׁכְמִי אֶת־נִשְׁקִי פָרָקוּ,

אִלּוּ נִפְגַּשְׁתִּי בְעֶשְׂרִים אֲנָשִׁים כָּמוֹךָ, הֵן כֻּלָּם

הָיוּ נִגְזָרִים מִיָּדִי, מִגַּרְתִּים בְּרָמְחִי הָאַדִּיר.

הָיְתָה בִי יַד הַגְּזֵרָה הָרָעָה, בֶּן־לֵטוֹ הִכָּנִי,

וּמִבְּנֵי־אָדָם – אֶבְפוֹרְבּוֹס, וְאַתָּה הַשְּׁלִישִׁי תְפַשְּׁטֵנִי. 850

אֶפֶס אַךְ זֹאת לְךָ אַגִּיד, וְשָׁמַרְתָּ בְלִבְּךָ אֶת־דְּבָרָי.

הִנֵּה יָמֶיךָ חֻצָּצוּ, וְלֹא עוֹד תַּרְבֶּה יָמִים, כְּבָר קָרוֹב

נִצָּב לְיָדְךָ הַמָּוֶת וְרֹעַ הַגּוֹרָל הָאַדִּיר.

נָפֹל תִּפֹּל בְּיַד אֲכִיל נִין־אֵאַקּוֹס הַתָּמִים".

כָּכָה מִלֵּל, וְקֵץ כָּל־בָּשָׂר בָּאָהוּ, וַיִּגְוָע.  855

מִהֲרָה נַפְשׁוֹ וַתִּזְנַח אֲבָרָיו וַתֵּרֶד שְׁאוֹלָה,

בּוֹכָה לְגוֹרָלָהּ, כִּי נָטְשָׁה חַיֶּיהָ וְאוֹן עֲלוּמֶיהָ.

וְהֶקְטוֹר הַמַּזְהִיר הִבִּיעַ לֶחָלָל הַמּוּטָל וַיַּעַן:

"לָמָּה, פַּטְרוֹקְלוֹס, תְּדַבֵּר וּתְנַבֵּא לִי שְׁאוֹל וַאֲבַדּוֹן?

מִי זֶה יוֹדֵעַ אִם־לֹא בֶן־תֶּטִּיס יְפַת־הַתַּלְתַּלִּים 860

יִפַּח הָרִאשׁוֹן אֶת־רוּחוֹ, כִּי אָבֹא וּבְרָמְחִי אַכֶּנּוּ?"

כָּכָה הִבִּיעַ וַיּוֹצֵא אֶת־רֹמַח נְחֻשְׁתּוֹ מִפִּצְעוֹ,

פָּסַע עָלָיו בְּרַגְלוֹ, וְהִפִּילוֹ עַל־גַּבּוֹ בְרָמְחוֹ.

חָשׁ וְהִשְׂתָּעֵר בְּרָמְחוֹ עַל־אַבְטוֹמֶדּוֹן הַגִּבּוֹר

נוֹהֵג בְּרֶכֶב אֲכִיל נִין־אֵאַקּוֹס מְהִיר־הָרַגְלָיִם. 865

רָצָה לְהָרְגוֹ; וְאוּלָם סוּסֵי אֲכִילֵס הַמְּהִירִים,

בְּנֵי הָאַלְמָוֶת, שֶׁחָנְנוּ הָאֵלִים אֶת־פֵּלֵס, מִלְּטוּהוּ.


שִׁיר שִׁבְעָה עָשָׂר: גְּבוּרוֹת מֶנֶּלָּאוֹס


אֶפֶס מֵעֵין מֶנֶּלָּאוֹס, חֲבִיבוֹ שֶׁל־אָרֵס, לֹא נִסְתַּר,

אֲשֶׁר הֵמִיתוּ הַטְּרוֹיִים אֶת־בְּנוֹ שֶׁל־מֶנֵּיטְיוֹס בַּקָּטֶל.

חָלַף אֶת־שׁוּרוֹת הֶחָלוּץ עוֹטֶה נְחשֶׁת מַבְרֶקֶת,

הוֹלֵךְ וְסוֹבֵב הֶחָלָל, כְּאוֹתָהּ יוֹלֶדֶת־הָעֶגְלָה,

רֵאשִׁית פֶּטֶר רַחְמָהּ, הַגּוֹעָה וְסוֹבַבְתָּהּ, כֵּן סָבַב 5

אָז מֶנֶּלָּאוֹס הַצְּהַבְהַב אֶת־גְּוִיַּת פַּטְרוֹקְלוֹס הַגִּבּוֹר.

מוֹשִׁיט מִלְּפָנָיו חֲנִיתוֹ וּמָגֵן עָגֹל עַל־סְבִיבָיו

כְּנֶגֶד כָּל־אוֹמֵר לָגֶשֶׁת, מִתְכּוֹנֵן לְהַכּוֹתוֹ הַנָּפֶשׁ.

וְאוּלָם בְּנוֹ שֶׁל־פַּנְתּוֹאוֹס, הַגִּבּוֹר הַמְצֻיָּן־בְּרָמְחוֹ,

טֶרֶם שָׁכַח אֶת־פַּטְרוֹקְלוֹס הַתָּמִים שֶׁנָּפַל וַיִּקְרַב, 10

עָנָה לָאִישׁ מֶנֶּלָּאוֹס, חֲבִיבוֹ שֶׁל־אָרֵס, וַיֹּאמֶר:

"מֶנֶּלָּאוֹס בֶּן־אַטְרֵס הַנַּעֲלֶה, הַמַּנְהִיג־בַּגּוֹיִים!

סוּרָה! עֲזֹב אֶת־הֶחָלָל, וְנָשָׂאתִי אֶת־נֶשֶׁק הַדָּמִים.

יַעַן גַּם אִישׁ מִן־הַטְּרוֹיִים וּבַעֲלֵי בְרִיתָם לֹא פְצָעוֹ

עַד שֶׁפְּצַעְתִּיו אָנֹכִי בְרָמְחִי בְּמִלְחֶמֶת הַדָּמִים.  15

לָכֶן אַל־תִּמְנַע מִמֶּנִּי לְגַדֵּל אֶת־כְּבוֹדִי בַטְּרוֹיִים,

פֶּן־אַכֶּכָּה וְאֶקַּח חַיֶּיךָ הַמְּתוּקִים כַּנֹּפֶת".

חָרָה אַף מֶנֶּלָּאוֹס הַצְּהַבְהַב וַיַּעַן וַיֹּאמֶר:

"זֶבְס אָבִינוּ, הֲלֹא לֹא יִתָּכֵן לְהִתְפָּאֵר בְּחֻצְפָּה!

הֵן לֹא יִתְגָּאֶה הַנָּמֵר, וְאַרְיֵה לְבָבוֹ לֹא יִגְבַּהּ,  20

גַּם חֲזִיר־יַעַר הַזּוֹמֵם וּמְחַבֵּל, שֶׁקִּצְפּוֹ הַגָּדוֹל

בּוֹעֵר בְּלִבּוֹ מִכָּל־הַחַיָּה הַגְּדֵלָה בָאָרֶץ,

כַּאֲשֶׁר גָּבַהּ לְבַב בְּנֵי־פַּנְתּוֹאוֹס, רוֹמֵי־הַכִּידוֹן.

אָכֵן לֹא הִרְבָּה לֵהָנוֹת מֵחַיֵּי עֲלוּמָיו וְאוֹנוֹ

זֶה הִפֶּרֵנוֹר מַכְנִיעַ־הַסּוּסִים עֵת יָצָא לִקְרָאתִי,  25

וְהוּא גַם חֵרְפַנִי כְּאִלּוּ נִקְלֵיתִי בֵּין חֵיל הַדַּנָּאִים,

אוּלָם, דּוֹמַנִּי, הַלָּז לֹא חָזַר אֶל־בֵּיתוֹ בְּרַגְלָיו

כְּדֵי לְשַׂמֵּחַ אֶת־אִשְׁתּוֹ, אֶת־אָבִיו וְאֶת־אִמּוֹ הַכְּבוּדָה.

כָּכָה אַכְנִיעַ הַיּוֹם גַּם אוֹנְךָ שֶׁלְּךָ, אִם־תּוֹסִיפָה

לַעֲמֹד נִכְחִי. וְעַתָּה אִיעָצְךָ, אַךְ שׁוּב עַל־עֲקֵבְךָ, 30

בֹּא בְתוֹךְ הֶהָמוֹן הַגָּדוֹל, אַל־תָּהִין פֹּה לַעֲמֹד בְּפָנָי,

פֶּן־תִּמְצָאֲךָ הָרָעָה. הַנִּגְלוֹת מַחְכִּימוֹת אַף פֶּתִי".

כָּכָה סָח לוֹ, וְלֹא שָׁמַע בְּקוֹלוֹ, וַיַּעַן וַיֹּאמֶר:

"מֶנֶּלָּאוֹס זְרַע־זֵאוּס, הַפַּעַם תְּכַפֵּר בְּדָמְךָ

קוֹל דְּמֵי אָחִי הָרָגְתָּ, וְעוֹדְךָ מִתְהַלֵּל בְּפָעָלְךָ,  35

אֲשֶׁר עָשִׂיתָ אַלְמָנָה אֶת־אִשְׁתּוֹ בַּחֲדַר כְּלוּלוֹתֶיהָ,

גָּרֹם גָּרַמְתָּ לְאָבִיו וּלְאִמּוֹ הַשֹּׁד וְהַשָּׁבֶר.

אָכֵן הָיִיתִי מְשַׂמֵּחַ לְבַב הָאֻמְלָלִים, לוּ תַתִּי

בְּיַד פַּנְתּוֹאוֹס וְאִשְׁתּוֹ פְרוֹנְטִידָה הַדּוֹמָה־לָאֵלָה

רֹאשְׁךָ זֶה מֵעָלֶיךָ וְאֶת־כְּלֵי מִלְחַמְתְּךָ כִּי אֶשָּׂא.  40

הָבָה וְלֹא נוֹסִיף עוֹד לִדְחוֹת עֲמַל־הַמִּלְחָמָה הַגָּדוֹל,

רֵיקָם לֹא יָשׁוּב פִּתְרוֹנוֹ: אִם־גְּבוּרַת מִלְחָמָה אוֹ מְנוּסָה".

כָּכָה מִלֵּל, וַיִּדְקֹר בַּמָּגֵן הֶעָשׂוּי עֲגַלְגֹל,

אֶפֶס לֹא בָקַע הַנְּחשֶׁת, כִּי עֹקֶץ הָרֹמַח הִתְכּוֹפֵף,

בְּחָדְרוֹ בַמָּגֵן הָאַדִּיר. עַתָּה הִתְפָּרֵץ בֶּן־אַטְרֵס,  45

רֹמַח־הַנְּחשֶׁת בְּיָדוֹ וּמְפַלֵּל לְזֶבְס בַּשָּׁמָיִם,

פְּצָעוֹ בְרֹאשׁ בֵּית־הַבְּלִיעָה, כְּשֶׁזֶּה נָסוֹג אָחוֹר מִפָּנָיו.

מָעַךְ, הִכְבִּיד עַל־רָמְחוֹ, כִּי בָּטַח בִּזְרוֹעוֹ הַקָּשָׁה,

חָדַר רָמְחוֹ וַיַּחֲלֹף צַוָּארוֹ הָרַךְ שֶׁל־אֶבְפוֹרְבּוֹס.

נָפַל בְּרַעַשׁ לָאָרֶץ, וְצִלְצְלוּ עָלָיו כָּל־כֵּלָיו,   50

נְגֹאֲלוּ בְדָם שַׂעֲרוֹתָיו, הַדּוֹמוֹת לִשְׂעַר הַכַרִיטוֹת,

וּמַחְלְפוֹתָיו הַקְּלוּעוֹת בַּזָּהָב הַטּוֹב וּבַכָּסֶף.

מָשָׁל לְחֹטֶר שֶׁל־זַיִת מִתְנוֹסֵס שֶׁנָּטַע הַגַּנָּן

בְּקֶרֶן סְתָרִים, בְּמָקוֹם שֶׁיֵּשׁ בּוֹ מֵי־מַעְיָן בְּשֶׁפַע,

יָפֶה יְשַׂגְשֵׂג, יָנוּעַ וְסָבִיב לוֹ רוּחוֹת עֲדָנִים,   55

אוֹתוֹ רַכּוֹת תְּנִיעֶינָה, וּפְרָחִים מַלְבִּינִים כִּסּוּהוּ;

פִּתְאֹם תִּתְפָּרֵץ הָרוּחַ וּבְסַעַר וְסוּפָה גַּם תָּבֹא

לַעֲקֹר גִּזְעוֹ מִבּוֹרוֹ וּלְמָתְחוֹ עַל־פְּנֵי הָאֲדָמָה, –

כָּכָה הָרַג בֶּן־אַטְרֵס, הוּא מֶנֶּלָּאוֹס הַצְּהַבְהָב,

אֶת־אֶבְפוֹרְבּוֹס בֶּן־פַּנְתּוֹס וַיִּפְרֹק מֵעָלָיו אֶת־כֵּלָיו.  60

כְּאוֹתוֹ הָאַרְיֵה שֶׁגָּדַל בֶּהָרִים בּוֹטֵחַ בְּאוֹנוֹ,

וְתָפַס הַשְּׁמֵנָה בַּפָּרוֹת הָרוֹעוֹת בְּשָׁלוֹם בָּעֵדֶר,

תְּחִלָּה יִתְפֹּס וִירוֹצֵץ בְּמַלְתְּעוֹת אֵימָה מַפְרַקְתָּהּ,

אַחַר יְעַלַּע דָּמֶיהָ וִיכַרְסֵם מֵעֶיהָ עַל־קִרְבָּהּ,

יִטְרֹף, וְסָבִיב לוֹ – כַּלְבֵי־הָרוֹעִים, אֲנָשִׁים־בֶּהָמִים  65

נוֹשְׂאִים עָלָיו בְּקוֹלָם, אַךְ הַרְחֵק מִמֶּנּוּ, כִּי אֵין אִישׁ

אֲשֶׁר יִרְהַב לָגֶשֶׁת, כִּי אֵימָה חִוֶּרֶת תְּקָפָתַם, –

כָּכָה לֹא נִמְצָא גַם אִישׁ בְּצִבְאוֹת הַטְּרוֹיִים הָרַבִּים,

אֲשֶׁר לִבּוֹ יִדְּבֶנּוּ לָצֵאת לִקְרַאת מֶנֶּלָּאוֹס.

וְהָיָה נָקֵל לְבֶן־אַטְרֵס לָקַחַת אֶת־נֶשֶׁק בֶּן־פַּנְתּוֹס,  70

אִלּוּ לֹא הָיָה מִתְקַנֵּא בּוֹ פֵיבּוֹס־אַפּוֹלוֹן בִּלְבָבוֹ.

עוֹדֵד אֶת־לִבּוֹ שֶׁל־הֶקְטוֹר הַדּוֹמֶה־לְאָרֵס בְּתָקְפּוֹ,

שִׁנָּה אֶת־פָּנָיו וְדָמָה לְמֶנְטֵס הָרֹאשׁ לַקִּיקוֹנִים,

נָשָׂא אֵלָיו אֲמָרָיו וַיְדַבֵּר אֶת־אִמְרוֹת־הַכָּנָף:

"הֶקְטוֹר, מַה־תָּרוּץ מִשְׁתּוֹקֵק אַחֲרֵי הַנִּפְלָא מִמֶּךָּ,  75

אַחֲרֵי סוּסָיו שֶׁל־נֶכֶד־אֵאַקּוֹס? כִּי קָשֶׁה לְגֶבֶר,

אָדָם בֶּן־תְּמוּתָה, לַכְנִיעַ אוֹ לִרְתֹּם אוֹתָם בָּרֶכֶב,

בִּלְתִּי אִם־לַאֲכִילֵס, שֶׁאִמּוֹ שֶׁלּוֹ בַת־אַלְמָוֶת.

בֵּין כֹּה וָכֹה וּבֶן־אַטְרֵס, הוּא מֶנֶּלָּאוֹס הַנַּעֲלֶה,

סוֹבֵב אֶת־גּוּפַת פַּטְרוֹקְלוֹס וְהָרַג לַטּוֹב בֵּין הַטְּרוֹיִים, 80

אֶת־אֶבְפוֹרְבּוֹס בֶּן־פַּנְתּוֹס, הִכְנִיעַ אֶת־רוּחַ גְּבוּרָתוֹ".

דִּבֶּר הָאֵל, וְאַחַר שָׁב לְהִתְבּוֹנֵן בִּיגִיעַת־הַגְּבָרִים,

וְלִבּוֹ הַקּוֹדֵר שֶׁל־הֶקְטוֹר דָּאַב מְאֹד וַיִּצְטָעֵר.

פָּנָה מִבֵּינוֹת לַשּׁוּרוֹת וְסָבִיב הִתְבּוֹנֵן, וְהִרְגִּישׁ

בּוֹ כְּשֶׁהוּא פוֹרֵק מֵעָלָיו אֶת־נִשְׁקוֹ הַמְהֻלָּל, וְזֶה מוּטָל 85

לְפָנָיו עַל־פְּנֵי הָאֲדָמָה, וְדָמָיו שׁוֹתְתִים מִפִּצְעוֹ.

פָּרַץ מִבֵּין הַחֲלוּצִים, עוֹטֶה נְחשֶׁת מַבְרֶקֶת,

קוֹרֵא קוֹל גָּדוֹל וְדוֹמֶה לְלַהֲבוֹת שַׁלְהֶבֶת הֵפֵיסְטוֹס

אֲשֶׁר תִּסְעַרְנָה, וְלֹא נִסְתַּר מֵעֵינֵי בֶן־אַטְרֵס, בְּרֵעוֹ.

נֶאֱנַק מָרָה וַיֹּאמֶר, מְדַבֵּר אֶל־נַפְשׁוֹ הַנַּעֲלָה:   90

"אוֹי וַאֲבוֹי לִי! אִם־אֶטּשׁ פֹּה אוֹתוֹ הַנֶּשֶׁק הַיָּקָר

וְגַם אֶת־פַּטְרוֹקְלוֹס, שֶׁנָּפַל בַּמָּקוֹם הַזֶּה בְּעַד כְּבוֹדִי,

הֵן אִם־יִרְאֵנִי גַם אֶחָד מִבֵּין הַדַּנָּאִים וְגִנָּנִי.

אוּלָם אִם־אֵצֵא לְבַדִּי וְאֶלָּחֵם בַּטְּרוֹיִים וּבְהֶקְטוֹר –

יַעַן כִּי חֶרְפָּה יָרֵאתִי – וְסַבּוּנִי, כִּי הֵמָּה הָרַבִּים,  95

הִנֵּה כִּי נוֹהֵג אֶת־כֻּלָּם הֶקְטוֹר מְנוֹפֵף־הַקּוֹבַע.

אֶפֶס לָמָה אָעִירָה אֶת־לִבִּי וְאֶבְחַן בְּמוֹ אֵלֶּה?

גֶּבֶר הַנִּלְחָם כְּנֶגֶד רְצוֹנוֹ שֶׁל־דֵימוֹן־מָגִנּוֹ

בְּאָדָם הָאָהוּב עַל־אֵל הֵן נָכוֹן לְאֵיד וְלַשָׁבֶר.

מִן־הַדַּנָּאִים גַּם אִישׁ לֹא יַחְשֹׁב לִי לְעָוֹן, אִם־יִרְאֶה 100

אוֹתִי שָׁב מִפְּנֵי הֶקְטוֹר: כִּי בְעֶזְרַת הָאֵלִים הוּא לוֹחֵם.

אִלּוּ שָׁמַעְתִּי קוֹל אָיַס, הָאִישׁ הַמֵּרִיעַ־בַּקְּרָבוֹת,

וְשַׁבְנוֹ הַשְּׁנַיִם וְהִרְהַרְנוּ בְלִבֵּנוּ בִּדְבַר הַמִּלְחָמָה

גַּם בְּלִי עֶזְרַת הַדֵּימוֹן, נוֹצִיא הֶחָלָל, לְתִתּוֹ

לַאֲכִילֵס בֶּן־פֵּלֵס; הֵן רָעָה זוֹ תִּקְטַן בָּרָעוֹת".  105

עוֹד מֶנֶּלָּאוֹס שָׁם נִמְלָךְ בְּכִלְיוֹתָיו וְנוֹעָץ בְּלִבּוֹ,

וְשׁוּרוֹת הַטְּרוֹיִים הִתְקָרְבוּ וְהֶקְטוֹר הַנַּעֲלֶה בְרֹאשָׁם.

נִרְתַּע חִישׁ מֶנֶּלָּאוֹס וַיִּטֹּשׁ אֶת־גּוּפַת פַּטְרוֹקְלוֹס,

פּוֹנֶה תְכוּפוֹת אֶת־רֹאשׁוֹ לְאָחוֹר כְּאַרְיֵה גְּדָל־רַעְמָה,

אֲשֶׁר גֵּרְשׁוּהוּ מִגִּדְרָם כְּלָבִים וְרוֹעִים־אֲנָשִׁים   110

בְּקוֹלוֹת וּרְמָחִים; וְנָפַל לְבָבוֹ, לֵב אַדִּיר בְּקִרְבּוֹ,

וְשָׁב עַל־עֲקֵבוֹ עַל־כָּרְחוֹ מֵאַחַר גִּדְרוֹת הַבָּקָר.

כָּכָה שָׁב מֶנֶּלָּאוֹס הַצְּהַבְהַב מֵאַחַר פַּטְרוֹקְלוֹס.

עָמַד מִמּוּל פְּנֵי הָאוֹיֵב, כִּי קָרַב עַד גְּדוּדֵי עֲמִיתָיו,

דּוֹרֵשׁ אַחֲרֵי אָיַס הַגָּדוֹל, הוּא בְּנוֹ שֶׁל־טֶלַּמּוֹן.   115

תֵּכֶף רָאָהוּ בֶהָמוֹן מִשְּׂמֹאלוֹ שֶׁל־שְׂדֵה הַמִּלְחָמָה,

מְעוֹדֵד אֶת־רֵעָיו עֲמִיתָיו וּמְעוֹרְרָם לָצֵאת לְהִלָּחֵם,

יַעַן אֵימָתה וָפַחַד אָז נָסַךְ עֲלֵיהֶם אַפּוֹלוֹן.

מִהֵר, רָץ מֶנֶּלָּאוֹס, וַיִּקְרַב וַיַּעַן וַיֹּאמֶר:

"אָיַס חֲבִיבִי, אֵלָי! נִלָּחֵם עַל־גְּוִיַּת פַּטְרוֹקְלוֹס!  120

נָחוּשׁ, וְאוּלַי נַצְלִיחַ וְנָבִיא הַמֵּת אֶל־אֲכִילֵס

עָרֹם, כִּי הֶקְטוֹר הַגִּבּוֹר נָשָׂא מֵעָלָיו אֶת־נִשְׁקוֹ".

כָּכָה הִבִּיעַ, וַיָּעַר אֶת־לִבּוֹ הָאַדִּיר שֶׁל־אָיַס,

יָצָא מִבֵּין הַחֲלוּצִים, הוּא עִם־מֶנֶּלָּאוֹס הַצְּהַבְהָב.

וְהֶקְטוֹר מוֹשֵׁךְ אֶת־גּוּפַת פַּטְרוֹקְלוֹס, כִּי פָּשַׁט אֶת־נִשְׁקוֹ, 125

רוֹצֶה לְהַתִּיז אֶת־רֹאשׁוֹ מִכְּתֵפָיו בַּנְּחשֶׁת הַחַדָּה,

לִסְחֹב הַגְּוִיָּה וּלְתִתָּהּ מַאֲכָל לְכַלְבֵי הַטְּרוֹיִים.

קָרַב אָז אָיַס הַנּוֹשֵׂא צִנָּתוֹ הַדּוֹמָה־לְמִגְדָּל.

מִהֵר הֶקְטוֹר וְנִרְתַּע אֶל־בֵּינוֹת חֵיל־רֵעָיו עֲמִיתָיו,

קָפַץ לְתוֹךְ הַמֶּרְכָּבָה וַיִּתֵּן הַנֶּשֶׁק הַנִּפְלָא    130

לְרֵעָיו לָשֵׂאת הָעִירָה, לִתְהִלָּה לוֹ וּלְתִפְאֶרֶת.

וְאָיַס כִּסָּה אֶת־גְּוִיַּת פַּטְרוֹקְלוֹס בַּמָּגֵן הָרָחָב,

נִצַּב לְפָנָיו, כְּהִתְיַצֵּב הַלְּבִיאָה כְּלַפֵּי גוּרֶיהָ

אֲשֶׁר תְּנַהֲגֵם אִתָּה, וְהִנֵּה לִקְרָאתָהּ בַּיָּעַר

אִישִׁים צַיָּדִים, וּבְטוּחָה בְעֹצֶם הַכֹּחוֹת בְּקִרְבָּהּ  135

תּוֹרִיד הַגַּבּוֹת שֶׁקֻּמְּטוּ וַתַאֲפִיל בָּהֶן עַל־עֵינֶיהָ, –

כָּכָה הִתהַלֵּךְ שָׁם אָיַס מִסָּבִיב לִגְוִיַּת פַּטְרוֹקְלוֹס.

וּמֶנֶּלָּאוֹס בֶּן־אַטְרֵס, חֲבִיבוֹ שֶׁל־אָרֵס, עַל־יָדוֹ

עוֹמֵד בְּשִׁבְרוֹ הַגָּדוֹל, וְהַצַּעַר הַגָּדוֹל בְּלִבּוֹ.

גְּלַבְקוֹס בֶּן־הִפּוֹלוֹכוֹס שַׂר הַלִּיקִיִּים אָז הִשְׁקִיף  140

זְעוּמוֹת בְּהֶקְטוֹר, הוֹכִיחוֹ וַיְדַבֵּר לוֹ קָשׁוֹת וַיֹּאמֶר:

"הֶקְטוֹר, שֶׁמַּרְאֲךָ גִבּוֹר וּגְבוּרוֹת מִלְחָמָה חָסָרְתָּ!

שֶׁקֶר תְּהִלָּתְךָ בָאָרֶץ, וְאַתָּה אַךְ פָּלִיט רַךְ־לֵבָב.

עַתָּה הִוָּעֵץ, אֵיךְ תַּצִּיל לְבַדְּךָ הָעִיר וְהַמְּצוּדָה,

אַתָּה וְעַמֵּי־הַטְּרוֹיִים שֶׁנּוֹלְדוּ בְּאִלְיוֹס הַבִּירָה.  145

יַעַן לֹא יוֹסִיף עוֹד אִישׁ מִבְּנֵי־הַלִּיקִיִּים לְהִלָּחֵם

עִם־הַדַּנָּאִים בְּעַד עִירְךָ; כִּי תוֹדָה מֵעוֹלָם לֹא רָאוּ

עֵקֶב הֱיוֹתָם לְעוֹלָם נִלְחָמִים בְּמַקְהֲלוֹת הַשּׂוֹנְאִים.

אֵיזֹה הַדֶּרֶךְ תַּצִּילָה אֶת־אַחַד הַנִּקְלִים בַּקָּטֶל,

אֻמְלָל, אִם־אֶת־סַרְפֵּדוֹן, לְךָ אַכְסַנַּאי וְרֵעַ,   150

הִנֵּה נָטֹשׁ נָטַשְׁתָּ לְשָׁלָל וּלְבַז לָאַרְגֵּאִים?

עוֹדוֹ בַחַיִּים הֵן הִרְבָּה לְהוֹעִיל לְךָ וְלַקִּרְיָה,

וְאַתָּה גַּם לֹא הֵעַזְתָּ לְגָרֵשׁ מִמֶּנּוּ הַכְּלָבִים.

כָּל־אִישׁ מִבְּנֵי־הַלִּיקִיִּים, הַנִּשְׁמַע לְקוֹלִי כְקֶדֶם,

יָשׁוּב הַבָּיְתָה: וְהָיְתָה הָעִיר טְרוֹיָה תֵל־עוֹלָם וְאָבְדָה.  155

וְאִלּוּ הָיָה לַטְּרוֹיִים עַתָּה הַכֹּחַ וְהַגְּבוּרָה,

אֲשֶׁר יְקַנְּנוּ בְלֵב גְּבָרִים נִלְחָמִים עַל־אֶרֶץ אֲבוֹתָם

וְסוֹבְלִים עֲמַל הַמִּלְחָמָה בַּקְּרָב עִם־אֲנָשִׁים מְשַׂנְאִים,

חִישׁ הֵן הָיִינוּ מְבִיאִים אֶת־גְּוִיַּת פַּטְרוֹקְלוֹס אִילְיוֹנָה.

וְאִלּוּ בָא גוּפוֹ שֶׁל־זֶה לְקִרְיַת פְּרִיאַמּוֹס הַמּוֹשֵׁל,   160

וְאָנוּ מוֹצִיאִים הַגִּבּוֹר מִתּוֹךְ הַמִּלְחָמָה, הֵן הָיוּ

מוֹסְרִים אָז הָאַרְגֵּאִים כְּלֵי נֶשֶׁק סַרְפֵּדוֹן הַיָּפִים,

וְאוֹתוֹ הָיִינוּ מְבִיאִים לְאִלְיוֹן הַבְּצוּרָה קַל־מְהֵרָה,

יַעַן כִּי־נָפַל פֹּה רֵעוֹ שֶׁל־גִּבּוֹר הַטּוֹב בָּאַרְגֵּאִים

אֵצֶל הַסְּפִינוֹת, – וְרֵעָיו־עֲמִיתָיו גַּם הֵם בַּגִּבּוֹרִים. 165

אוּלָם לִבְּךָ לֹא עָרַב לַעֲמֹד בְּפָנָיו שֶׁל־אָיַס

גִּבּוֹר־הַחַיִל וּלְהַבִּיט יָשָׁר בְּעֵינָיו בָּקָטֶל,

אִתּוֹ לֹא תִתְגָּר מִלְחָמָה, וּבְיַעַן כִּי־חָזַק מִמֶּךָּ".

וְהֶקְטוֹר מְנוֹפֵף־הַקּוֹבַע הִתְבּוֹנֵן בּוֹ זְעוּמוֹת וַיַּעַן:

"גְּלַבְקוֹס, אִישׁ שֶׁכְּמוֹתְךָ וְאֵיכָה זֶה עָתָק יְדַבֵּר?  170

אָכֵן אָנֹכִי אָמַרְתִּי בְלִבִּי: חָכַמְתָּ עָלִיתָ

עַל־כָּל־אֵלֶּה הַיּוֹשְׁבִים בְּלִיקְיָה שְׁמֵנַת־הַקַּרְקַע.

עַתָּה הִנְנִי מְגַנְּךָ עַל־כָּל־דְּבָרֶיךָ דִּבָּרְתָּ.

הִנֵּה אָמַרְתָ, אֵינֶנִּי עוֹמֵד בְּפָנָיו שֶׁל־אָיַס:

אוּלָם אֲנִי אֵינִי יָרֵא מִשַּׁעֲטַת סוּס וּמִלְחָמָה, 175

אֶפֶס לְעוֹלָם עוֹמֶדֶת עֲצַת זֶבְס הָאוֹחֵז־בָּאֵיגִיס,

אֲשֶׁר יָרֵךְ לֵב גִּבּוֹר וּבְנָקֵל יִמְנַע נִצְחוֹנוֹ,

וְשׁוּב הוּא בְעַצְמוֹ יְעוֹרְרֵהוּ לָצֵאת בַּקְּרָב וּלְהִלָּחֵם.

אוּלָם, יַקִּירִי, קְרַב הֵנָּה וְתִרְאֶה בְעֵינֶיךָ פָּעֳלִי,

וְתֵדַע אִם־כִּדְבָרֶיךָ תִּרְפֶּינָה כָּל־הַיּוֹם יָדַי,   180

אוֹ זוֹ אֶזְרוֹעִי תַכְרִיעַ עֲצוּמִים מִבְּנֵי־הַדַּנָּאִים,

אֲשֶׁר יָבֹאוּ לְהָגֵן עַל־גְּוִיַּת פַּטְרוֹקְלוֹס הֶהָרוּג".

כָּכָה מִלֵּל וַיִּקְרָא בְּקוֹל גָּדוֹל לְצִבְאוֹת הַטְּרוֹיִים:

"טְרוֹיִים, לִיקִיִּים וְדַרְדַּנִּים, נִלְחָמִים מִלְחֶמֶת־אֶגְרוֹפִים!

עַתָּה הֱיוּ לַאֲנָשִׁים, תְּנוּ דַעְתְּכֶם עַל־סַעַר מִלְחָמָה,  185

עַד שֶׁלָּבַשְׁתִּי אֶת־נֶשֶׁק הַנּוֹי שֶׁל־אֲכִילֵס הַתָּמִים,

אֲשֶׁר נָשָׂאתִי, בְּהַכּוֹתִי אֶת־רֵעוֹ פַּטְרוֹקְלוֹס הַגִּבּוֹר".

כָּכָה מִלֵּל אָז הֶקְטוֹר מְנוֹפֵף־הַקּוֹבַע וַיָּסַר

מִנִּי מִלְחֶמֶת הַדָּמִים, מִהֵר וַיַּדְבֵּק אֶת־רֵעָיו

קָרוֹב לַמָּקוֹם וּמְהֵרָה, כִּי קַלּוֹת רַגְלָיו וְהִדְבִּיקָם. 190

הֵמָּה נוֹשְׂאִים לְאִלְיוֹן אֶת־מַדֵּי בֶן־פֵּלֵס הַנָּאוִים.

הַרְחֵק מִקְּרָבוֹת־הַדְּמָעוֹת שָׁם עָמַד וַיַּחֲלֵף הַנֶּשֶׁק,

אַךְ אֶת־שֶׁלּוֹ נָתַן לָשֵׂאת לַטְּרוֹיִים הַשּׁוֹאֲפִים קְרָבוֹת

עִירָה אִלְיוֹס הַקְּדוֹשָׁה. הוּא לָבַשׁ הַנֶּשֶׁק הַנִּצְחִי

אֲשֶׁר לַאֲכִילֵס, שֶׁנָּתְנוּ הָאֵלִים הַיּוֹשְׁבִים בַּשְּׁחָקִים  195

מַשְׂאֵת לְפֵּלֵס אָבִיהוּ הֶחָבִיב, וְהוּא מְסָרוֹ לִבְנוֹ זֶה,

יַעַן כִּי־זָקֵן; וְאוּלָם לֹא הִזְקִין הַבֵּן בְּנֶשֶׁק אָבִיו.

רָאָה אוֹתוֹ בֶּן־קְרוֹנוֹס הַכּוֹנֵס־עֲנָנִים מֵרָחוֹק

וְהִנֵּה הוּא לוֹבֵשׁ אֶת־נֶשֶׁק בֶּן־פֵּלֵס הַדּוֹמֶה־לָאֵלִים,

נִעֲנַע רֹאשׁוֹ בֶּן־קְרוֹנוֹס, דִּבֵּר אֶל־נַפְשׁוֹ וַיַּעַן:  200

"אוֹי לְךָ, אֻמְלָל, שֶׁטֶּרֶם הִרְהַרְתָּ בְמוֹתְךָ וְהוּא קָרוֹב!

הִנֵּה לָבשׁ לָבַשְׁתָּ הַנֶּשֶׁק הַנִּצְחִי שֶׁל־גֶּבֶר,

מֶנּוּ יֵחַתּוּ גַּם יֶתֶר גִּבּוֹרֵי מִלְחָמָה בָאָרֶץ.

הָרֹג הָרַגְתָּ אֶת־רֵעוֹ הָרַךְ וְהָאַדִּיר, וַתִּקַּח

נִשְׁקוֹ אֲשֶׁר עַל־רֹאשׁוֹ וְעַל־כְּתֵפָיו, וְכֵן לֹא יֵעָשֶׂה. 205

הִנְנִי נוֹתֵן לְךָ עוֹד פַּעַם הַתְּשׁוּעָה הַגְּדוֹלָה,

גְּמוּלְךָ עַל־אֲשֶׁר לֹא תָשׁוּב מִן־הַמִּלְחָמָה, וְלֹא תְפַשֵׁט

אַנְדְּרוֹמָכָה אוֹתְךָ אֶת־מַדֵּי בֶּן־פֵּלֵס הַנָּאִים".

דִּבֶּר בֶּן־קְרוֹנוֹס וְנִעֲנַע גַּבּוֹתָיו הַכְּחֻלּוֹת כַּפָּלֶד.

הָלַם הַנֶּשֶׁק אֶת־בְּשָׂרוֹ שֶׁל־הֶקְטוֹר. וְאָרֵס הָאָיֹם  210

מְפַעֲמוֹ רוּחַ וַיְמַלֵּא־כָל־קְרָבָיו בְּקִרְבּוֹ אוֹן עָצְמָה.

קָרַב אֶל־בַּעֲלֵי בְרִיתוֹ, כָּל־אַנְשֵׁי־הַחָיִל, וַיִּקְרָא,

הִרְעִים עֲלֵיהֶם בְּקוֹלוֹ, וְנִדְמָה לְכֻלָּם בְּלֶכְתּוֹ

מֶבְרִיק בִּנְגֹהוֹת הַנֶּשֶׁק לַאֲכִילֵס בֶּן־פֵּלֵס הַגִּבּוֹר.

הָלַךְ, לֹא פָסַח עַל־אִישׁ, מְעֹדֵד אֶת־כֻּלָּם בִּדְבָרִים: 215

אֶת־תֶּרְסִילוֹכוֹס וּמֶסְתְּלֵס, אֶת־אַסְטֶרוֹפֵּיאוֹס וּגְלַבְקוֹס,

אֶת־הִפּוֹתּוֹאוֹס וְאֶת־מֶדּוֹן, אֶת־דֵּיסֵנוֹר וְאֶת־פוֹרְקִיס,

אֶת־אֶנוֹמוֹס הַמְנַחֵשׁ־בָּעוֹפוֹת, אוֹתוֹ וְאֶת־כְרוֹמְיוֹס.

כֻּלָּם עוֹדֵד לַקְרָב וַיְדַבֵּר אֶת־אִמְרוֹת־הַכָּנָף:

"שִׁמְעוּ נָא, אַלְפֵי בְנֵי בְרִיתִי, שְׁכֵנֵינוּ הַיּוֹשְׁבִים מִסָּבִיב! 220

לֹא מֵהִשְׁתּוֹקְקִי לְרַבִּים אוֹ יַעַן חָסַרְתִּי עֲמָמִים

אֶתְכֶם הֵנָּה קִבַּצְתִּי אִישׁ אִישׁ מֵאֵת עִירוֹ מִסָּבִיב,

אֶלָּא כְּדֵי שֶׁתָּגֵנּוּ עַל־טְרוֹיָה, נָשֶׁיהָ וְטַפָּהּ

בְּחֵפֶץ לְבַבְכֶם מִפְּנֵי הָאֲכַיִּים הַשּׁוֹאֲפִים־קְרָבוֹת.

זוֹ כַּוָּנָתִי כְּשֶׁאֲנִי מְמַצֶּה בִתְרוּמוֹת וּמִסִּים   225

אֶת־עֲמָמַי לְעוֹדֵד לֶב־אֶחָד וְאֶחָד מִכֻּלְּכֶם.

אֲשֶׁר לָכֵן שִׂימוּ פְנֵיכֶם לְנֹכַח הַצָּרִים, אִם־לָמוּת

אוֹ לְהַצִּיל אֶת־נַפְשׁוֹ, כִּי זוֹ הִיא דֶרֶךְ מִלְחָמָה.

אוּלָם הָאִישׁ אֲשֶׁר יָבִיא אֵלַי אֶת־פַּטְרוֹקְלוֹס הֵמַתִּי

לְמָסְרוֹ לַטְּרוֹיִים הָרוֹכְבִים בַּסּוּסִים וִיגָרֵשׁ אֶת אָיַס, 230

הוּא אֲשֶׁר יִשָּׂא בְחֶלְקוֹ אֶת־מַחֲצִית הַשָּׁלָל, וְאָנֹכִי

אֶשָּׂא מַחֲצִיתוֹ, וּכְבוֹדוֹ פֹּה יִגְדַּל כִּכְבוֹדִי אָנֹכִי".

כָּכָה הִבִּיעַ, וְהֵמָּה הִתְנַפְּלוּ עַל־הַדַּנָּאִים

נוֹשְׂאִים רָמְחֵיהֶם בָּרָמָה, וּבְלִבָּם קִנְּנָה תִקְוָתָם

לִגְזֹל אֶת־גְּוִיַּת פַּטְרוֹקְלוֹס מִידֵי אָיַס בְּנוֹ שֶׁל־טֶלַּמּוֹן. 235

הוֹי חַסְרֵי־לֵב, כִּי מֵרַבִּים גָּזַל חַיָּתָם לְיַד מֵתוֹ.

עָנָה אָיַס לָאִישׁ מֶנֶּלָּאוֹס הַקּוֹרֵא־בֶחָיִל:

"מֶנֶּלָּאוֹס יַקִּירִי, בֶּן־אַטְרֵס מִזֶּרַע בְּנֵי־אֵלִים!

לִבִּי לֹא יַאֲמִין כְּבָר, כִּי נָשׁוּב מִשְּׂדֵה הַמִּלְחָמָה,

אֵין אֲנִי דוֹאֵג לִגְוִיַּת פַּטְרוֹקְלוֹס אֲשֶׁר בִּמְהֵרָה   240

יֹאכְלוּ מִמֶּנָּה כָּל־כַּלְבֵי הַטְּרוֹיִים וְצִפּוֹר הַטָּרֶף,

כַּאֲשֶׁר אֶדְאַג לְרֹאשִׁי, מַה־יַּעֲבֹר עָלָיו, וּלְרֹאשְׁךָ

יַעַן כִּי הֶקְטוֹר הֶאֱפִיל עָלֵינוּ בְעַנְנֵי קְרָבוֹת.

שְׁאוֹל וַאֲבַדּוֹן סַבּוּנוּ, וּבַלְהוֹת אֵימָתָה וָפָחַד.

קְרָא נָא לַטּוֹבִים בִּבְנֵי־הַדַּנָּאִים, וְאוּלַי יִשְׁמָעוּ". 245

כָּכָה הִבִּיעַ, וְלֹא סֵרַב בֶּן־אַטְרֵס הַקּוֹרֵא־בַּקְּרָבוֹת.

נָשָׂא אֶת־קוֹלוֹ, הֵרִיעַ אֶל־כָּל־הַדַּנָּאִים בַּצָּבָא:

"רֵעַי, עֲמִיתַי, אַלּוּפֵי בְנֵי־אַרְגּוֹס וּנְשִׂיאֵי הַצָּבָא,

אַנְשֵׁי צְבָא אֲגַמֶּמְנוֹן וְחֵיל מֶנֶּלָּאוֹס, הַשּׁוֹתִים

אִתָּם מִיֵּינוֹת הַצִּבּוּר וּמְפַקְּדִים כָּל־אִישׁ עַל־גְּדוּדוֹ, 250

זֶבְס הַמַּרְעִים כִּי חָלַק לָכֶם מִתְּהִלָּתוֹ וּכְבוֹדוֹ!

יִקְשֶׁה מִמֶּנִּי לִמְצֹא אִישׁ אִישׁ מִן־הַשָּׂרִים בֶּהָמוֹן,

יַעַן כִּי־גָדַל וַיַּעַל מְאֹד סַעַר הַקְּרָב וְהַמִּלְחָמָה.

יָבֹא אִישׁ אִישׁ וּבְעַצְמוֹ, וְרוּחוֹ יִתְעַבֵּר לְמַרְאֵה

גְּוִיַּת פַּטְרוֹקְלוֹס שֶׁנִּתְּנָה לְמִשְׂחָק לְכַלְבֵי הַטְּרוֹיִים". 255

כָּכָה סָח, וְהֵיטִיב לִשְׁמֹעַ בְּנוֹ שֶׁל־אוֹאִילֵס, הַמָּהִיר.

רִאשׁוֹן הוֹפִיעַ לְקוֹלוֹ, בָּא נֶחְפָּז בַקְּרָב בַּמִּלְחָמָה.

אַחֲרָיו בָּא אִידוֹמֶנֵּס וְרֵעוֹ עֲמִיתוֹ הַנֶאֱמָן,

הוּא מֵרִיאוֹנֵס הַנִּמְשָׁל־לְאָרֵס הַהוֹרֵג־בַּגְּבָרִים.

אֶפֶס מִי יוּכַל וְיִקְרָא בִשְׁמוֹתָם שֶׁל־יֶתֶר הַבָּאִים, 260

אֲשֶׁר הֵפִיחוּ מֵחָדָשׁ מִלְחֶמֶת בְּנֵי־הָאֲכַיִּים?

גַּם הַטְּרוֹיִים הִתְלַכְּדוּ, הִתְפָּרְצוּ, וְהֶקְטוֹר בְּרֹאשָׁם.

כְּאוֹתוֹ מִשְׁבַּר־יָם גָּדוֹל, הַהוֹמֶה וְעוֹלֶה כְנֶגֶד

אָפִיק שֶׁל־נָהָר זְרַע־זֵאוּס עַל־שֶׁפֶךְ־הַמָּיִם, וְעָנוּ

צוּרִים עַל־שְׂפוֹתָיו, וְהִזּוּ הַגַּלִּים הַמְּלוּחִים אֶת־קִצְפָּם, – 265

כָּכָה הֵרִיעוּ הַטְּרוֹיִים. וְאוּלָם כָּל־בְּנֵי־הָאֲכַיִּים

עָמְדוּ מוּצָקִים וּסְמוּכִים לִבְנוֹ שֶׁל־מֶנֵּיטְיוֹס – לֵב אֶחָד.

צִנּוֹת הַנְּחשֶׁת עוֹטְרוֹת לָהֵמָּה, וְעַנְנֵי אֹפֶל

נָסַךְ בֶּן־קְרוֹנוֹס מִסָּבִיב לְקוֹבְעֵיהֶם הַנּוֹצְצִים.

יַעַן בְּעוֹד בֶּן־מֶנֵּיטְיוֹס בַּחַיִּים חַיָּתוֹ, וְהוּא רֵעַ  270

נֶכֶד־אַיַּקּוֹס, לֹא שְׂנָאוֹ זֵאוּס הַמַּרְעִים־בַּמְּרוֹמִים.

בָּחַל בָּרַעְיוֹן כִּי יִהְיֶה לְמַאֲכָל לְכַלְבֵי הַטְּרוֹיִים,

עַל־כֵּן עוֹרֵר אֶת־רֵעָיו־עֲמִיתָיו וִיסוֹכְכוּ עָלָיו.

תְּחִלָּה הָדְפוּ הַטְּרוֹיִים אֶת־צְבָא הָאֲכַיִּים מַבְרִיקֵי-

הָעֵינַיִם שֶׁנָּטְשׁוּ הֶחָלָל, וּלְאָחוֹר נָסוֹגוּ,     275

אַךְ הַטְּרוֹיִים לֹא הִכּוּ בָהֶם אִישׁ בְּכִידוֹן, וְאִם רָצוּ.

הֵמָּה אַךְ מָשְׁכוּ הַגְּוִיָּה. וְלֹא הִרְבּוּ בְנֵי־הָאֲכַיִּים

לִשְׁהוֹת הַרְחֵק מִמֶּנּוּ, כִּי אָיַס שׁוּב קִבֵּץ אֶת־כֻּלָּם,

אָיַס הַגָּדוֹל בֵּין רֵעָיו בְּקוֹמָה וַעֲלִילוֹת־מִלְחָמָה,

רִאשׁוֹן בֵּין הַדַּנָּאִים וְאַךְ עַד בֶּן־פֵּלֵס לֹא יָבֹא.  280

חָדַר מִבֵּין הַחֲלוּצִים וּדְמוּתוֹ חֲזִיר־יַעַר פֶּרֶא

אַדִּיר, הַמֵּפִיץ עַל־נְקַלָּה בֶהָרִים הַכְּלָבִים הָעַזִּים

וְאֶת־הַצַּיָּדִים הַזְּרִיזִים כִּי יַהֲפֹךְ פָּנָיו בַּנִּקְרָה.

כָּכָה הֵפִיץ עַל־נְקַלָּה בַסַּעַר גַּם אָיַס הַנֶּהְדָּר,

בְּנוֹ שֶׁל־טֶלַּמּוֹן הַנַּעֲלֶה, מַעַרְכוֹת הַטְּרוֹיִים, שֶׁעָמְדוּ 285

סָבִיב לִגְוִיַּת פַּטְרוֹקְלוֹס, וְנַפְשָׁם נִכְסְפָה כָּלְתָה

לִסְחֹב אוֹתוֹ הָעִירָה וְלִנְחֹל הַתְּהִלָּה בָאָרֶץ.

בָּא הִפּוֹתּוֹאוֹס הַנֶּהְדָּר בֶּן־לֵתּוֹס הָאִישׁ הַפֶּלַסְגִּי,

סוֹחֵב הַגְּוִיָּה בְרַגְלָהּ מִקֶּרֶב מִלְחֶמֶת הַדָּמִים.

קָשַׁר רְצוּעָה חֲזָקָה לִשְׁרִירָיו וְסָמוּךְ לַקַּרְסֹל  290

לְשִׂמְחַת לֵב הֶקְטוֹר וּטְרוֹיִים, וְאוּלָם עַד־רֶגַע בָּא שִׁבְרוֹ

וְאֵין אִישׁ שֶׁיָּבֹא לְעֶזְרָתוֹ, וְאִם־גַּם הִשְׁתּוֹקְקוּ רַבִּים.

אָיַס בְּנוֹ שֶׁל־טֶלַּמּוֹן הִתְפָּרֵץ מִתּוֹךְ כָּל־הֶהָמוֹן,

קָרַב וּפְגָעוֹ בְרָמְחוֹ, הִכָּהוּ בִלְחִי קוֹבַע־נְחֻשְׁתּוֹ.

נִבְקַע סְבִיב רָמְחוֹ הַקּוֹבַע הַנֶּעְטָר רַעְמַת־סוּסִים, 295

יַעַן הִכָּהוּ הַכִּידוֹן הָאַדִּיר וּזְר¬וֹ¬עַ הַכֹּחַ.

קָלַח מֹחוֹ הַמְגֹאָל בְּדָמִים מִפִּצְעוֹ לְאֹרֶךְ

קְנֵה־הַחֲנִית, וּמִיָּד עֲזָבוֹ כָּל־כֹּחוֹ, וְשָׁמַט

אַרְצָה מִיָּדָיו אֶת־רֶגֶל פַּטְרוֹקְלוֹס הַגֶּבֶר הַנָּדִיב.

נָפַל אַפַּיִם גַּם הוּא עַל־גּוּפַת פַּטְרוֹקְלוֹס הַמּוּטָל, 300

הַרְחֵק מֵאֶרֶץ לָרִיסָה, שְׁמֵנַת־הַקַּרְקַע, וְלֹא הֵשִׁיב

גְּמוּל לַאֲבוֹתָיו עַל־טָרְחָם בְּאָמְנָם אוֹתוֹ, כִּי קָצְרוּ

יָמָיו מְאֹד וַיְמַגְּרֵהוּ אָיַס הַגִּבּוֹר לָאָרֶץ.

וְהֶקְטוֹר הוּא הֵטִיל חֲנִיתוֹ הַנּוֹצְצָה בְּאָיַס הַגִּבּוֹר;

אֶפֶס זֶה נִמְלַט, כִּי־רָאָה וַיֵּט מִפְּנֵי רֹמַח נְחֻשְׁתּוֹ.  305

פָּגַע בִּסְכֶדְיוֹס, זֶה בְּנוֹ שֶׁל־אִיפִיטוֹס הַגִּבּוֹר־בָּאָרֶץ,

רִאשׁוֹן לִבְנֵי־הַפוֹקִים, וּבֵיתוֹ בְקִרְיַת פַּנּוֹפֵּס,

עִיר מְצֻיָּנָה בְתֵבֵל, וַיִּמְלֹךְ עַל־רַבִּים אֲנָשִׁים.

תַּחַת הַשִּׁכְמָה, בָּאֶמְצַע, פְּצָעָהוּ, וַתַּחֲלֹף חֲנִיתוֹ

בְּעֹקֶץ נְחֻשְׁתָּהּ וַתֵּצֵא דֶרֶךְ הַכָּתֵף מֵאָחוֹר.   310

נָפַל בְּרַעַשׁ לָאָרֶץ, וַיְצַלְצְלוּ עָלָיו כָּל־כֵּלָיו.

וְאָיַס הִכָּה אֶת־פוֹרְקִיס הַנָּדִיב מִזַּרְעוֹ שֶׁל־פֵינוֹפְּס,

נוֹטֵר אֶת־הִפּוֹתּוֹאוֹס, בְּבִטְנוֹ בַתָּוֶךְ הִכָּהוּ.

בָּקְעָה הַנְחשֶׁת סֹחַרְתּוֹ וַתַּחְדֹּר דֶּרֶךְ כָּל־מֵעָיו.

נָפַל לָאָרֶץ בָּאָבָק, וְתָפַשׂ בְּכַפָּיו הָאָרֶץ.   315

נִרְתְּעוּ כָּל הַחֲלוּצִים וְהֶקְטוֹר הַמַּזְהִיר אַף אִתָּם.

נָשְׂאוּ בְנֵי־הָאַרְגֵּאִים אֶת־קוֹלָם וְסָחֲבוּ מֵתֵיהֶם,

אֶת־הִפּוֹתּוֹאוֹס וְאֶת־פוֹרְקִיס וַיְנַצְּלוּ אֶת־שְׁנֵיהֶם אֶת־נִשְׁקָם.

וְהָיוּ הַטְּרוֹיִים אָז נָסִים אִלְיוֹנָה, כִּי נָשְׁתָה גְבוּרָתָם

מִפְּנֵי מַעַרְכוֹת בְּנֵי־הָאֲכַיִּים, חֲבִיבָיו שֶׁל־אָרֵס;  320

וְהָיוּ בְנֵי־אַרְגּוֹס נוֹחֲלִים כָּבוֹד, וְאִם־לַמְרוֹת גְּזֵרַת

זֶבְס, בִּגְבוּרָתָם וּבְכֹחָם, – אִלְמָלֵא חָשׁ פֵיבּוֹס־אַפּוֹלוֹן

וְעוֹרֵר לַקְּרָב אֶת־אֵינֵיאַס, וְהָפַךְ וְנִדְמָה לְפֶּרִיפָס

בְּנוֹ שֶׁל־אֵפִּיטוֹס, הַכָּרוֹז, שֶׁשֵּׁרֵת אֶת־אָבִיו הַזָּקֵן.

הָיָה כָּרוֹז כָּל־יָמָיו, וְלִבּוֹ לֶב־עֲצוֹת יְדִידִים.  325

נִמְשַׁל לוֹ־פֵיבּוֹס־אַפּוֹלוֹן בֶּן־זֵאוּס, וַיַּעַן וַיֹּאמֶר:

"אֵיכָה יְכָלְתֶּם, אֵינֵיאַס, לְהָגֵן עַל־אִלְיוֹס הַנִּשְׁפָּה,

נֶגֶד רְצוֹנָם שֶׁל־אֵלִים? אָנֹכִי רָאִיתִי אֲנָשִׁים

אֲשֶׁר הֶאֱמִינוּ בְעֻזָּם וּבָטְחוּ בִגְבוּרַת יְמִינָם,

בְּעַמָּם הַהוֹלֵךְ לְרַגְלָם, וְאַף כִּי אֲנָשָׁיו מְעַטִּים. 330

אֲבָל לֶב־זֶבְס טוֹב עָלֵינוּ וְגַם־יַנְחִילֵנוּ נִצָּחוֹן

וְלֹא הַדַּנָּאִים, אַךְ אַתֶּם רַכֵּי־לֵב וְאֵינְכֶם נִלְחָמִים".

סָח, וְהִכִּיר אֵינֵי אֶת־אַפּוֹלוֹן הַנּוֹגֵף־מֵרָחוֹק,

הִבִּיט בְּפָנָיו וְהִכִּירוֹ וַיִּקְרָא בְקוֹל גָּדוֹל לְהֶקְטוֹר:

"הֶקְטוֹר וְאַתֶּם אַלּוּפֵי הַטְּרוֹיִים וּבַעֲלֵי בְרִיתָם! 335

חֶרְפָּה הִיא לָנוּ אִם־נָנוּס אִלְיוֹנָה מִפְּנֵי הָאֲכַיִּים,

אֲשֶׁר אָרֵס אֲהֵבָם, כִּי־נָשְׁתָה כְּבָר גְּבוּרָתֵנוּ.

וְאַחַד הָאֵלִים לִי דִבֵּר, זֶה עַתָּה רַק עָמַד לְצִדִּי:

זֶבְס הַיּוֹעֵץ הָעֶלְיוֹן הוּא הוּא מָגֵן לָנוּ וִישׁוּעָה.

הָבָה נִפְרֹץ בַּדַּנָּאִים, וְלֹא יִשְׂאוּ בְלִי קְרָב, עַל־נְקַלָּה, 340

גּוּפַת פַּטְרוֹקְלוֹס הַגִּבּוֹר אֱלֵי סְפִינוֹתֵיהֶם הַשְּׁחוֹרוֹת".

כָּכָה סָח אָז אֵינֵיאַס וּפָרַץ מִבֵּין הַחֲלוּצִים.

עָמַד,וְהִפְנוּ גַם הֵם אֶת־פְּנֵיהֶם לִקְרַאת הָאֲכַיִּים.

הֵטִיל חֲנִיתוֹ אֵינֵיאַס וַיִּדְקֹר אֶת־לֵיאוֹקְרִיטוֹס,

בְּנוֹ שֶׁל־אֲרִסְבַּס וְרֵעוֹ הַנַּעֲלֶה שֶׁל־לִיקוֹמֵדֵס.  345

רָאָה זֹאת לִיקוֹמֵדֵס, וַיֵּצֵר לוֹ לְרֵעוֹ שֶׁנָּפַל,

הָלַךְ קָרַב וַיָּטֶל אֶת־רֹמַח נְחֻשְׁתּוֹ הַמַּזְהִיר,

הִכָּה אֶת־אַפִּיסָאוֹן, אֶת־בְּנוֹ שֶׁל־הִפַּסּוֹס הַמוֹשֵׁל,

תַּחַת סַרְעַפְתּוֹ בַכָּבֵד וְהִתִּיר אֶת־בִּרְכָּיו הַזְּרִיזוֹת,

עָלָה הַלָּז מִפֵּיאוֹנְיָה שְׁמֵנַת־הַקַּרְקַע, וְהוּא נֶחְשַׁב  350

רִאשׁוֹן בֵּין לוֹחֲמֵי לָחֶם – עַד אַסְטֶרוֹפֵּיאוֹס לֹא יָבֹא.

רָאָה זֹאת אַסְטֶרוֹפֵּיאוֹס וַיֵּצֵר לוֹ לְרֵעוֹ שֶׁנָּפַל.

חָשׁ וַיִּתְפָּרֵץ קָדִימָה לִתְגָּר הַקְּרָב בַּדַּנָּאִים.

אוּלָם לֹא יָכֹל לָהֶם, כִּי עָמְדוּ צְפוּפִים – מְגִנִּים

סָבִיב לְגוּפַת פַּטְרוֹקְלוֹס, רָמְחֵיהֶם שְׁלוּחִים לִפְנֵיהֶם. 355

אָיַס סוֹבֵב עֲלֵיהֶם, מַעְתִּיר עֲלֵיהֶם בִּדְבָרִים,

אֲשֶׁר לֹא יִסּוֹג אַף אֶחָד מִגְּוִיַּת הַמֵּת וְלֹא יָזִיד

לָצֵאת מִבֵּין הָאֲכַיִּים וְיֶאֱסוֹר מִלְחָמָה הָאֶחָד;

אֶלָּא לְסוֹבֵב הַגְּוִיָּה, לַעֲרוֹךְ קְרָב גֶּבֶר מוּל גָּבֶר.

כָּכָה פָקַד עֲלֵיהֶם אָיַס הֶעָצוּם. וְהָאָרֶץ    360

כֻּלָּה נְגֹאֲלָה פֻרְפּוּרָה שֶׁל־דָּמִים, וּצְפוּפִים גַם שָׁכְבוּ

פְּגָרִים, גַּם שֶׁל־הַטְּרוֹיִים וּבַעֲלֵי בְרִיתָם הַגֵּאִים,

גַּם שֶׁל־בְּנֵי־הַדַּנָּאִים, אַף הֵמָּה לֹא חָסְרוּ הֲרוּגִים;

מִעֲטוּ לִנְפֹּל, כִּי שָׂמוּ לְעוֹלָם אֶת־לִבָּם אֵיךְ לְמַלֵּט

אִישׁ אִישׁ אֶת־נֶפֶשׁ רֵעֵהוּ בֶהָמוֹן מִשְּׁאוֹל וַאֲבַדּוֹן.  365

סָעֲרוּ כָּכָה כָּאֵשׁ, וְאִי־אֶפְשָׁר הָיָה לְהַכִּיר

שֶׁמֶשׁ אִם־יָהֵל בַּשְּׁחָקִים, וּלְבָנָה הָעוֹדָהּ בַּמְּרוֹמִים,

יַעַן כִּי עַב הָעֲרָפֶל מְכַסֶּה הַמָּקוֹם שָׁם עָמְדוּ

כָּל־הַגִּבּוֹרִים הָעוֹטְרִים אֶת־גְּוִיַּת בְּנוֹ שֶׁל־מֶנֵּיטְיוֹס.

וְיֶתֶר הַטְּרוֹיִים וּבְנֵי־הָאֲכַיִּים בְּמִצְחוֹת־חֲמוּדוֹת  370

נִלְחֲמוּ בְנַחַת מִתַּחַת הָאֵיתֶּר בְּאוֹר־שֶׁמֶשׁ, אוֹר־בָּהִיר,

עָנָן אֵין לִרְאוֹת מוֹפִיעַ עַל־פְּנֵי כָל־הָאָרֶץ וְהֶהָרִים,

הָיוּ נִלְחָמִים וְעוֹמְדִים, מְשִׁיבִים אֶת־רוּחָם, מִתְרַחֲקִים

אֵלֶּה וְאֵלֶּה מֵחִצֵּי רֵעֵיהֶם מְעוֹרְרֵי־אֲנָחוֹת

הַרְחֵק אִישׁ מֵרֵעֵהוּ. רַק אֵלֶּה הָעוֹמְדִים בַּתָּוֶךְ  375

עֻנּוּ מֵאֹפֶל וּקְרָב, מֵעֹצֶר נְחשֶׁת אַכְזְרִיָּה,

גַּם הַגִּבּוֹרִים בֵּינֵיהֶם, וּשְׁנַיִם אַלּוּפִים מְצֻיָּנִים

טֶרֶם יָדְעוּ, כִּי נָפַל פַּטְרוֹקְלוֹס הַגִּבּוֹר הַתָּמִים:

וְהֵם תְּרַסִּימֵד וְאַנְטִילוֹכוֹס, כִּי אָמְרוּ בְלִבָּם – עוֹדֶנּוּ

חַי וּבֵין כָּל־הַחֲלוּצִים הוּא נִלְחָם בַּטְּרוֹיִים בְּכֹחַ.  380

נִלְחֲמוּ הַרְחֵק מֵאֵלֶּה, וְאַף אִם־רָאוּ רֵעֵיהֶם

נוֹפְלִים חֲלָלִים וְנָסִים, כִּי כֵן הָיָה לָמוֹ דְבַר נֶסְטוֹר,

בְּעוֹרְרוֹ אוֹתָם לַקְּרָב מֵאֵצֶל הַסְּפִינוֹת הַשְּׁחוֹרוֹת.

כָּכָה סָעַר הַקְּרָב כָּל־אוֹתוֹ הַיּוֹם וְהַקָּטֶל.

עָיְפוּ בִרְכֵּיהֶם וְשׁוֹקֵיהֶם מֵעֹצֶר הֶעָמָל וְהַזֵּעָה,  385

כָּשְׁלוּ רַגְלֵיהֶם מִתָּחַת; עֵינֵיהֶם וּזְרוֹעוֹתֵיהֶם

לֻכְלְכוּ בְדָמִים, נְגֹאֲלוּ כָּל־הַנִּלְחָמִים בַּשָּׂדֶה

סָבִיב לְנַעֲרוֹ הֶעָדִין שֶׁל־נֶכֶד־אֵאַקּוֹס הַמָּהִיר.

מָשָׁל לְבֻרְסִי שֶׁנָּתַן לִמְשָׁרְתָיו עוֹשֵׂי רְצוֹנוֹ

עוֹרוֹ שֶׁל־שׁוֹר־פָּר מְאֹד גָּדוֹל, וְרָוֶה וְדָשֵׁן לְמָתְחוֹ, 390

עָמְדוּ מִסָּבִיב לוֹ מוֹשְׁכִים רְחוֹקִים זֶה מִזֶּה בְעִגּוּל,

וְיָצָא הָרֹטֶב וְאֵינֶנּוּ, וְהַחֵלֶב נִכְנַס לְתוֹכוֹ,

יַעַן כִּי־הִרְבּוּ לְמָשְׁכוֹ – הָלַך וְהִתְמַתַּח עַל־סְבִיבָיו, –

כָּכָה מָשְׁכוּ אֶת־מֵתָם עַל־כִּבְרַת הָאָרֶץ הַקְּטַנָּה,

אֵלֶּה לְכָאן וְאֵלֶּה לְכָאן, כִּי מְאֹד קִוְּתָה נֶפֶשׁ   395

אַנְשֵׁי־טְרוֹיָה לַהֲבִיאוֹ אִלְיוֹנָה, וּבְנֵי־הָאֲכַיִּים –

אֶל־הָאֳנִיּוֹת הַגְּדוֹלוֹת. וְעָלָה שְׁאוֹן הַמִּלְחָמָה

גָּדוֹל וְנוֹרָא, וְלֹא הָיוּ מוֹצְאִים בָּם דֹּפִי גַּם אָרֵס

מְעוֹרֵר־הַגְּבָרִים גַּם פַּלַּס, וְאִם־חֲרוֹן אַפָּם מְאֹד גָּדוֹל.

כָּכָה קָרָא בַיּוֹם הַהוּא זֶבְס לֶעָמָל הַכָּבֵד     400

יַחְדָּו לָאָדָם וְלַסּוּסִים עֵקֶב פַּטְרוֹקְל. וַאֲכִילֵס

הָאֱלֹהִי טֶרֶם יָדַע, כִּי נָפַל פַּטְרוֹקְלוֹס רֵעֵהוּ,

יַעַן כִּי־נִלְחֲמוּ הַרְחֵק מִן־הָאֳנִיּוֹת הַמְּהִירוֹת,

תַּחַת חוֹמַת הַטְּרוֹיִים, לָכֵן גַּם לֹא שֵׁעֵר בְּנַפְשׁוֹ

אֲשֶׁר־יָמוּת בַקְּרָב, אַךְ קִוָּה כִּי חַי אֵלָיו יָשׁוּב  405

אַחַר כִּי בָא עַד־הַשַּׁעַר, בַּאֲשֶׁר יָדַע אֶל־נָכוֹן,

אֲשֶׁר לֹא יִלְכֹּד הָעִיר גַּם לְבַדּוֹ גַם אִתּוֹ בְיָחַד.

דָּבָר זֶה שָׁמַע לְעִתִּים תְּכוּפוֹת, כִּי סִפְּרָה־לוֹ אִמּוֹ,

גִּלְּתָה בַשֶּׁלִי לוֹ דְבָרָיו שֶׁל־זֶבְס הָאַדִּיר וַעֲצָתוֹ;

אֶפֶס עַתָּה לֹא גָלְתָה אֶת־אָזְנוֹ, כִּי רָעָה בָאַתְהוּ, 410

כִּחֲדָה מֶנּוּ, כִּי נָפַל יְדִידוֹ הֶחָבִיב בְּרֵעָיו.

וְאֵלֶּה הוֹסִיפוּ הִשְׂתָּעֵר, הָרְמָחִים הַשְּׁנוּנִים בִּידֵיהֶם

נְטוּיִים, סָבִיב לֶחָלָל וְהוֹרְגִים אֵלֶּה אֶת־אֵלֶּה.

יֵשׁ וְיִקְרָא אַחַד הָאֲכַיִּים עֲדוּיֵי־הַשִּׁרְיוֹן:

"רֵעִים, הֵן כְּלִמָּה תְכַסֶּה פָנֵינוּ אִם־עַתָּה נָשׁוּבָה  415

אֶל־הָאֳנִיּוֹת הַגְּדוֹלוֹת! תִּפְתַּח הָאָרֶץ הַשְּׁחוֹרָה

פִּיהָ וְתִבְלַע אוֹתָנוּ וְיִיטַב אָז לָנוּ הַדָּבָר,

מֵהַשְׁאִירֶנּוּ פֹה מוּטָל לַטְּרוֹיִים מַכְנִיעֵי־הַסּוּסִים,

וְהֵם יִסְחָבוּהוּ אֶל־עִירָם וְנָחֲלוּ כָבוֹד וּתְהִלָּה!"

וְיֵשׁ שֶׁיָּרִיעַ אֶחָד מֵאַנְשֵׁי טְרוֹיָה הַנְּדִיבִים:  420

"רֵעַי, וְאִם־נִגְזְרָה גְזֵרָה כִּי נָמוּת כֻּלָּנוּ בְיַחַד

אֵצֶל הַגֶּבֶר הַלָּז, אַל־יָזִיד אִישׁ לַעֲזֹב הַקָּטֶל!"

כָּכָה יֹאמַר הָאוֹמֵר וִיעוֹדֵד אֶת־אַנְשֵׁי־הֶחָיִל.

כָּכָה נִלְחֲמוּ, וְעָלָה קוֹל עֲנוֹת בַּרְזֶל בָּרָמָה

עַד־שְׁמֵי הַנְּחשֶׁת מִמַּעַל וְדֶרֶךְ הָאֵיתֶר הַשָּׁמֵם.  425

וְסוּסֵי נֶכֶד־אֵאַקּוֹס הַרְחֵק מִשְּׁאוֹן הַמִּלְחָמָה

עָמְדוּ וּבָכוּ, כִּי שָׁמְעוּ שֶׁמֵּת מַנְהִיגָם הַגִּבּוֹר,

נוֹפֵל בָּאָבָק לְרַגְלָיו שֶׁל־הֶקְטוֹר הַהוֹרֵג־בַּגְּבָרִים.

דְּפָקָם לַשָּׁוְא אַבְטוֹמֶדּוֹן בְּנוֹ שֶׁל־דִּיאוֹרֵס הָאַדִּיר,

הוֹלֵךְ וּמְעוֹרְרָם וּמַלְקָם בַּמַּגְלֵב הַזָּרִיז בְּכַפָּיו,  430

הוֹלֵךְ וּמְפַיְּסָם בְּדִבְרֵי יְדִידוּת אוֹ הוֹלֵךְ וּמְחָרְפָם.

הֵמָּה מֵאֲנוּ לֶכֶת גַּם אֶל־הַסְּפִינוֹת עַל־רַחֲבֵי

יָם הֶלֵּסְפּוֹנְטוֹס גַּם לָשׁוּב אֶל־מַעַרְכוֹת בְּנֵי־הָאֲכַיִּים.

אֶפֶס כְּאוֹתוֹ הָעַמּוּד, הָעוֹמֵד עַל־עָמְדוֹ בְלִי־נוֹעַ

שֶׁהִצִּיבוּהוּ מַצֵּבָה עַל־קֶבֶר אִישׁ מֵת אוֹ שֶׁל־אִשָּׁה, – 435

כָּכָה עָמְדוּ הַסּוּסִים וְלֹא מָשׁוּ מֵרֶכֶב כְּלִיל יָפְיָם.

תָּקְעוּ בָאָרֶץ רָאשֵׁיהֶם וְנוֹטְפִים דִּמְעֵיהֶם הַחַמִּים

מֵעַפְעַפֵּיהֶם בַּחוֹל, מִתְאַבְּלִים וְבוֹכִים לַמַּנְהִיג.

גַּם רַעְמוֹתָם הַגְּדוֹלוֹת צָנְחוּ מִקּוֹלַר הַצֶּמֶד,

רַעְמָה מִכָּאן וּמִכָּאן, נִגְאֲלָה בְעָפָר וְאָבָק.  440

רָאָה בֶּן־קְרוֹנוֹס בְּאֶבְלָם, וּמֵעָיו הָמוּ לַסּוּסִים,

רֹאשׁוֹ הַנִּפְלָא הֵנִיעַ, מְדַבֵּר אֶל־נַפְשׁוֹ וַיַּעַן:

"הוֹי, הָאֻמְלָלִים! שַׁלָּמָה נְתָנוּכֶם לְפֵּלֵס הַמּוֹשֵׁל,

אָדָם בֶּן־תְּמוּתָה, וְאַתֶּם לְלֹא־זִקְנָה וְסוּסֵי־אַלְמָוֶת?

אוּלַי לְמַעַן תֵּדְעוּ גַם אַתֶּם יְגוֹנִים בֵּין אָדָם?   445

יַעַן וּבְיַעַן אֵין אֻמְלָל בָּאָרֶץ מֵאָדָם בֶּן־תְּמוּתָה

בֵּין כָּל־הַחַיָּה הַנּוֹשְׁמָה וְרוֹמֶשֶׂת עַל־פְּנֵי הָאֲדָמָה.

אֶפֶס שָׁוְא אָמַר בְּנַפְשׁוֹ בְנוֹ שֶׁל־פְּרִיאַמּוֹס, שֶׁיֶּאֱסֹר

אֶתְכֶם אֶל־רֶכֶב כְּלִיל יָפְיוֹ, כִּי אָכֵן אֲנִי לֹא צִוֵּיתִי;

אָמְנָם, הַמְעַט זֶה בְעֵינָיו כִּי בְיָדָיו הַנֶּשֶׁק וְיִתְהַלָּל? 450

אֶפַּח הָעֹז בְּבִרְכֵּיכֶם וְכֹחַ וְעָצְמָה בִלְבַבְכֶם,

לְמַעַן תְּמַלְּטוּ אֶת־אַבְטוֹמֶדּוֹן מִתּוֹךְ הַמִּלְחָמָה

אֶל־הָאֳנִיּוֹת הַגְּדוֹלוֹת, כִּי עוֹד אֲנִי חוֹנֵן הַתְּהִלָּה

אֶת־בְּנֵי־טְרוֹיָה וְיוֹסִיפוּ עוֹד לַהֲרֹג לִפְנֵי הַסְּפִינוֹת,

עַד־שֶׁתִּשְׁקַע הַשֶּׁמֶשׁ וְנָטְתָה אֲפֵלַת הַקֹּדֶשׁ".   455

כָּכָה הִבִּיעַ וַיִּפַּח הַכֹּחַ הֶעָדִין בַּסּוּסִים.

נִעֲרוּ אָז אֶת־הָאָבָק מֵעַל רַעְמוֹתָם וְטָשׂוּ,

נוֹשְׂאִים אֶת־רִכְבָּם אֶל־בֵּינוֹת הַטְּרוֹיִים וּבְנֵי־הָאֲכַיִּים.

אַךְ אַבְטוֹמֶד יָצָא לִלְחֹם, וְאִם־כִּי הִתְעַצֵּב לְרֵעוֹ.

פָּרַץ עִם־רִכְבּוֹ כְּאוֹתוֹ הָרָחָם הַמַּכֶּה בְאַוָּזִים.  460

בְּנָקֵל נִמְלַט עַל־נַפְשׁוֹ מִבֵּין כָּל־הֲמוֹנֵי הַטְּרוֹיִים,

בְּנָקֵל הִתְפָּרֵץ לְתוֹךְ הַהֲמוֹנִים הַצְּפוּפִים וּרְדָפָם.

אֶפֶס לֹא הָרַג בַּגְּבָרִים, בְּפָרְצוֹ לְתוֹכָם בְּכֹחַ,

יַעַן לֹא יָכֹל, מִהְיוֹתוֹ רַק אֶחָד בָּרֶכֶב הַקָּדוֹשׁ,

לְהָטִיל בָּהֶם אֶת־חֲנִיתוֹ וְלִנְהֹג בַּסּוּסִים הַמְּהִירִים. 465

רָאָה אוֹתוֹ בְעֵינָיו הָאִישׁ אַלְקִימֶדּוֹן רֵעֵהוּ,

בְּנוֹ שֶׁל־לָאֶרְקֵס הַגִּבּוֹר, הוּא בְנוֹ שֶׁל־הֵימוֹנוֹס הַנָּדִיב,

עָמַד אֲחוֹרֵי הָרֶכֶב וְאֶל־אַבְטוֹמֶד נָשָׂא דְבָרוֹ:

"הוֹי, אַבְטוֹמֶד, מִי בָאֵלִים הָאֵל אֲשֶׁר נָטַע בִּלְבָבְךָ

עֵצָה זוֹ הַנִּבְעָרָה, וַיִּקַּח הָעֵצָה הַטּוֹבָה?     470

תִּלְחֹם בַּטְּרוֹיִים לְבַדְּךָ, הָאֶחָד בֵּין כָּל־הַחֲלוּצִים.

נָפַל רֵעֶךָ, וְהֶקְטוֹר הוּא נָשָׂא אֶת־כֵּלָיו מֵעָלָיו,

נֶשֶׁק נֶכֶד־אֵאַקּוֹס שָׂם עֲלֵי־כְּתֵפָיו מִתְגָּאֶה".

עָנָה־לוֹ אַבְטוֹמֶדּוֹן וַיֹּאמֶר לוֹ בְנוֹ שֶׁל־דִּיאוֹרֵס:

"אַלְקִימֶד, מִי הָאִישׁ בֵּין כָּל־הָאֲכַיִּים כָּמוֹךָ,   475

אֲשֶׁר יַכְנִיעַ אֶת־כֹּחַ הַסּוּסִים הַנִּצְחִים הָאֵלֶּה

בִּלְתִּי פַּטְרוֹקְלוֹס הַנִּמְשָׁל בְּחָכְמָה לָאֵלִים, וּבְעוֹדוֹ

חַי עַל־אֲדָמוֹת? אַךְ עַתָּה בָאוּהוּ הַמָּוֶת וְהַגְּזֵרָה.

קַח בְּכַפֶּיךָ הַמַּגְלֵב וְשָׂא אֶת־הַמּוֹשְׁכוֹת הַנּוֹצְצוֹת,

אֵרְדָה אֲנִי מִן־הָרֶכֶב וְאֶאֱסֹר מִלְחָמָה בַּטְּרוֹיִים". 480

כָּכָה סָח, וְאַלְקִימֶדּוֹן הִזְדָּרֵז וַיַּעַל בָּרֶכֶב,

תָּפַס בְּכַפָּיו הַמַּגְלֵב וְאֶת־הַמּוֹשְׁכוֹת הַנּוֹצְצוֹת.

אַךְ אַבְטוֹמֶד קָפַץ אָרְצָה. וְהֶקְטוֹר הַמַּזְהִיר עֵת רָאָם,

אָמַר מִיָּד לְאֵינֵיאַס הָעוֹמֵד עַל־יָדוֹ וַיְדַבֵּר:

"הוֹי, אֵינֵיאַס, יוֹעֵץ הַטְּרוֹיִים בְּשִׁרְיוֹנוֹת־הַנְּחשֶׁת! 485

עֵינַי הָרוֹאוֹת אֶת־סוּסָיו שֶׁל־נֶכֶד־אֵאַקּוֹס הַמָּהִיר

שָׁבִים אֶל־פְּנֵי הַמִּלְחָמָה, אֲבָל הָרַכָּבִים הֵם רָעִים.

לָכֵן תִּקְוָתִי תְאַמְּצֵנִי, כִּי נִתְפְּשֵׂם עַתָּה, אִם־רָצְתָה

נַפְשְׁךָ אַתָּה, כִּי אָמְנָם לֹא יִרְהֲבוּ עֹז בְּלִבּוֹתָם

לַעֲמֹד בְּפָנֵינוּ הַשְּׁנַיִם, לְהִתְגָּרוֹת מִלְחָמָה אִתָּנוּ".  490

כָּכָה סָח, וְלֹא סֵרַב בְּנוֹ שֶׁל־אַנְכִיסֵס הַנָּדִיב.

שְׁנֵיהֶם הִתְפָּרְצוּ מְכַסִּים אֶת־פְּנֵי הַכְּתֵפַיִם בְּעוֹרוֹת-

שְׁוָרִים חֲזָקִים וִיבֵשִׁים מְעֻלָּפִים נְחשֶׁת בְּשֶׁפַע.

נִלְווּ עֲלֵיהֶם כְרוֹמְיוֹס וְאָרֵטוֹס הַדּוֹמֶה־לָאֵלִים –

שְׁנֵיהֶם בְּיַחַד, וּבְלִבָּם תִּקְוָתָם לְהַכּוֹת הַשְּׁנָיִם  495

וְלִלְכֹּד אֶת־סוּסָיו שֶׁל־נֶכֶד־אֵאַקּוֹס, תְּלוּלֵי־הַצַּוָּאר.

חַסְרֵי־הַלֵּב! כִּי לֹא נִגְזַר עֲלֵיהֶם וְיָשׁוּבוּ בְלִי דָמִים

מֵעַל־פְּנֵי אַבְטוֹמֶדּוֹן. וַיְפַלֵּל לְזֵאוּס אָבִינוּ,

וְנִמְלָא לִבּוֹ הַקּוֹדֵר הַכֹּחַ וְהַגְּבוּרָה. וְתֵכֶף

נָשָׂא אִמְרָתוֹ וַיֹּאמֶר אֶל־אַלְקִימֶד מֵרֵעֵהוּ:  500

"אַלְקִימֶד, אַתָּה תְפֹס אֶת־הַסּוּסִים וְלֹא תִרְחַק מִמֶּנִּי,

יִנְחֲרוּ סָמוּךְ לְגַבִּי; וּבְיַעַן יָרֵאתִי, כִּי הֶקְטוֹר

בְּנוֹ שֶׁל־פְּרִיאַמּוֹס לֹא יִרֶף מִזַּעְפּוֹ זֶה, עַד־אִם־נָהַג

אִתּוֹ אֶת־סוּסֵי אֲכִילֵס עֲטוּרֵי־הָרַעְמָה הַנָּאוָה.

יַהֲרֹג אֶת־שְׁנֵינוּ וְיַפִּיל אֵימָתוֹ עַל־צְבָא־הָאַרְגֵּאִים, 505

אוֹ נָפֹל יִפֹּל בְּעַצְמוֹ בִגְדוּד הַחֲלוּצִים בַּקָּטֶל".

כָּכָה סָח וְקָרָא בְקוֹל לָאָיַסִּים וְלַשַּׂר מֶנֶּלָּאוֹס:

"שְׁנֵי הָאָיַסִּים, אַלּוּפֵי בְנֵי־אַרְגּוֹס, וְהַשַּׂר מֶנֶּלָּאוֹס!

מִסְרוּ הֶחָלָל לַטּוֹבִים בְּאַנְשֵׁי הַצָּבָא לְשָׁמְרוֹ,

יִבְנוּ מַעֲמָד לוֹ סָבִיב וִיגָרְשׁוּ אֶת־שׁוּרוֹת הַגְּבָרִים; 510

וְאַתֶּם תָּסִירוּ מִמֶּנּוּ, הַחַיִּים עוֹד, יוֹם הָעֲבָרוֹת;

כִּי עַל־הַמָּקוֹם הַזֶּה הִתְנַפְּלוּ בַקְּרָב רַב־הַדְּמָעוֹת

יַחְדָּו הֶקְטוֹר וְאֵינֵיאַס, הַטּוֹבִים בְּצִבְאוֹת הַטְּרוֹיִים.

אָכֵן, לְזֶבְס הָעֲתִידוֹת, וּבְחֵיקוֹ תָנַחְנָה הַבָּאוֹת:

אָטִיל אֲנִי אֶת־חֲנִיתִי, וְזֶבְס הוּא יִדְאַג לַיֶּתֶר!" 515

סָח, וַיְעוֹפֵף אֶת־רָמְחוֹ הַמַּאֲרִיךְ־צִלּוֹ וַיָּטֶל.

הִכָּה בוֹ אֶת־אָרֵטוֹס בַּמָּגֵן הֶעָשׂוּי עֲגַלְגֹּל.

שִׁלְטוֹ לֹא עָצַר בַּכִּידוֹן, וַתַּחְדֹּר דֶּרֶךְ הָאֵזוֹר.

כְּאוֹתוֹ הָעֶלֶם הֶחָסֹן הַמֵּנִיף גַּרְזִנּוֹ הַשָּׁנוּן   520

וְהִכָּה בְעֹרֶף שׁוֹר־פָּר לִמֻּד שָׂדֶה אֲחוֹרֵי שְׁתֵּי קְרָנָיו,

חוֹתֵךְ אֶת־גִּידָיו אֶת־כֻּלָּם; וְקָפַץ הַשּׁוֹר, אַחַר יִפֹּל, –

כָּכָה קָפַץ גַּם הוּא וַיִּפֹּל עַל־גַּבּוֹ, וְהָרֹמַח

נָבַר בְּעֻקְצוֹ הַשָּׁנוּן אֶת־מֵעָיו וַיַּתֵּר אֲבָרָיו.

וְהֶקְטוֹר הֵטִיל אֶת־רָמְחוֹ הַמַּבְרִיק בָּאִישׁ אַבְטוֹמֶדּוֹן. 525

אוּלָם זֶה הִבִּיט לְפָנָיו וְנִמְלַט מִכִּידוֹן נְחֻשְׁתּוֹ.

הִרְכִּין אֶת־פָּנָיו כְּלַפָּיו, וַיַּעֲבֹר הָרֹמַח הָאַדִּיר

עָלָיו, נִמְעַךְ בָּאָרֶץ, וְחֹד־עֵצוֹ עוֹד מִזְדַּעֲזֵעַ,

אֶפֶס קַל מְהֵרָה חָדַל בּוֹ כֹּחוֹ שֶׁל־אָרֵס הַשַּׂגִּיא.

וְהָיוּ אָז אוֹסְרִים מִלְחָמָה בְחֶרֶב, קְרוֹבִים אִישׁ לְאָחִיו, 530

לוּלֵא הִפְרִידוּ בֵינֵיהֶם שְׁנֵי הָאָיַסִּים, כִּי שְׁנֵיהֶם

פָּרְצוּ דֶרֶךְ הֶהָמוֹן, כִּי שָׁמְעוּ קוֹל רֵעָם הַקּוֹרֵא.

רָאוּם, וְנִרְתְּעוּ לְאָחוֹר, כִּי נִבְהֲלָה נֶפֶשׁ הַשְּׁנָיִם,

חַתּוּ הֶקְטוֹר, וְאֵיֵני וּכְרוֹמְיוֹס הַדּוֹמֶה־לָאֵלִים.

זָנְחוּ שָׁם אֶת־אָרֵטוֹס הַמּוּטָל וּלְבָבוֹ מְטֹעָן.  535

אַבְטוֹמֶד, אֲשֶׁר נִמְשַׁל לְאָרֵס הַסּוֹעֵר בְּזַעֲמוֹ,

פָּרַק אֶת־נִשְׁקוֹ מֵעָלָיו, הֵרִיעַ וַיְדַבֵּר אֶת־דְּבָרָיו:

"אָכֵן מְעַט הוּקַל לְלִבִּי הַמֵּצֵר עַל־מוֹת בֶּן־מֶנֵּיטְיוֹס,

יַעַן וּבְיַעַן הָרַגְתִי הַגֶּבֶר, וְאִם־נִקְלֶה מִמֶּנּוּ".

סָח, וְהִשְׁלִיךְ הַנֶּשֶׁק הַמְּגֹאָל בְּדָמִים בְּמֶרְכַּבְתּוֹ. 540

עָלָה בָרֶכֶב, וְיָדָיו וְרַגְלָיו מְלֻכְלָכוֹת בְּדָמִים,

דּוֹמֶה לְאַרְיֵה שֶׁעָלָה מִשָּׂבְעוֹ אֶת־בְּשָׂרוֹ שֶׁל־שׁוֹר־פָּר.

שׁוּב אָז הִתְלַקְחָה מִלְחָמָה סָבִיב לְגוּפַת פַּטְרוֹקְלוֹס,

קֶטֶל אַכְזָרִי רַב־דְּמָעוֹת. וְאַתֵּנָה הִיא עוֹרְרָה מִלְחָמָה.

יָרְדָה מִשְּׁחָקִים, כִּי זֶבְס הַמַּבִּיט־לְמֵרָחוֹק הוּא שְׁלָחָהּ 545

לְעוֹרֵר אֶת־חֵיל הַדַּנָּאִים, כִּי שִׁנָּה עֲצָתוֹ מִקֶּדֶם.

כְּאוֹתָה קֶשֶׁת אַרְגָּמָן, שֶׁנִּמְתְּחָה בְיַד זֶבְס בַּשָּׁמַיִם

לִהְיוֹת אוֹת לִבְנֵי־תְמוּתָה, אוֹת לְמִלְחָמָה בָאָרֶץ,

אוֹ לִימֵי סְתָו, אֲשֶׁר יָמָיו קָרִים מְאֹד וְהוּא מַפְסִיק

פָּעֳלֵי אָדָם בַּשָּׂדֶה וּמֵצִיק מְאֹד לָעֲדָרִים,    550

עָטְפָה אַתֵּנָה וַתִּלְבַּשׁ עַנְנֵי אַרְגָּמָן וַתָּבֹא

בְּסוֹד הָאֲכַיִּים בֶּהָמוֹן – מְעוֹרְרָה גֶּבֶר וָגֶבֶר.

תְּחִלָּה עוֹרְרָה אֶת־לֵב בֶּן־אַטְרֵס הַגֶּבֶר הַגִּבּוֹר,

אֶת־מֶנֶּלָּאוֹס, וַתְּדַבֵּר אֵלָיו, כִּי קָרַב אֵלֶיהָ,

הָפְכָה וְדָמְתָה לְפֵינִכְּס בִּדְמוּתוֹ וּבְקוֹלוֹ הָאַדִּיר: 555

"מֶנֶּלָּאוֹס, אַךְ חֶרְפָּה וּכְלִמָּה לְךָ תִהְיֶה, אִם־אָמְנָם

יִסְחֲבוּ כַלְבֵי־הַטְּרוֹיִים הַזְּרִיזִים אֶל־תַּחַת הַחוֹמָה

גּוּפַת עֲמִיתוֹ הַנֶּאֱמָן שֶׁלַּאֲכִילֵס הַנַּעֲלֶה.

רַק חֲזַק וֶאֱמָץ, וְעוֹרֵר לֵב גֶּבֶר וָגָבֶר!"

עָנָה לָהּ מֶנֶּלָּאוֹס הַגֶּבֶר הַקּוֹרֵא־בְחָיִל:   560

"פֵינִכְּס אָבִינוּ הַגֶּבֶר הַיָּשִׁישׁ! לוּ תוֹעִיל אַתֵּנָה

לָתֵת לִי כֹחַ וָעֹז וּמָנְעָה מִמֶּנִּי הַחִצִּים,

בְּחֵפֶץ לִבִּי הָיִיתִי אָז יוֹצֵא לְיֶשַׁע וְנִלְחָם

עַל־פַּטְרוֹקְלוֹס, כִּי לִבִּי בִי יִכְאַב כִּי נָפַל וַיָּמֹת.

עַתָּה שָׁם הֶקְטוֹר קוֹדֵחַ כָּאֵשׁ, כַּלֶּהָבָה, וְאֵינוֹ  565

עוֹמֵד מִקְּטֹל בִּנְחשֶׁת, כִּי זֵאוּס עָטָהוּ הַתְּהִלָּה".

כָּכָה סָח, וְלֵב אַתֵּנָה בְּהִירַת־הָעַיִן שָׂמֵחַ,

יַעַן כִּי־פָנָה אֵלֶיהָ מִכָּל־בְּנֵי־הָאֵלִים רִאשׁוֹנָה.

נָפְחָה הָעֹז וְהַכֹּחַ בְּבִרְכָּיו וּבִכְתֵפָיו,

נָטְעָה בְלִבּוֹ אֶת־עָזְמַת הַזְּבוּב וְאֶת־עַזּוּת פָּנֵיהוּ, 570

אֲשֶׁר אִם־יַבְרִיחוּהוּ מִבְּשַׂר בְּנֵי־אָדָם – שׁוֹב יָשׁוּב,

עוֹמֵד וּמוֹסִיף וְנוֹשֵׁךְ, כִּי נָעַם לוֹ דַם בְּנֵי־אָדָם, –

כָּכָה נִמְלָא גַּם לִבּוֹ הַקּוֹדֵר עַל־גְּדוֹתָיו הָעָזְמָה.

שָׁב אֶל־גְּוִיַּת פַּטְרוֹקְלוֹס וַיָּנֶף הָרֹמַח הַמַּזְהִיר.

הָיָה אִישׁ בֵּין הַטְּרוֹיִים – פּוֹדֵס שְׁמוֹ, בְּנוֹ שֶׁל־אֵאֶטְיוֹן, 575

וְהָיָה עָשִׁיר וְגִבּוֹר, וְהֶקְטוֹר אֲהֵבוֹ עַל־יֶתֶר

עַמּוֹ, וְהָיָה רֵעוֹ עֲמִיתוֹ מֵאוֹכְלֵי שֻׁלְחָנוֹ.

פָּגַע בּוֹ אָז מֶנֶּלָּאוֹס הַצְּהַבְהַב בָּאֵזוֹר, כִּי פָנָה

עָרְפּוֹ לָנוּס, וַתֵּצֵא הַנְּחשֶׁת וַתַּחֲלֹף אוֹתוֹ.

נָפַל וַיַּרְעֵם בְּנִשְׁקוֹ. וּמֶנֶּלָּאוֹס בֶּן־אַטְרֵס  580

תָּפַס הֶחָלָל וּסְחָבוֹ מִבֵּין אַנְשֵׁי־טְרוֹיָה אֶל־רֵעָיו.

קָרַב פֵיבּוֹס־אַפּוֹלוֹן אֶל־הֶקְטוֹר וַיְּעוֹרֵר אֶת־רוּחוֹ.

הָפַךְ אֶת־פָּנָיו וְנִדְמָה לְפֵינוֹפְּס בֶּן־אַסְיוֹס, הַיָּקָר

לוֹ עַל־פְּנֵי כָל־אַכְסְנָאָיו, וְהוּא יוֹשֵׁב בְּאַבִּידוֹס שָׁם בֵּיתוֹ.

שִׁנָּה אֶת־פָּנָיו אַפּוֹלוֹן הַנּוֹגֵף־מֵרָחוֹק וַיֹּאמֶר:  585

"הֶקְטוֹר, מִבְּנֵי־הָאֲכַיִּים מִי יוֹסִיף וְיִירָא מִמֶּךָּ?

אֵיכָה נִרְתַּעְתָּ מִפְּנֵי מֶנֶּלָּאוֹס הָאֶחָד, וְהוּא נֶחְשָׁב

לְאִישׁ רַךְ־הַלֵּבָב? אַךְ עַתָּה הָלַךְ וְסָחַב לְבַדּוֹ

חָלָל מִבֵּין אַנְשֵׁי־טְרוֹיָה, וַיַּךְ אֶת־עֲמִיתְךָ הַנֶּאֱמָן,

גִּבּוֹר בֵּין הַחֲלוּצִים, אֶת־פּוֹדֵס אֶת־בְּנוֹ שֶׁל־אֵאֶטְיוֹן". 590

סָח, וְעַנְנַת תּוּגָה מַשְׁחִירָה הֵלִיטָה הַגָּבֶר.

צָעַד בֵּין הַחֲלוּצִים מַזְהִיר בִּנְחֻשְׁתּוֹ הַנּוֹצְצָה.

וְזֶבְס בֶּן־קְרוֹנוֹס הוּא תָפַשׂ הָאֵיגִיס מְרֻבַּת־הַגְּדִילִים,

רַבַּת־הַנְּגֹהוֹת, וְעִבָּה הֶעָבִים עַל־גַּבֵּי הַר אִידָה.

בָּרַק הַבָּרָק, וַיַּרְעֵם רְעָמִים וַיְזַעְזַע הָאֵיגִיס.  595

נָתַן נִצָּחוֹן לַטְּרוֹיִים וַיַּפְחֵד אֶת־צְבָא הָאֲכַיִּים.

רִאשׁוֹן חַת פֵּנֶלֶּאוֹס הָאִישׁ הַבֵּיאוֹטִי וַיָּנֹס,

יַעַן כִּי־נִפְצַע בַּחֲנִית בִּכְתֵפוֹ, בְּעוֹדוֹ שָׁם נִלְחָם.

פְּגָעוֹ מִמַּעַל וּשְׂרָטוֹ, כִּי חָדְרָה חֲנִית פּוּלִידַמַס

עַד פְּנֵי הָעֶצֶם, כִּי עָמַד קָרוֹב לַגֶּבֶר וַיָּטֶל.  600

וְהֶקְטוֹר מָחַץ אֶת כַּף־יַד לֵאִיטוֹס בֶּן־אֵלֶּקְטְרִיאוֹן,

סָמוּךְ לְפִרְקָהּ מְחָצָהּ, וּמְנָעוֹ מִבֹּא בַמַּעֲרָכָה.

נִמְלַט הַלָּז וּמִתְבּוֹנֵן עַל־סְבִיבָיו, וּבְלִבּוֹ לֹא קִוָּה

לְהוֹסִיף וְלַחֲזִיק כִּידוֹן וְלִלְחֹם שׁוּב מוּל חֵיל־הַטְּרוֹיִים.

וְהֶקְטוֹר דּוֹלֵק אַחֲרֵי לֵאִיטוֹס, וַיָּטֶל חֲנִיתוֹ     605

בּוֹ אִידוֹמֶנֵּס וַיִּקְלַע לַשִּׁרְיוֹן וְסָמוּךְ לַפִּטְמָה.

נִשְׁבַּר עֻקְצָהּ עַל־יַד הָעֵץ, וַיָּרִיעוּ הַטְּרוֹיִים.

הֵטִיל הַלָּז הַחֲנִית בְּאִידוֹמֶנֵּס בְּנוֹ שֶׁל־דֶּבְקַלְיוֹן,

הָיָה זֶה עוֹמֵד בָּרֶכֶב, וְהֶחֱטִיא אֶת־הַמַּטָּרָה.

פָּגַע בְּקֵירַנּוֹס, וְהוּא נוֹהֵג הַסּוּסִים שֶׁל־מֵרִיאוֹנֵס,  610

אֲשֶׁר בָּא אִתּוֹ מִלִּיקְטוֹס הַקִּרְיָה הַבְּנוּיָה לְתִפְאָרָה –

רַגְלִי בָא תְחִלָּה מֵעַל־פְּנֵי הַסְּפִינוֹת מֻקָּפוֹת־הַמְּשׁוֹטִים,

וְהָיָה מַנְחִיל הַתְּהִלָּה הָרַבָּה לְחֵיל אַנְשֵׁי־טְרוֹיָה,

אִלּוּ לֹא נָהַג קֵירַנּוֹס אֶת־סוּסָיו מְהִירֵי־הָרֶגֶל,

הָיָה לוֹ עֶזְרָה בַצָּרָה וַיְפַלְּטוֹ מִמָּוֶת מִיּוֹם־מָר.  615

אֶפֶס הוּא עַצְמוֹ נָפַל בְּיַד הֶקְטוֹר הַהוֹרֵג־בַּגְּבָרִים –

תַּחַת הַלֶּסֶת וְהָאֹזֶן מְחָצוֹ וְהִפִּיל אֶת־שִׁנָּיו.

רָמְחוֹ הַשָּׁנוּן חֲלָפוֹ וְחָתַךְ לְשׁוֹנוֹ בַתָּוֶךְ.

נָפַל מִן־הַמֶּרְכָּבָה וְשָׁמַט לָאָרֶץ הַמּוֹשְׁכוֹת.

גָּחַן אֲזַי מֵרִיאוֹנֵס, וְהֵרִים בְּכַפָּיו הָעַזּוֹת   620

אוֹתָן מֵעַל פְּנֵי הָאָרֶץ וְאֶל־אִידוֹמֶנֵּס כֹּה אָמָר:

"הַךְ אֶת־הַסּוּסִים, וְתַגִּיעַ עֲדֵי־הָאֳנִיּוֹת הַמְּהִירוֹת,

יַעַן יוֹדֵעַ גַּם אַתָּה, כִּי לֹא לָאֲכַיִּים הַתְּשׁוּעָה".

כָּכָה סָח, וְאִידוֹמֶנֵּס דָּפַק הַסּוּסִים הַנָּאִים

אֶל־הָאֳנִיּוֹת הַגְּדוֹלוֹת, כִּי נָפְלָה גַּם עָלָיו אֵימָתָה. 625

אֶפֶס מֵעֵין מֶנֶּלָּאוֹס וּשְׁנֵי הָאָיַסִּים לֹא נֶעְלַם

אֲשֶׁר חָנַן בֶּן־קְרוֹנוֹס הַטְּרוֹיִים הַתְּשׁוּעָה הַגְּדוֹלָה.

פָּתַח בְּנוֹ שֶׁל־טֶלַּמּוֹן, הוּא אָיַס הַגָּדוֹל, וַיְדַבֵּר:

"אָכֵן, גַּם אִישׁ חֲסַר לֵב גַּם הוּא יַשְׂכִּיל יָבִין הַפָּעַם,

אֲשֶׁר חָנַן אָבִינוּ זֶבְס אֶת־הַטְּרוֹיִים הַתְּשׁוּעָה.  630

יַעַן כָּל־פַּעַם שֶׁיּוֹרוּ לֹא יַחֲטִיא אִישׁ הַמַּטָּרָה,

בֵּין אִם־רַךְ לֵב הוּא אוֹ גִבּוֹר, כִּי זֶבְס כּוֹנֵן חִצֵּי כֻלָּמוֹ,

אוּלָם חִצֵּינוּ אֲנַחְנוּ אַרְצָה יִפְּלוּ אַךְ רֵיקָם.

הָבָה נִוָּעֵץ בְּלִבֵּנוּ וְנִמְצָא הָעֵצָה הַנְּכוֹנָה,

אֵיכָה נוֹצִיאָה הֶחָלָל מִידֵיהֶם וְאֵיזֶה הַדֶּרֶךְ  635

נִהְיֶה לְשָׂשׂוֹן לְכָל־עֲמִיתֵינוּ הַיְקָרִים בְּשׁוּבֵנוּ.

וְהֵמָּה מִתְבּוֹנְנִים נִפְחָדִים, וּבְלִבָּם יִגְזְרוּ אֹמֶר:

אֵין לָנוּ מִפְלָט מֵעֻזּוֹ שֶׁל־הֶקְטוֹר הַהוֹרֵג־בַּגְּבָרִים

וְיָדָיו הַחֲזָקוֹת, וְנִפּוֹל עַל־יַד הָאֳנִיּוֹת הַשְּׁחוֹרוֹת.

וְאִלּוּ נִמְצָא הָאִישׁ מִבֵּין חֲבֵרֵינוּ שֶׁמַּהֵר   640

יָבִיא הַבְּשׂוֹרָה לִבְנוֹ שֶׁל־פֵּלֵס, דּוֹמַנִי, כִּי טֶרֶם

שָׁמַע הַבְּשׂוֹרָה הָרָעָה, כִּי נָפַל עֲמִיתוֹ הֶחָבִיב.

אוּלָם אֵין אֲנִי רוֹאֶה אָדָם כָּזֶה בָאֲכַיִּים.

יַעַן כִּי חשֶׁךְ יְשׁוּפֵם, גַּם אוֹתָם וְגַם אֶת־סוּסֵיהֶם.

זֶבְס אָבִינוּ, נָא מַלְּטָה מִמַּחְשָׁךְ אֶת־בְּנֵי־הָאֲכַיִּים, 645

הָאֵר הָאֲוִיר מִסָּבִיב, וְנִפְקְחוּ עֵינֵינוּ וְרָאוּ,

נִפֹּל בָּאוֹרָה, אִם־אָמְנָם גָּזַרְתָּ לְהַשְׁמִיד אוֹתָנוּ".

כָּכָה סָח, וַיְרַחֲמֵהוּ אָבִינוּ, כִּי רָאָה דִמְעוֹתָיו.

הֵפִיץ מִיָּד אֶת־הָאֹפֶל וַיְפַזֵּר אֶת־פְּנֵי הָעֲרָפֶל,

הֵאִיר הַשֶּׁמֶשׁ, הוֹפִיעַ, וְנִגְלָה כָּל־שְׂדֵה הַמִּלְחָמָה. 650

עָנָה אָיַס וַיֹּאמֶר לַקּוֹרֵא־בַקְּרָב לְמֶנֶּלָּאוֹס:

"הַשְׁקֵף נָא, מֶנֶּלָּאוֹס מִזַּרְעוֹ שֶׁל־זֶבְס, שֶׁמָּא תִרְאֶה

אֶת־אַנְטִילוֹכוֹס בַּחַיִּים, אֶת־בְּנוֹ שֶׁל־נֶסְטוֹר הַגִּבּוֹר?

צַו לוֹ, וְיָחוּשׁ וּבָא אֶל־אֲכִילֵס, זֶה גִּבּוֹר־הֶחָיִל,

יַגִּיד לוֹ אֲשֶׁר נָפַל רֵעֵהוּ הָאָהוּב בִּידִידָיו".   655

סָח, וְלֹא סֵרַב לוֹ מֶנֶּלָּאוֹס הַקּוֹרֵא־בְחָיִל.

נָשָׂא אֶת־רַגְלָיו וַיֵּלֶךְ, כְּאַרְיֵה הַשָּׁב מִן־הַגְּדֵרוֹת

עָיֵף יָגֵעַ מִלְּחֹם בַּכְּלָבִים וְהַגְּבָרִים הָרַבִּים,

אֲשֶׁר לֹא יִתְּנוּ לוֹ לִטְעֹם מֵחֶלְבָּם שֶׁל־פָּרִים בָּעֵדֶר

וְאוֹרְבִים לוֹ כָּל־הַלַּיְלָה; וְהוּא בְעָרְגוֹ לְבָשָׂר  660

יִפְרֹץ קָדִימָה, אַךְ שָׁוְא כָּל־חֲמָתוֹ, כִּי רַבּוֹת חֲנִיתוֹת

בּוֹ יָטִילוּ יָדַיִם אַמִּיצוֹת, וְאוּדִים בּוֹעֲרִים;

יִסּוֹג אָחוֹר וְיִירָא, וְאִם־תִּבְעַר חֲמָתוֹ, בַּבֹּקֶר

הַשְׁכֵּם יִרְחַק מֵהֶם, וּלְבָבוֹ יֶאֱבַל בְּחֻבּוֹ, –

כָּכָה הָלַךְ אֲזַי מֶנֶּלָּאוֹס הַקּוֹרֵא־בְחָיִל.   665

נָטַשׁ שָׁם אֶת־פַּטְרוֹקְלוֹס בְּלֹא־רָצוֹן, כִּי־יָרֵא פֶּן־יִטְּשׁוּ

אוֹתוֹ בְנֵי־הָאֲכַיִּים, כִּי־תִפֹּל עֲלֵיהֶם אֵימָתָה.

הִרְבָּה וְדִבֵּר עַל־לֵב מֵרִיאוֹנֵס וּשְׁנֵי הָאָיַסִּים:

"שִׁמְעוּ, אָיַסִּים, מְפַקְּדֵי צְבָא אַרְגּוֹס, וְגַם מֵרִיאוֹנֵס,

זִכְרוּ הַפַּעַם אֶת־עַנְוַת־רוּחַ פַּטְרוֹקְלוֹס הָאֻמְלָל.  670

בְּעוֹדוֹ בַחַיִּים הֵן הָיָה מְקַבֵּל כָּל־אָדָם בְּסֵבֶר

פָּנִים יָפוֹת, אַךְ עַתָּה בָאוּהוּ הַמָּוֶת וְהַגְּזֵרָה."

כָּכָה הִבִּיעַ, וַיֵּלֶךְ מִשָּׁם מֶנֶּלָּאוֹס הַצְּהַבְהַב,

הוֹלֵךְ מִתְבּוֹנֵן עַל־סְבִיבָיו, כְּאוֹתוֹ הַנֶּשֶׁר, שֶׁעָלָיו

אוֹמְרִים, כִּי הוּא מֵטִיב לִרְאוֹת מִכָּל־צִפֳּרֵי־שָׁמָיִם, 675

אֲשֶׁר לֹא נִסְתְּרָה מֵעֵינָיו בִּמְעוּפוֹ בַמְּרוֹמִים אַרְנֶבֶת

זְרִיזַת־רַגְלַיִם שׁוֹכֶבֶת מִתַּחַת לַשִּׂיחַ הֶעָנֵף,

יָחוּשׁ יִפֹּל עָלֶיהָ, וּתְפָשָׂהּ וְיִקַּח אֶת־נַפְשָׁה, –

כָּכָה הִבְרִיקוּ עֵינֶיךָ אֲזַי, מֶנֶּלָּאוֹס זְרַע־זֵאוּס,

בְּצַעְדְּךָ סָבִיב, מִתְבּוֹנֵן בִּצְבָא כָל־רֵעֶיךָ הָרַבִּים, 680

שֶׁמָּא תִרְאֶה אֶת־פְּנֵי בֶן־נֶסְטוֹר וְהוּא בֵין הַחַיִּים.

גַּם הִכִּירָהוּ מִיָּד מִשְּׂמֹאל לַמִּלְחָמָה הַגְּדוֹלָה

מְעוֹדֵד אֶת־רֵעָיו־עֲמִיתָיו וּמְעוֹרְרָם לִהְיוֹת נִלְחָמִים.

קָרַב אֵלָיו וַיְדַבֵּר הָאִישׁ מֶנֶּלָּאוֹס הַצְּהַבְהַב:

"קָרְבָה אֵלַי, אַנְטִילוֹכוֹס מִזַּרְעוֹ שֶׁל־זֶבְס, וְשָׁמַעְתָּ 685

בְּשׂוֹרָה וּשְׁמוּעָה נוֹרָאָה, וּלְוַאי לֹא בָאַתְנוּ הָרָעָה!

הִנֵּה, דּוֹמַנִי, גַּם אַתָּה עֵינֶיךָ הָרוֹאוֹת, כִּי מֵמִיט

זֶבְס הָאֵיד עַל־דַּנָּאִים וַיְחוֹנֵן הַטְּרוֹיִים נִצָּחוֹן.

הִנֵּה נָפַל הַיּוֹם הַנָּדִיב בִּבְנֵי־הָאֲכַיִּים,

גָּוַע פַּטְרוֹקְלוֹס הַגִּבּוֹר לִמְגִנַּת לֶב־כָּל־הַדַּנָּאִים. 690

מַהֵר אֶל־סְפִינוֹת אֲכַיָּה וְהִגַּדְתָּ לוֹ, לַאֲכִילֵס,

אוֹתָהּ הַבְּשׂוֹרָה, וְיָחוּשׁ וִיפַלֵּט הֶחָלָל לַסְּפִינָה

עָרֹם, כִּי הֶקְטוֹר הַגִּבּוֹר פָּרַק מֵעָלָיו אֶת־נִשְׁקוֹ".

כָּכָה סָח, וְאַנְטִילוֹכוֹס הִתְחַלְחֵל, כִּי שָׁמַע הַבְּשׂוֹרָה.

נִטַּל מִמֶּנּוּ הַדִּבּוּר, וְנִמְלְאוּ עֵינָיו דְּמָעוֹת,    695

פָּסַק גַּם קוֹלוֹ הָאַדִּיר; אֲבָל אַנְטִילוֹכוֹס לֹא מָנַע

עַצְמוֹ מִלַּעֲשׂוֹת רְצוֹן שׁוֹלְחוֹ, מִלַּעֲשׂוֹת דְּבַר מֶנֶּלָּאוֹס.

מִהֵר, רָץ, אַךְ אֶת־כֵּלָיו מְסָרָם לָאִישׁ לָאוֹדוֹקוֹס,

רֵעוֹ הַנּוֹהֵג לְצִדּוֹ אֶת־סוּסָיו תְּמִימֵי־הַפַּרְסָה.

רַגְלָיו נְשָׂאוּהוּ מִשְּׁאוֹן הַמִּלְחָמָה, וְהוּא עֵינָיו דּוֹמְעוֹת,700

הוֹלֵךְ לְבַשֵּׂר הַבְּשׂוֹרָה הָרָעָה לַאֲכִילֵס בֶּן־פֵּלֵס.

אַךְ, מֶנֶּלָּאוֹס זְרַע־אֵלִים, נַפְשְׁךָ אַתָּה לֹא רָצְתָה

לִהְיוֹת לְיֶשַׁע לַצָּבָא בַּמֵּצַר, מִמֶּנּוּ אָז פָּרַשׁ

סָר אַנְטִילוֹכוֹס בֶּן־נֶסְטוֹר לְצַעֲרָם שֶׁל־כָּל־בְּנֵי־פִּילוֹס.

שָׁלַח אֶת־תְּרַסִימֵדֵס הַגֶּבֶר הַנַּעֲלֶה אֲלֵיהֶם,  705

יַעַן כִּי הוּא מִהֵר אָז אֶל־גְּוִיַּת פַּטְרוֹקְלוֹס הַגִּבּוֹר,

עָמַד עַל־יַד הָאָיַסִּים הַשְּׁנַיִם, הִזְדָּרֵז וַיֹּאמֶר:

"הִנֵּה שָׁלַחְתִּי הַגֶּבֶר אֱלֵי־הָאֳנִיּוֹת הַמְּהִירוֹת

לְהַגִּיד לַאֲכִילֵס הַמָּהִיר, וְאוּלָם אֵינֶנִּי יוֹדֵעַ

עַתָּה אִם־יָבֹא, וְאַף כִּי אָנַף בְּהֶקְטוֹר הַנַּעֲלֶה,  710

יַעַן בְּאֵין אִתּוֹ הַכֵּלִים, לֹא יַעֲלֶה לִלְחֹם בַּטְּרוֹיִים.

הָבָה נִוָּעֵץ בְּלִבֵּנוּ וְנִמְצָא הָעֵצָה הַנְּכוֹנָה,

אֵיכָה נוֹצִיאָה הֶחָלָל, וְאֵיזֶה הַדֶּרֶךְ נִמָּלֵט

אָנוּ מִתְּשֻׁאוֹת הַטְּרוֹיִים, מִמָּוֶת וְרֹעַ־הַגְּזֵרָה".

עָנָה לוֹ אָיַס הַגָּדוֹל, בְּנוֹ שֶׁל־טֶלַּמּוֹן, וַיֹּאמֶר:  715

"אֱמֶת נְכוֹנִים דְּבָרֶיךָ, הוֹי, מֶנֶּלָּאוֹס הַמְהֻלָּל.

אַתָּה וּמֵרִיאוֹנֵס מַהֲרוּ גַחֲנוּ שְׁנֵיכֶם,

הָרֵם תָּרִימוּ הֶחָלָל, שָׂאוּהוּ מִתּוֹךְ הַמִּלְחָמָה.

אָנוּ מֵאֲחוֹרֵיכֶם נִלָּחֵם בַּטְּרוֹיִים וּבְהֶקְטוֹר.

שְׁנֵינוּ שֵׁם אֶחָד לָנוּ, וְלֵב אֶחָד לָנוּ לִגְבוּרָה,  720

יַחְדָּו לְעוֹלָם נַעֲמֹלָה בַּעֲבוֹדַת אָרֵס הַזּוֹעֵם".

כָּכָה סָח, וַיָּרִימוּ הַגְּוִיָּה מֵעַל פְּנֵי־הָאָרֶץ

וַיְנִיפוּהָ לְמַעְלָה, וְהַטְּרוֹיִים הֵרִיעוּ כִּי־רָאוּ

אֶת־הָאֲכַיִּים מְרִימִים הַגְּוִיָּה, הִתְנַפְּלוּ עֲלֵיהֶם.

כְּאוֹתָם כַּלְבֵי צַיָּדִים מִתְנַפְּלִים בְּאַפָּם וּבְקִצְפָּם  725

עַל־חֲזִיר־יַעַר זָב דָּמִים מִלִּפְנֵי עֲלָמִים־צַיָּדִים,

יִדְלְקוּ אַחֲרָיו בִּרְצוֹנָם לְטָרְפוֹ בְאַפָּם הַגָּדוֹל;

אוּלָם כִּי יַפְנֶה אֲלֵיהֶם אֶת־פָּנָיו בּוֹטֵחַ בְּעֻזּוֹ,

כֻּלָּם יֵרָתְעוּ לְאָחוֹר, מִתְפַּזְּרִים לְכָל־הָעֲבָרִים, –

כָּכָה דָלְקוּ אַחֲרֵיהֶם בִּתְחִלָּה הַטְּרוֹיִים בְּהָמוֹן,  730

דּוֹקְרִים בָּהֶם בַּחֲרָבוֹת וּבַחֲנִיתוֹת פִּיפִיּוֹת;

אוּלָם כְּשֶׁהִפְנוּ הַשְּׁנַיִם אֲלֵיהֶם אֶת־פְּנֵיהֶם, חִישׁ עָמְדוּ,

הָפְכוּ שֻׁנּוּ פְנֵיהֶם, וְאִישׁ מִבֵּינֵיהֶם לֹא־הִרְהִיב

לָצֵאת מִן־הַמַּעֲרָכָה וְלִלְחֹם עַל־גּוּפַת פַּטְרוֹקְלוֹס.

כָּכָה שָׁקְדוּ וְנָשְׂאוּ מִתּוֹךְ הַמִּלְחָמָה הֶחָלָל   735

אֶל־הָאֳנִיּוֹת הַגְּדוֹלוֹת. וְאַחֲרֵיהֶם מִלְחָמָה קוֹדַחַת,

זְעוּמָה, דּוֹמָה לְאֵשׁ שֶׁאָחֲזָה פִּתְאֹם בְּעִיר־אָדָם,

אוֹכְלָה עַל־סְבִיבָהּ בְּלַהָבוֹת, וְהִיוּ הַבָּתִּים כְּלֹא־הָיוּ

בְּנֹגַהּ אַדִּירִים, וְרוּחַ סְעָרָה תָפִיחַ בַלָּהַב, –

כָּכָה הֵרִיעַ שָׁם קוֹל עֲנוֹת סוּסִים וְאָדָם     740

נוֹשְׂאֵי כִידוֹנוֹת, כִּי עָלוּ בְעִקְּבוֹת הַנְּסוֹגִים לְאָחוֹר.

וְהֵמָּה הַשְּׁנַיִם כְּאוֹתָם פְּרָדִים נֶאְזָרִים בְּכֹחַ

יוֹרְדִים בַּמִּשְׁעוֹל הַתָּלוּל מִפִּסְגַת הֶהָרִים וְנוֹשְׂאִים

תֹּרֶן אוֹ קוֹרַת אַדִּירִים לַסְּפִינָה, וְלִבָּם יָגֵעַ

מִן־הָעֲבֹדָה הַקָּשָׁה וְשֶׁפַע הַזֵּעָה הָרַבָּה, –   745

כָּכָה עָיְפוּ גַם הֵמָּה, בְּנָשְׂאָם הֶחָלָל, וְאוּלָם

שְׁנֵי הָאָיַסִּים אַחֲרֵיהֶם עוֹצְרִים בַּטְּרוֹיִים. כְּגִבְעָה

מְכֻסָּה בְיַעַר וּקְבוּעָה בָעֵמֶק עוֹצֶרֶת בְּעַד־מַיִם,

אֲשֶׁר סָגְרָה עַל־זֶרֶם אַדִּירִים וּפְלָגִים אֵיתָנִים

וְחוֹסְמָה, לִהְיוֹת כֻּלָּמוֹ עוֹשִׂים אֶת־דַּרְכָּם בָּעֵמֶק, 750

יַעַן לֹא יוּכַל לָהּ כֹּחַ הַזֶּרֶם וְלֹא יַבְקִיעֶנָּה, –

כָּכָה גָדְרוּ גַם שְׁנֵי הָאָיַסִּים בְּעַד־גְּדוּדֵי הַטְּרוֹיִים.

וְאֵלֶּה דוֹלְקִים אַחֲרֵיהֶם, וּשְׁנַיִם הָעוֹלִים עַל־כֻּלָּם:

הֶקְטוֹר הַנֶּהְדָּר וְאֵינֵיאַס, בְּנוֹ שֶׁל־אַנְכִיסֵס הַגִּבּוֹר.

כְּאוֹתָהּ סִיעַת זַרְזִירִים אוֹ סִיעוֹת שֶׁל־עוֹרְבֵי הַנָּחַל, 755

אֲשֶׁר הֵרִימוּ קוֹל פְּחָדִים, בִּרְאוֹתָן כִּי קָרַב הַתַּחְמָס,

טוֹרֵף וּמָוֶת בִּכְנָפָיו לְצִפּוֹר הַכָּנָף הַקְּטַנָּה, –

כָּכָה נָסוּ גַם אַנְשֵׁי־אֲכַיָּה מִפְּנֵי בֶן־אַנְכִיסֵס

וְהֶקְטוֹר, מְרִימִים קוֹל פְּחָדִים וְשׁוֹכְחִים גְּבוּרַת מִלְחָמָה.

כַּמָּה כֵלִים מְאֹד נָאִים אָז אָבְדוּ בְּנוּס הַדַּנָּאִים  760

אֵצֶל הַתְּעָלָה וּסְבִיבָהּ, וְאֵין קֵץ לְמִלְחֶמֶת הַזְּוָעוֹת.


שִׁיר שְׁמוֹנָה עָשָׂר: תְּשׁוּבַת אֲכִילֵס. עֲצֶרֶת הַטְּרוֹיִים. מַעֲשֵׂה כְּלֵי הַמִּלְחָמָה.


כָּכָה נִלְחֲמוּ שָׁם כְּאֵשׁ מִתְלַקַּחַת אֲיֻמָּה.

אַךְ אַנְטִילוֹכוֹס מְמַהֵר לְהַגִּיד הַבְּשׂוֹרָה לַאֲכִילֵס,

מְצָאוֹ עוֹמֵד אֶל־מוּל פְּנֵי־הַסְּפִינוֹת, אֵל רָמוֹת־הַחַרְטוֹם,

לִבּוֹ מְהַרְהֵר וְדוֹאֵג, פֶּן־יִקְרֶה זֶה אֲשֶׁר כְּבָר קָרָה.

נֶאֱנַח קָשֶׁה וַיֹּאמֶר אֶל־נַפְשׁוֹ הַנְּדִיבָה:    5

"אוֹי לִי! שַׁלָּמָה שׁוּב נָסִים אֲכַיִּים יְפֵי־הַמַּחְלָפוֹת

מְנוּסַת־אֵימָה בָעֵמֶק אֱלֵי־הָאֳנִיּוֹת הַשְּׁחוֹרוֹת?

אוּלַי הֵמִיטוּ עָלַי הָאֵלִים הַשּׁוֹאָה וְהַהֹוָה,

אֲשֶׁר נִבְּאָה לִי אִמִּי, הִגִּידָה עֲתִידוֹת תָּבֹאנָה,

אֲשֶׁר בְּעוֹדִי בַחַיִּים, וְהַגִּבּוֹר בֵּין הַמִּירְמִידוֹנִים  10

יִפֹּל בְּחֶרֶב הַטְּרוֹיִים וְיִזְנַח אוֹר שֶׁמֶשׁ מוֹפִיעַ?

וַדַּאי, כְּבָר מֵת בֶּן־מֶנֵּיטְיוֹס, פַּטְרוֹקְלוֹס הַגִּבּוֹר, הַמַּעְפִּיל,

הִנֵּה הֲלֹא הָיוּ דְבָרַי: כִּי תְכַבֶּה הָאֵשׁ הָאוֹכֶלֶת,

שׁוּבָה מִיָּד אֶל־הַסְּפִינוֹת וְאַל־תִּתְגָּר בְּהֶקְטוֹר הַגִּבּוֹר".

עוֹדוֹ הוֹגֶה וּמְהַרְהֵר בְּלִבּוֹ וּבְנַפְשׁוֹ הַדְּבָרִים,  15

וְהִנֵּה בָא אַנְטִילוֹכוֹס בֶּן־נֶסְטוֹר הַנַּעֲלֶה וַיִּגַּשׁ,

חַמּוֹת דִּמְעוֹתָיו נִגָּרוֹת, וַיַּגֵּד הַבְּשׂוֹרָה הָרָעָה:

"אוֹי לִי, בֶּן־פֵּלֵס הַגִּבּוֹר, הִכּוֹנָה לִשְׁמֹעַ הַבְּשׂוֹרָה

אֲשֶׁר הֵבֵאתִי כִּי רָעָה, וּלְוַאי לֹא הָיְתָה נִהְיָתָה!

נָפַל פַּטְרוקְלוֹס, וְסָבִיב לֶחָלָל הֶעָרֹם נִלְחָמִים,  20

יַעַן כִּי הֶקְטוֹר הַנֶּהְדָּר נָשָׂא מֵעָלָיו אֶת־כֵּלָיו".

כָּכָה סָח, וַעֲנָנָה חֲשֵׁכָה שֶׁל־צַעַר עָטַתּוּ.

חָפַן בְּיָדָיו בִּשְׁתַּיִם הָאָבָק הַמְפֻחָם, וְאֵפֶר

זָרַק עַל־רֹאשׁוֹ וַיַּשְׁחֵת אֶת־הַדְרַת פָּנָיו הַנָּאוִים.

כִּסָּה הָאֵפֶר הַשָּׁחוֹר כְּתֹנֶת הַנֶּקְטַר זוּ עָלָיו.   25

נָפַל בָּאָבָק לָאָרֶץ וּמְלֹא כָל־קוֹמָתוֹ הִשְׁתַּטַח,

שָׁכַב וְתָלַשׁ בְּיָדָיו אֶת־מַחְלְפוֹת רֹאשׁוֹ הַנָּאוֶה.

נָשְׂאוּ מִכְּאֵב לֵב אֶת־קוֹלָן הַשְּׁפָחוֹת, כָּל־אֵלֶּה שֶׁשָּׁבָה

הוּא וּפַּטְרוֹקְלוֹס, וּבְרִיצָה דֶּרֶךְ הַפֶּתַח נִקְהָלוּ,

נִצְבוּ סָבִיב לַאֲכִילֵס הַשּׁוֹאֵף־לִקְרָבוֹת, מְתוֹפְפוֹת 30

כֻּלָּן עַל־לִבָּן בִּידֵיהֶן, וְכָל־אֲבָרֵיהֶן הֻתָּרוּ.

גַּם אַנְטִילוֹכוֹס מִתְאַבֵּל וְשׁוֹפֵךְ דִּמְעוֹתָיו, וּבְכַפָּיו

כַּפֵּי אֲכִילֵס הַנֶּאֱנָח וְנֶאֱנָק מִלֵּב מָלֵא גְבוּרָה,

יַעַן כִּי יָרֵא פֶּן־יְשַׁלַּח בַּרְזִלּוֹ הַמַּבְרִיק בִּגְרוֹנוֹ.

נֶאֱנַח מָרָה בֶּן־פֵּלֵס, וַתִּשְׁמַע הוֹרָתוֹ הַגְּבִירָה,  35

אֲשֶׁר בִּתְהוֹמוֹת הַיָּם אֵצֶל אָבִיהָ הַיָּשִׁישׁ.

נָשְׂאָה קוֹל בּוֹכִים גַּם הִיא, וּבְנוֹת־אֵלִים בָּאוּ נִקְהָלוּ,

כֻּלָּן, כָּל־בְּנוֹתָיו שֶׁל־נֵרִיס הַשּׁוֹכְנוֹת בִּמְצוּלוֹת הַמָּיִם:

הָיוּ שָׁם גְּלַבְקָה וְגַם תַּלֵּיָה וְגַם קִימוֹדוֹקָה,

תּוֹאָה, נֵסֵיָה, וּסְפֵּיָה וְהַלְיָה, גִּדְלַת־הָעַיִן,   40

קִימוֹתּוֹאָה, אַקְטֵיָה, וְגַם לִימְנוֹרֵיָה בְתוֹכָן,

יֵרָה, מֶלִּיטָה, וְגַם אֲגָבָה וְגַם אַמְפִיתּוֹאָה,

גַּם דּוֹטוֹ וּפְּרוֹטוֹ, פֶרוּסָה שָׁם אַף דִּינַמֶּנָה,

דֶּקְסַמֶּנָה וְאַמְפִינוֹמָה גַם קַלִּיאַנֵירָה עִמָּהֶן,

דּוֹרִיס וְגַם פַּנוֹפָּה וְגַם גַּלַטֵיָה הַנָּאָה,    45

נֵמֶרְטֵס, אַפְּסֶבְדֵּס אַף קַלִּיאַנָּסָה עִמָּהֶן,

שָׁם קְלִימֶנָה, יַנֵּירָה וְגַם יַנַּסָּה וּמֵירָה,

אוֹרֵיתִּיָּה וְגַם אֲמַתֵּיָה יְפַת־הַתַּלְתַּלִּים,

וְיֶתֶר בְּנוֹת־נֵרִיס הַשּׁוֹכְנוֹת בִּתְהוֹמוֹת הַיָּם וּבִמְצוּלָה.

מִלְאוּ הַמְּעָרָה הָאוֹרָה, מְתוֹפְפוֹת עַל־לִבּוֹתֵיהֶן  50

כֻּלָּן, נָשְׂאָה אֶת־קוֹלָהּ אָז תֶּטִּיס וַתַּעַן וַתֹּאמֶר:

"שְׁמַעְנָה, אַחְיוֹתַי בְּנוֹת־נֵרִיס, לְמַעַן תֵּדַעְנָה גַּם אַתֶּן

כֻּלְּכֶן הָרָעָה מְצָאַתְנִי, מַדּוּעַ כֹּה נַפְשִׁי תָשׁוּחַ.

אוֹי לִי, עֲלוּבָה, לְאֵם הַטּוֹב בַּגִּבּוֹרִים לְפִידִי!

הִנֵּה יָלַדְתִּי בֵן, טִפַּחְתִּי בֵן תָּמִים וְאַדִּיר,    55

רִאשׁוֹן בִּקְהַל הַגִּבּוֹרִים, וַיְשַׂגְשֵׂג כַּחֹטֶר הָרַעֲנָן.

אָכֵן גִּדַּלְתִּיו כְּנֵצֶר בְּחֶלְקַת שְׂדֵה־זֶרַע פּוֹרִיָּה,

וּבָאֳנִיּוֹת הַכְּפוּפוֹת שְׁלַחְתִּיו אֶל־חוֹמַת עִיר אִלְיוֹן

לִלְחוֹם בַּטְּרוֹיִים; וְאוּלָם לֹא אָשׁוּב וְאֵצֵא לִקְרָאתוֹ,

בְּשׁוּבוֹ מִן־הַמִּלְחָמָה אֶל־בֵּיתוֹ הַנֶּהְדָּר שֶׁל־פֵּלֵס.  60

אֶפֶס גַּם בְּעוֹדוֹ בַחַיִּים וְרוֹאֶה פְּנֵי שֶׁמֶשׁ כִּי יָהֵל,

הֹוָה וָשֶׁבֶר מְנַת חֶלְקוֹ, אֲנִי קִצְרַת יָד מֵהוֹשִׁיעַ.

עַתָּה אָחִישָׁה וְאֶרְאֶה אֶת־יַלְדִּי אָהַבְתִּי וְאֶשְׁמַע

צָרָה וָשֶׁבֶר בָּאוּהוּ, וְאִם־נִמְנַע מִבֹּא בַמִּלְחָמָה".

כָּכָה אָמְרָה וַתִּזְנַח הַמְּעָרָה, גַּם הֵנָּה אַחֲרֶיהָ 65

הָלְכוּ וְשָׁפְכוּ דִמְעֵיהֶן, וּמֵי יָם נִבְקָעִים לִפְנֵיהֶן.

עַד־שֶׁבָּאוּ עַד־אֶרֶץ הַטְּרוֹיִים, שְׁמֵנַת־הַּקַּרְקַע.

עָלוּ זוֹ אַחַר זוֹ עַל־הַחוֹף, שֶׁשָּׁם סָבִיב לַאֲכִילֵס

מְהִיר־הָרַגְלַיִם נְחִתּוֹת אֳנִיּוֹת הַמִּרְמִידוֹנִים.

עָמְדָה אִמּוֹ הַגְּבִירָה עַל־יָדוֹ, וְהוּא נֶאֱנָח קָשֶׁה,  70

נָשְׂאָה אֶת־קוֹלָהּ וַתֵּבְךְּ, וַתְּחַבֵּק לְרֹאשׁוֹ שֶׁל־יַלְדָהּ,

מַר הֵילִילָה וַתְּיַבֵּב, וַתֹּאמֶר אֶת־אִמְרוֹת־הַכָּנָף:

יַלְדִּי, לָמָּה זֶּה תִבְכֶּה? מַה־יָּגוֹן יְקַנֵּן בְּלִבְּךָ?

סַפֵּר, אַל־תַּעְלֵם מִמֶּנִּי. וְהִנֵּה קָמָה נִהְיָתָה

אֲשֶׁר שָׁאַלְתָּ מִזֶּבְס, בְּפָרֶשְׂךָ אֵלָיו כַּפֶּיךָ,  75

הִנֵּה כָל־בְּנֵי־הָאֲכַיִּים דְּחוּקִים עַל־זְנַב הָאֳנִיּוֹת,

נְתוּנִים בְּצָרָה וָעֹנִי עַד־אֵין לָמוֹ אַתָּה לְהוֹשִׁיעַ".

נֶאֱנַח קָשֶׁה אֲכִילֵס מְהִיר־הָרַגְלַיִם וַיַּעַן:

"אִמִּי, אָמְנָם, הַיּוֹשְׁבִי־בָאוֹלִימְפּוֹס הוּא קִיֵּם כָּל־דְּבָרָיו.

אֶפֶס שַׁלָּמָה לִי אֵלֶּה וְרֵעִי עֲמִיתִי אֵינֶנּוּ,   80

נָפַל פַּטְרוֹקְלוֹס, אָנֹכִי אֲהַבְתִּיו מִכָּל־רֵעַי עֲמִיתַי.

יָקָר לִי רֹאשׁוֹ כְרֹאשִׁי, וַיֹּאבַד, וְהֶקְטוֹר הוּא נָשָׂא

כֵּלָיו מֵעָלָיו, אַדִּירִים וְנָאִים, נִפְלָאִים לָעַיִן.

אֲשֶׁר נָתְנוּ הָאֵלִים הָאֶשְׁכָּר הַיָּקָר לְפֵּלֵס,

אוֹתוֹ יוֹם בּוֹ נְהָגוּךְ לִיצוּעַ־אָדָם בֶּן־תְּמוּתָה.  85

טוֹב הָיָה אִלּוּ נִשְׁאַרְתְּ בַּיָּם וּבֵין בְּנוֹת־הָאַלְמָוֶת,

וְהָיָה פֵּלֵס לוֹ מוֹצֵא אִשָּׁה בֵין כָּל־בְּנוֹת־הָאָדָם.

עַתָּה גַּם נַפְשֵׁךְ תִּשְׁתּוֹחַח מֵעֹצֶר יָגוֹן וְצָרָה,

בְּנֵךְ כִּי יִפֹּל בַּנּוֹפְלִים, וַיַּעַן כִּי לֹא תִפְגְּשִׁיהוּ

עוֹד בְּשׁוּבוֹ אֶל־בֵּיתוֹ, כִּי נַפְשִׁי לֹא תִתֵּן לִי לַחֲזוֹת 90

חַיִּים בֵּין בְּנֵי־הָאָדָם עַד־שֶׁלֹּא נָפַל בְּרָמְחִי

הֶקְטוֹר הַנֶּהְדָּר וַיִּפַּח אֶת־נַפְשׁוֹ בְכַפִּי וְכִפֵּר

בְּדָמָיו אֶת־רֵעִי פַּטְרוֹקְלוֹס, אֶת־בְּנוֹ שֶׁל־מֶנֵּיטְיוֹס הַנַּעֲלֶה".

תֶּטִּיס שָׁפְכָה דְמָעֶיהָ, וַתַּעַן לַאֲכִילֵס וַתֹּאמֶר:

"בְּנִי, כִּדְבָרֶיךָ אִם־יִהְיֶה, וְקָצְרוּ יָמֶיךָ עַל־אָרֶץ; 95

הֶקְטוֹר אִם־יָמוּת, וּמִהֵר וְקָרַב זֶה יוֹמְךָ גַּם אַתָּה".

נֶאֱנַח מָרָה אֲכִילֵס מְהִיר־הָרַגְלַיִם וַיַּעַן:

"אֲבָל לוּ מַתִּי מִיָּד, וּבְיַעַן לֹא חַשְׁתִּי לְעֶזְרַת

רֵעִי אֲהוּבִי שֶׁנָּפַל וַיָּמָת כֹּה הַרְחֵק מֵאַרְצוֹ;

נִפְקַד מְקוֹמִי וְאֵינֶנִּי לָבֹא לוֹ לְעֶזְרָה בַצָּרָה.  100

עַתָּה אֵין אֲנִי שָׁב אֶל־אֶרֶץ אֲבוֹתַי אָהַבְתִּי,

גַּם אֶת־פַּטְרוֹקְלוֹס אֲנִי לֹא הוֹשַעְתִּי וְגַם אֶת־מֵרֵעַי

אֶת הָאֲחֵרִים, כִּי רַבִּים הִכְנִיעַ פֹּה הֶקְטוֹר הַנַּעֲלֶה.

שׁוֹהֶה אֲנִי בָאֳנִיּוֹת, לַשָּׁוְא מַעֲמָסָה לָאָרֶץ –

גֶּבֶר עוֹלֶה בַקֶּטֶל עַל־כָּל־הָאֲכַיִּים הָעוֹטִים  105

שִׁרְיַן־נְחשֶׁת, אַךְ בְּסוֹד־עָם, אֲחֵרִים מַה־טּוֹבִים מִמֶּנִּי.

יֹאבַד וְנִכְחַד הַמָּדוֹן, וּקְטָטָה מֵאָדָם וְאֵלִים,

וְקֶצֶף מַקְשֶׁה לִבּוֹת הַגְּדוֹלִים בְּחַכְמֵי הָאָדָם.

הִנֵּה רֵאשִׁיתוֹ מְתוּקָה מִדְּבַשׁ בְּחָדְרוֹ בְּלֶב־גָּבֶר,

אַחַר יִתְלַקַּח וְהָלַךְ וְגָדַל, יִתְאַבֵּךְ כְּעָשָׁן.   110

כָּכָה הֶעֱלָה אַפִּי הַמּוֹשֵׁל־בָּעָם אֲגַמֶּמְנוֹן;

אַךְ מַה־שֶּׁאֵרַע כְּבָר אֵרַע! וְאִם־גָּדַל שִׁבְרֵנוּ הָשְׁבַּרְנוּ,

צָרִיךְ לִכְבּשׁ הַלֵּב בְּחֻבֵּנוּ, כִּי נָטַל עֲלֵינוּ.

עַתָּה אֵלֵךְ וְאִנָּקְמָה אֶת־רֹאשׁוֹ הֶחָבִיב שֶׁל־רֵעִי,

אֶמְצָא אֶת־הֶקְטוֹר, וְאַחַר אֲקַדֵּם גַּם אֶת־פְּנֵי מוֹתִי, 115

זֶבְס אִם־כֵּן גָּזַר – וְיַעֲשֶׂה, וְכֵן עֲצַת יֶתֶר הָאֵלִים.

אֵין אִישׁ שֶׁנִּמְלַט מִמָּוֶת, וְאַף־גַּם הֵרַקְלֵס הָאַדִּיר,

אֲשֶׁר בֶּן־קְרוֹנוֹס הַמּוֹשֵׁל אֲהֵבוֹ מִכָּל־בְּנֵי־הָאָדָם,

נִגְזַר גַּם הוּא בְיַד הַגְּזֵרָה וַחֲרוֹנָהּ הַגָּדוֹל שֶׁל־הֵרָה;

כֵּן גַּם אָנֹכִי, אִם־אָכֵן זוֹהִי מְנָת חֶלְקִי, כָּמֹהוּ   120

אֶשְׁכַּב כִּי־אָמוּת, אַךְ עַתָּה עוֹד אֶשְׁאַף לְשֵׁם וְלִתְהִלָּה.

רַבּוֹת נָשִׁים בִּטְרוֹיָה וְרַבּוֹת מִנְּשֵׁי הַדַּרְדַּנִּים

גְּבוֹהוֹת־שָׁדַיִם תּוֹבַשְׁנָה בִשְׁתֵּי כַפּוֹתֵיהֶן דִּמְעָתָן

עַל־לְחָיֵיהֶן הָרַכּוֹת אַף תֵּאָנַחְנָה מִשָּׁבֶר;

לָכֵן תֵּדַעְנָה, כִּי הַרְבֵּה בּוֹשַׁשְׁתִּי מִבּוֹא בַמִּלְחָמָה!  125

אַל־תַּעַצְרִינִי מִלְּחֹם וְאִם־גַּם אֲהַבְתִּינִי, לֹא אֶשְׁמָע!"

עָנְתָה לוֹ תֶּטִּיס, הָאֵלָה לָהּ רַגְלֵי־הַכֶּסֶף, וַתֹּאמֶר:

"אֱמֶת נְכוֹנִים דְּבָרֶיךָ, יַקִּירִי, וְהִיא לֹא לְחֶרְפָּה

לָצֵאת לְיֶשַׁע רֵעֶיךָ בַצַּר לָמוֹ, לְהָסִיר הַשּׁוֹאָה;

אֶפֶס כְּלֵי מִלְחַמְתְּךָ הַנָּאוִים, נְחשֶׁת נוֹצֶצֶת,  130

הֵמָּה בִידֵי אַנְשֵׁי־טְרוֹיָה, כִּי הֶקְטוֹר מְנוֹפֵף־הַקּוֹבַע

לְבָשָׁם לְשִׁכְמוֹ מִתְגָּאֶה, אַף כִּי אָנֹכִי אֲדַמֶּה,

הַרְבֵּה לֹא יַרְבֶּה לִתְפָּאֵר בָּאֵלֶּה, כִּי יוֹמוֹ כְבָר קָרָב.

אַתָּה הֵעָצֵר וְאַל־תֵּצֵא עוֹד לַעֲבוֹדָתוֹ שֶׁל־אָרֵס,

עַד אִם־שַׁבְתִּי הֵנָּה, וְרָאִיתָ אוֹתִי בְעֵינֶיךָ.    135

מָחָר עִם־שַׁחַר אָבוֹאָה, אַךְ תִּזְרַח הַשֶּׁמֶשׁ בַּמָּרוֹם,

אָבִיא הַנֶּשֶׁק הַנָּאוֶה, מַעֲשֵׂה הֵפֵיסְטוֹס הַמּוֹשֵׁל".

כָּכָה הִבִּיעָה וַתֵּשְׂטְ מֵעַל בְּנָהּ מֵעַל־גִּבּוֹר־הֶחָיִל,

פָּנְתָה אֶל־אַחְיוֹתֶיהָ, אֶל־אֵלוֹת־הַמַּיִם, וַתֹּאמֶר:

"עַתָּה רְדוּ נָא, אַחְיוֹתַי, בְּחֵיק הַיָּם רְחַב־הַיָּדָיִם 140

רְאוּ אֶת־פְּנֵי מוֹשֵׁל הַמַּיִם הַיָּשִׁישׁ, בְּמִשְׁכְּנוֹת אָבִינוּ,

לוֹ סַפֵּרְנָה הַכֹּל, וְאֶעֱלֶה בָאוֹלִימְפּוֹס הַגָּדוֹל,

אֵלְכָה לְבַקֵּשׁ אֶת־פְּנֵי הֵפֵיסְטוֹס הַמְהֻלָּל־בִּתְכוּנָה,

אוּלַי יִתֵּן לִבְנִי אֶת־הַנֶּשֶׁק הַנָּאֶה הַמַּבְהִיק".

כָּכָה הִבִּיעָה, וְהֵנָּה בִתְהוֹמוֹת הַמַּיִם יָרָדוּ,  145

וְתֶּטִּיס, לָהּ רַגְלֵי הַכֶּסֶף, נֶחְפְּזָה אֶל־פִּסְגַּת אוֹלִימְפּוֹס

לְהָבִיא הַנֶּשֶׁק הַנָּאוֶה לִבְנָהּ אֲשֶׁר אָהֲבָה נַפְשָׁהּ.

הִיא רַגְלֶיהָ נְשָׂאוּהָ לָאוֹלִימְפּוֹס, וּבְנֵי־הָאֲכַיִּים

נָסִים בְּקוֹל פְּחָדִים מִפָּנָיו שֶׁל־הֶקְטוֹר הַהוֹרֵג־בַּגְּבָרִים,

עַד־שֶׁהִגִּיעוּ בְנוּסָם עַד־יָם הֶלֵּסְפּוֹנְטוֹס וְהַסְּפִינוֹת.  150

גַּם אֶת־פַּטְרוֹקְלוֹס מֵרֵעַ אֲכִילֵס לֹא הָיוּ מוֹצִיאִים

בְּנֵי־הָאֲכַיִּים עֲדוּיֵי־הַמְּצָחוֹת מִקֶּרֶב הַחִצִּים,

יַעַן כִּי שׁוּב הִדְבִּיקוּהוּ הַחַיִל הָרַב וְהַסּוּסִים,

וְהֶקְטוֹר בְּנוֹ שֶׁל־פְּרִיאַמּוֹס קוֹדֵחַ בְּאוֹן כַּלֶּהָבָה.

שָׁלשׁ פְּעָמִים תְּפָסָהוּ אָז הֶקְטוֹר הַנֶּהְדָּר בְּרַגְלָיו, 155

רוֹצֶה לְמָשְׁכוֹ בְכֹחַ וְקוֹרֵא לַטְּרוֹיִים בְּחָיִל.

שָׁלשׁ פְּעָמִים דָּחוּהוּ שְׁנֵי הָאָיַסִּים מִמֵּתָם,

הֵם הַנֶּאְזָרִים בִּגְבוּרָה; אַךְ הוּא הַבּוֹטֵחַ בְּעֻזּוֹ

יֵשׁ שֶׁהִתְפָּרֵץ בֶּהָמוֹן אֶל־פְּנֵי הַמִּלְחָמָה וְיֵשׁ אֲשֶׁר

עָמַד הֵרִיעַ בְּחָיִל, לֹא פָנָה אֶת־עָרְפּוֹ גַם פָּעַם.  160

דּוֹמֶה לָאַרְיֵה הַסּוֹעֵר, שֶׁרוֹעִים בַּשָּׂדֶה לֹא יָכְלוּ

לְגָרֵשׁ אוֹתוֹ מֵעַל־בְּשַׂר טַרְפּוֹ, כִּי־רָעֲבָה בִטְנוֹ,–

כָּכָה לֹא יָכְלוּ גַם שְׁנֵי הָאָיַסִּים חֲמוּשֵׁי־הַנֶּשֶׁק

לְגָרֵשׁ אֶת־הֶקְטוֹר, אֶת בְּנוֹ שֶׁל־פְּרִיאַמּוֹס, מֵעַל הַמַּפֶּלֶת.

וְהָיָה מוֹשְׁכוֹ וְנוֹחֵל הַתְּהִלָּה הַגְּדוֹלָה בָאָרֶץ,  165

אִלּוּ לֹא יָרְדָה אָז אִירִיס מְהִירַת־הָרֶגֶל כָּרוּחַ,

חָשָׁה מַלְאָךְ לַאֲכִילֵס מִפִּסְגַּת אוֹלִימְפּוֹס, וְיֵחָלֵץ.

נֶחְבְּאָה לָבֹא מִזֵּאוּס וְיֶתֶר הָאֵלִים, בְּצַו הֵרָה,

קָרְבָה הִתְיַצְּבָה, וַתַּעַן וַתֹּאמֶר אֶת־אִמְרוֹת־הַכָּנָף:

"קוּמָה, בֶּן־פֵּלֵס, הִתְנַעֵר, הָאָיֹם בָּאָדָם בָּאָרֶץ!  170

הוֹשַׁע לְפַּטְרוֹקְלוֹס אֲשֶׁר בִּגְלָלוֹ הַקֶּטֶל הָאָיֹם

מוּל־פְּנֵי הַסְּפִינוֹת, וּגְבָרִים שָׁם הוֹרְגִים אֵלֶּה אֶת־אֵלֶּה.

אֵלֶּה מְגִנִּים בְּכֹחַ וּבְעֹז עֲלֵי גְּוִיַּת הֶחָלָל,

וְאֵלֶּה, בְּנֵי־טְרוֹיָה, לְהוּטִים לְמָשְׁכוֹ אֶל־אִלְיוֹס הַנִּשְׁפָּה,

קִרְיָה פְּרוּצָה לָרוּחוֹת, וְהֶקְטוֹר הַנֶּהְדָּר עַל־כֻּלָּם  175

נִכְסָף לְמָשְׁכוֹ, כִּי לִבּוֹ הוּא יְסִיתֶנּוּ לְהַתִּיז

רֹאשׁוֹ מֵעַל־צַוָּארוֹ הָרַךְ וּלְתָקְעוֹ בִיתֵדוֹת.

קוּמָה הִתְנַעֵר, הֵן חֶרְפָּה תִשְׁבֹּר לְבָבְךָ, לֶב־גִּבּוֹר,

אֲשֶׁר יִהְיֶה פַּטְרוֹקְלוֹס לְמִשְׂחָק לְכַלְבֵי הַטְּרוֹיִים.

קָלוֹן הוּא לְךָ, אִם־יָטִילוּ בֶּחָלָל הַמּוּם לְהַשְׁחִיתוֹ!" 180

עָנָה אֲכִילֵס הַנַּעֲלֶה מְהִיר־הָרַגְלַיִם וַיֹּאמֶר:

“אִירִיס, הַגִּידִי לִי מִי הוּא הָאֵל אֲשֶׁר שְׁלָחֵךְ לִי מַלְאָךְ?”

עָנְתָה לוֹ אִירִיס הַמְּהִירָה הַקַּלָּה־כָּרוּחַ וַתַּעַן:

"הֵרָה שְׁלָחַתְנִי אֵלֶיךָ, שׁוֹכֶבֶת חֵיק זֶבְס הַמְהֻלָּלָה;

אֶפֶס זֶבְס שׁוֹכֵן־הַמְּרוֹמִים אֵינֶנּוּ יוֹדֵעַ, גַּם יֶתֶר  185

בְּנֵי הָאַלְמָוֶת, כָּל־יוֹשְׁבֵי אוֹלִימְפּוֹס הַנֶּעְטָר־בִּשְׁלָגִים".

נָשָׂא אִמְרָתוֹ אֲכִילֵס מְהִיר־הָרַגְלַיִם וַיֹּאמֶר:

"אֵיכָה אֵרְדָה לַקֶּטֶל וּכֵלַי בִּידֵי אַנְשֵׁי טְרוֹיָה?

וְאִמִּי הַיְקָרָה צִוַּתְנִי אֲשֶׁר לֹא אֵרְדָה לַשָּׁעַר

עַד אִם־הִיא תָשׁוּב אֵלַי וְאֶרְאֶה אוֹתָהּ בְּעֵינָי.   190

וְאָמְרָה לְהָבִיא הַנֶּשֶׁק הַנָּאוֶה מֵאֵת פְּנֵי־הֵפֵיסְטוֹס.

אֵינִי יוֹדֵעַ כָּל־נֶשֶׁק נֶהְדָּר שֶׁל־אַחֵר לִי יָאֶה,

בִּלְתִּי צִנָּתוֹ שֶׁל־אָיַס, מָגִנּוֹ שֶׁל־בְּנוֹ שֶׁל־טֶלַּמּוֹן,

אַךְ מֻבְטְחַנִי, הוּא טָרוּד וּבֵין הַחֲלוּצִים יִלָּחֵם

בְּרָמְחוֹ הָאָיֹם וְסָבִיב לִגְוִיַּת פַּטְרוֹקְלוֹס הֶחָלָל".  195

עָנְתָה לוֹ אִירִיס הַמְּהִירָה הַקַּלָּה־בִמְעוּפָהּ־כָּרוּחַ:

"אָכֵן יָדַעְנוּ גַם אָנוּ, כֵּלֶיךָ הַנָּאִים בְּיַד אוֹיֵב,

אֶפֶס קְרַב אֶל־הַתְּעָלָה וְהוֹפַע לְעֵינֵי הַטְּרוֹיִים,

אוּלַי יַעַצְרוּ מִלְּחֹם, כִּי יֵחַת לְבָבָם לִרְאוֹתְךָ,

תִּהְיֶה לִבְנֵי־הָאֲכַיִּים הַשּׁוֹאֲפִים־קְרָבוֹת הָרְוָחָה  200

לָמוֹ בַצָּר, וְאִם־גַּם־קָצְרָה הַמְּנוּחָה עַל־שְׂדֵה הַמַּעֲרָכָה".

כָּכָה הִבִּיעָה, וַתָּעָף לָהּ אִירִיס מְהִירַת־הָרֶגֶל.

וַאֲכִיל יְדִיד־זֵאוּס קָם וְהִתְיַצֵּב; אַתֵּנָה

עָטְתָה אֶת־כְּתֵפָיו הָעַזּוֹת הָאֵיגִיס מְרֻבַּת־הַגְּדִילִים,

עָנָן עִטְּרָה לְרֹאשׁוֹ הָאֵלָה הַנִּפְלֵאת בָּאֵלוֹת,  205

עַנְנֵי־זָהָב כִּתְרַתּוּ, וְאֵשׁ מִתְלַקַּחַת מֵעָלָיו.

מָשָׁל לְעָשָׁן מִתְאַבֵּךְ הָעוֹלֶה שָׁמַיְמָה מִקִּרְיָה,

הַרְחֵק מְאֹד עַל־פְּנֵי אִי, וְצָרֶיהָ נִלְחָמִים עָלֶיהָ.

הָיוּ יוֹשְׁבֶיהָ נְתוּנִים בְּקֶטֶל־הַזְּוָעוֹת יוֹם תָּמִים

גּוֹנְנִים עַל־עִירָם; וְאוּלָם מִכֵּיוָן שֶׁבָּאָה הַשֶּׁמֶשׁ, 210

הֶעֱלוּ מַשֻּׂאוֹת עַל־רָאשֵׁי מִגְדָּלִים, וְעָלוּ וְגָבְהוּ

אוֹרוֹת הַמְּדוּרוֹת לְמַעַן יִתְבּוֹנְנוּ שִׁכְנֵיהֶם מִסָּבִיב,

אוּלַי יָחוּשׁוּ לְעֶזְרָה בַקְּרָב וּבִסְפִינוֹת יָבֹאוּ, –

כָּכָה עָלְתָה שָׁמַיְמָה הַנֹּגַהּ מֵעַל־רֹאשׁ אֲכִילֵס.

עָמַד אֵצֶל הַתְּעָלָה מֵעֵבֶר לַחוֹמָה, בִּקְהָלָם  215

שֶׁל־הָאֲכַיִּים לֹא בָא, כִּי חָזְקָה מִצְוַת הוֹרָתוֹ.

עָמַד שָׁם וְהֵרִיעַ, וַתַּעַן לוֹ פַּלַּס־אַתֵּנָה

נִכְחוֹ, וַתָּקָם מְבוּכָה נוֹרָאָה בִצְבָא אַנְשֵׁי־טְרוֹיָה.

כְּאוֹתוֹ קוֹל הַחֲצוֹצְרָה הָעוֹלֶה בְרֵעוֹ בַקִּרְיָה,

אֲשֶׁר סַבּוּהָ צָרֶיהָ הַצּוֹדִים לַיּוֹשְׁבִים בְּתוֹכָהּ, – 220

כָּכָה הֵרִיעַ גַּם קוֹלוֹ שֶׁל־נֶכֶד־אֵאַקּוֹס הָאַדִּיר.

שָׁמְעוּ הַטְּרוֹיִים אֶת־קוֹלוֹ שֶׁל־נֶכֶד־אֵאַקּוֹס, קוֹל־נְחשֶׁת,

נָפַל לִבָּם בְּקִרְבָּם, וְסוּסֵיהֶם הֲדוּרֵי־הָרַעְמָה

הִפְנוּ מִיָּד אֶת־רִכְבֵיהֶם, כִּי נִבָּא לְבָבָם הָרָעוֹת,

כָּל־הָרוֹכְבִים נִדְהָמוּ, כִּי רָאוּ הָאֵשׁ הָאֲיֻמָּה  225

קוֹדְחָה וְעוֹלָה עַל־רֹאשׁ בֶּן־פֵּלֵס הַגִּבּוֹר הָאַדִּיר,

אֵשׁ שֶׁלֹּא־תִכְבֶּה שֶׁהֶעֶלְתָה אַתֵּנָה זֹה כְּחֻלַּת־הָעָיִן.

שָׁלשׁ פְּעָמִים הֵרִיעַ אֲכִילֵס עַל־יַד אוֹתָה תְּעָלָה,

שָׁלשׁ פְּעָמִים נָבוֹכוּ הַטְּרוֹיִים וּבַעֲלֵי בְרִיתָם.

שְׁנֵים־עָשָׂר אִישׁ, הַגִּבּוֹרִים בֵּין אַנְשֵׁי הַחַיִל, שָׁם אָבְדוּ 230

תַּחַת הָרֶכֶב וּבְרָמְחֵי אֲחֵיהֶם. וּבְנֵי־הָאֲכַיִּים

מָשְׁכוּ מִתַּחַת הַחִצִּים אֶת־גְּוִיַּת פַּטְרוֹקְלוֹס בְּשִׂמְחָה,

וַיַּשְׁכִּיבוּהוּ בַמִּטָּה, וְעָמְדוּ לוֹ סָבִיב עֲמִיתָיו,

נִצְּבוּ אֲבֵלִים; וְאַחֲרֵיהֶם בָּא גַם אֲכִילֵס הַמָּהִיר,

שׁוֹפֵךְ דִּמְעוֹתָיו הַחַמּוֹת, מִסְתַּכֵּל בְּרֵעוֹ הַנֶּאֱמָן, 235

מוּטָל לְפָנָיו בַּאֲלַנְקָה שָׁסוּעַ בַּנְּחשֶׁת הַחַדָּה.

הוּא הוּא שְׁלָחוֹ בַקֶּטֶל וַיִּתֵּן לוֹ סוּסִים וָרָכֶב,

עַתָּה לֹא זָכָה לְקַדֵּם בְּשָׁלוֹם אֶת־פָּנָיו בְּשׁוּבוֹ.

וְהֵרָה הַגְּבִירָה גִדְלַת־הָעַיִן הוֹרִידָה הַשֶּׁמֶשׁ

אֲשֶׁר לֹא־יֵדַע־מָנוֹחַ בְּמֵי הָאוֹקְיָנוֹס עַל־כָּרְחוֹ. 240

שָׁקַע הַשֶּׁמֶשׁ, וַיָּנַח חֵיל הָאֲכַיִּים הַנַּעֲלִים

מִן־הַמִּלְחָמָה הַגְּדוֹלָה, מִקֶּטֶל־הַזְּוָעוֹת הָאָיֹם.

וְאַנְשֵׁי־טְרוֹיָה גַּם הֵמָּה, הַשָּׁבִים מִקֶּטֶל־הַזְּוָעוֹת,

פִּתְּחוּ סוּסֵיהֶם הַמְּהִירִים מֵעַל־הַמֶּרְכָּבוֹת הַנָּאוֹת,

קָרְאוּ מוֹעֵצָה וּבְטֶרֶם הִרְהֲרוּ לַעֲרֹךְ סְעוּדָה,  245

וּבַמּוֹעֵצָה עָמְדוּ נִצָּבִים, וּבְיַעַן הוֹפִיעַ אֲכִילֵס

שׁוּב וְהוּא נֶעְצַר יָמִים רַבִּים מִקֶּטֶל־הַזְּוָעוֹת.

פָּתַח אֲזַי פּוּלִידַמַס הַנָּבוֹן בֶּן־פַּנְתּוֹס וַיְדַבֵּר,

הוּא הוּא הָאֶחָד שֶׁרָאָה עֲתִידוֹת וְיָמִים עָבָרוּ,  250

הָיָה רֵעוֹ שֶׁל־הֶקְטוֹר, בַּלַּיְלָה הָאֶחָד נוֹלָדוּ;

אֶחָד מְצֻיָּן בְּדִבּוּר, וְאֶחָד מְהֻלָּל בְּכִידוֹן,

לִבּוֹ מִתְכַּוֵּן לְטוֹבָה, וַיְדַבֵּר בְּאָזְנֵי הַקָּהָל:

"בַּחֲנוּ הֵיטֵב, מֵרֵעַי, אֶת דְּבָרָי. עֲצָתִי: נָשׁוּבָה

עַתָּה הָעִירָה וְלֹא נִהְיֶה מְחַכִּים לַצְּפִירָה בַשָּׂדֶה 255

אֵצֶל הַסְּפִינוֹת, כִּי אָכֵן רָחַקְנוּ מְאֹד מִן־הַחוֹמוֹת.

הִנֵּה בְעוֹד אוֹתוֹ גֶבֶר קוֹצֵף בָּאִישׁ אֲגַמֶּמְנוֹן,

הוּקַל לָנוּ לְהִתְגָּרוֹת מִלְחָמָה בִּבְנֵי־הָאֲכַיִּים,

עָלַץ לִבִּי גַם אָנִי לִשְׁקֹד עַל־יַד הָאֳנִיּוֹת,

יַעַן קִוִּיתִי כִּי נִלְכֹּד הַסְּפִינוֹת מֻקָּפוֹת־הַמְּשׁוֹטִים. 260

עַתָּה יָרֵאתִי מְאֹד אֶת בֶּן־פֵּלֵס מְהִיר־הָרַגְלַיִם,

לִבּוֹ כִּי רָם בּוֹ וְגָבַהּ, וְלֹא יִרְצֶה בְּוַדַּאי לִהְיוֹת

שׁוֹהֶה בַשָּׂדֶה הַלָּז בּוֹ בְנֵי־הָאֲכַיִּים וְהַטְּרוֹיִים

יַחְדָּו חֵלֶק כְּחֵלֶק מִזַּעְמוֹ שֶׁל־אָרֵס יַחְלֹקוּ;

אֶפֶס יֵצֵא וְיִלְחַם פֹּה עַל־הָעִיר וְנָשֶׁיהָ.    265

הָבָה נָשׁוּבָה לַמְּצוּדָה, שִׁמְעוּ נָא בְקוֹלִי וְכֵן יָקוּם.

לֵיל־הָאַמְבְּרוֹסְיָה אַךְ הוּא שֶׁעָצַר בְּעַד נֶכֶד־אֵאַקּוֹס

מְהִיר־הָרַגְלַיִם; אַךְ מָחָר, אִם־יִמְצָא אוֹתָנוּ בַשָּׂדֶה,

יִפְרוֹץ וְכָל־כֵּלָיו עָלָיו וִידַעְתֶּם הָאִישׁ וְאֶת־תְּנוּאָתוֹ.

יִשְׂמַח הָאִישׁ שֶׁיִּמָּלֵט מִמֶּנּוּ עַל־נַפְשׁוֹ אֶל־אִלְיוֹן  270

קִרְיַת־הַקֹּדֶשׁ, וְרַבִּים בְּנֵי־טְרוֹיָה שֶׁיֹּאכְלוּם הַכְּלָבִים

אַף הָרְחָמִים – מִי יִתֵּן וְתִרְחַק הַבְּשׂוֹרָה מֵאָזְנָי!

וְהָיָה כִּי תִשְׁמְעוּ בְקוֹלִי – אַף אִם־תֵּעָצְבוּ אֶל־לִבְּכֶם –

נַצִּיב חֵילֵנוּ בַשּׁוּק, וְאוּלָם לַקִּרְיָה לְמַחְסֶה

מִגְדְּלֵי־עֹז וְהַשַּׁעַר הָרָם, שֶׁדַּלְתוֹתָיו אֲרֻכּוֹת  275

וּמְהֻקְצָעוֹת־חֲלָקוֹת, נִסְגָּרוֹת עַל־בְּרִיחַ־אַדִּירִים.

מָחָר הַשְׁכֵּם בַּבֹּקֶר עִם־שַׁחַר נֵחָלֵץ חֲמֻשִּׁים,

נַעַל הַחוֹמוֹת הַגְּבוֹהוֹת, וְאוֹי לוֹ לָאִישׁ אֲשֶׁר יַחְפֹּץ

לִתְגָּר מִלְחָמָה פֹּה אֵצֶל הַחוֹמוֹת וְיִזְנַח הַסְּפִינוֹת.

שׁוֹב יָשׁוּב לַסְּפִינָה וְסוּסָיו תְּלוּלֵי־הַצַּוָּאר  280

יִהְיוּ עֲיֵפִים וִיגֵעִים מֵרוּצָם מִסָּבִיב לַקִּרְיָה;

אוּלָם לַחְדֹּר הָעִירָה לֹא יָעֵז בְּנַפְשׁוֹ לְעוֹלָם,

לְעוֹלָם לֹא יִלְכְּדֶנָּה, יַקְדִּימוּ הַכְּלָבִים לְאָכְלוֹ".

זְעוּמוֹת הִתְבּוֹנֵן בּוֹ הֶקְטוֹר מְנוֹפֵף־הַקּוֹבַע וַיֹּאמֶר:

"הוֹי, פּוּלִידַמַס, הַפַּעַם לֹא יָשְׁרוּ בְעֵינַי דְּבָרֶיךָ,  285

יַעַן יָעַצְתָּ כִּי נָשׁוּב נִסָּגֵר בַּמְּצוּדָה הַגְּדוֹלָה.

שֶׁמָּא עוֹד לֹא יְגַעְתֶּם מִשֶּׁבֶת מְסֻגָּרִים בַּחוֹמוֹת?

הִנֵּה לְפָנִים וְקִרְיַת פְּרִיאַמּוֹס נוֹדַעַת בָּעַמִּים

לְשֵׁם וְלִתְהִלָּה בָאָרֶץ וּכְבֵדָה בְזָהָב וּנְחשֶׁת,

אוּלָם עַתָּה כְּבָר אָפְסוּ כָּל־אוֹצְרוֹת־הָעִיר מִבָּתֶיהָ, 290

הַרְבֵּה סְגֻלּוֹת כְּבָר נִמְכְּרוּ לִפְרִגְיָה וּלְאֶרֶץ מֵאוֹנְיָה,

לְמִן־הַיּוֹם אֲשֶׁר חָרָה בָנוּ אַף זֵאוּס הַגָּדוֹל.

אֶפֶס עַתָּה חַנַּנִי בֶן־קְרוֹנוֹס הֶעָרוּם הַתְּהִלָּה

אֵצֶל הַסְּפִינוֹת, וַנִּלְחַץ אֶת־בְנֵי־הָאֲכַיִּים הַיָּמָּה.

עַתָּה אַל־תִּיעַץ כָּאֵלֶּה, הוֹי, חֲסַר־לֵב, קֳבָל־עֵדָה!  205

אִישׁ מִן־הַטְּרוֹיִים לֹא יִשְׁמַע בְּקוֹלְךָ, וְאָנֹכִי לֹא אַרְשֶׁה.

הִנֵּה עֲצָתִי, וּשְׁמַעְתֶּם בְּקוֹלִי וְכָכָה גַם תַּעֲשׂוּ:

עִרְכוּ סְעוּדַת הָעֶרֶב בַּמַּחֲנֶה פְלֻגָּה וּפְלֻגָּה.

שִׂימוּ לְבַבְכֶם לַשּׁוֹמְרִים, כָּל־אִישׁ יִהְיֶה עֵר עַל־מְקוֹמוֹ.

וְאִישׁ מִן־הַטְּרוֹיִים הַיָּרֵא, וְלִבּוֹ אִם־חָרֵד לְהוֹנוֹ,  300

יִצְבְּרוֹ יִתְּנֶנּוּ לָעָם, וְהָיָה לְצָרְכֵי הַצִּבּוּר.

מוּטָב וְיֵהָנוּ הַלָּלוּ, מִהְיוֹתוֹ לִבְנֵי־הָאֲכַיִּים.

מָחָר בַּבֹּקֶר עִם־שַׁחַר נִזְדַּיֵּן בִּכְלֵי־מִלְחַמְתֵּנוּ,

נָעִיר זְוָעוֹתָיו שֶׁל־אָרֵס עַל־יַד הָאֳנִיּוֹת הַגְּדוֹלוֹת;

אוּלָם אִם־אָכֵן הִתְנַעֵר אֲכִילֵס עַל־יַד הָאֳנִיּוֹת,  305

אוֹי לוֹ אִם־יִרְצֶה לְהִלָּחֵם, אָנֹכִי לֹא אָנוּס מִקֶּטֶל

מְעוֹרֵר תְּשֻׁאוֹת־הַזְּוָעוֹת; אַךְ אֵצֵא לִקְרָאתוֹ וְאֶעֱמֹד

הָכֵן, וְיִנְחַל אוֹ הוּא אוֹ אָנֹכִי הַתְּהִלָּה הַגְּדוֹלָה.

אָרֵס לֹא יִשָּׂא כָל־פָּנִים וּמְאַבֵּד הָאוֹמְרִים לְאַבֵּד".

כָּכָה דִּבֶּר אָז הֶקְטוֹר; וְהַטְּרוֹיִים הֵרִיעוּ לְעֻמָּתוֹ. 310

חַסְרֵי־הַלֵּב, אֲשֶׁר לָקְחָה בִינָתָם אָז פַּלַּס־אַתֵּנָה,

אֲשֶׁר נֵאוֹתוֹ לְהֶקְטוֹר יוֹעֵץ הָעֵצָה הָרָעָה;

אוּלָם עֲצַת פּוּלִידַמַס הַטּוֹבָה לֹא יָשְׁרָה בְעֵינֵיהֶם.

וְאָכְלוּ אֲרֻחַת הָעֶרֶב בַּמַּחֲנֶה. וּבְנֵי־הָאֲכַיִּים

בָּכוּ כָּל־אוֹתוֹ הַלַּיְלָה לְפַּטְרוֹקְלוֹס וּמָרָה נֶאֱנָחוּ.  315

הֵחֵל בֵּינֵיהֶם אֲכִילֵס בַּקִּינָה הַמָּרָה, הִתְאַבֵּל,

שָׂם אֶת־כַּפּוֹתָיו הַהוֹרְגוֹת־בַּגְּבָרִים עַל־חָזוֹ שֶׁל־רֵעוֹ,

נֶאֱנַח מָרָה וְנֶאֱנַק כְּאוֹתוֹ אֲרִי יְפֵה־זָקָן,

אֲשֶׁר גָּזַל מִמֶּנּוּ צַיַּד־הַצְּבָאִים אֶת גּוּרָיו

בַּעֲבִי יַעַר מֵצַל – שָׁב הוּא וְנַפְשׁוֹ אֲבֵלָה,  320

רָץ הוּא מֵעֵמֶק אֶל־עֵמֶק וְאוֹרֵב לְעִקְּבוֹת הַגֶּבֶר,

אוּלַי עוֹד יַשִּׂיגוֹ, כִּי תִבְעַר חֲמָתוֹ נוֹרָאוֹת, –

כָּכָה נֶאֱנַק מָרָה, וַיַּעַן אֶל־הַמִּרְמִידוֹנִים:

"אוֹיָה, מָה הֶבֶל פָּצִיתִי בְיוֹם בּוֹ דִבַּרְתִּי בַהֵיכָל

אֲשֶׁר לְמֶנֵּיטְיוֹס הַגִּבּוֹר, וְאָנֹכִי נִחַמְתִּיו בִּדְבָרָי. 325

הִנֵּה אָמַרְתִּי כִּי אָבִיא לְאוֹפּוֹאֵיס אֶת־בְּנוֹ זֶה הַמְּצֻיָּן,

אַחַר שֶׁנַּהֲרֹס אֶת־אִלְיוֹן וּבְיָדָיו רֹב שָׁלָל וּבִזָּה.

אֶפֶס מַחֲשָׁבוֹת בְּלֶב־אִישׁ, וַעֲצָתוֹ שֶׁל־זֵאוּס הִיא תָקוּם.

שְׁנֵינוּ זֶה גוֹרָלֵנוּ לְהַאְדִּים אֶת־פְּנֵי הָאֲדָמָה

בְּאֶרֶץ טְרוֹיִים, כִּי לֹא יְקַדְּמוּ אֶת־פָּנַי, בְּשׁוּבִי,  330

בְּהֵיכַל תִּפְאַרְתּוֹ, גַּם פֵּלֵס מַכְנִיעַ־הַסּוּסִים הַיָּשִׁישׁ,

גַּם הוֹרָתִי, הִיא תֶּטִּיס, בְּשַׁגָּם תְּכַסֵּנִי אֲדָמָה.

אֶפֶס, פַּטְרוֹקְלוֹס, מִהְיוֹתִי יוֹרֵד שְׁאוֹלָה אַחֲרֶיךָ

לֹא אֶקְבְּרֶךָ עַד אִם־כִּי הֵבֵאתִי הֵנָּה אֶת־כֵּלָיו

יַחַד עִם־רֹאשׁוֹ שֶׁל־הֶקְטוֹר, הוֹרֶגְךָ זֶה אַמִּיץ־הָרוּחַ. 335

וְעוֹד אֲנִי שׁוֹחֵט שְׁנֵים־עָשָׂר נְעָרִים בְּנֵי־טְרוֹיָה נֶחְמָדִים

נֹכַח מְדוּרַת־שְׂרֵפָתְךָ בְּעֶבְרָתִי כִּי אַתָּה נָפָלְתָּ.

תִּשְׁכַּב עַל־יַד הָאֳנִיּוֹת עַד אִם־הֲקִימוֹתִי אֶת־דְּבָרִי,

סָבִיב תְּקוֹנֵנָה בְּנוֹת־טְרוֹיָה, בְּנוֹת־דַּרְדַּן מִגְדְּלוֹת־שָׁדַיִם,

לְךָ תִסְפֹּדְנָה בַלַּיְלָה וְיוֹמָם לְךָ דְמָעוֹת תִּשְׁפֹּכְנָה,  340

נָשִׁים רָכַשְׁנוּ בִיגִיעָה, בְּכִידוֹן אַדִּירִים וּזְרוֹעַ,

עֵת הֶחֱרַבְנוּ מוֹשָׁבוֹת עֲשִׁירוֹת שֶׁל־בְּנֵי־תְמוּתָה".

כֹּה הִבִּיעַ אֲכִילֵס הַנַּעֲלֶה; וַיִּפְקֹד עַל־רֵעָיו

לָשִׂים חֲצוּבָה אַדִּירָה עַל־גַּבֵּי הָאֵשׁ – וִימַהֲרוּ

לִרְחֹץ אֶת־גְּוִיַּת פַּטְרוֹקְלוֹס מֵעָפָר מְגֹאָל בְּדָמִים. 345

שָׂמוּ קַלַּחַת הָרַחְצָה עַל־גַּב הַחֲצוּבָה בַלָּהַב,

יָצְקוּ לְתוֹכָה הַמַּיִם, הֵבִיאוּ הָעֵצִים לַמּוֹקֵד.

עִטְּרָה הָאֵשׁ אֶת בֶּטֶן הַדּוּד וְהִרְתִּיחָה הַמָּיִם.

וְכַאֲשֶׁר רָתְחוּ הַמַּיִם בְּתוֹךְ אוֹתָהּ נְחשֶׁת נוֹצֶצֶת,

רָחֲצוּ אוֹתוֹ לְמִשְׁעִי, סָכוּהוּ בַשֶּׁמֶן הַמַּבְרִיק,  350

מִלְאוּ אֶת פְּצָעָיו בִּצְרִי, בֶּן־תֵּשַׁע־שָׁנָה הַצֹּרִי,

וַיַּשְׁכִּיבוּהוּ בַמִּטָּה אַךְ הֵלִיטוּהוּ בַד־קַלִּיל

מִנִּי כַף רַגְלוֹ וְעַד רֹאשׁוֹ, וְתַכְרִיךְ לָבָן מִמָּעַל.

אָבְלוּ כָל־אוֹתוֹ הַלַּיְלָה כָּל־הַמִּרְמִידוֹנִים, וַאֲכִילֵס

מְהִיר־הָרַגְלַיִם בְּתוֹכָם, וַיִּבְכּוּ מְאֹד לְפַּטְרוֹקְלוֹס.  355

וְזֶבְס נָשָׂא קוֹלוֹ וַיְדַבֵּר לְהֵרָה אֲחוֹתוֹ זוֹ אִשְׁתּוֹ:

"הֵרָה, גִּדְלַת־הָעַיִן הַכְּבוּדָה, הֵפַקְתְּ אֶת־זְמָמֵךְ.

שׁוּב הִתְנַעֵר אֲכִילֵס מְהִיר־הָרַגְלַיִם; כַּנִּרְאֶה,

הָאֲכַיִּים הֲדוּרֵי־הַשֵּׂעָר פְּרִי־בִטְנֵךְ לָךְ הֵמָּה".

עָנְתָה לוֹ הֵרָה הַגְּבִירָה גִּדְלַת־הָעַיִן וַתֹּאמֶר: 360

"בְּנוֹ שֶׁל־קְרוֹנוֹס, הָאָיֹם, מָה הֵמָּה דְּבָרֶיךָ דִּבַּרְתָּ?

הֵן גַּם הָאָדָם לָאָדָם בָּא וְעֹשֶׂה אֶת־כָּל־אֲשֶׁר יָזָם,

וְאִם־גַּם בֶּן־תְּמוּתָה הִנֵּהוּ, וְעֵצָה וּמְזִמָּה לוֹ זָרִים,

מַה גַּם אֲנִי הַמְּצֻיָּנָה בָאֵלוֹת, אֲשֶׁר כִּפְלַיִם

כְּבוֹדִי כִּכְבוֹדָם; בַּת־אֵלִים אָנֹכִי, וְלִי גַם יֵאָמֵר  365

אֵשֶׁת חֵיקְךָ אָנֹכִי, וְאַתָּה הַמּוֹלֵךְ בָּאֵלִים.

אֵיכָה אִמָּנַע מִלַּעֲשׂוֹת הָרָעָה לַטְּרוֹיִים בְּאַפִּי?"

כָּכָה נִדְבְּרוּ הֵמָּה, מְסַפְּרִים אִישׁ עִם־רֵעֵהוּ.

וְתֶּטִּיס, לָהּ רַגְלֵי־הַכֶּסֶף, הִגִּיעָה לְהֵיכַל הֵפֵיסְטוֹס,

בִּנְיָן־עַד מַזְהִיר מִתְנוֹסֵס בֵּין כָּל־הֵיכְלֵי הָאֵלִים  370

עָשׂוּי נְחשֶׁת, וּנְכֵה־הָרַגְלַיִם הוּא בְעַצְמוֹ בָנָהוּ.

הִיא מְצָאַתּוּ כְּשֶׁהָיָה מַזִּיעַ עַל־יַד הַמַּפּוּחִים,

טָרוּד בִּיגִיעוֹ כִּי הִתְקִין עֶשְׂרִים חֲצוּבוֹת, לִהְיוֹתָן

עוֹמְדוֹת עַל־יַד כָּל־הַכְּתָלִים בְּהֵיכָלוֹ הֶעָשׂוּי לְהַפְלִיא.

עָשָׂה אוֹפַנִּים מִזָּהָב תַּחַת כָּל־כֶּרַע וָכֶרַע,   375

אֲשֶׁר תּוּכַלְנָה תָּבֹאנָה מֵעַצְמָן לַעֲצֶרֶת הָאֵלִים,

אַחַר תָשֹׁבְנָה הַבַּיְתָה –הַפְלֵא וָפֶלֶא לָעָיִן.

אֵלֶּה כְּבָר גָּמַר עַד־כָּאן, אַךְ חָסְרוּ יְדוֹת־הַחֲצוּבוֹת

מַעֲשֵׂה־אָמָּן, וְהָיָה אָז חוֹשְׁלָן וְנֹגֵד מַסְמְרִים,

הָיָה עָסוּק בָּאֵלֶּה וְעוֹשֶׂה בְלֵב מָלֵא תְבוּנָה.  380

וְתֶּטִּיס לָה רַגְלֵי־הַכֶּסֶף, הִיא בָאָה וַתִּגַּשׁ עָדָיו.

רָאֲתָה, חָשָׁה לִקְרָאתָהּ כַרִיטָה בִצְנִיפֵי־תִפְאַרְתָּהּ

אֵשֶׁת־הַחֵן וְהַנְּעִימָה, הִיא אֵשֶׁת נְכֵה־הָרַגְלַיִם,

אָחֲזָה אוֹתָהּ בְּיָדָהּ, וַתִּשָּׂא אֶת־קוֹלָהּ וַתֹּאמֶר:

"תֶּטִּיס אֲרֻכַּת־הַשַּׂלְמָה, שַׁלָּמָה זֶה בָאת אֶל־בֵּיתֵנוּ, 385

הוֹי, הַכְּבוּדָה וְהַנְּעִימָה, וְאַתְּ אֵינֵךְ מַרְבָּה לְבַקְּרֵנוּ!

אֶפֶס הִכָּנְסִי לְמַעַן אֲכַבְּדֵךְ בְּמַתְּנוֹת הָאוֹרְחִים".

כָּכָה הִבִּיעָה הַנִּפְלֵאת בָּאֵלוֹת, וַתִּנְהַג אֶת־תֶּטִּיס

אַף הוֹשִׁיבַתָּה עַל־כִּסֵּא עָשׂוּי בְּמַסְמְרוֹת כֶּסֶף,

יָפֶה מַעֲשֵׂה־אָמָּן, וַתָּשֶׂם הַשְׁרַפְרַף לְרַגְלֶיהָ,   390

קָרְאָה לְהֵפֵיסְטוֹס הֶחָרָשׁ הַמְּצֻיָּן, וַתַּעַן וַתֹּאמֶר:

“חוּשָׁה, הֵפֵיסְטוֹס, הֲלוֹם, כִּי תֶּטִּיס לָהּ דָבָר אֵלֶיךָ”.

הֵשִׁיב לָהּ אֲמָרָיו נְכֵה־הָרַגְלַיִם הַמְּצֻיָּן:

"אָכֵן, אֵלָה יְקָרָה וְנִכְבָּדָה מְאֹד בְּבֵיתֵנוּ

וְהִיא הִיא מִלְּטַתְנִי וַתַּעֲמֹד לִי בְצָרָתִי, בְּנָפְלִי  395

מִן־הַשָּׁמַיִם, כִּי אִמִּי זוֹ בשֶׁת לֹא תֵדַע הִיא רָצְתָה

לְהַצְפִּינֵנִי, מִהְיוֹתִי צוֹלֵעַ; וְהַרְבֵּה סָבַלְתִּי

לוּלֵא שָׂמַתְנִי בְחֵיקָהּ אָז תֶּטִּיס וַתַּצְפִּינֵנִי.

הִיא וְאֶבְרִינוֹמָה, זוֹ בַת־הָאוֹקְיָנוֹס הַשָּׁב עַל־סְבִיבוֹתָיו.

תֵּשַׁע שָׁנִים שָׁהִיתִי עִמָּהֶן, עָשִׂיתִי קִשּׁוּטִים,   400

פְּרִיפוֹת, עֲגִילֵי־פִּתּוּלִים, טַבָּעוֹת, עֲנָקִים לַצַּוָּאר,

שָׁמָּה בַמְּעָרָה הַגְּדוֹלָה. וְזֶרֶם הַיָּם יָם־אוֹקְיָנוֹס

סוֹאֵן לֹא חָדֵל, וּמַעֲלֶה קֶצֶף, וְאֵין אִישׁ יוֹדֵעַ

אֵיפֹה אָנֹכִי, גַּם אֵלִים, גַּם בְּנֵי־אָדָם בְּנֵי־תְמוּתָה,

בִּלְתִּי תֶּטִּיס וְאֶבְרִינוֹמָה, כִּי מִלְּטוּ אֶת נַפְשִׁי.   405

עַתָּה בָאָה לְבֵיתֵנוּ, וְיָאֶה זֶה לָנוּ וְרָאוּי

לָתֵת לִיפַת־הַתַּלְתַּלִּים מַתָּנוֹת, שְׂכַר מַלְּטָה אֶת נַפְשִׁי.

חוּשִׁי נָא, שִׂימִי לְפָנֶיהָ אֶת מַתְּנוֹת־הָאוֹרְחִים הַנָּאוֹת,

וּבֵינָתַיִם אֲפַנֶּה מַפּוּחִי וְיֶתֶר מַכְשִׁירָי."

סָח, מִסַּדָּנוֹ הִתְרוֹמֵם כְּמִפְלֶצֶת עֲנָקִים אֲיֻמָּה. 410

חִגֵּר, צוֹלֵעַ, כִּי בְקשִׁי נְשָׂאוּהוּ רַגְלָיו הַדַּקּוֹת.

סִלֵּק מַפּוּחָיו מֵעַל־פְּנֵי הָאֵשׁ וְאֶת־כָּל־יֶתֶר כֵּלָיו,

כִּנֵּס לְתֵבַת־כֶּסֶף מַכְשִׁירָיו, בָּם עָשָׂה מְלַאכְתּוֹ,

רָחַץ אֶת־פָּנָיו בִּסְפוֹג מִכָּאן וּמִכָּאן וְאֶת־שְׁתֵּי יָדָיו,

רָחַץ אֶת־עָרְפּוֹ הָאַדִּיר וְאֶת־חָזוֹ שֶׁהֶעֱלָה שֵׂעָר,  415

לָבַשׁ כֻּתָּנְתּוֹ וְתָפַס הַמַּטֶּה הֶעָבֶה, וַיֵּצֵא

בְּפֶתַח הַבַּיִת צוֹלֵעַ, וּנְעָרוֹת שְׁפָחוֹת עֲשׂוּיוֹת

זָהָב מִזְדָּרְזוֹת וְעוֹזְרוֹת לַמּוֹשֵׁל, וּכְאִלּוּ הֵן חַיּוֹת.

חָכְמָה וּבִינָה בְלִבָּן, וִיפִי־קוֹל וְכֹחַ לָהֵנָּה,

וְלָמְדוּ מִבְּנֵי־הָאַלְמָוֶת כָּל־מְלֶאכֶת יָד וּמַחֲשָׁבֶת. 420

מִהֲרוּ הָלְכוּ בְצַד אֲדוֹנֵיהֶן, וְהוּא שֵׂרַךְ דַּרְכּוֹ.

נִגַּשׁ אֶל־תֶּטִּיס, וַיֵּשֵׁב עַל־כִּסֵּא תִפְאַרְתּוֹ הַמַּבְרִיק,

אָחַז בְּיָדָהּ, וַיִּשָּׂא אֶת קוֹלוֹ וַיַּעַן וַיֹּאמֶר:

"תֶּטִּיס אֲרֻכַּת־הַשַּׂלְמָה, שַׁלָּמָה זֶה בָאת אֶל־בֵּיתֵנוּ,

הוֹי, הַכְּבוּדָה וְהַנְּעִימָה וְאַתְּ אֵינֵךְ מַרְבָּה לְבַקְּרֵנוּ! 425

מַה־שֶּׁאֱלָתֵךְ הַגִּידִי, כִּי לִבִּי צִוַּנִי לְמַלֹּאתָהּ,

אִם־אַךְ בְּיָדִי לְמַלֹּאתָהּ, וְאִם־אַךְ אֶפְשָׁר לְמַלֵּא".

נָשְׂאָה תֶּטִּיס אִמְרָתָהּ, שׁוֹפֶכֶת דִּמְעָתָהּ וַתַּעַן:

"אֲבָל, הֵפֵיסְטוֹס, הֲיֵשׁ בֵּין הָאֵלוֹת אֲשֶׁר בָּאוֹלִימְפּוֹס,

אֵלָה כָמוֹנִי וּבְלִבָּהּ יְקַנְּנוּ עֹנִי וָצָעַר?      430

הִנֵּה אַךְ בִּי בָחַר זֶבְס מִכֻּלָּן וַיַּרְבֶּה עִצְּבוֹנִי,

אוֹתִי מִכָּל־בְּנוֹת־הַיָּם נָתַן בִּזְרוֹעוֹת בֶּן־אָדָם,

פֵּלֵס בְּנוֹ שֶׁל־אֵאַקּוֹס, וָאֶהְיֶה לוֹ וְסָבַלְתִּי,

וְאִם־גַּם עַל־כָּרְחִי וּרְצוֹנִי; וְעַתָּה הַזִּקְנָה תְדַכְּאֶנּוּ,

יִשְׁכַּב לְמַעֲצֵבָה עַל־עַרְשׂוֹ; אַךְ בָּא עָלַי שֶׁבֶר עַל־שָׁבֶר: 435

נָתַן לִי בֵן וְזִכַּנִי לָלֶדֶת אוֹתוֹ וּלְטַפְּחוֹ

רִאשׁוֹן בִּקְהַל הַגִּבּוֹרִים, וַיְשַׂגְשֵׂג כַּחֹטֶר הָרַעֲנָן,

אָכֵן גִּדַּלְתִּיו כְּנֵצֶר בְּחֶלְקַת שְׂדֵה־זֶרַע פּוֹרִיָּה

וּבָאֳנִיּוֹת הַכְּפוּפוֹת שְׁלַחְתִּיו אֶל־חוֹמוֹת עִיר אִלְיוֹן

לִלְחוֹם בַּטְּרוֹיִים; וְאוּלָם לֹא אָשׁוּב וְאֵצֵא לִקְרָאתוֹ, 440

בְּשׁוּבוֹ מִן־הַמִּלְחָמָה אֶל־בֵּיתוֹ הַנֶּהְדָּר שֶׁל־פֵּלֵס.

אֶפֶס גַּם בְּעוֹדוֹ בַחַיִּים וְרוֹאֶה פְּנֵי שֶׁמֶשׁ כִּי יָהֵל,

הֹוָה וָשֶׁבֶר מְנָת חֶלְקוֹ, אֲנִי קִצְרַת־יָד מֵהוֹשִׁיעַ.

רִיבָה – אֶשְׁכַּר הַכָּבוֹד לוֹ נָתְנוּ אֲצִילֵי אֲכַיָּה –

גָּזַל מִיָּדָיו הָאִישׁ אֲגַמֶּמְנוֹן הַשַּׁלִּיט בַּגּוֹיִים.   445

לִבּוֹ הִתְעַצֵּב עָלֶיהָ וְכָאַב; אוּלָם הַטְּרוֹיִים

סָגְרוּ עַל בְּנֵי־הָאֲכַיִּים אֶת־זַנְבוֹת הַסְּפִינוֹת, וְאֵין מוֹצָא

לָצֵאת מִקֶּרֶב הַמַּחֲנֶה, וְזִקְנֵי בְנֵי הָאַרְגֵּאִים

בָּאוּ בִתְחִנָּה אֶל־בְּנִי וּבְיָדָם מַתָּנוֹת יְקָרוֹת.

הֵשִׁיב רֵיקָם אֶת־פְּנֵיהֶם, לֹא יָצָא לְהָסִיר הַשּׁוֹאָה;  450

אַךְ אֶת־רֵעֵהוּ פַּטְרוֹקְלוֹס הִלְבִּישׁ אֶת־כָּל־כְּלֵי מִלְחַמְתּוֹ,

שְׁלָחוֹ אֶל־הַמִּלְחָמָה, וְרַבִּים הָעָם אֲשֶׁר אִתּוֹ.

נִלְחֲמוּ אוֹתוֹ יוֹם כֻּלּוֹ עַל־יַד שַׁעַר סְקַיָּה, וְהָיוּ

לוֹכְדִים הָעִיר בְּאוֹתוֹ־יוֹם אִלְמָלֵא אַפּוֹלוֹן, שֶׁהָרַג

בְּתוֹךְ הַחֲלוּצִים אֶת־בְּנוֹ שֶׁל־מֶנֵּיטְיוֹס הָאַבִּיר, שֶׁהֵמִיט 455

הֹוָה וְשׁוֹאָה עַל־טְרוֹיִים, וַיְחוֹנֵן אֶת־הֶקְטוֹר הַתְּהִלָּה!

לָכֵן אֲבַקְשָׁה פָּנֶיךָ, אֲחַבֵּק בִּרְכֶּיךָ, עֲשֵׂה נָא

מָגֵן לִבְנִי קְצַר־הַיָּמִים וְקוֹבַע־מִלְחָמָה וּמְצָחוֹת

נָאוֹת עִם־פֻּרְפּוֹת־קַרְסֻלִּים מְאַחוֹת אוֹתָן וְסוֹחֵרָה,

יַעַן כִּי נִשְׁקוֹ שֶׁלּוֹ אִבֵּד עֲמִיתוֹ הַנֶּאֱמָן,    460

טְרוֹיִים הִכּוּהוּ, וְזֶה מִתְפַּלֵּשׁ עַל־אֶרֶץ וְנֶעֱצָב".

הֵשִׁיב אִמְרָתוֹ לָהּ נְכֵה־הָרַגְלַיִם הַמְהֻלָּל, וַיַּעַן:

"חִזְקִי וְאִמְצִי, וְלִבֵּךְ אַל־יוֹסֵף וְיִדְאַג לְמוֹ אֵלֶּה.

לְוַאי וְיָכֹלְתִּי לְמַלֵּט אֶת־נַפְשׁוֹ מִמָּוֶת, לְגוֹנֵן

עָלָיו לְהַרְחִיק מִמֶּנּוּ אֶת־רֹעַ הַגְּזֵרָה בְּבוֹאָהּ,  465

כַּאֲשֶׁר אוּכַל לְהָכִין לוֹ כְלֵי־מִלְחָמָה נֶחְמָדִים,

יִהְיוּ לוֹ כָרִאשׁוֹנִים, כָּל־אֲשֶׁר יִרְאֵם יִתְפַּלֵּא".

כָּכָה הִבִּיעַ וּנְטָשָׁהּ, בָּא אֶל־הַמַּפּוּחִים וְהִפְנָה

אוֹתָם שׁוּב כְּלַפֵּי הָאֵשׁ, וְצִוָּה עֲלֵיהֶם וְעָבָדוּ.

תֵּכֶף הִתְחִילוּ מְפִיחִים עֶשְׂרִים מַפּוּחִים בַּכּוּרִים,  470

נוֹשְׁמִים חֲלִיפוֹת וּמְפִיחִים רוּחוֹת מֵרוּחוֹת מְשֻׁנּוֹת,

פַּעַם בְּכֹחַ לְהָחִישׁ וּפַעַם לְפַגֵּר מַעֲשֵׂהוּ,

כַּאֲשֶׁר יִיטַב בְּעֵינֵי הֵפֵיסְטוֹס, כַּטּוֹב לָעֲבוֹדָה.

זָרַק בָּאֵשׁ, בַּשַּׁלְהֶבֶת, בְּדִיל וּנְחשֶׁת קַיֶּמֶת,

גַּם מִן־הַזָּהָב הַטּוֹב וְהַכָּסֶף, וְאַחֲרֵי־כֵן הִתְקִין  475

סַדַּן אַדִּירִים עַל־כַּנּוֹ, וַיִּשְׁלַח יְמִינוֹ וַיִּתְפֹּס

אֶת־הַמַּקֶּבֶת הַכְּבֵדָה, וַיֹּאחַז בַּצְּבָת בְּיַד שְׂמֹאלוֹ.

רֵאשִׁית מַעֲשֵׂהוּ אָז עָשָׂה צִנַּת אַדִּירִים וּגְדוֹלָה,

כֻּלָּהּ מַעֲשֵׂה אָמָּן, וְשָׂפָה מַבְרִיקָה לָהּ סָבִיב,

שָׂפָה מְשֻׁלֶּשֶׁת מִתְנוֹצְצָה וְתֶלְיָהּ מְצֻפֶּה בְכָסֶף. 480

חָמֵשׁ שְׁכָבוֹת לַצִּנָּה, וְעַל־פְּנֵי הַשֶּׁטַח הָעֶלְיוֹן

יָצַר הַרְבֵּה צִיּוּרִים מַעֲשֵׂה־חוֹשֵׁב בְּחָכְמָה.

צָר אֶת־הַיָּם וְאֶת־הָאָרֶץ, וַיַּעַשׂ אֶת־פְּנֵי הַשָּׁמָיִם,

שֶׁמֶשׁ לֹא יֵדַע מָנוֹחַ וְאֶת־הַיָּרֵחַ בְּמִלּוּאוֹ,

כָּל־הַמַּזָּלוֹת הָרַבִּים הָעוֹטְרִים לִרְקִיעַ־שָׁמָיִם,  485

מוֹשְׁכוֹת כִּימָה וְעָשׁ וּכְסִיל – הָעֲנָק בָּעֲרִיפִים.

גַּם אֵת הַדֻּבָּה הַגְּדוֹלָה, הַמְכֻנָּה מִרְכֶּבֶת שָׁמָיִם,

עוֹשָׂה הִיא דַרְכָּהּ בְּעִגּוּל וְעֵינֵיהָ בִכְסִיל תִּתְבּוֹנֵנָּה,

הִיא הָאַחַת שֶׁאֵינָהּ טוֹבֶלֶת בְּשֶׁטֶף אוֹקְיָנוֹס.

עָשָׂה שְׁתֵּי עָרִים נֶחְמָדוֹת נוֹשָׁבוֹת בְּנֵי־אָדָם בְּנֵי־תְמוּתָה.490

אַחַת – מְלֵאֲתִי שָׁאוֹן, קוֹל חָתָן וּמִשְׁתֵּה־נְגִינוֹת,

כַּלּוֹת יוֹצְאוֹת מֵחֶדְרָן בְּאוּרִים וּנְגֹהוֹת אֲבוּקוֹת,

נְהוּגוֹת דֶּרֶךְ הַקִּרְיָה, קוֹל שִׁמְחָה וּנְגִינַת־חֲתֻנָּה,

נְעָרִים בַּחוּרִים הַיּוֹצְאִים בִּמְחוֹלוֹת מַחֲנַיִם אֶל־קוֹלוֹת

כִּנּוֹר וַחֲלִילִים מְרִיעִים, וְנָשִׁים נִצָּבוֹת לְיַד־בֵּיתָן,  495

צוֹבְאוֹת עַל־פְּתָחִים וְכֻלָּן מִסְתַּכְּלוֹת־מִשְׁתָּאוֹת לַמְּחוֹלוֹת.

עַם נֶאֱסָפִים בַּשּׁוּק בִּמְקוֹם הַמִּשְׁפָּט, כִּי שָׁמָּה

מִשְׁפַּט רִיב אֶחָד יֵחָרֵץ וּקְטָטָה בֵּין שְׁנַיִם אֲנָשִׁים

נִצִּים עַל־קְנַס־הֶרֶג נָפֶשׁ. זֶה נִשְׁבַּע לִפְנֵי הָעֵדָה

לֵאמֹר: שִׁלַּמְתִּי הַכֹּל; וְזֶה טוֹעֵן: מְאוּם לֹא קִבַּלְתִּי. 500

שְׁנֵיהֶם רוֹצִים שֶׁיּוֹצִיא הַשּׁוֹפֵט לָאוֹר מִשְׁפַּט אֱמֶת.

נִפְלַג הָעָם: אֵלֶּה קֹרְאִים לָזֶה, וּמִשְׁנֵיהֶם – לַשֵּׁנִי.

כָּרוֹזוֹת מְהַסִּים הָעָם, בַּתָּוֶךְ בְּגֹרֶן־הַקֹּדֶשׁ

יוֹשְׁבִים זִקְנֵי־הָעִיר עַל־גַּבֵּי אֲבָנִים מְהֻקְצָעוֹת:

תּוֹפְשִׂים בְּמַטּוֹת הַכָּרוֹזוֹת, שֶׁקּוֹלָם קוֹל רוֹנֶה וּמְצַלְצֵל, 505

אַחַר יָקוּמוּ לְסֵרוּגִין וְחוֹרְצִים בַּקָּהָל מִשְׁפָּטָם.

שְׁתַּיִם כִּכַּר הַזָּהָב מֻנָּחוֹת בַּגֹּרֶן בַּתָּוֶךְ –

מַתַּן שְׂכָרוֹ לַשּׁוֹפֵט, שֶׁיֵּטִיב לְהוֹצִיא מִשְׁפָּטָם.

קִרְיָה שְׁנִיָּה – שְׁנֵי צְבָאוֹת עֲמָמִים יָצוּרוּ עָלֶיהָ,

עוֹטִים כְּלֵיהֶם הַנּוֹצְצִים. הַצָּרִים שְׁתֵּי עֵצוֹת לָהֵמָּה, 510

אִם־שֶׁיַּחֲרִיבוּ הָעִיר אוֹ חֵלֶק כְּחֵלֶק יַחֲלֹקוּ

אוֹצְרוֹת הָעִיר הַחֲמוּדָה וְאֶת־טוּבָהּ – הֵם וְהַנְּצוּרִים.

וְאֵלֶּה אֵינָם נִשְׁמָעִים, מִתְעַתְּדִים לָשִׂים הַמַּאֲרָב.

עָלוּ הַנָּשִׁים הַיְקָרוֹת וְהַיְלָדִים הַקְּטַנִּים בַּחוֹמָה,

לִשְׁמֹר עָלֶיהָ בְּיַחַד עִם־זְקֵנִים בָּאִים בַּיָּמִים.  515

הֵמָּה נֶחְפָּזִים וְאָרֵס וּפַּלַּס־אַתֵּנָה בְרֹאשָׁם,

שְׁנֵיהֶם עֲשׂוּיִים זָהָב, וּבִגְדֵי זָהָב עֲלֵיהֶם,

נָאוִים וּגְדוֹלִים, חֲמוּשִׁים כָּרָאוּי לְאֵלִים אַדִּירִים,

נִרְאִים מֵרָחוֹק, וְאוּלָם הָעָם אֲשֶׁר אִתָּם אַךְ קְטַנִּים.

אַךְ כְּשֶׁהִגִּיעוּ לַמָּקוֹם שָׁם אָמְרוּ לָשֶׁבֶת בַּמַּאֲרָב,  520

קָרוֹב לַנַּחַל אֲשֶׁר שָׁם צוֹבְאִים עֲדָרִים לַשֹּׁקֶת,

יָשְׁבוּ בַמַּאֲרָב וְנֶשֶׁק־הַנְּחשֶׁת הַנּוֹצֵץ עֲלֵיהֶם.

שְׁנַיִם מְרַגְּלִים בַּמֶּרְחָק יוֹשְׁבִים וְאוֹרְבִים בַּסֵּתֶר,

מְחַכִּים לְעֶדְרֵי הַצֹּאן וְהַבָּקָר עֲקֹם־הַקַּרְנָיִם,

וְהִנֵּה הִגִּיעַ הָעֵדֶר וְאַחֲרָיו הָרוֹעִים הַשְּׁנַיִם,  525

אֲשֶׁר לֹא פִלְלוּ תְכָכִים, מְשַׁעַשְׁעִים נַפְשָׁם בֶּחָלִיל.

רָאוּם – הִתְנַפְּלוּ עֲלֵיהֶם, חָשִׁים, וְגוֹזְלִים וְנוֹהֲגִים

עֶדְרֵי הַבָּקָר הַמַּקְרִין וְעֶדְרֵי צֹאן צַחוֹת־הַצָּמֶר,

עָלוֹת וּרְחֵלִים נֶחְמָדוֹת וְאֶת־רוֹעֵי הָעֵדֶר הָרָגוּ.

וְאֵלֶּה הַצָּרִים בַּשַּׁעַר, כֵּיוָן שֶׁשָּׁמְעוּ קוֹל שָׁאוֹן,  530

קוֹל־הֲמֻלָּה בָעֵדֶר, צָלְחוּ וְעָלוּ עַל־סוּסִים

רָמֵי־רַגְלַיִם וּמְהֵרָה יָבֹאוּ־יַגִּיעוּ אֲלֵיהֶם,

יַעַמְדוּ וְאָסְרוּ מִלְחָמָה וָקֶטֶל עַל־חוֹפֵי הַנָּחַל,

זוֹרְקִים אֵלֶּה בָאֵלֶּה חֲנִיתוֹת עֲשׂוּיוֹת נְחשֶׁת.

קְטָטָה וּמְבוּכָה וָמָוֶת מִתְהוֹלְלִים בֶּהָמוֹן בַּתָּוֶךְ, 535

תּוֹפְסִים אָדָם עוֹד חַי, אַךְ נִפְצַע, אוֹ שֵׁנִי לֹא־נִפְצָע.

יֵשׁ שֶׁיִּסְחֲבוּ גֶּבֶר חָלָל בְּרַגְלָיו בַּשָּׂדֶה,

בְּגָדָיו אֲשֶׁר עַל־כְּתֵפָיו מְגֹאָלִים מִדָּמִים דְּמֵי־אָדָם.

גְּבָרִים נִלְחָמִים בַּקֶּטֶל הֲמוֹנִים, וּכְאִלּוּ הֵם חַיִּים,

גּוֹזְלִים אִישׁ מֵרֵעֵהוּ פִּגְרֵי חֲלָלִים נָפָלוּ.     540

הוֹסִיף וְצָר חֶלְקַת שָׂדֶה תְחוּחָה נִיר בְּקֶרֶן בֶּן־שָׁמֶן,

שָׁלשׁ פְּעָמִים יֵחָרֵשׁ, רָחָב וְרַבִּים בּוֹ חוֹרְשִׁים,

נוֹהֲגִים צִמְדֵי הַבָּקָר וּפוֹנִים גַּם הֵנָּה גַּם הֵנָּה.

וְכַאֲשֶׁר יָשׁוּב הַחוֹרֵשׁ וְהִגִּיעַ עַד־קְצֵה כָּל־הַשָּׂדֶה,

יִגַּשׁ הַגֶּבֶר וּבְיָדָיו כּוֹס יַיִן מָתוֹק כַּנֹּפֶת,    545

אִישׁ אִישׁ יְקַבֵּל בְּמוֹעֲדוֹ, יִשְׁתֶּה וְיָשׁוּב לְמַעֲנִיתוֹ,

נִכְסָף לְמַהֵר וְלָשׁוּב עַד־קְצֵה גְבוּל נִירוֹ הֶעָמֹק.

הָיְתָה הַחֶלְקָה מַשְׁחִירָה כַּחֶלְקָה שֶׁחָרְשׁוּ הַחוֹרְשִׁים,

וְאִם־כִּי עֲשׂוּיָה הִיא זָהָב, כִּי הִפְלִיא לַעֲשׂוֹת פָּעֳלוֹ.

הוֹסִיף וְצָר שְׂדֵה קָמָה גְבוֹהָה, אֲחֻזָּה שֶׁל־מֶלֶךְ. 550

עָמְדוּ הַקּוֹצְרִים הַתּוֹפְשִׂים מַגָּלִים שְׁנוּנִים בִּידֵיהֶם,

נָפְלוּ שִׁבֳּלִים הֲמוֹנִים הֲמוֹנִים בִּשְׂדֵרָה אֲרֻכָּה,

מְאַלְּמֵי אֲלֻמּוֹת בְּחַבְלֵי הַקַּשׁ שָׁם אַחֲרֵיהֶם יָבֹאוּ.

שְׁלשָׁה מְאַלְּמִים נִצָּבִים, וִילָדִים מְלַקְּטִים שִׁבֳּלִים

אַחַר הַקּוֹצְרִים וְנוֹשְׂאִים תַּחַת אַצִּילֵי יְדֵיהֶם,  555

נוֹשְׂאִים בְּלִי־הֶרֶף; וְהַמֶּלֶךְ נִצָּב בְּקִרְבָּם וּמַחֲרִישׁ

אֵצֶל הַמַּעֲנִית וּבְיָדָיו הַמַּטֶּה וּלְבָבוֹ שָׂמֵחַ.

כָּרוֹזוֹת טְרוּדִים בִּסְעוּדָה תַּחַת הָאַלּוֹן בַּמֶּרְחָק,

עוֹרְכִים הַפָּר אֲשֶׁר זָבְחוּ, פַּר־מִדּוֹת, וְנָשִׁים עֲסוּקוֹת

זֹרוֹת עַל־סְעוּדַת הַקּוֹצְרִים סֹלֶת־שְׂעֹרִים בְּשֶׁפַע.  560

הוֹסִיף וְצָר שָׁם גַּם כֶּרֶם כָּבֵד בְּגֶפֶן אַדֶּרֶת.

יָפֶה עָשָׂהוּ בְּזָהָב; וְאוּלָם אַשְׁכְּלוֹתָיו מַשְׁחִירִים

עָמְדוּ נִשְׁעָנִים לִיתֵדוֹת עֲשׂוּיוֹת הַכֶּסֶף הַבָּהִיר,

סָבִיב לוֹ תְעָלָה מַכְחִילָה וְגֶדֶר־בְּדִיל תַּקִּיפֶנּוּ.

מִשְׁעוֹל רַק אֶחָד לַכֶּרֶם לַעֲבֹר לַכּוֹרְמִים וְלַנּוֹשְׂאִים, 565

לִכְשֶׁיַּגִּיעַ הַבָּצִיר וּבָאוּ הַבּוֹצְרִים לְבָצְרוֹ.

נְעָרוֹת בְּתוּלוֹת וּנְעָרִים מְלֵאִים שְׂשׂוֹן עֲלוּמֵיהֶם

נָשְׂאוּ הַפֵּרוֹת הַמְּתוּקִים כִּדְבַשׁ בַּסַּלְסָלוֹת הַקְּלוּעוֹת.

יֶלֶד בֶּהָמוֹן בַּתָּוֶךְ מְנַגֵּן בְּכִנּוֹר נְעִים־קוֹלוֹת,

הוֹלֵךְ וְשׁוֹרֵר בְּקוֹל רַךְ מַנְגִּינַת לִינוֹס הַנָּאוָה.  570

שִׁירָה נֶחְמָדָה מְאֹד, וְיֶתֶר הַקָּהָל מְכַרְכְּרִים

בְּקוֹלוֹת שֶׁל־שִׂמְחָה וּתְרוּעָה, מְפַזְּזִים וְיוֹצְאִים בְּמָחוֹל.

הוֹסִיף וְצָר שָׁם גַּם עֵדֶר שֶׁל־בָּקָר מְרִימֵי־קַרְנָיִם,

אֵלֶּה מֵהֶם עָשָׂה בְדִיל, וְאֵלֶּה מֵהֶם עָשָׂה זָהָב,

וְהֵמָּה גוֹעִים בָּרָמָה וְחָשִׁים מִגְּדֵרָה לַדֹּבֶר   575

אֲשֶׁר עַל־נַחַל מֵי־רַעַשׁ, עַל־יַד שַׁדְמוֹת קָנֶה מִתְנוֹדֵד.

רוֹעִים אַרְבָּעָה עֲשׂוּיִים זָהָב מְלַוִּים הָעֵדֶר,

כְּלָבִים בָּאִים אַחֲרֵיהֶם, תִּשְׁעָה מְהִירֵי־רַגְלָיִם.

וְהִנֵּה שְׁנֵי כְפִירִים מִתְנַפְּלִים עַל־פָּרִים הַהוֹלְכִים רִאשׁוֹנִים,

תּוֹפְשִׂים פָּר גּוֹעֶה בְּקוֹל גָּדוֹל וְסוֹחֲבִים אוֹתוֹ, וְהוּא נוֹהֵם 580

חָשִׁים־בָּאִים אַחֲרֵיהֶם הַנְּעָרִים וְהַכְּלָבִים;

וְאֵלֶּה נֶחְפְּזוּ קָרְעוּ אֶת־עוֹרוֹ שֶׁל־פַּר־הָאַדִּירִים,

זוֹלְלִים מֵעָיו וּמְעַלְעִים אֶת־דָּמָיו הַשְּׁחוֹרִים; שָׁוְא אָמְרוּ

רוֹעָיו לְגָרְשָׁם וְשִׁסּוּ בָהֶם אֶת־הַכְּלָבִים הַזְּרִיזִים,

אֵלֶּה נִרְתְּעוּ לְאָחוֹר, יְרֵאִים לְשַׁלַּח בָּם שִׁנָּם,  585

עוֹמְדִים קְרוֹבִים לָאֵלֶּה, נוֹבְחִים וְשׂוֹטִים מִפְּנֵיהֶם.

הוֹסִיף נְכֵה־הָרַגְלַיִם הַמְהֻלָּל וְיָצַר כַּר נִרְחָב

בְּעֵמֶק מַחֲמַדִּים וְעֵדֶר שֶׁל־צֹאן צַחוֹת־צֶמֶר מָכְסָפוֹת,

מִכְלְאוֹת־צֹאן וּגְדֵרוֹת וְסֻכּוֹת הָרוֹעִים הַסְּפוּנוֹת.

הוֹסִיף הַחִגֵּר הַמְהֻלָּל וְצָר גַּם מְחוֹלוֹת מַחֲנָיִם, 590

מַעֲשֵׂה אָמָּן, כַּמְּחוֹלוֹת שֶׁעָשָׂה לְפָנִים דֵּידַלּוֹס

בְּעַד אַרִיאַדְנָה יְפַת־הַמַּחְלָפוֹת בִּקְנוֹסוֹס הָרְחָבָה;

יָצְאוּ בִמְחוֹלוֹת מַחֲנַיִם בַּחוּרִים וּנְעָרוֹת חֲמוּדוֹת

אוֹחֲזִים אֵלֶּה אֶת אֵלֶּה בְכַפּוֹת יְדֵיהֶם וְרוֹקְדִים.

אֵלֶּה – צְעִיפָן בַּד לָבָן, וְאֵלֶּה – גְּלִימוֹת עֲלֵיהֶם  595

מַעֲשֵׂה אֶרֶג, חֲמוּדוֹת, רַכּוֹת מַזְהִירוֹת כַּשָּׁמֶן.

אֵלֶּה – כְּלִילִים נֶחְמָדִים מְעֻטָּרִים לְרֹאשָׁן, וְאֵלֶּה –

חֶרֶב־הַזָּהָב עַל־יְרֵכָם עַל־תֶּלְיָהּ מְצֻפֵּה־הַכָּסֶף.

יֵשׁ שֶׁיָּסֹבּוּ בְעִגּוּל, קַלּוֹת רַגְלֵיהֶם וּבְקִיאוֹת,

טָשִׂים כֻּלָּם כְּאֶחָד, כַּמְּחוּגָה בְיָדָיו שֶׁל־קַדָּר,  600

אֲשֶׁר יְנִיעָה בְּכַפָּיו לָדַעַת הֲטוֹבָה הִיא בְרוּצָהּ,

וְיֵשׁ אֲשֶׁר יֵצְאוּ בְשׁוּרוֹת, שׁוּרָה כְּנֶגֶד רְעוּתָהּ.

הָמוֹן רַב נֶאֱסַף עֲלֵיהֶם, עוֹמֵד מִסְתַּכֵּל בַּמְּחוֹלוֹת,

נֶהֱנֶה בְלִבּוֹ. וּבְתוֹכָם מְשׁוֹרֵר אֱלוֹהִי מְזַמֵּר,

פּוֹרֵט עַל־נֵבֶל; וּשְׁנַיִם רַקְדָנִים־מוּקְיוֹנִים בֵּינֵיהֶם, 605

כֵּיוָן שֶׁהִתְחִיל לְשׁוֹרֵר, יָצְאוּ מְסוֹבְבִים בַּתָּוֶךְ.

הוֹסִיף וְצָר גַּם אֶת־שֶׁטֶף מֵי הָאוֹקְיָנוֹס הָאֵיתָן

סָבִיב עַל־שְׂפַת אוֹתָהּ צִנָּה – מַעֲשֵׂה אָמָּן לְהַפְלִיא.

אַךְ כְּכַלּוֹתוֹ אֶת־מַעֲשֵׂה הַצִּנָּה הַגְּדוֹלָה וְהַחֲזָקָה,

יָצַר סוֹחֵרָה, הָעוֹלָה בְנָגְהָהּ עַל־נֹגַהּ שַׁלְהֶבֶת.  610

יָצַר לוֹ קוֹבַע־אַדִּירִים, הַנֶּהְדָּק יָפֶה לָרַקּוֹת,

נָאוֶה וּמְקֻשָּׁט לְהַפְלִיא, וְצִיצִית שֶׁל־זָהָב עַל־גַּבָּיו.

יָצַר לוֹ מְצָחוֹת לְשׁוֹקָיו, מִפַּחֵי־בְדִיל גָּמִישׁ יְצָרָן.

וּכְשֶׁהִשְׁלִים נְכֵה־הָרַגְלַיִם הַמְהֻלָּל אֶת־מְלַאכְתּוֹ,

כָּל־כְּלֵי הַנֶּשֶׁק, הִנִּיחָם מִיָּד לִפְנֵי הוֹרַת אֲכִילֵס.  615

נֶחְפְּזָה תֶּטִּיס כְּאַיָּה מֵרֹאשׁ הָאוֹלִימְפּוֹס הַנֶּחְפֶּה

שֶׁלֶג־עוֹלָמִים, וְהַנֶּשֶׁק מַעֲשֵׂה הֵפֵיסְטוֹס בְּיָדֶיהָ.


שִׁיר תִּשְׁעָה עָשָׂר: חֲמַת אֲכִילֵס שָׁכָכָה


וְאֵאוֹס עֲטוּפַת־הַכַּרְכֹּם הוֹפִיעָה מִמֵּי־הָאוֹקְיָנוֹס,

עָלְתָה לְהָבִיא הָאוֹר לִבְנֵי הָאַלְמָוֶת וְהַתְּמוּתָה.

וְתֶּטִּיס הִגִּיעָה לַסְּפִינוֹת וּבְיָדָהּ כָּל־מַתְּנוֹת הֵפֵיסְטוֹס.

מָצְאָה אֶת־בְּנָהּ אֶת־אֲהוּבָהּ נוֹפֵל עַל־גְּוִיַּת פַּטְרוֹקְלוֹס,

בּוֹכֶה בְקוֹל רָם, וּמִסָּבִיב לוֹ רֵעָיו־עֲמִיתָיו הָרַבִּים  5

בּוֹכִים, אֲבֵלִים, וַתִּגַּשׁ הָאֵם הַמְצֻיָּנָה־בָאֵלוֹת,

אָחֲזָה בְיָדוֹ, וַתִּשָּׂא אֶת־קוֹלָהּ וַתַּעַן וַתֹּאמֶר:

"בְּנִי וּבַר בִּטְנִי, וְאִם־גַּם לוֹ יִדְאַג לִבֵּנוּ – נַנִּיחוֹ

וְיִשְׁכָּב, כִּי בַעֲצַת הָאֵלִים הַנִּצְחִים הוּא נָפַל.

הֵא לְךָ כְּלֵי הַתִּפְאָרָה, שֶׁעָשָׂה בִשְׁבִילְךָ הֵפֵיסְטוֹס,  10

נָאִים כְּמוֹהֶם לֹא נָשָׂא בֶן־אָדָם מֵעוֹלָם עַל־כְּתֵפָיו".

כָּכָה הִבִּיעָה וְהִנִּיחָה לִפְנֵי אֲכִילֵס הַכֵּלִים.

הִרְעִים נוֹרָאוֹת הַנֶּשֶׁק הֶעָשׂוּי מַעֲשֶׂה אָמָּן.

חַתּוּ כָל־הַמִּרְמִידוֹנִים, וּבְנַפְשָׁם עֹז לֹא הִרְהִיבוּ

לַחֲזוֹת בּוֹ וּלְהִתְבּוֹנֵן, אַךְ נִרְתְּעוּ אָחוֹר; וַאֲכִילֵס  15

רָאָה הַנֶּשֶׁק וַתִּבְעַר חֲמָתוֹ וַתִּגְדַּל, וּבְעֵינָיו

תַּחַת עַפְעַפָּיו הִבְרִיקָה אֵשׁ מִתְלַקַּחַת נוֹרָאָה.

תָּפַס אֶת־מַתְּנוֹת הַיְקָר שֶׁשָּׁלַח הֵפֵיסְטוֹס וַיָּגֶל.

וְאַחֲרֵי שֶׁשִּׂמַּח אֶת־לִבּוֹ לְמַרְאֵה הַנֶּשֶׁק הַנִּפְלָא,

נָשָׂא אֲמָרָיו לְאִמּוֹ, אֶת אִמְרוֹת־הַכָּנָף וַיַּעַן:  20

"אִמִּי, אָכֵן הַכֵּלִים שֶׁשָּׁלַח הֵפֵיסְטוֹס לִי מַתָּן

מַעֲשֵׂה אֵל הֵם, בֶּן־אָדָם בֶּן־תְּמוּתָה לֹא יַעֲשֶׂה כְמוֹתָם.

הִנְנִי וְאֶלְבָּשֵׁם עָתָּה; וְאוּלָם אֶת־זֹאת אֲנִי יָרֵא,

פֶּן־יָבוֹאוּ הַזְּבוּבִים וּפָשְׁטוּ עַל־גְּוִיַּת פַּטְרוֹקְלוֹס

וְחָדְרוּ לְתוֹכוֹ דֶרֶךְ הַפְּצָעִים שֶׁחָתְכָה הַנְּחשֶׁת  25

לַפְרוֹת בְּקִרְבּוֹ הָרִמָּה וּלְהַשְׁחִית אֶת־מַרְאֵה־גְוִיָּתוֹ¬ –

יַעַן־כִּי רוּחוֹ עֲזָבוֹ – כָּל־בְּשָׂרוֹ יֵלֵךְ וְיִמַּק".

לוֹ אֲמָרֶיהָ הֵשִׁיבָה תֶּטִּיס, לָהּ רַגְלֵי־הַכָּסֶף:

"אַל־נָא תִדְאָגָה, בְּנִי, וּלְבָבְךָ אַל־יִדְאַב לְמוֹ אֵלֶּה!

הִנְנִי וְאֶשְׁמֹר אֲנִי מִשִּׁפְעַת הַזְּבוּבִים הַפְּרָאִים,   30

אֲשֶׁר יִשְׁאֲפוּ לִבְלֹעַ בְּשַׂר גְּבָרִים נוֹפְלִים בַּקָּטֶל.

וְאִם־גַּם יִשְׁכַּב יָנוּחַ לִתְקוּפַת הַשָּׁנָה הַבָּאָה,

יִהְיֶה עָלָיו בְּשָׂרוֹ כְּשֶׁהָיָה, אוֹ יִיף מִשֶּׁהָיָה.

אַתָּה הַקְהֵל אֲסֵפָה אֶת־הָאֲכַיִּים הַנְּדִיבִים,

שׁוּב מֵחֲרוֹן אַפְּךָ זֶה בַאֲגַמֶּמְנוֹן הַמּוֹשֵׁל,   35

מַהֵר הֵחָפֵז לַקְּרָב, קוּם וְנֶאְזַרְתָּ הַגְּבוּרָה!"

כָּכָה הִבִּיעָה, וַתִּפַּח בּוֹ כֹחַ אַדִּירִים רַב־עָתָק.

נָסְכָה בִנְחִירֵי פַּטְרוֹקְלוֹס בְּנוֹ שֶׁל־מֶנֵּיטְיוֹס אַמְבְּרוֹסְיָה

וְנֶקְטַר מַאְדִּים, לְמַעַן לֹא יָבֹא בִּבְשָׂרוֹ הָרָקָב.

אֶל־שְׂפַת הַיָּם אָז גַּם יֵצֵא אֲכִילֵס הַגֶּבֶר הַנַּעֲלֶה,  40

מַזְעִיק, מֵרִיעַ נוֹרָאוֹת, וַיְעוֹרֵר אֶת־אַנְשֵׁי־אֲכַיָּה.

וְכָל־הָאֲנָשִׁים שֶׁהָיוּ שׁוֹהִים מִקֹּדֶם בַּסְּפִינוֹת,

רַבֵּי־הַחֹבֵל, כָּל תֹּפְשֵׂי הַהֶגֶה עַל־פְּנֵי הָאֳנִיּוֹת,

וְשָׂרֵי הָאוֹפִים הַמְּמֻנִּים לְחַלֵּק הַלֶּחֶם בַּסְּפִינוֹת,

בָּאוּ גַם הֵם לָאֲסֵפָה, נִקְבָּצוּ, יַעַן אֲכִילֵס    45

שָׁב וְהוֹפִיעַ, כִּי זְמַן רַב נָזוֹר מִקֶּטֶל־הַזְּוָעוֹת.

בָּאוּ צוֹלְעִים עַל־יָרֵךְ הַשְּׁנַיִם, שְׁנֵי־עוֹבְדֵי־אָרֵס,

בְּנוֹ הָאָיֹם שֶׁל־טִידֵס וְאוֹדִיסֵס הַגֶּבֶר הַנַּעֲלֶה,

עַל־כִּידוֹנֵיהֶם נִשְׁעָנוּ, כִּי עוֹד אֲנוּשָׁה מַכָּתָם,

וּבַשּׁוּרוֹת הַקִּדְמִיּוֹת בְּתוֹךְ הָאֲסֵפָה יָשָׁבוּ.   50

אַחֲרוֹן בָּא וְהוֹפִיעַ הַמּוֹשֵׁל־בָּעָם אֲגַמֶּמְנוֹן,

כּוֹאֵב גַּם הוּא וּפָצוּעַ, יַעַן כִּי בְּנוֹ שֶׁל־אַנְטֵנוֹר,

קוֹאוֹן, הִכָּהוּ בְרֹמַח הַנְּחשֶׁת בְּקֶטֶל־הַזְּוָעוֹת.

וְאַחַר שֶׁנִּקְבְּצוּ כֻּלָּם כָּל־הָאֲכַיִּים וּבָאוּ,

נִצַּב בֵּינֵיהֶם אֲכִילֵס מְהִיר־הָרַגְלַיִם וַיְדַבֵּר:  55

"בְּנוֹ שֶׁל־אַטְרֵס, הַאֻמְנָם הֵטַבְנוּ עֲשׂוֹת אָנוּ שְׁנֵינוּ,

אַתָּה וְאָנֹכִי, אֲשֶׁר מִהְיוֹת כֹּה לִבֵּנוּ עֲצֵבִים

כָּעַסְנוּ בְּאַף אוֹכֵל־נֶפֶשׁ בְּשֶׁל הַנַּעֲרָה הַשְּׁבוּיָה.

מוּטָב לוּ נָפְלָה בְחִצֵּי אַרְטֶמִּיס בְּעוֹדָהּ בַּסְּפִינָה

יוֹם נְהַגְתִּיהָ בַשִּׁבְיָה, בְּהַחֲרִיבִי אֶת־חוֹמוֹת לִירְנֵסוֹס, 60

כִּי אָז רַבּוּ אֲכַיִּים שֶׁגָּרְסוּ אֲדָמָה בְשִׁנֵּיהֶם,

נוֹפְלִים בִּידֵי מְשַׂנְאֵיהֶם, וְאָנֹכִי אָז שׁוֹהֶה בְקִצְפִּי

לְשִׂמְחַת לֵב הֶקְטוֹר וְהַטְּרוֹיִים,אוּלָם בְּנֵי־הָאֲכַיִּים

יָמִים רַבִּים, דּוֹמַנִי, יִזְכְּרוּ מְדוֹנְךָ וּמְדוֹנִי.

אַךְ מַה שֶּׁאֵרַע כְּבָר אֵרַע – וְאִם־גַּם דָּוֶה לִבֵּנוּ,  65

אֶפֶס נִכְבּשׁ לִבֵּנוּ בְחָזֵנוּ, כִּי נָטַל עָלֵינוּ,

הִנְנִי כּוֹבֵשׁ אֶת־כַּעֲסִי, וּבְיַעַן לֹא יָאֶה וְלֹא נָאֶה

לִהְיוֹת נוֹקֵם וְנוֹטֵר עַד קֵץ כָּל־הַיָּמִים. מְהֵרָה

צַו עַל־כָּל־הָאֲכַיִּים הֲדוּרֵי־הַשֵּׂעָר וְיֵחָלְצוּ,

לְמַעַן אָשׁוּב וְאֵצֵא לִקְרַאת אַנְשֵׁי־טְרוֹיָה לָדַעַת,  70

אִם־בֶּאֱמֶת עוֹדָם רוֹצִים לָלוּן עַל־יַד הָאֳנִיּוֹת.

אַךְ, כִּמְדֻמַּנִי, רַבִּים יָגִילוּ בְכוֹפְפָם בִּרְכֵּיהֶם

אֲשֶׁר מִקֶּטֶל יִמָּלְטוּ מִתַּחַת רָמְחֵנוּ הַכָּבֵד".

דִּבֶּר אֲכִיל, וְכָל־בְּנֵי־הָאֲכַיִּים הֲדוּרֵי־הַמְּצָחוֹת

שָׂשׂוּ, כִּי שָׁב מֵחֲרוֹן אַפּוֹ אֲכִילֵס בֶּן־פֵּלֵס.    75

נָשָׂא אֲמָרָיו אֲזַי אֲגַמֶּמְנוֹן הַמּוֹשֵׁל־בַּגּוֹיִים.

דִּבֶּר מִמְּקוֹמוֹ שָׁם יָשָׁב, וְלֹא יָצָא בַקָּהָל בַּתָּוֶךְ.

"רֵעַי חֲבִיבַי, גִּבּוֹרֵי־דַנָּאִים הָעוֹבְדִים לְאָרֵס!

צָרִיךְ לִשְׁמֹעַ אֶל־קוֹלוֹ שֶׁל־מִי שֶׁהִתְיַצֵּב, וְלֹא יָאֶה

לִנְפֹּל לִדְבָרָיו, כִּי קָשֶׁה הַדָּבָר גַּם לְגֶבֶר מְנֻסֶּה.  80

מִי הוּא הָאִישׁ אֲשֶׁר יוּכַל לִשְׁמֹעַ בְּהָמוֹן וַהֲמֻלָּה,

אוֹ כִּי יְדַבֵּר בַּקָּהָל? גַּם בַּעַל קוֹל גָּדוֹל יִבָּהֵל.

הִנְנִי אֶשְׁפֹּךְ אֶת־שִׂיחִי לִפְנֵי בֶּן־פֵּלֵס, עִם אַרְגּוֹס,

שִׁמְעוּ אֵלַי, הַאֲזִינוּ, לְמַעַן תֵּדְעוּ גַם כֻּלְכֶם.

כַּמָּה וְכַמָּה פְּעָמִים לִי אָמְרוּ בְּנֵי־הָאֲכַיִּים   85

אַף הוֹכִיחוּנִי בִדְבָרִים. וְאָנֹכִי מַה פִּשְׁעִי חַטָּאתִי:

זֵאוּס הָאָשֵׁם, וְהַגְּזֵרָה וְאֶרִנִיס הַהוֹלְכָה־בַּחשֶׁךְ,

אֲשֶׁר בִּלְבְּלוּ בִינָתִי וּבָאֲסֵפָה הִתְעוּנִי

בּוֹ בַיּוֹם שֶׁגָּזַלְתִּי הָאֶשְׁכָּר מִיַּד בְּנוֹ שֶׁל־פֵּלֵס.

אֶפֶס אָנֹכִי מַה כֹּחִי – הָאֵלָה הִיא עוֹלְלָה אֵלֶּה. 90

אַטָּה הַכְּבוּדָּה, הִיא בִתּוֹ שֶׁל־זֶבְס הַמַּתְעָה כָל־אָדָם,

הֲרַת־אֵיד וְרַכּוֹת רַגְלֶיהָ, כִּי אֵינָהּ נוֹגַעַת בַּקַּרְקַע,

עוֹשָׂה אֶת־דַּרְכָּהּ פּוֹסַעַת עַל־רָאשֵׁי בְנֵי־אָדָם בִּמְעוּפָהּ,

לַתְעוֹת לֵב בְּנֵי־אָדָם, וְרַבִּים כְּבָר נָפְלוּ בְרִשְׁתָּהּ.

פַּעַם אַחַת הֶעֱרִימָה גַם עַל־בֶּן־קְרוֹנוֹס, וְעָלָיו  95

אוֹמְרִים כִּי חָכַם וְגָבַר מִכָּל־בְּנֵי־הָאָדָם וְהָאֵלִים.

הֵרָה – וְאִם־אִשָּׁה – צָדַתּוּ, הִתְעַתּוּ בִתְכָכִים וּרְמִיָּה,

יוֹם בּוֹ עָמְדָה לְהַמְלִיט אַלְקְמֵנָה, הָאִשָּׁה הַנָּאָה,

אֶת־אוֹן הֵרַקְלֵס בְּתֵּבֵּי מְעֻטֶּרֶת בַּחוֹמוֹת הַבְּצוּרוֹת.

זֵאוּס הָיָה מִתְפָּאֵר בִּקְהַל כָּל־הָאֵלִים לֵאמֹר: 100

שִׁמְעוּ נָא לִי, הַאֲזִינוּ אֲמָרַי, גַּם אֵלִים גַּם אֵלוֹת!

הִנֵּה אֲדַבְּרָה בְאָזְנֵיכֶם אֶת־אֲשֶׁר צִוָּה לִי לִבִּי.

יוֹם זֶה מוֹצִיאָה לְאוֹר עוֹלָם אֵילֵיתְּיָה מְעוֹרֶרֶת־הַחֲבָלִים

גֶּבֶר בֶּן־אָדָם, וְהוּא יִמְלֹךְ עַל־כָּל־הַמַּמְלָכוֹת לוֹ סָבִיב.

נֵצֶר מִשֵּׁבֶט בְּנֵי־אָדָם מִיּוֹצְאֵי חֲלָצַי וְדָמִי.   105

וְהֵרָה הַגְּבִירָה עָנַתּוּ וּבְלִבָּהּ תְּכָכִים וּרְמִיָּה:

שֶׁקֶר בְּפִיךָ, וּלְעוֹלָם לֹא תְמַלֵּא אֶת־אֲשֶׁר דִּבַּרְתָּ.

קוּמָה, הַיּוֹשְׁבִי בָאוֹלִימְפּוֹס, וּשְׁבוּעָה חֲמוּרָה תִשָּׁבַע,

אֲשֶׁר אָמְנָם הוּא יִמְשֹׁל עַל־כָּל־הַמַּמְלָכוֹת לוֹ סָבִיב,

אוֹתוֹ הַגֶּבֶר שֶׁתַּמְלִיט הַיּוֹם לְאוֹר עוֹלָם הָאִשָּׁה,  110

נֵצֶר מִשֵּׁבֶט הָאָדָם וְיוֹצֵא זַרְעֲךָ וְדָמֶךָ.

כָּכָה הִבִּיעָה; וְלֹא הִרְגִּישׁ זֶבְס בֶּן־קְרוֹנוֹס בַּתְּכָכִים,

נִשְׁבַּע לָהּ שְׁבוּעָה חֲמוּרָה וְעַל־זֹאת נִחַם כַּמָּה וְכַמָּה.

מִהֲרָה הֵרָה וַתֵּרֶד מֵרֹאשׁ הָאוֹלִימְפּוֹס הַגָּדוֹל,

יָרְדָה לְאַרְגּוֹס־אֲכַיָּה, כִּי יָדְעָה אֲשֶׁר שָׁם עוֹשָׂה  115

אֵשֶׁת סְתֶּנֶּלּוֹס הַנְּדִיבָה, אֵשֶׁת הַמֶּלֶךְ בֶּן־פֶּרְסֵס,

הָרָה וְיֶלֶד בְּמֵעֶיהָ וְשִׁבְעָה חָדְשֵׁי הֵרוֹנָהּ,

וַתּוֹצִיאֵהוּ לְאוֹר עוֹלָם, אִם־גַּם לֹא בִּזְמַנּוֹ – בֶּן שִׁבְעָה.

סָגְרָה בְעַד רֶחֶם אַלְקְמֵנָה וַתַּרְחֵק מוֹעֵד צִירֶיהָ.

שָׁבָה וּבְפִיהָ הַבְּשׂוֹרָה, וַתֹּאמֶר לְזֵאוּס בֶּן־קְרוֹנוֹס:  120

זֶבְס אָבִינוּ, בְּשׂוֹרָה בְּפִי לְךָ, וְשַׂמְתָּ אֶל־לִבְּךָ.

הִנֵּה כְּבָר נוֹלַד הַגִּבּוֹר שֶׁיִּמְשֹׁל בְּכָל־הָאַרְגֵּאִים,

זֶה הוּא אֶבְרִיסְתֵּס, הוּא בֶּן־סְתֶּנֶּלּוֹס בֶּן־פֶּרְסֵס הַמּוֹשֵׁל,

בִּנְךָ הוּא, וְלוֹ יָאֶה לִמְשֹׁל עַל־כָּל־הָאַרְגֵּאִים.

סָחָה, וְצַעַר מְאֹד אָיֹם נִחַת וְהֶעֱמִיק בְּלִבּוֹ,   125

מִהֵר וְתָפַס אֶת־אַטָּה בְתַלְתַּלֵּי־הַזֹּהַר עַל־רֹאשָׁהּ,

אַפּוֹ כִּי בָעַר בְּקִרְבּוֹ וְנִשְׁבַּע הָאָלָה הַחֲמוּרָה,

אֲשֶׁר אַטָּה לֹא תָשׁוּב לְעוֹלָם אֶל־הָאוֹלִימְפּוֹס,

אוֹ אֶל־שְׁמֵי הַכּוֹכָבִים, כִּי מַתְעָה הִיא כָל־בָּאֵי־עוֹלָם.

כָּכָה הִבִּיעַ וַיְטַלְטֵל אֶת־אַטָּה מִשְּׁמֵי הַכּוֹכָבִים,   130

בְּיָדָיו סְבָבָהּ; וּמְהֵרָה הוֹפִיעָה עַל־שַׁדְמוֹת הָאָדָם.

כַּמָּה פְּעָמִים גַּם נֶאֱנַח עֵת רָאָה אֶת־בְּנוֹ הַיָּגֵעַ

תַּחַת סִבְלוֹת מַעֲמָסָה וְאִי־כָבוֹד בְּמִצְוַת אֶבְרִיסְתֵּס.

כָּכָה גַם אָנִי, כְּשֶׁהָיָה הֶקְטוֹר מְנוֹפֵף־הַקּוֹבַע

פּוֹרֵץ בִּבְנֵי־הָאַרְגֵּאִים עַל־יַד זְנַב הַסְּפִינוֹת הַשְּׁחוֹרוֹת,135

נִזְכּוֹר נִזְכַּרְתִּי בְאַטָּה הִיא אֲשֶׁר הַתְעֵה הִתְעָתְנִי.

אֶפֶס יַעַן אָשַׁמְתִּי, כִּי זֶבְס הִשַּׁנִי בִינָתִי,

הִנְנִי לְכַפֵּר עֲוֹנִי, מַתָּנוֹת אֵין מִסְפָּר לְךָ אֶתֵּן.

עַתָּה הִזְדָּרֵז לַקְּרָב, לֵךְ צַו וְעוֹרַרְתָּ הַצָּבָא.

וְאֶת־הַמַּתָּנוֹת לְךָ אָבִיא אֶת־כֻּלָּן, כַּאֲשֶׁר לְךָ אָמַר 140

אֶמֶשׁ אוֹדִיסֵס הַגֶּבֶר הַנַּעֲלֶה בְּצֵל אֹהָלֶיךָ.

אֶפֶס אִם־תִּרְצֶה, חַכֵּה, וְאִם־נִכְסְפָה נַפְשְׁךָ לִלְחֹם,

יֵלְכוּ הַנְּעָרִים וְיָבִיאוּ מֵעִם־הָאֳנִיּוֹת, לְמַעַן

תִּרְאֶה בְּעֵינֶיךָ אֶת־תְּשׁוּרוֹת־הַיְקָר אֲשֶׁר אֶתֵּן לְךָ עָתָּה".

הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:  145

"אֲגַמֶּמְנוֹן הַמּוֹשֵׁל־בַּגְּבָרִים, בֶּן־אַטְרֵס הַמְהֻלָּל!

רוֹצֶה אַתָּה, הָבִיאָה הַתְּשׁוּרוֹת כָּרָאוּי, אוֹ יִהְיוּ

לְךָ – כַּטּוֹב בְּעֵינֶיךָ, אַךְ עַתָּה נְמַהֵר וְנִתֵּן

עַל־הַמִּלְחָמָה דַעְתֵּנוּ. לֹא עֵת־דְּבָרִים לָנוּ הַפָּעַם,

אֵין גַּם לְפַגֵּר, כִּי רַבָּה מְאֹד הָעֲבוֹדָה לְפָנֵינוּ.  150

יִרְאוּ שׁוּב אֶת־אֲכִילֵס, וּבֵין הַחֲלוּצִים בַּקָּטֶל,

מַכֶּה בְעֶבְרָתוֹ בְכִידוֹן נְחֻשְׁתּוֹ בְמַעַרְכוֹת הַטְּרוֹיִים.

אִישׁ אִישׁ מִכֶּם מַעְיָנָיו לְהִתְגָּרוֹת מִלְחָמָה בָאוֹיֵב".

הֵשִׁיב אֲמָרָיו אוֹדִיסֵס הָאִישׁ רַב־הַמְּזִמּוֹת וַיַּעַן:

"אָנָּא, אֲכִילֵס הַנַּעֲלֶה, אִם־גַּם עָצַמְתָּ גָּבַרְתָּ,  155

אַל־נָא תַצְבִּיא אֶת בְּנֵי־הָאֲכַיִּים, הַצָּמִים, עַל־אִלְיוֹן

לִתְגָּר מִלְחָמָה בַטְּרוֹיִים, כִּי לֹא לִזְמַן מוּעָט נֵצֵאָה

לַעֲרֹךְ קְרָב בְּהִפָּגֵשׁ שְׁתֵּי הַמַּעֲרָכוֹת בְּיַחַד

כַּאֲשֶׁר יִפַּח בַּשְּׁתַּיִם אַחַד הָאֵלִים הַגְּבוּרָה.

יִסְעֲדוּ בְנֵי־הָאֲכַיִּים אֶת־לִבָּם עַל־יַד הָאֳנִיּוֹת  160

בְּלֶחֶם וְיַיִן הַטּוֹב, כִּי בָאֵלֶּה גַּם כֹּחַ גַּם עָצְמָה.

יַעַן אֵין אִישׁ אֲשֶׁר יוּכַל לֶאֱסֹר מִלְחָמָה עַל־צָרָיו,

וְלֶחֶם לֹא יָבֹא אֶל־פִּיו מֵאָז הַבֹּקֶר וְעַד עָרֶב,

וְאִם־גַּם מְאֹד נַפְשׁוֹ תְלַהֵט לִתְגָּר מִלְחָמָה וָקָטֶל.

הוֹלְכִים וּכְבֵדִים אֲבָרָיו, הָרָעָב וְהַצָּמָא מְצִיקִים  165

לוֹ עַד־מְאֹד, וְקַרְסֻלָּיו בְּלֶכְתּוֹ יִכָּשְׁלוּ יִמְעָדוּ.

אוּלָם הָאִישׁ, אֲשֶׁר יִסְעַד אֶת־לִבּוֹ בְלֶחֶם וָיָיִן,

יוּכַל לִתְגָּר מִלְחָמָה עִם־אוֹיְבָיו הַגְּבָרִים יוֹם תָּמִים,

לִבּוֹ חָזָק בְּחֻבּוֹ, קַרְסֻלָּיו הֵם לֹא יִכָּשֵׁלוּ

טֶרֶם אָסְפוּ אֶת־יָדָם מִקְּרָב גַּם כָּל־יֶתֶר הַגְּבָרִים.  170

צַו וְיָפוּצוּ הַצָּבָא, וְיָכִינוּ הָעָם אֶת־סְעוּדָתָם.

וַאֲגַמֶּמְנוֹן הַמּוֹשֵׁל־בַּגְּבָרִים הוּא יָבִיא הַתְּשׁוּרוֹת

אֶל־הָאֲסֵפָה בַקָּהָל, וְיִרְאוּם כָּל־הָאֲכַיִּים

שָׁם בְּעֵינֵיהֶם, וּלְמַעַן יִשְׂמַח גַּם לִבְּךָ עֲלֵיהֶם,

וְעָמַד בְּתוֹךְ הָאַרְגֵּאִים וְיִשָּׁבַע שָׁם שְׁבוּעָה חֲמוּרָה, 175

אֲשֶׁר לֹא עָלָה יְצוּעָהּ וְלֹא קָרַב אֵלֶיהָ מֵעוֹלָם

כְּדֶרֶךְ הַגְּבָרִים בְּנָשִׁים, כְּדֶרֶךְ הָאָרֶץ, הוֹי מוֹשֵׁל.

וְלִבְּךָ אַתָּה אַל־תּוֹסֵף לְהַקְשׁוֹת, אַךְ יֵרַךְ בְּחֻבֶּךָ.

אַחַר יִזְבַּח הַזֶּבַח אֶת־מִשְׁתֵּה־הַשְּׁמָנִים בְּאָהֳלוֹ,

לְמַעַן לֹא תֶחְסַר כָּל־דָּבָר אֲשֶׁר לְךָ הוּא בִצְדָקָה.  180

אַתָּה, בֶּן־אַטְרֵס, גַּם אַתָּה תָדִין מֵעַתָּה מֵישָׁרִים

אֶת־עֲמִיתֶיךָ, וּבְיַעַן אֵין גְּנַאי זֶה כִּי יִשָּׂא אֶת־שְׁלוֹמוֹ

גֶּבֶר מוֹשֵׁל בְּעַמָּיו לְאִישׁ שֶׁהִכְלִימוֹ לְפָנִים".

עָנָה לוֹ אֲגַמֶּמְנוֹן הַמּוֹשֵׁל־בַּגְּבָרִים, וַיְדַבֵּר:

"לִבִּי מַה יָּגִיל מְאֹד לִדְבָרֶיךָ, בְּנוֹ שֶׁל־לָאֶרְטֵס, 185

יַעַן הוֹצֵאתָ לָאוֹר כָּל־דָּבָר וְדָבָר עַל־אָפְנוֹ.

גַּם אֶת־הַשְּׁבוּעָה אִשָּׁבַע, וּבְרָצוֹן, כִּי לִבִּי צִוַּנִי,

אַף לֹא אֶעֱשֶׂה שֶׁקֶר בְּנַפְשִׁי– יְחַכֶּה אֲכִילֵס

פֹּה עַד אִם־שַׁבְתִּי, וְאִם־גַּם מְאֹד יִשְׁאַף רוּחוֹ לַקָּטֶל.

וְאַתֶּם גַּם אַתֶּם חַכּוּ פֹה עַד אִם־הֵבִיאוּ הַתְּשׁוּרוֹת  190

פֹּה מִן־אָהֳלִי, וְנִכְרֹת הַבְּרִית וְהַשְּׁבוּעָה הַגְּדוֹלָה.

וְאוֹתָהּ אַפְקִיד בְּיָדְךָ, וְעָלֶיךָ לַעֲשׂוֹת מִצְוָתִי.

בְּרוֹר לְךָ מִן־הָאֲכַיִּים הַנְּעָרִים הַטּוֹבִים בָּהֵמָּה,

הֵמָּה יָבִיאוּ הַתְּשׁוּרוֹת מֵאֵצֶל־הַסְּפִינוֹת, כָּל־אֲשֶׁר

אֶמֶשׁ אָמַרְנוּ, וְנָתֹן לַאֲכִילֵס וְנָהֲגוּ הַנָּשִׁים.   195

אֶפֶס טַלְתִּבְּיוֹס הוּא יָחוּשׁ וּמָצָא בַמַּחֲנֶה הַגָּדוֹל

שֶׁל־הָאֲכַיִּים חֲזִיר־בָּר קָרְבָּן לְזֶבְס וְלַשֶּׁמֶשׁ".

הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:

"אֲגַמֶּמְנוֹן הַמּוֹשֵׁל־בַּגְּבָרִים, בֶּן־אַטְרֵס הַמְהֻלָּל!

אָכֵן יָאֶה וְיָפֶה לִדְאֹג לְאֵלֶּה – וְלֹא עָתָּה,   200

כַּאֲשֶׁר נִמְצָא מַרְגּוֹעַ מִקֶּטֶל בִּזְמַן מִן־הַזְּמַנִּים,

וְשָׁכְכָה בְלִבִּי חֲמָתִי, לֹא אֶשְׁאַף לִקְרָב וּמִלְחָמָה.

הִנֵּה עוֹד שׁוֹכְבִים מְטֹעֲנֵי רֹמַח מִתְבּוֹסְסִים בִּדְמֵיהֶם,

כָּל־אֲשֶׁר הִכָּה הֶקְטוֹר עֵת זֵאוּס חֲנָנוֹ הַתְּהִלָּה –

וְאַתֶּם מְבַקְשִׁים כִּי נֹאכַל, אֲנִי נַפְשִׁי הָיְתָה בוֹחֶרֶת 205

לִפְקֹד עַל־הָאֲכַיִּים כִּי יֵרְדוּ לַשַּׁעַר וְנִלְחֲמוּ

טֶרֶם יִטְעֲמוּ לָחֶם, וְהָיָה עִם־שֶׁמֶשׁ שׁוֹקַעַת

יַעֲשׂוּ הַכֵּרָה הַיָּפָה,וּכְנָקְמָם הַחֶרְפָּה הַגְּדוֹלָה;

אוּלָם אֲנִי עַד אִנָּקְמָה,גַּם לֶחֶם גַּם מַיִם לֹא אֶטְעַם,

אֹכֶל לֹא יָבוֹא אֶל־פִּי, כִּי נָפַל פֹּה גֶבֶר עֲמִיתִי  210

מְטֹעַן־הַנְּחשֶׁת הַשְּׁנוּנָה. עוֹדֶנּוּ שׁוֹכֵב בְּאָהֳלִי

פּוֹנֶה כְּלַפֵּי הַפֶּתַח, וְסָבִיב לוֹ רֵעָיו עֲמִיתָיו

עוֹמְדִים אֲבֵלִים, וּלְבָבִי אֵינוֹ לְמוֹ אֵלֶּה הַפָּעַם,

לִבִּי לְהֶרֶג, וּלְדָמִים וּלְאֶנְקַת חֲלָלִים נוֹרָאָה".

הֵשִׁיב אֲמָרָיו אוֹדִיסֵס הָאִישׁ רַב־הַמְּזִמּוֹת וַיַּעַן: 215

"הוֹי, אֲכִילֵס בֶּן־פֵּלֵס, הַגִּבּוֹר בִּבְנֵי־הָאֲכַיִּים!

אָכֵן גָּבַרְתָּ מִמֶּנִּי, עָצַמְתָּ, מְאֹד נַעֲלֵיתָ

בְּרָמְחֶךָ; אֲבָל עָלִיתִי עָלֶיךָ הַרְבֵּה בְעֵצָה.

גָּדוֹל אָנֹכִי בְשָׁנִים וְהַרְבֵּה אָנֹכִי יוֹדֵעַ,

לָכֵן יִשָּׂא לְבָבְךָ וְעַד־שֶׁאֲדַבְּרָה תִּשְׁמָעָה.

אָדָם הוֹרֵג בָּאָדָם וּמִהֵר וְשָׂבַע מִקָּטֶל,  220

וְרַבּוֹת שִׁבֳּלִים שֶׁהִפִּיל פֹּה חֶרְמֵשׁ־הַנְּחשֶׁת לָאָרֶץ,

אֶפֶס לֹא יֶאֱרַךְ הַקָּצִיר, כִּי זֵאוּס יָכֹף הַמֹּאזְנָיִם,

הוּא הוּא הַחוֹתֵךְ גְּזַר־דִּין שֶׁל־מִלְחֲמוֹת אָדָם בְּאָדָם.

הֵן הָאֲכַיִּים יְבַכּוּ מֵתֵיהֶם, וְלֹא בִטְנָם הִיא תֶאֱבַל.  225

הִנֵּה כָּהֵנָּה וְכָהֵנָּה יִפְּלוּ יוֹם יוֹם בַּמִּלְחָמָה,

אִם־כָּל־הַיָּמִים לָהֶם אַךְ נִתְאַבֵּל – מָתַי נִנָּפֶשׁ?

כָּל־הַנֶּאֱסָפִים בַּקְּרָב נְבִיאֵם לִקְבָרוֹת כָּרָאוּי;

אֶפֶס גַּם נַקְשֶׁה לִבֵּנוֹ וְאוֹתוֹ יוֹם נִבְכֶּה לְמוֹ אֵלֶּה.

וְאֵלֶּה שֶׁמִּלְּטוּ אֶת־נַפְשָׁם מֵחֶרֶב בַּקֶּטֶל הָאָיֹם,  230

הֵמָּה יִסְעֲדוּ לִבָּם בְּמַאֲכָל וּמִשְׁתֶּה, וּלְמַעַן

נַגְבִּיר חֲיָלִים וּנְאַמֵּץ, עֲדוּיֵי נְחשֶׁת מֻצָּקָה,

לֶאֱסֹר בְּלִי הֶרֶף מִלְחָמָה בַצָּרִים: וְאוּלָם אַל־יִהְיֶה

אִישׁ מִן־הָעָם מְפַגֵּר, מְחַכֶּה לַפְּקֻדָּה הַשְּׁנִיָּה.

פְּקֻדָּה זוֹ בִכְנָפֶיהָ הָרָעָה לָאִישׁ אֲשֶׁר יֹאמַר  235

לִשְׁהוֹת אֵצֶל הַסְּפִינוֹת, אַךְ נַעֲלֶה יַחְדָּו כֻּלָּנוּ,

נֶאֱסֹר הַקֶּטֶל הָאָיֹם בַּטְּרוֹיִים מַכְנִיעֵי־הַסּוּסִים".

דִּבֶּר וְנִלְוָה אֶל־בָּנָיו שֶׁל־נֶסְטוֹר הַמְהֻלָּל־בָּאָדָם,

אֶל־מֵרִיאוֹנֵס וְאֶל־מֶגֵס מִזַּרְעוֹ שֶׁל־פִילֵס וְאֶל־תּוֹאַס,

אֶל־לִיקוֹמֵדֵס בֶּן־קְרֵיאוֹן וְאֶל־מֶלַּנִפּוֹס, וְיַחְדָּו   240

פָּנוּ וַיֵּלְכוּ אֶל־אֹהֶל הָאִישׁ אֲגַמֶּמְנוֹן בֶּן־אַטְרֵס.

כַּאֲשֶׁר צִוָּה כֵּן עָשׂוּ, הִזְדָּרְזוּ, שָׁמְעוּ וְעָשׂוּ.

שֶׁבַע חֲצוּבוֹת הוֹצִיאוּ מֵאֹהֶל בֶּן־אַטְרֵס, כַּנֶּאֱמָר,

עֶשְׂרִים אַגָּנוֹת מַבְרִיקִים וּשְׁנֵים־עָשָׂר סוּסִים יְקָרִים,

חָשׁוּ הוֹצִיאוּ אֵת שֶׁבַע הַנָּשִׁים הַנְּעָרוֹת הַיּוֹדְעוֹת   245

מְלֶאכֶת כָּל־יָד, וְהַשְּׁמִינִית – בַּת־בְּרִיסֵס יְפַת־הַלְּחָיָיִם.

שָׁקַל אוֹדִיסֵס הַזָּהָב, עֲשֶׂרֶת הַכִּכָּר, וַיֵּלֶךְ

בְּרֹאשׁ הָאֲכַיִּים הַנְּעָרִים הַנּוֹשְׂאִים אֶת־יֶתֶר הַתְּשׁוּרוֹת,

וַיַּעֲמִידוּם בַּתָּוֶךְ, בְּתוֹךְ הָאֲסֵפָה. וַיָּקָם

אָז אֲגַמֶּמְנוֹן וְטַלְתִּבְּיוֹס, שֶׁקּוֹלוֹ כְּקוֹל הָאֱלֹהִים,  250

אֵצֶל רוֹעֵה־הָעַמִּים הִתְיַצֵּב וּבְיָדָיו חֲזִירוֹ.

הוֹצִיא בֶן־אַטְרֵס בְּכַפּוֹ אֶת מַאֲכַלְתּוֹ, שֶׁהָיְתָה

תְּלוּיָה לוֹ תָמִיד עַל־יַד תַּעַר־הַחֶרֶב הַגָּדוֹל,

כָּרַת מִשַּׂעֲרוֹת הַחֲזִיר וַיִּפְרֹשׂ אֶת־כַּפָּיו שָׁמַיְמָה

תְּפִלָּה לְזֶבְס. וּבְנֵי־אַרְגּוֹס יוֹשְׁבִים וּמַחְשִׁים כֻּלָּם  255

סָבִיב כַּדָּת וְכַדִּין לִשְׁמֹעַ אֶל־קוֹלוֹ שֶׁל־מֶלֶךְ.

הֵחֵל בִּתְפִלָּה וַיַּעַן, וְעֵינָיו מַשְׁקִיפוֹת שָׁמָיְמָה:

"שִׁמְעָה לִּי, זֶבְס, בָּרִאשׁוֹנָה, הַגָּדוֹל וְהַנּוֹרָא בָאֵלִים,

גֵּיָה וְהֵלְיוֹס וְכָל־הָאֶרִינְיוֹת מִתַּחַת לָאָרֶץ,

אֲשֶׁר שְׁפָטִים בִּידֵיהֶן לָאָדָם הַנִּשְׁבָּע עַל־שָׁקֶר!  260

הִנְנִי נִשְׁבָּע, כִּי לֹא נָגַעְתִּי בְכַפִּי בְּבַת־בְּרִיסֵס,

גַּם לֹא אָכַפְתִּי עָלֶיהָ לִהְיוֹת לִי, לַעֲשׂוֹת דָּבָר.

תַּמָּה, וְאִישׁ בָּהּ לֹא נָגַע, הָיְתָה בְאָהֳלִי עִמָּדִי.

אַךְ אִם־נִשְׁבַּעְתִּי לַשֶּׁקֶר, יְשַׁלַּח בִּי זֶבְס מַגֵּפוֹתָיו,

רַבּוֹת וְרָעוֹת, כַּאֲשֶׁר יִפְקֹד עַל־נִשְׁבָּע לַשָּׁקֶר".  265

סָח וַיִּשְׁחַט אֶת־צַוַּאר הַחֲזִיר בִּנְחשֶׁת אַכְזְרִיָּה.

סְבָבוֹ טַלְתִּבְּיוֹס, הִשְׁלִיכוֹ בַמְּצוּלָה הַגְּדוֹלָה, בִּתְהוֹמוֹת

גַּלֵּי־הַשֵּׂיבָה לְמַאֲכָל לִדְגַת־הַיָּם; אֶפֶס אֲכִילֵס

קָם וַיְדַבֵּר בְּאָזְנֵי בְנֵי־אַרְגּוֹס הַשּׁוֹאֲפִים־קְרָבוֹת:

"זֶבְס אָבִינוּ, מִיָּדְךָ פֻּרְעָנִיּוֹת גְּדוֹלוֹת לָאָדָם!  270

הֵן לוּלֵא אַתָּה, לֹא הָיָה מֵעִיר בְּלִבִּי בֶן־אַטְרֵס

אֶת־חֲרוֹן אַפִּי וְלֹא הָיָה גוֹזֵל מִמֶּנִּי הַנַּעֲרָה

בְּיָד חֲזָקָה עַל־כָּרְחִי, אַךְ זֶבְס כֵּן יָעָץ, וְהָיָה

לְמִכְשׁוֹל לִבְנֵי־הָאֲכַיִּים, כִּי יִפְּלוּ בָם רַבִּים וְיִגְוָעוּ.

עַתָּה שְׁבוּ וַאֲכַלְתֶּם לְמַעַן נֶאֱסֹר הַקָטֶל".  275

כָּכָה הִבִּיעַ, וּפָטַר חִישׁ־מַהֵר אֶת־הָאֲסֵפָה.

הָלַךְ אִישׁ לִסְפִינָתוֹ, מִהֵרוּ, סָבִיב נָפוֹצוּ.

כִּנְּסוּ הַמִּרְמִידוֹנִים אַמִּיצֵי־הַלֵּב אֶת־הַתְּשׁוּרוֹת,

הָלְכוּ הֱבִיאוּן לִסְפִינַת אֲכִילֵס הַדּוֹמֶה־לָאֵלִים

וּבָאֳהָלִים הִנִּיחוּן; הוֹשִׁיבוּ שָׁם אֶת־הַנָּשִׁים.  280

בָּאוּ הַמְשָׁרְתִים הַנְּעָרִים וְדָפְקוּ הַסּוּסִים הָעֶדְרָה.

אֶפֶס בַּת־בְּרִיסֵס הַדּוֹמָה לְאַפְרוֹדִיטָה הַזְּהוּבָה,

הִיא, כְּשֶׁרָאֲתָה פְּנֵי־פַּטְרוֹקְלוֹס הַמְטֹעַן־נְחשֶׁת,

נָפְלָה עַל־גַּבּוֹ וַתֵּבְךְּ, הִתְאַבְּלָה וַתִּשְׂרֹט בְּכַפֶּיהָ

חָזָהּ וְצַוָּארָהּ הָרַךְ וְגַם אֶת־פָּנֶיהָ הַנָּאִים.   285

נָשְׂאָה אֶת־קוֹלָהּ הָאִשָּׁה הַדּוֹמָה־לָאֵלוֹת וַתְּקוֹנֵן:

"אוֹי לִי, פַּטְרוֹקְלוֹס הַיָּקָר לְלִבִּי הַאֻמְלָל בָּאָדָם!

הִנֵּה עוֹדְךָ בַחַיִּים זְנַחְתִּיךָ, בְּזָנְחִי הָאֹהֶל,

עַתָּה כִּי שַׁבְתִּי – וְהִנֵּה מַתָּ, הַמּוֹשֵׁל־בַּגּוֹיִם.

מוּטָל לְפָנַי, כִּי כָכָה הֹוָה עַל־הֹוָה בָאָתְנִי:  290

אִישִׁי, הִרְכִּיבוּ לִי אָבִי וְאִמִּי הַכְּבוּדָה, רָאִיתִי

מוּטָל מֵת מְטֹעַן־נְחשֶׁת, כִּי נָפַל בְּשַׁעֲרֵי עִירוֹ.

שְׁלשָׁה אַחִים חֲבִיבִים יָלְדָה לִי אִמִּי הוֹרָתִי,

כֻּלָּם יַחְדָּו גְּזָלָם יוֹם־הָעֲבָרוֹת הָאָיֹם.

גַּם לֹא נָתַתָּ לִי לִבְכּוֹת, בְּיוֹם בּוֹ הִכָּה אֲכִילֵס 295

מְהִיר־הָרַגְלַיִם אֶת־אִישִׁי, וַיַּחֲרֵב אֶת־עִירוֹ שֶׁל־מִינֵס.

גַּם הִבְטַחְתַּנִי, כִּי יִשָּׂא אוֹתִי לְאִשָּׁה אֲכִילֵס

הָאֱלֹהִי וִיבִיאֵנִי אֶל־פְתִּיָּה הָעִיר בָּאֳנִיָּה

וְחָגַג בְּסוֹד מִרְמִידוֹנִים אֶת־מִשְׁתֵּה חַג חֲתֻנָּתֵנוּ.

לָכֵן כֹּה אָמֵר לַמֵּת וְאֶבְכֶּה לְךָ כִּי נָעָמְתָּ".    300

כָּכָה הִבִּיעָה בוֹכִיָּה, גַּם יֶתֶר הַנָּשִׁים הִתְאַבְּלוּ

בּוֹכוֹת לְפַּטְרוֹקְלוֹס, אַךְ בְּלִבָּן אִשָּׁה לְגוֹרָלָהּ בּוֹכִיָּה.

וְזִקְנֵי אֲכַיָּה הִתְקַבְּצוּ מִסָּבִיב לַאֲכִילֵס מַפְצִירִים

בּוֹ כִּי יִסְעַד אֶת־לִבּוֹ, וְלֹא אִוָּה הָאִישׁ וַיֵּאָנַח:

"אַחַת אֲבַקֵּשׁ, עֲמִיתַי, אִם־יֶשְׁכֶם מְמַלְאִים שֶׁאֱלָתִי, 305

אַל־נָא תַפְצִירוּ בִי לִטְעֹם מִמִּשְׁתֶּה וּמַאֲכָל יֵאָכֵל,

לִסְעֹד אֶת־לִבִּי, כִּי גָדַל יְגוֹנִי, וְלִבִּי מְאֹד דַּוָּי,

עַד שֶׁשָּׁקְעָה הַשֶּׁמֶשׁ אֶסְבֹּלָה וְאֶשָּׂא אָנֹכִי".

כָּכָה הִבִּיעַ אֲכִילֵס וַיְשַׁלַּח אֶת־יֶתֶר הַמְּלָכִים.

נִשְׁאֲרוּ אַךְ שְׁנֵי בְנֵי־אַטְרֵס וְאוֹדִיסֵס הַגֶּבֶר הַנַּעֲלֶה, 310

נֶסְטוֹר גַּם אִידוֹמֶנֵס וּפֵינִכְּס הָרַכָּב הַיָּשִׁישׁ.

אָמְרוּ לְשַׂמַּח אֶת לִבּוֹ, אַךְ לִבּוֹ לֹא קִבֵּל תַּנְחוּמִים

לָשִׂישׂ, עַד שֶׁלֹּא נִכְנַס בְּלֹעַ מִלְחֶמֶת־הַדָּמִים.

זָכַר יָמִים עָבָרוּ וּמָרָה הִתְאַנַּח וַיְדַבֵּר:

"הִנֵּה גַם אַתָּה, הָאֻמְלָל, רֵעִי־עֲמִיתִי הָיִיתָ  315

מֵכִין בְּאָהֳלִי סְעוּדָה מְשַׂמַּחַת נֶפֶשׁ לִשְׁנֵינוּ,

זָרִיז וְחָרוּץ, עֵת יָצְאוּ בְנֵי־הָאֲכַיִּים חֲלוּצִים

לִלְחֹם בְּפָרָשֵׁי הַטְּרוֹיִים בְּמִלְחֶמֶת־הַדְּמָעוֹת הַגְּדוֹלָה.

עַתָּה חָלָל פֹּה תִשְׁכַּב, וְאָנֹכִי מְעַנֶּה אֶת־נַפְשִׁי,

אָצוּם,לֹא אֶשְׁתֶּה,לֹא אֹכַל, וְאִם־רַבָּה הַצֵּידָה בְאָהֳלִי,320

יַעַן כִּי נַפְשִׁי לְךָ תַעֲרוֹג, כִּי גָדַל הַשֶּׁבֶר בָּאַנִי,

כְּשִׁבְרִי לוּ הֻגֵּד הֻגַּדְתִּי: הִנֵּה מֵת אָבִי הַיָּשִׁישׁ,

אֲשֶׁר יִשְׁפֹּךְ דִּמְעוֹתָיו הַחַמּוֹת בְּאַרְצִי בִּפְתִּיָּה,

יַעַן אֵין אִתּוֹ בְנוֹ, כִּי יַעֲשֶׂה בְּאֶרֶץ נָכְרִיָּה,

נִלְחָם בְּפָרָשֵׁי הַטְּרוֹיִים בְּשֶׁל הֶלֶּנָּה הַנִּבְזָה; 325

אוֹ כִּי מֵת עָלַי בְּנִי זֶה אֲשֶׁר אֲגַדְּלוֹ בִסְקִירוֹס.

אִם־אַךְ בַּחַיִּים עוֹדֶנּוּ נֶאוֹפְּטוֹלֶמוֹס הַנַּעֲלֶה.

הָיְתָה לְפָנִים תִּקְוָתִי בִּלְבָבִי מְשַׁעֲשַׁעְתְּנִי,

לֵאמֹר: אֲנִי אָמוּת הַרְחֵק מֵאַרְגּוֹס, זָנַת־הַסּוּסִים,

פֹּה בְאֶרֶץ טְרוֹיִים, וְאַתָּה תָשׁוּב אֶל־פְתִּיָּה הַנָּאוָה, 330

תָּבִיא אֶת־בְּנִי בָאֳנִיָּה מַשְׁחִירָה וּמְהִירָה בַּמַּיִם

לְבֵיתִי מִסְּקִירוֹס הַנָּאוָה וְתַרְאֶה לוֹ, דָּבָר אֵין נֶעְדָּר,

הוֹנִי וּרְכוּשִׁי, עֲבָדַי, גַּם אֶת־הֵיכָלִי הַנִּשָּׂא.

יַעַן כִּי פֵּלֵס, אֲדַמֶּה, שָׁכַב זֶה כְּבָר עִם־אֲבוֹתָיו,

אוֹ אִם־עוֹדֶנּוּ בַחַיִּים הוּא מוֹסִיף לִהְיוֹת מְדֻכָּא 335

בְּעֹצֶר זִקְנָה וִיגוֹנִים, וְכָל־הַיָּמִים מְחַכֶּה

לְבִיאַת הַמַּלְאָךְ הַמַּגִּיד הַבְּשׂוֹרָה הָרָעָה, כִּי מֵת בְּנוֹ".

כָּכָה סָח מִתּוֹךְ בֶּכִי, הַזְּקֵנִים גַּם הֵם נֶאֱנָחוּ,

אִישׁ אִישׁ כִּי נִזְכַּר בָּאֵלֶּה שֶׁנָּטַשׁ אַחֲרָיו בְּבֵיתוֹ.

רָאָם בֶּן־קְרוֹנוֹס בְּאֶבְלָם וְנִכְמְרוּ רַחֲמָיו עֲלֵיהֶם, 340

דִּבֶּר מִיָּד לְאַתֵּנָה וַיֹּאמֶר אֶת־אִמְרוֹת־הַכָּנָף:

"בִּתִּי, שַׁלָּמָה מִהַרְתְּ כֹּה, זָנַחַתְּ הַגֶּבֶר לְגַמְרֵי?

שֶׁמָּא אֵינֵךְ מוֹסִיפָה דוֹאֶגֶת כְּלָל לַאֲכִילֵס?

הִנֵּה הוּא יוֹשֵׁב עַל־יַד הָאֳנִיּוֹת, רָמוֹת־הַחַרְטוֹם,

בּוֹכֶה לְרֵעוֹ אֲהוּבוֹ, וְיֶתֶר הַשָּׂרִים כֻּלָּמוֹ    345

יוֹשְׁבִים וְסוֹעֲדִים לִבָּם; אַךְ הוּא לֹא טָעַם, לֹא שָׁתָה.

מַהֲרִי אֵלָיו וְשִׂימִי בְלִבּוֹ הַנֶּקְטַר הַנָּעִים

גַּם הָאַמְבְּרוֹסְיָה, לְמַעַן לֹא יִשָּׂא אֶת־חֶרְפַּת הָרָעָב".

סָח וְהִמְרִיצָה, וְאַתֵּנָה הִשְׁתּוֹקְקָה עוֹד טֶרֶם יְדַבֵּר.

חָשָׁה כְּנֶשֶׁר גְּדָל־אֵבֶר מֵרִיעַ־בְּקוֹלוֹ וַתֵּרֶד    350

דֶּרֶךְ הָאֵיתֶּר מִמְּרוֹמֵי הַשְּׁחָקִים. וּבְנֵי הָאֲכַיִּים

הוֹלְכִים מִזְדַּיְּנִים בְּמַחֲנֵה־הַצָּבָא, וְחִישׁ אֶל־אֲכִילֵס

קָרְבָה וַתָּשֶׂם בִּלְבָבוֹ אַמְבְּרוֹסְיָה עֲרֵבָה לְחֵךְ אֵלִים,

גַּם מִן־הַנֶּקְטָר, לְמַעַן לֹא יַחֲלִישׁ הָרָעָב אֶת־בִּרְכָּיו,

אַחֲרֵי־כֵן שָׁבָה אֶל־הֵיכַל אָבִיהָ שַׂגִּיא־הַכֹּחַ.   355

וְאֵלֶּה מִשְׁתַּפְּכִים וְיוֹצְאִים מִתּוֹךְ הָאֳנִיּוֹת הַמְּהִירוֹת.

כְּאוֹתָן פִּתֵּי הַשֶּׁלֶג הַנּוֹפְלוֹת מִיַּד־זֶבְס וּצְפוּפוֹת

קָרוֹת נִשָּׂאוֹת עַל־כַּנְפֵי רוּחַ־שֶׁל־צָפוֹן זְרַע־אֵיתֶּר, –

כָּכָה הִשְׁתַּפְּכוּ מֵעַל הָאֳנִיּוֹת הַשְּׁחוֹרוֹת הֲמוֹנִים,

צִנּוֹת בַּעֲלוֹת־טַבּוּרִים וְקוֹבָעִים מַבְרִיקִים עַל־סְבִיבָם,360

יַחְדָּו סוֹחֵרוֹת מְאֹד בּוֹלְטוֹת וּרְמָחִים עֲשׂוּיִים עֵץ־מֵילָה.

עָלָה נָגְהָם שָׁמַיְמָה, סָבִיב הָאָרֶץ שִׂחֵקָה,

אוֹרָה מִלַּהַט הַנְּחשֶׁת; וַתִּרְעַם הָאָרֶץ מִתַּחַת

רַגְלֵי הָעָם. וַאֲכִילֵס מִזְדַּיֵּן בְּקֶרֶב הַמַּחֲנֶה.

חָרַק נוֹרָאוֹת בְּשִׁנָּיו, וְעֵינָיו בּוֹעֲרוֹת כְּשַׁלְהֶבֶת, 365

דּוֹלְקוֹת כְּאֵשׁ־זְוָעוֹת, וּבְקֶרֶב לִבּוֹ, לֵב־גִּבּוֹר, שָׁם קִנֵּן

קִצְפּוֹ הָאָיֹם וְהַשַּׂגִּיא, כִּי מְאֹד חָרָה אַפּוֹ בַטְּרוֹיִים.

לָבַשׁ אֶת־מַתְּנוֹת הָאֵל, שֶׁעָשָׂה הֵפֵיסְטוֹס בְּחָכְמָתוֹ.

הֵחֵל בַּמְּצָחוֹת, וַיִּנְעַל לְשׁוֹקָיו הַמְּצָחוֹת הַנָּאווֹת,

כְּלִילוֹת־הַיֹּפִי וּפֻרְפּוֹת הַכֶּסֶף לָהֵנָּה לְרָכְסָן.  370

אַחֲרֵי־כֵן הִלְבִּישׁ אֶת־חָזוֹ מִסָּבִיב סֹחֵרָה מַבְרִיקָה,

תָּלָה עַל־שִׁכְמוֹ אֶת־חֶרֶב הַנְּחשֶׁת לָהּ מַסְמְרוֹת כָּסֶף,

תָּפַס בְּיָדוֹ הַשִּׁרְיָן הַגָּדוֹל וְכֶבֶד־הַמִּשְׁקָל

מֵפִיץ נָגְהוֹ לְמֵרָחוֹק, וְדוֹמֶה לַסַּהַר בַּחֹדֶשׁ.

מָשָׁל לְלַהַב מוֹפִיעַ עַל־רַחֲבֵי־הַיָּם לַשַּׁיָּטִים,  375

אֵשׁ מִתְלַקַּחַת עַל־פִּסְגַת הֶהָרִים הַגְּבֹהִים לְבַדָּה

בְּסֻכָּה בּוֹדֵדָה, וְהֵמָּה נִשָּׂאִים מִסַּעַר וְסוּפָה

בְּרַחֲבֵי הַיָּם רַב־הַדָּגָה עַל־כָּרְחָם וְהַרְחֵק מֵרֵעִים, –

כָּכָה עָלָה בָאֵיתֶּר הַנֹּגַהּ מִצִּנַּת אֲכִילֵס

כְּלִילַת־הַיֹּפִי. וַיָּרֶם קוֹבָעוֹ זֶה כֶּבֶד־הַמִּשְׁקָל, 380

כִּסָּה בוֹ רֹאשׁוֹ; וּמַרְאֵה הַקּוֹבַע הַנֶּעְטָר רַעְמָה

כְּכוֹכַב הַנֹּגַהּ, וְרַעְמַת־הַזָּהָב מְנַפְנֶפֶת לוֹ סָבִיב,

כַּאֲשֶׁר עָשָׂה הֵפֵיסְטוֹס וְהִצְמִיד מִסָּבִיב לְכַרְבָּלְתּוֹ.

הֵחֵל אֲכִילֵס, הַגֶּבֶר הַנַּעֲלֶה, מְנַסֶּה אֶת־כֵּלָיו

עָלָיו, אִם־יָאִים וְאִם־בָּם אֲבָרָיו זָזִים בְּנָקֵל.  385

הָיוּ הֵם לוֹ כִּכְנָפַיִם מְנִיפוֹת אֶת־רוֹעֵה־הָעַמִּים.

עָמַד וְהוֹצִיא מִכַּנּוֹ כִידוֹנוֹ שֶׁל־אָבִיו הַגִּבּוֹר,

כִּידוֹן חָזָק וְאַדִּיר, אֵין אִישׁ בֵּין כָּל־הָאֲכַיִּים

אֲשֶׁר יְנוֹפֵף הַכִּידוֹן, אֲכִילֵס אַךְ הוּא יְנוֹפְפֵהוּ.

עֵצוֹ עֵץ־מֵילָה מִפֵּלְיוֹן, וְכֵירוֹן שְׁגָרוֹ לְאָבִיו, 390

כָּרַת עַל־פִּסְגַּת הַר־פֵּלְיוֹן לִהְיוֹת לְאֵיד לַגִּבּוֹרִים.

וְאַבְטוֹמֶדּוֹן וְאַלְקִימוֹס נָהֲגוּ הַסּוּסִים וּרְתָמוּם,

רְצוּעוֹת מִכָּאן וּמִכָּאן, וְרֶסֶן הִכְנִיסוּ בְּפִיהֶם,

מָתְחוּ הַמּוֹשְׁכוֹת הַנְּטוּיוֹת מֵרִסְנָם אֶל־אֲחוֹרֵיהֶם,

כְּלַפֵּי כִּסֵּא הָרֶכֶב, וְאַבְטוֹמֶדּוֹן מִהֵר וְתָפַס   395

בְּיָדָיו הַמַּגְלֵב הַמַּבְרִיק, וַיִּקְפֹּץ לְתוֹךְ הַמֶּרְכָּבָה.

עָמַד אַחֲרָיו הִתְיַצֵּב אֲכִילֵס מְזֻיָּן לַקֶּטֶל,

נִצַּב מוֹפִיעַ בְּנִשְׁקוֹ, דּוֹמֶה לְהִפֶּרְיוֹן בְּהִלּוֹ.

הִרְעִים בְּקוֹלוֹ וַיְדַבֵּר אֶל־סוּסֵי אָבִיהוּ וַיֹּאמֶר:

"כְּסַנְתּוֹס וּבַּלְיוֹס, פְּרִי־בֶטֶן פּוֹדַרְגָּה, מִסּוּסִים הֻלָּלוּ! 400

עַתָּה הֵיטִיבוּ וְחִשְׁבוּ לְמַלֵּט אֶת־נֶפֶשׁ רוֹכֶבְכֶם

אֶל־מַעֲרֶכֶת דַּנָּאִים, עֵת נָשׁוּב שְׂבֵעֵי־מִלְחָמָה,

אַל־תִּטְּשׁוּנִי, כְּנָטְשְׁכֶם אֶת רֵעִי פַּטְרוֹקְלוֹס שָׁם חָלָל".

עָנָה לוֹ כְּסַנְתּוֹס הָעַז וּמְהִיר־הָרַגְלַיִם מִתָּחַת

עֻלּוֹ וַיָּכֹף אֶת־רֹאשׁוֹ, וַתִּפּוֹל הָרַעְמָה וְיָרְדָה,   405

עַד פְּנֵי־הָאָרֶץ הִגִּיעָה, כִּי דֶּרֶךְ הַקּוֹלָר פָּרָצָה.

הֵרָה לִבְנַת־הַזְּרוֹעוֹת הִיא נָטְעָה בְקִרְבּוֹ אֶת־קוֹלוֹ:

"גַּם הַפַּעַם נְפַלֵּט חַיֶּיךָ, אֲכִילֵס הָעִזּוּז;

אֶפֶס יוֹמְךָ כְּבָר קָרַב, וְלֹא בְאַשְׁמָתֵנוּ אֲנַחְנוּ,

בְּאַשְׁמַת הָאֵל זֶה הַגָּדוֹל וְהַגְּזֵרָה זוֹ הַכֹּל־יְכֹלָה. 410

לֹא בַּאֲשֶׁר פִּגַּרְנוּ אוֹ הָיוּ רַגְלֵינוּ עֲצֵלוֹת

גָּזְלוֹ הַטְּרוֹיִים אֶת־נֶשֶׁק פַּטְרוֹקְלוֹס הָאִישׁ מֵעַל כְּתֵפָיו.

לֹא, כִּי הָאַדִּיר בָּאֵלִים, בֶּן־לֵטוֹ יְפַת־הַמַּחְלָפוֹת,

פְּגָעוֹ בֵין הַחֲלוּצִים וַיְחוֹנֵן אֶת־הֶקְטוֹר הַתְּהִלָּה.

אָנוּ נָחִישָׁה, נָעוּפָה בְּרוּחַ זֶפִירוֹס, שֶׁעָלָיו   415

אוֹמְרִים, שֶׁהוּא הוּא הַמָּהִיר בָּרוּחוֹת בְּתֵבֵל. גַּם אַתָּה,

גְּזֵרָה הִיא אֲשֶׁר תִּפֹּל בְּיָדוֹ שֶׁל־אֵל וְשֶׁל־אָדָם".

סִיֵּם אִמְרָתוֹ, וַיִּסְגְּרוּ בְעַד קוֹלוֹ קְהַל הָאֶרִינְיוֹת.

עָנָה לוֹ מִתּוֹךְ חֵמָה אֲכִילֵס מְהִיר־הָרַגְלַיִם:

"כְּסַנְתּוֹס, מַה תְּנַבֵּא לִי מָוֶת? אֵין לְךָ צֹרֶךְ בָּאֵלֶּה! 420

אָכֵן, גַּם נַפְשִׁי אָנֹכִי יוֹדַעַת, כִּי פֹה עָלַי לָמוּת

הַרְחֵק מֵאָבִי אָהַבְתִּי, מֵאִמִּי הוֹרָתִי; וְאוּלָם

מְנוּחָה לֹא אֵדַע עַד אִם־הֶלְאֵיתִי הַטְּרוֹיִים בִּקְרָבוֹת".

עָנָה וַיִּדְפֹּק בְּקוֹל גָּדוֹל אֶת־סוּסָיו תְּמִימֵי־הַפַּרְסָה.


שִׁיר עֶשְׂרִים: מִלְחֶמֶת הָאֵלִים


כָּכָה הִזְדַּיְּנוּ סְבִיבֶיךָ, בֶּן־פֵּלֵס, הַצָּמֵא־לִקְרָבוֹת,

בְּנֵי־הָאֲכַיִּים הַנְּדִיבִים עַל־יַד הָאֳנִיּוֹת הַכְּפוּפוֹת;

אַךְ גַּם הַטְּרוֹיִים גַּם הֵמָּה עַל־רָמַת הַשָּׂדֶה עָרָכוּ.

וְזֵאוּס פָּקַד עַל־תֶּמִּיס לְהַקְהִיל הָאֵלִים, אֶת־כֻּלָּם,

לָבֹא אֶל־פִּסְגַּת אוֹלִימְפּוֹס, זֶה רַב־הַהֲדוּרִים; וְאֶת־כֻּלָּם 5

קָרְאָה תֶּמִּיס, הִזְעִיקָה לָבוֹא לְהֵיכָלוֹ שֶׁל־זֵאוּס.

בָּאוּ, וְלֹא נִפְקַד אַף אַחַד הַפְּלָגִים, מִלְּבַד הָאוֹקְיָנוֹס,

בָּאוּ הַנִּימְפוֹת הָרַבּוֹת, הַשּׁוֹכְנוֹת בַּחֹרְשׁוֹת הַנָּאוֹת

גַּם בְּמַעְיְנוֹת־הַנְּחָלִים וּבִקְעוֹת־שַׁאֲנָנִים מוֹרִיקוֹת.

כֻּלָּם בָּאוּ לְבֵיתוֹ שֶׁל־זֵאוּס הַכּוֹנֵס־עֲנָנִים;   10

יָשְׁבוּ בְאוּלַם־הַגָּזִית שֶׁבָּנָה הֵפֵיסְטוֹס בְּחָכְמָתוֹ

וּבִתְבוּנָתוֹ הָרַבָּה לְזֵאוּס אָבִינוּ הָאַדִּיר.

כֻּלָּם סְבִיב זֵאוּס נִקְהָלוּ, לֹא נִפְקַד גַּם מַרְגִּיז־הָאָרֶץ,

נֶחְפַּז גַּם הוּא מִן־הַיָּם, הוֹפִיעַ כְּמִצְוַת הָאֵלָה,

יָשַׁב בְּקֶרֶב הָאֵלִים, לָדַעַת עֲצָתוֹ שֶׁל־זֵאוּס.  15

"מַבְרִיק־הַבְּרָקִים, שַׁלָּמָה קָרָאתָ לָאֵלִים אֲסֵפָה?

שֶׁמָּא אָמַרְתָּ בִּדְבַר הַטְּרוֹיִים וּבְנֵי־הָאֲכַיִּים

הִנֵּה עַתָּה מִתְלַקְּחִים בֵּינֵיהֶם מִלְחָמָה וָקָטֶל".

הֵשִׁיב אֲמָרָיו לוֹ זֵאוּס הַכּוֹנֵס־עֲנָנִים וַיַּעַן:

"אָכֵן, מַרְגִּיז־הָאָרֶץ, מָצָאתָ אֵת אֲשֶׁר יָזַמְתִּי, 20

כִּי עַל־כֵּן הִנֵּה קְרָאתִיכֶם, כִּי אֶדְאַג לָהֶם וְהֵם אוֹבְדִים.

הִנֵּה אָנֹכי אִוָּתֵר עַל־רֹאשׁ הָאוֹלִימְפּוֹס, אֵשֵׁבָה

לִרְאוֹת וְנַפְשִׁי תִתְעַנֵּג; אַךְ אַתֶּם כֻּלְּכֶם תֵּצֵאוּ,

גְּשׁוּ עַד־הַמָּקוֹם שָׁם חוֹנִים בְּנֵי־הָאֲכַיִּים וְהַטְּרוֹיִים,

עִזְרוּ לְאֵלֶּה וּלְאֵלֶּה, וְאִישׁ אִישׁ כְּאַוַּת נַפְשׁוֹ, כִּרְצוֹנוֹ. 25

כִּי אִם־יֶאֱסֹר אֲכִילֵס לְבַדּוֹ מִלְחָמָה בַטְּרוֹיִים,

הִנֵּה אַךְ רָאוּהוּ – נִבְהָלוּ, חִיל כִּי אֲחָזָם וּרְעָדָה.

עַתָּה אַפּוֹ כִּי חָרָה בְּשֶׁל רֵעֵהוּ פַּטְרוֹקְלוֹס,

יָרֵא אָנֹכִי פֶּן־יִתֹּץ הַחוֹמָה גַּם נֶגֶד הַגְּזֵרָה".  30

כָּכָה הִבִּיעַ בֶּן־קְרוֹנוֹס וַיָּעַר מִלְחָמָה נוֹרָאָה.

חָשׁוּ הָאֵלִים לַקָּטֶל, נִתְפָּרְדוּ לִשְׁתַּיִם מִפְלַגּוֹת.

הֵרָה וּפַּלַּס־אַתֵּנָה יָרְדוּ אֶל־תַּחֲנַת־הַסְּפִינוֹת.

גַּם פּוֹסֵידוֹן הַמֶּלֶךְ, מְחַבֵּק־הָאָרֶץ, וְהֶרְמֵיאַס,

חוֹנֵן־הַטּוֹבוֹת הַמְּצֻיָּן שֶׁלִּבּוֹ לֵב תְּבוּנָה וָדָעַת; 35

אִתָּם הֵפֵיסְטוֹס, צוֹלֵעַ וְנוֹרָא בְּרָב־כֹּחוֹ וְאוֹנוֹ,

מְשָׂרֵךְ אֶת־דַּרְכּוֹ וְעוֹקֵר אֶת־רַגְלָיו הַדַּקּוֹת בְּקשִׁי.

אָרֵס מְנוֹפֵף־הַקּוֹבַע חָשׁ אֶל־הַטְּרוֹיִים, וְאִתּוֹ

פֵיבּוֹס אֶרֶךְ־הַשֵּׂעָר וְאַרְטֶמִּיס חוֹבֶבֶת־הַחִצִּים,

לֵטוֹ וּכְּסַנְתּוֹס וְגַם אַפְרוֹדִיטָה עִם־קֶסֶם־חִיּוּכָה.  40

עַד שֶׁהָאֵלִים רְחוֹקִים מִשִּׁבְטֵי בְנֵי־אָדָם בְּנֵי־תְמוּתָה,

שָׂמְחוּ וְשָׂשׂוּ מְאֹד הָאֲכַיִּים לִתְשׁוּבַת אֲכִילֵס,

יַעַן כִּי נִמְנַע זֶה כַּמָּה מֵרֶדֶת בְּקֶטֶל־הַזְּוָעוֹת.

אַךְ אַנְשֵׁי טְרוֹיָה נִדְהָמוּ, כָּשְׁלוּ בִרְכֵּיהֶם וּפָקוּ,

חִיל אֲחָזָמוֹ וּרְעָדָה, בִּרְאוֹתָם אֶת־פְּנֵי בְנוֹ שֶׁל־פֵּלֵס 45

מַזְהִיר בַּנֶשֶׁק, וְתָאֳרוֹ כְתֹאַר פְּנֵי־אָרֵס הַקַּטְלָן.

אַךְ כְּשֶׁהִתְעָרְבוּ בָם שׁוֹכְנֵי אוֹלִימְפּוֹס בֶּהָמוֹן, בַּגְּבָרִים,

פָּתְחָה אֶרִיס, הִתְהוֹלְלָה בְעֻזָּהּ, הֵרִיעָה אַתֵּנָה.

יֵשׁ אֲשֶׁר קָרְאָה בַתְּעָלָה הַגְּדוֹלָה אֲחוֹרֵי הַחוֹמָה,

וְיֵשׁ שֶׁהֵרִיעָה עַל־חוֹפֵי הַיָּם רַב־הַשָּׁאוֹן הַהוֹמֶה.  50

וְאָרֵס עוֹנֶה לְעֻמָּתָהּ, דּוֹמֶה לְסוּפָה חֲשֵׁכָה,

יֵשׁ שֶׁהוּא קוֹרֵא מִפִּסְגַּת הַקִּרְיָה, מְעוֹרֵר הַטְּרוֹיִים,

וְיֵשׁ רָץ עַל־גְּדוֹת־הַסִּימוֹאֵיס אוֹ נִצָּב עַל־קַלִּיקוֹלוֹנָה.

כָּכָה עוֹרְרוּ הָאֵלִים הַנִּצְחִים אֶת־אֵלֶּה וְאֶת־אֵלֶּה,

אָסְרוּ בֵינָם לְבֵין עַצְמָם מִלְחָמָה אֲיֻמָּה וְקָשָׁה.   55

הִרְעִים רְעָמָיו נוֹרָאוֹת אֲבִי כָל־הָאָדָם וְהָאֵלִים

מִן־הַשָּׁמַיִם מִמְּרוֹמִים, וַיְזַעֲזַע פּוֹסֵידוֹן הָאָרֶץ

עַל־הַמֶּרְחַבְיָה הַגְּדוֹלָה וְעַל־פִּסְגוֹת הָרֶיהָ הַגְּבוֹהוֹת.

רָגְזוּ וְחָלוּ כָל־מוֹסְדֵי הַר־אִידָה, רַבַּת־הַפְּלָגִים,

רָאשֵׁי הָהָר, קִרְיַת טְרוֹיָה וּסְפִינוֹת כָּל־הָאֲכַיִּים.  60

אָחַז הַחִיל וְהַפַּחַד אֶת־הַדֵס הַשַּׁלִּיט־בַּצְּלָלִים,

קָפַץ בִּרְעָדָה מִכִּסְאוֹ וַיִּקְרָא, כִּי יָרֵא פֶּן־בָּקַע

עָלָיו הָאָרֶץ מִמַּעַל פּוֹסֵידוֹן, מַרְגִּיז־הָאָרֶץ,

פֶּן־יִגָּלוּ לָאֵלִים וּלְשִׁבְטֵי־הָאָדָם מִשְׁכְּנוֹתָיו

מְלֵאֵי טַחַב, חֲשֵׁכִים, נוֹרָאִים גַּם לִבְנֵי־אֵלִים.  65

כָּכָה גָדְלָה הַהֲמֻלָּה, כִּי נוֹסְדוּ לַקְּרָב כָּל־הָאֵלִים.

יָצָא פֵיבּוֹס־אַפּוֹלוֹן לִקְרַאת פּוֹסֵידָאוֹן, הַמּוֹשֵׁל

בְּגֵאוּת־הַיַּמִּים, וּבְיָדָיו כָּל־חִצָּיו עֲטוּרֵי־הַנּוֹצָה.

פַּלַּס־אַתֵּנָה הִתְיַצְּבָה נֶגְדָה־נָּא אָרֵס הַקַּטְלָן;

עָמְדָה מוּל הֵרָה אַרְטֶמִּיס, זוֹ בַעֲלַת צִנּוֹר־הַזָּהָב, 70

צַיִד חוֹבֶבֶת וְחִצִּים, אֲחוֹת הַקּוֹלֵעַ־מֵרָחוֹק,

עָרַךְ מִלְחָמָה עַל־לֵטוֹ הֶרְמֵיאַס מְחוֹנֵן־הַטּוֹבוֹת,

כְּנֶגֶד הֵפֵיסְטוֹס – הַזֶּרֶם הָאַדִּיר הַמַּעֲמִיק־צוּלוֹתָיו,

כְּסַנְתּוֹס כִּנּוּהוּ הָאֵלִים, אַךְ שִׁבְטֵי־הָאָדָם – סְקַמַּנְדְּרוֹס.

כָּכָה אָסְרוּ מִלְחָמָה אֵלִים עַל־אֵלִים; וַאֲכִילֵס   75

נַפְשׁוֹ נִכְסְפָה לָבוֹא בֶהָמוֹן וְלִמְצֹא אֶת־הֶקְטוֹר

בְּנוֹ שֶׁל־פְּרִיאַמּוֹס הַגִּבּוֹר, כִּי נַפְשׁוֹ עָרְגָה מִכֻּלָּם

לְרַוּוֹת בְּדָמָיו אֶת־אָרֵס, אֶת־אִישׁ הַמִּלְחָמָה הַשַּׂגִּיא.

מִהֵר אַפּוֹלוֹן מְעוֹרֵר־הָעַמִּים לְאֵינֵיאַס וַיְעוֹרְרוֹ

לִתְגָּר בַּאֲכִילֵס בֶּן־פֵּלֵס וְנָטַע בּוֹ גְבוּרַת־נְדִיבִים.  80

שִׁנָּה אֶת־קוֹלוֹ כְּקוֹל לִיקָאוֹן, הוּא בְנוֹ שֶׁל־פְּרִיאַמּוֹס

וְתָאֳרוֹ כְתֹאַר לִיקָאוֹן, וַיְדַבֵּר אַפּוֹלוֹן בֶּן־זֵאוּס:

"אַיָּם, אַיָּמוֹ דְבָרֶיךָ, אֵינֵי רַב־הָעֵצָה, לַטְּרוֹיִים,

אֲשֶׁר דִּבַּרְתָּ בְאָזְנֵי הַמְּלָכִים בְּמִשְׁתֵּה הַיַּיִן,

לֵאמֹר, כִּי תֵצֵא וְנִלְחַמְתָּ בַּקְּרָב בַּאֲכִילֵס בֶּן־פֵּלֵס?" 85

הֵשִׁיב אֲמָרָיו אֵינֵיאַס הַגִּבּוֹר, וַיַּעַן וַיֹּאמֶר:

"בֶּן־פְּרִיאַמּוֹס, שַׁלָּמָה זֶה אַתָּה מְעוֹרֵר אֶת־לִבִּי

לֶאֱסֹר מִלְחָמָה בְּבֶן־פֵּלֵס הַגֵּא, וַאֲנִי לֹא רָצִיתִי?

יַעַן לֹא בָרִאשׁוֹנָה נִפְגָּשׁ אֲנִי עִם־אֲכִילֵס

מְהִיר־הָרַגְלַיִם, וְגַם פַּעַם גֵּרְשַׁנִי בְרָמְחוֹ הַגָּדוֹל,  90

מִנִּי תוֹעֲפוֹת אִידָה, שָׁם גָּזַל אֶת־עֶדְרֵי בְקָרֵנוּ,

עָמַד וְהֵשַׁם לִירְנֵסוֹס וְגַם אֶת־פֵּדַסּוֹס, אַךְ זֵאוּס

הִצִּיל אֶת־נַפְשִׁי, כִּי נָטַע בִּי כֹחַ וְהִגְבִּיר אֶת־בִּרְכָּי.

הִנֵּה כִמְעַט שֶׁנָּפַלְתִּי בְכַפֵּי אֲכִילֵס וְאַתֵּנָה,

אֲשֶׁר הָלְכָה לְפָנָיו לְהָאִיר לוֹ, וְעוֹרְרָה אוֹתוֹ  95

לְהַכּוֹת בְּכִידוֹן־נְחֻשְׁתּוֹ בַטְּרוֹיִים וּבַלֶּלֶּגִּים,

לָכֵן אֵין אִישׁ אֲשֶׁר יַעֲמֹד כְּנֶגֶד אֲכִילֵס בֶּן־פֵּלֵס;

לְעוֹלָם אֵל אֶחָד אִתּוֹ הַמֵּסִיר מִמֶּנּוּ כָּל־רָעָה.

רָמְחוֹ יַיְשִׁיר גַּם בְּאֶפֶס עֶזְרָה,לֹא יִיגַע עַד־יַחֲלֹף

בְּשַׂר בְּנֵי־אָדָם. וְלוּ חָתַךְ פֹּה אַחַד הָאֵלִים לִשְׁנֵינוּ 100

גְּזַר דִּין אֶחָד בַּקְּרָב, לֹא בְּנָקֵל אָז הָיָה מַכֵּנִי,

וְאִם־גַּם יִתְפָּאֵר וְאוֹמֵר, כִּי כֻלּוֹ הַנְּחשֶׁת הַקָּשָׁה".

הֵשִׁיב אֲמָרָיו הַמּוֹשֵׁל אַפּוֹלוֹן בֶּן־זֵאוּס וַיֹּאמֶר:

"אֲבָל, הַגִּבּוֹר, עֲרוֹב אֶת־לִבֶּךָ, הִתְפַּלֵּל לָאֵלִים!

אוֹמְרִים עָלֶיךָ: בַּת־אֵלִים, הִיא אַפְרוֹדִיטָה, הוֹרָתְךָ; 105

אֶפֶס הַלָּז הֲלֹא אִמּוֹ קַלָּה מִמֶּנָּה בָּאֵלוֹת:

זוֹ – מִבְּנוֹת־זֵאוּס, וְזוֹ – הֲלֹא זְקַן־הַיַּמִּים אָבִיהָ.

שָׂא אֶת־הַנְּחשֶׁת הַקָּשָׁה, אֶת־הַקַּיֶּמֶת, וְאַל־תַּעֲרֹץ,

לִבְּךָ אַל־יִפֹּל מִדְּבָרָיו הַמְּלֵאִים אִיּוּמִים וּנְאָצָה".

כָּכָה מִלֵּל וַיִּפַּח הַגְּבוּרָה בְרוֹעֵה־הָעַמִּים.  110

חָדַר אֶל־בֵּין הַחֲלוּצִים נֶאְזָר בִּנְחשֶׁת מַבְרֶקֶת.

וְהֵרָה לִבְנַת־הַזְּרוֹעוֹת מִמֶּנָּה לֹא נִסְתַּר, כִּי יָצָא

בְּנוֹ שֶׁל־אַנְכִיסֵס כְּנֶגֶד אֲכִילֵס בֶּהָמוֹן, בַּגְּבָרִים.

קָרְאָה לְיֶתֶר הָאֵלִים וַתִּשָּׂא אִמְרָתָהּ וַתֹּאמֶר:

"שִׂימוּ אֶל־לְבַבְכֶם, הַשְּׁנַיִם, אַתָּה פּוֹסֵידוֹן וְאַתֵּנָה, 115

עוּצוּ עֵצָה בְלִבְּכֶם, אֵיךְ יִפֹּל הַדָּבָר וְהָיָה.

הִנֵּה בָא בֶן־אַנְכִיסֵס נֶאְזָר בִּנְחשֶׁת מַבְרִיקָה,

יוֹצֵא כְנֶגֶד בֶּן־פֵּלֵס, כִּי פֵיבּוֹס־אַפּוֹלוֹן הִשִּׁיאוֹ.

הָבָה נְגָרְשֶׁנּוּ מִפֹּה, אֶת־בְּנוֹ שֶׁל־אַנְכִיסֵס, בְּכֹחֵנוּ,

אָנוּ כֻלָּנוּ, אוֹ אֶחָד מִמֶּנּוּ הוּא יֵצֵא וִיגוֹנֵן   120

עַל־אֲכִילֵס וְיִתֵּן לוֹ כֹחַ וּגְבוּרָה, וְלֹא יִפֹּל

לִבּוֹ בְקִרְבּוֹ, וְיֵדַע כִּי לֵב הָאַדִּירִים בָּאֵלִים

טוֹב לוֹ; אַךְ נִקְלִים הֵם אֵלֶּה הָעוֹמְדִים לִימִין אַנְשֵׁי־טְרוֹיָה

אֲשֶׁר הֵסִירוּ עַד־הֵנָּה מֵהֶם אֶת־מִלְחֶמֶת־הַזְּוָעוֹת.

כִּי עַל־כֵּן הֵנָּה יָרַדְנוּ הַיּוֹם מֵאוֹלִימְפּוֹס וַנָּבֹא   125

בְּתוֹךְ הַמִּלְחָמָה, וְלֹא תְאֻנֶּה הַיּוֹם לוֹ כָּל־רָעָה בֵין טְרוֹיִים.

יָבֹא הַיּוֹם, וְהוּא יִשָּׂא וְיִסְבֹּל אֶת־כָּל־אֲשֶׁר גָּזְרָה

עָלָיו הַגְּזֵרָה וְטָוְתָה יוֹם בּוֹ נוֹלַד לְהוֹרָתוֹ;

אַךְ מִפִּי־אֵל אַל־יְגֻנַּב דָּבָר אֵלָיו, אֶל־אֲכִילֵס,

יַעַן כִּי יֵחַת אִם־יִשְׁמַע, כִּי יָצְאוּ בְקֶרֶב הַמַּחֲנֶה  130

אֵלִים לִקְרָאתוֹ, כִּי נוֹרָא מַרְאֵה הָאֵלִים הַנִּגְלִים".

הֵשִׁיב אֲמָרָיו פּוֹסֵידוֹן, מַרְגִּיז־הָאָרֶץ, וַיַּעַן:

"הֵרָה, אַל־נָא תִּתְהוֹלְלִי בְאִי־תְבוּנָה, וְהִיא לָךְ לֹא יָאָה.

אֵין אֲנִי רוֹצֶה כִּי נֶאֱסֹר אָנוּ הָאֵלִים מִלְחָמָה,

אָנוּ הָאֵלִים הַגְּדוֹלִים, כִּי לָכֵן עָצַמְנוּ מִכֻּלָּם;  135

אוּלָם זֹאת נַעֲשֶׂה: נֵשֵׁב מִנֶּגֶד לָדַעַת מַה יֵּעָשׂ,

הַרְחֵק מֵהֶם עַל־הַר־צוֹפִים, נַנִּיחַ הַקְּרָב לִבְנֵי־אָדָם.

אוּלָם אִם־יִתְגָּר מִלְחָמָה אָרֵס אוֹ פֵיבּוֹס־אַפּוֹלוֹן,

וְעָמְדוּ לְשָׂטָן לַאֲכִילֵס, מִלְּחֹם בַּעֲדוֹ אִם־יַעֲצֹרוּ,

חִישׁ אָז תִּתְלַקַּח בֵּינֵינוּ גַּם אָנוּ מְהוּמַת־מִלְחָמָה  140

וְקֶטֶל־הַזְּוָעוֹת. מְדֻמַּנִי, כִּי הֵמָּה יְמַהֲרוּ לָשׁוּב

אֶל־הָאוֹלִימְפּוֹס, אֶל־קְהַל כָּל־יֶתֶר בְּנֵי־הָאַלְמָוֶת,

יַעַן כִּי תִכְבַּד עֲלֵיהֶם יָדֵנוּ הַקָּשָׁה וְתַכְנִיעֵם".

סָח, וַיֵּצֵא בְרֹאשָׁם, זֶה כֵּהֶה־הַשֵּׂעָר, בֹּאֲכָה

חוֹמַת הֵרַקְלֵס הָאִישׁ הַנַּעֲלֶה, עֲגֻלָּה וּגְבֹהָה  145

אֲשֶׁר הַטְּרוֹיִים וּפַּלַּס־אַתֵּנָה בָּנוּהָ, לְמַעַן

יַצִּיל אֶת־נַפְשׁוֹ וְנֶחְבָּא מֵאֵימַת מִפְלֶצֶת־הַיַּמִּים,

כַּאֲשֶׁר גֵּרְשָׁה הִיא אוֹתוֹ מִשְּׂפַת־הַיָּם אֶל־הַמִּישׁוֹר.

שָׁמָּה יָשַׁב פּוֹסֵידוֹן וְיַחְדָּו כָּל־יֶתֶר הָאֵלִים,

עוֹטִים סָבִיב לִכְתֵפָם עֲנָנָה חֲשֵׁכָה אֵין־לַחְדֹּר.  150

וְאֵלֶּה יָשְׁבוּ עַל־פִּסְגַּת קַלִּיקוֹלוֹנָה הָרָמָה

סְמוּכִים לְךָ, פֵיבּ־הַקַּשָּׁת וּלְאָרֵס הַמַּחֲרִיב־עָרִים.

כָּכָה יָשְׁבוּ אֲזַי שָׁם אֵלֶּה מוּל אֵלֶּה, וּבְלִבָּם

עֵצָה וְתוּשִׁיָּה, אִם־לַתְחִיל בְּמִלְחֶמֶת־הַדָּמִים הַגְּדוֹלָה.

אֵלֶּה וְאֵלֶּה מְפַגְּרִים, וְאִם־צִוָּה זֶבְס שׁוֹכֵן־הַמְּרוֹמִים. 155

נִמְלָא הָעֵמֶק הַגָּדוֹל וַיַּבְרֵק בִּנְחשֶׁת, וַיְכֻסֶּה

שִׁפְעַת־אָדָם וְסוּסִים, וַתֵּהוֹם הָאָרֶץ מִתַּחַת

כַּפּוֹת הַפּוֹסְעִים. וּשְׁנַיִם גִּבּוֹרֵי־הָעָם בַּגִּבּוֹרִים

נִפְגְּשׁוּ בֵין שְׁנֵי הַמַּחֲנוֹת, בָּאֶמְצַע, וְשׁוֹאֲפִים קְרָבוֹת,

וְהֵמָּה: אֵינֵי בֶן־אַנְכִיס וַאֲכִילֵס הַגִּבּוֹר הַנַּעֲלֶה.   160

קָדַם אֵינֵיאַס וּפָרַץ בְּשֶׁצֶף קֶצֶף, מְנוֹפֵף

רַעְמַת קוֹבָעוֹ הַכָּבֵד, מָגִנּוֹ הָאַדִּיר מִלְּפָנָיו

עוֹטֵר אֶת־חָזוֹ, וְהוּא מֵרִים מְעוֹפֵף אֶת־רֹמַח נְחֻשְׁתּוֹ.

אוּלָם אֲכִילֵס גַּם הוּא הִתְעוֹרֵר כְּאַרְיֵה בְקִצְפּוֹ,

אֲשֶׁר כִּתְּרוּהוּ אֲנָשִׁים הַשּׁוֹאֲפִים מְאֹד לְהַכְחִידוֹ,  165

רַבִּים יָשִׁיתוּ עָלָיו, הָעִיר כֻּלָּה בָּאָה; בַּתְּחִלָּה

יִבֶז לָמוֹ, פּוֹסֵעַ בִּגְאוֹנוֹ, וְאוּלָם אַךְ פְּגָעוֹ

רֹמַח שֶׁהֵטִיל בּוֹ עֶלֶם גִּבּוֹר וְנָשַׁם וְהֶעֱלָה

קֶצֶף עַל־שִׁנָּיו, וְלִבּוֹ, לֶב־גִּבּוֹר, בְּחֻבּוֹ יֵאָנַח,

מַכֶּה בִזְנָבוֹ צַלְעוֹתָיו מִכָּאן וּמִכָּאן וְאֶת בִּרְכָּיו,  170

מְעוֹרֵר אֶת־עַצְמוֹ לַקְּרָב וְלֶאֱסֹר אֶת־הַמִּלְחָמָה,

יְגַלְגֵּל אֶת־עֵינָיו הַגְּדוֹלוֹת בְּעֶבְרָה, יִתְפָּרֵץ אַךְ נִכְחוֹ

לַשְׁמִיד אֶת אַחַד הַגְּבָרִים אוֹ לִפּוֹל בֶּהָמוֹן בַּקָּטֶל, ¬¬–

כָּכָה הֵעִיר בְּאוֹן אֲכִילֵס לְבָבוֹ, לֶב־גֶּבֶר,

לָצֵאת בְּעָזְמָה לִקְרַאת אֵינֵיאַס הַגִּבּוֹר הַמְהֻלָּל.  175

וְכַאֲשֶׁר קָרְבוּ נִפְגָּשׁוּ, בְּחָפְזָם אִישׁ אֶל־רֵעֵהוּ,

פָּתַח הָרִאשׁוֹן אֲכִילֵס מְהִיר־הָרַגְלַיִם וַיְדַבֵּר:

"לָמָּה נִצַּבְתָּ לְנֶגְדִּי, רָחַקְתָּ מֵרַבִּים רֵעֶיךָ,

הַלְהֵאָבֵק פֹּה אִתִּי לְבָבְךָ הוּא יַשִּׁיאֶךָ?

יַעַן כִּי תֹּאמַר גַּם לִמְלֹךְ עַל־טְרוֹיִים מַכְנִיעֵי־הַסּוּסִים, 180

וְעַל־פְּנֵי פְּרִיאַמּוֹס תִּכָּבֵד? וְאִלּוּ גַם הֲרַגְתַּנִי,

לְעוֹלָם לֹא יַפְקִיד בְּיָדְךָ פְּרִיאַמּוֹס הַזָּקֵן אֶת־כְּבוֹדוֹ,

יַעַן כִּי יֵשׁ לוֹ עוֹד בָּנִים, גַּם תַּקִּיף עוֹדֶנּוּ וְלֹא בָעַר.

וְאוּלַי לְךָ נָתְנוּ הַטְּרוֹיִים חֶלְקַת אֲדָמָה מְאֹד טוֹבָה,

יָפָה בִנְטָעִים וּשְׁדֵמָה פוֹרִיָּה כְדֵי תַעַבְדֶנָּה,    185

אוֹתִי נֶפֶשׁ כִּי תַכֶּה? אֲדַמֶּה, זֶה יִקְשֶׁה מִמֶּךָּ.

וְדַע לְךָ, הִנֵּה כְּבָר פַּעַם אֲנִי הֵנַסְתִּיךָ בְּרָמְחִי.

אוּלַי שָׁכַחְתָּ הַיּוֹם, אֲנִי גֵרַשְׁתִּיךָ מֵאַחַר

עֵדֶר הַבָּקָר, וְאַתָּה לְבַדְּךָ, מִתּוֹעֲפוֹת אִידָה

בְּרַגְלַי הַמְּהִירוֹת רְדַפְתִּיךָ, וּבְנוּסְךָ עֵינֶיךָ לֹא תַפְנֶה  190

עַד שֶׁהִגַּעְתָּ לְעִיר לִירְנֵסוֹס; וְאָנֹכִי הֶחֱרַבְתִּי

קִרְיָה זוֹ בְעֶזְרַת אַתֵּנָה וְזֵאוּס בֶּן־קְרוֹנוֹס אָבִינוּ;

הַרְבֵּה נָשִׁים נָהַגְתִּי בַשִּׁבְיָה, קִפַּחְתִּי אֶת־חֻפְשָׁן:

אֶפֶס אֶת־נַפְשְׁךָ מִלְּטוּ זֵאוּס וְיֶתֶר הָאֵלִים.

אוּלָם הַיּוֹם לֹא יְמַלְּטוּ אוֹתְךָ, כַּאֲשֶׁר תֹּאמַר  195

בְּלִבְּךָ, אַתָּה הִשָּׁמַע בְּקוֹלִי וְשׁוּב עַל־עֲקֵבְךָ

אֶל־מֵרֵעֶיךָ בֶהָמוֹן, וְאַל־תּוֹסֵף עוֹד לַעֲמֹד בְּפָנַי

עַד שֶׁבָּאַתְךָ הָרָעָה: נִסָּיוֹן מַחְכִּים אַף־פֶּתִי!"

הֵשִׁיב אֲמָרָיו אֵינֵיאַס וַיִּשָּׂא אֶת־קוֹלוֹ וַיַּעַן:

"אֲבָל, בֶּן־פֵּלֵס, אַל־תֹּאמַר לְהַפְחִיד אוֹתִי בִדְבָרִים, 200

כְּהַפְחֵד הַיֶּלֶד הַקָּטָן, הֲלֹא גַם אָנֹכִי יוֹדֵעַ

לַעֲרֹךְ מִלִּים חֲרִיפוֹת, וְדִבְרֵי חֲרָפוֹת גַּם אֵדַע;

וְיוֹדְעִים גַּם שְׁנֵינוּ אֶת־מוֹצָא רֵעֵהוּ וּמִי־הֵם אֲבוֹתָיו,

דִּבְרֵי אַגָּדָה מְצֻיָּנִים שֶׁסִּפְּרוּ בְנֵי־אָדָם, בְּנֵי־תְמוּתָה;

עֵינַי לֹא רָאוּ הוֹרֶיךָ, וְאַתָּה שֶׁלִּי לֹא רָאִיתָ.     205

אוֹמְרִים עָלֶיךָ, כִּי אַתָּה מִזַּרְעוֹ שֶׁל־פֵּלֵס הַתָּמִים,

וְאִמְךָ תֶּטִּיס הָאֵלָה־בַיַּמִּים יְפַת־הַמַּחְלָפוֹת.

אוּלָם אָנֹכִי – הַבֵּן שֶׁל אַנְכִיסֵס הַגִּבּוֹר הַמְצֻיָּן,

בּוֹ אֶתְפָּאֵרָה, וְאִמִּי־הוֹרָתִי הֲלֹא אַפְרוֹדִיטָה.

אַחַת מִשְּׁתֵּיהֶן הַיּוֹם עוֹד תִּבְכֶּה לִבְנָהּ, לַאֲהוּבָהּ;  210

יַעַן, אֲדַמֶּה, כִּי לֹא נִפָּרֵד אִישׁ מֵרֵעֵהוּ

בְּדִבְרֵי הֲבַאי שֶׁל־קְטַנִּים וּמִן־הַמִּלְחָמָה נִרְחָקָה.

אֶפֶס אִם־תִּרְצֶה וְאַגִּידָה גַּם־זֹאת לְךָ, וְתֵיטִיב לָדַעַת

תּוֹלְדוֹת שִׁבְטֵנוּ, כְּשֵׁם שֶׁיָּדוּעַ הַדָּבָר לָרַבִּים:

רִאשׁוֹן נוֹלַד דַּרְדַּנּוֹס לְזֵאוּס הַכּוֹנֵס־עֲנָנִים,    215

וְהוּא אֶת־דַּרְדַּנְיָה יְסָדָהּ, וְאִלְיוֹן הַקְּדוֹשָׁה הִיא טֶרֶם

תִּהְיֶה בַשָּׂדֶה וְקִרְיָה לְעַמִּים מְדַבְּרִים שְׂפַת־אָדָם,

וְהָיוּ נְחִתִּים בְּמוֹרַד הַר־אִידָה הַמְרֻבֶּה־בִפְלָגִים.

הוֹלִיד דַּרְדַּנּוֹס אֶת־בְּנוֹ אֶת־אֶרִיכְתּוֹנְיוֹס הַמֶּלֶךְ,

וְאֵין אִישׁ כָּמֹהוּ בָּאָרֶץ וּבֵין בְּנֵי־הָאָדָם לָעשֶׁר;

סוּסִים לוֹ רוֹעִים בָּאָחוּ בְשִׂיחַ־הַשָּׂדֶה, סוּסוֹתָיו  220

שְׁלשֶׁת אֲלָפִים מֵינִיקוֹת, וּסְיָחִים שׁוֹבָבִים לָאֵלֶּה.

רָאָה בּוֹרֶאַס סוּסוֹתָיו הָרוֹעוֹת וַיַּחְשֹׁק בָּהֵנָּה,

לָבַש צוּרָתוֹ שֶׁל־סוּס, מַשְׁחִיר־הָרַעְמָה, וּבְעָלָן.

הֵנָּה נִתְעַבְּרוּ מִמֶּנּוּ וְיָלְדוּ לוֹ סְיָחִים שְׁנֵים־עָשָׂר. 225

הֵמָּה קַלּוּ רַגְלֵיהֶם, וּבְחָפְזָם בִּשְׁדֵמָה פוֹרִיָּה,

וְטָסוּ עַל־רָאשֵׁי שִׁבֳּלִים וְלֹא יִגְּעוּ בָאֵלֶּה לְכוֹפְפָן;

וְהָיָה בְשׁוּטָם וּבְעָבְרָם עַל־גַּבֵּי־הַיָּם הָאֵיתָנִים,

וְנָגְעוּ רַגְלֵיהֶם בִּקְצוֹת הַמִּשְׁבָּרִים וְגַלֵּי־הַשֵּׂיבָה.

יֻלַּד לוֹ לְאֶרִיכְתּוֹנְיוֹס טְרוֹס הַמּוֹלֵךְ בַּטְּרוֹיִים.  230

הָיוּ בְנֵי־טְרוֹס הַשְּׁלשָׁה בָּנִים תְּמִימִים גִּבּוֹרִים:

אִילוֹס וְאַסַּרַק וְגָנִימֵדֵס הַדּוֹמֶה־לָאֵלִים,

אֵין אִישׁ בָּאָרֶץ לַיֹּפִי כָמֹהוּ בֵין כָּל־בְּנֵי־תְמוּתָה,

אוֹתוֹ גָזְלוּ הָאֵלִים לִהְיוֹת לְזֵאוּס מוֹזֵג,

בְּשֶׁל מַרְאֵהוּ הַיָּפֶה, כִּי יִשְׁכֹּן עִם־יֶתֶר הָאֵלִים.  235

אִילוֹס גַּם הוּא הוֹלִיד בֵּן, וְהוּא לָאוֹמֶדּוֹן הַתָּמִים.

בְּנֵי־לָאוֹמֶדּוֹן חֲמִשָּׁה, וְהֵמָּה טִיתּוֹנוֹס, פְּרִיאַמּוֹס,

לַמְפּוֹס, קְלִיטִיוֹס וְגַם הִיקֶטָאוֹן מִזַּרְעוֹ שֶׁל־אָרֵס.

אַסַּרַק הוֹלִיד אֶת־קָפִּיס, וּלְקָפִּיס בְּנוֹ הוּא אַנְכִיסֵס.

בְּנוֹ שֶׁל־אַנְכִיסֵס אָנֹכִי, וְהֶקְטוֹר בְּנוֹ שֶׁל־פְּרִיאַמּוֹס. 240

אֵלֶּה הֵמָּה אֲבוֹתַי, אֵלֶּה הֵם דָּמַי לְהִתְפָּאֵר.

אוּלָם כֹּחַ הָאָדָם בִּידֵי זֶבְס לְהַרְבּוֹת וּלְהַפְחִית,

כַּאֲשֶׁר יִישַׁר בְּעֵינָיו, כִּי הוּא הוּא הָאַדִּיר בָּאֵלִים.

אוּלָם מַה נּוֹסִיף וְנַרְבֶּה פִטְפּוּטִים כְּאוֹתָם הַיְלָדִים,

לִהְיוֹת נִצָּבִים בַּקְּרָב בְּטֵלִים בְּמִלְחֶמֶת־הַזְּוָעוֹת.  245

יֵשׁ־לְאֵל יָדֵנוּ לְהַרְבּוֹת חֲרָפוֹת, גַּם־אַתָּה גַּם־אָנִי,

רַבּוֹת מֵהָכִיל בִּסְפִינָה, אֳנִיָּה בַת־מֵאָה מְשׁוֹטִים.

קַלָּה לְשׁוֹנוֹ שֶׁל־אָדָם, וּמִלִּים בְּפִיו מַאֲלִיפוֹת

וְרַבּוֹת לְהַטּוֹת לְכָאן וּלְכָאן אֶל־כָּל־אֲשֶׁר יַחְפֹּץ,

כְּמִלָּה שֶׁיָּצְאָה מִפִּינוּ, תָּשׁוּב וְקָלְטָה אָזְנֵנוּ.   250

אֶפֶס מַה־יּוֹעִילוּנוּ דִבְרֵי הָרִיב וְהַנְּאָצָה,

אֲשֶׁר נָפִיחַ בְּאַפֵּנוּ כְּאוֹתָן הַנָּשִׁים הַנִּצּוֹת,

אַפָּן כִּי יִבְעַר בְּלִבָּן, חֲמָתָן אוֹכֶלֶת הַנֶּפֶשׁ,

יָצֹא תֵצֶאנָה לָרְחוֹב, וְשָׁם תִּתְקוֹטֵטְנָה וְטוֹפְלוֹת

שֶׁקֶר וֶאֱמֶת גַּם יַחְדָּו אִשָּׁה עַל־רְעוּתָהּ בַּחֲמָתָהּ.  255

אַךְ בִּדְבָרֶיךָ לְעוֹלָם בְּעַד כֹּחִי לֹא תַעֲצוֹרָה,

עַד־שֶׁתֵּצֵא לִקְרָאתִי בַנְּחשֶׁת. וְעַתָּה נָחִישָׁה

נִבְחַן אִישׁ אֶת־רֵעֵהוּ בְכִידוֹן־הַנְּחשֶׁת הַשָּׁנוּן!"

סָח, וַיָּטֶל אֶת־רָמְחוֹ הָאֵיתָן אֶל צִנַּת־הָאֵימָה;

הָמְתָה הַצִּנָּה אֲיֻמּוֹת מִמַּחַץ עֹקֶץ חֲנִיתוֹ,     260

הֵרִים בֶּן־פֵּלֵס בְּיָדוֹ הַקָּשָׁה הַצִּנָּה הַגְּדוֹלָה,

נִבְהֲלָה נַפְשׁוֹ, כִּי אָמַר אֲשֶׁר עוֹד יַחְדֹּר וְחָלַף

רֹמַח אֵינֵיאַס הַנָּדִיב, זֶה אֶרֶךְ־הַצֵּל, אֶת־הַצִּנָּה.

הוֹי, חֲסַר־לֵב אֲשֶׁר שָׁכַח וּבְלִבּוֹ לֹא הִרְגִּישׁ וּבְנַפְשׁוֹ,

קָשֶׁה לִנְגֹּעַ בְּמַתְּנוֹת הָאֵלִים רַבּוֹת הַתְּהִלָּה,    265

אַף לֹא בְּנָקֵל יַכְנִיעוּן וְיֶהְדֳּפוּן בְּנֵי־אָדָם בְּנֵי־תְמוּתָה.

רֹמַח אֵינֵי אִישׁ־הַקְּרָבוֹת הָאָיֹם לֹא חָלַף וְלֹא חָדַר

צִנַּת הָאִישׁ, כִּי עֲצָרוֹ הַזָּהָב, הוּא מַתְּנַת־הָאֵלִים.

חָלַף שְׁתֵּי שִׁכְבוֹתֶיהָ, וְנוֹתְרוּ עוֹד שָׁלשׁ הַשְּׁכָבוֹת,

יַעַן כִּי עָשָׂה הֵפֵיסְטוֹס הַצִּנָּה לָהּ חָמֵשׁ שְׁכָבוֹת:  270

שְׁתַּיִם נְחשֶׁת – עֶלְיוֹנוֹת, וּשְׁתַּיִם שֶׁל־בְּדִיל הַתַּחְתּוֹנוֹת,

וְשִׁכְבָה תִיכוֹנָה שֶׁל־זָהָב, וְהִיא עָצְרָה בְעַד רֹמַח־הַמֵּילָה.

הֵטִיל אֲכִילֵס גַּם הוּא אֶת־רָמְחוֹ הַמַּאֲרִיךְ־צִלּוֹ,

פָּגַע בְּמָגֵן אֵינֵיאַס הֶעָשׂוּי בְּעִגּוּל מִסָּבִיב,

פָּגַע בִּשְׂפָתוֹ, בַּמָּקוֹם שָׁם דַּקָּה בְיוֹתֵר נְחֻשְׁתּוֹ,   275

דַּקָּה גַם שִׁכְבַת הָעוֹר, וַתַּחְדֹּר מֵילַת הַר־פֵּלְיוֹן,

חָלְפָה הַמָּגֵן – וּבְקוֹל נִתְפַּקַּע מִכֹּבֶד הַמַּכָּה.

כָּפַף אֶת־עַצְמוֹ אֵינֵיאַס וַיִּתְכַּס בַּמָּגֵן, וַיֶּחֱרַד,

נִבְעָת; וַיַּעֲבֹר הַכִּידוֹן מִמַּעַל לִכְתֵפוֹ וָהָלְאָה,

נִמְעַךְ בָּאָרֶץ בִּמְעוּפוֹ, וַיַּחֲלֹף הַשְּׁכָבוֹת הַשְּׁתַּיִם  280

אֲשֶׁר לַמָּגֵן הַמַּעֲטִיר, וְהוּא נִמְלַט מֵרֹמַח אַדִּירִים.

קָם וְהִתְיַצֵּב כִּי פָחַד, וְעֵינָיו חָשְׁכוּ בְחוֹרֵיהֶן

לִרְאוֹת אֵיךְ קָרַב הַכִּידוֹן אֵלָיו; וְאוּלָם אֲכִילֵס

פָּרַץ, הִתְנַפֵּל וַיּוֹצֵא אֶת־חַרְבּוֹ הַשְּׁנוּנָה מִנְּדָנָהּ,

קוֹרֵא בְקוֹלוֹ נוֹרָאוֹת. וַיִּתְפֹּס אֵינֵי אֶבֶן קֶלַע,  285

רֶגֶב מִדּוֹת, וּשְׁנַיִם לֹא יִשָּׂאוּהוּ אֲנָשִׁים

אֵלֶּה הַחַיִּים כַּיּוֹם, הוּא בְנָקֵל טִלְטְלוֹ לְבַדּוֹ.

וְהָיָה אֵינֵי אָז מִשְׂתָּעֵר וְזוֹרֵק הָאֶבֶן בְּקוֹבָעוֹ

אוֹ בְצִנָּתוֹ, שֶׁהָיוּ מְמַלְּטִים אוֹתוֹ מִמָּוֶת,

וְהָיָה מִתְעוֹרֵר בֶּן־פֵּלֵס, מַכֵּהוּ נֶפֶשׁ בְּחַרְבּוֹ,  290

אִלּוּ לֹא רָאָם פּוֹסֵידוֹן מַרְגִּיז־הָאָרֶץ וּמִהֵר,

פָּתַח וְאָמַר מִיָּד לִבְנֵי־הָאַלְמָוֶת וַיַּעַן:

"אוֹי לִי, צַר לִי עַל־אֵינֵי עַל־בְּנוֹ שֶׁל־אַנְכִיסֵס הָאַדִּיר,

תֵּכֶף יֵרֵד שְׁאוֹלָה, כִּי בְנוֹ שֶׁל־פֵּלֵס יַכְנִיעוֹ,

יַעַן כִּי שָׁמַע בְּקוֹל אַפּוֹלוֹן הַנּוֹגֵף־מֵרָחוֹק.  295

הוֹי חֲסַר־לֵב, כִּי לֹא זֶה יְפַלְּטוֹ מִשְּׁאוֹל וַאֲבַדּוֹן!

אוּלָם שַׁלָּמָה זֶה יִסְבֹּל עַל־לֹא חָמָס בְּכַפָּיו בְּתֻמָּתוֹ,

בְּאַשְׁמַת אֲחֵרִים, וְהוּא הָיָה תָמִיד מַרְבֶּה וּמַקְרִיב

קָרְבַּן שְׁלָמִים לָאֵלִים הַשּׁוֹכְנִים־בְּרַחֲבֵי־שָׁמָיִם?

הָבָה נָחוּשָׁה לוֹ לְעֶזְרָה וְנִפְדֶּה אֶת־נַפְשׁוֹ מִמָּוֶת.  300

לָמָּה זֶה יִחַר עוֹד בָּנוּ אַפּוֹ שֶׁל־זֶבְס, אִם־אֲכִילֵס

בְּנוֹ שֶׁל־פֵּלֵס יַכֶּנּוּ; לֹא נִגְזְרָה עָלָיו הַגְּזֵרָה,

וְשֵׁם לְדַרְדַּנּוֹס לֹא יֹאבַד, וְזַרְעוֹ לֹא יָסוּף מֵאָרֶץ,

יַעַן כִּי זֵאוּס אֲהֵבוֹ מִכָּל־בְּנֵי־הָאָדָם בָּאָרֶץ

אֲשֶׁר לוֹ יֻלְּדוּ וְהָיוּ מִכָּל־בְּנוֹת־הָאָדָם, בְּנוֹת־תְּמוּתָה. 305

אוּלָם מָאַס בֶּן־קְרוֹנוֹס בְּשֵׁבֶט פְּרִיאַמּוֹס וּשְׂנָאוֹ,

עַתָּה יִמְלוֹךְ אֵינֵיאַס בְּכֹחַ עַל־כָּל־אַנְשֵׁי־טְרוֹיָה,

גַּם בְּנֵי־בָנָיו וְכָל־יוֹצְאֵי חֲלָצָיו הַבָּאִים אַחֲרֵיהֶם".

עָנְתָה הֵרָה הַגְּבִירָה גִדְלַת־הָעַיִן וַתֹּאמֶר:

"מַרְגִּיז־הָאָרֶץ, הִוָּעֵץ אַתָּה בִלְבָבְךָ וְתִגְזֹר    310

גּוֹרַל אֵינֵי, אִם־לְמַלֵּט אֶת־נַפְשׁוֹ אוֹ תִתֵּן וְיִפֹּל

בְּחֶרֶב אֲכִילֵס בֶּן־פֵּלֵס, וְאִם־גַּם מְאֹד עָצְמוּ זְרוֹעוֹתָיו.

הִנֵּה נִשְׁבַּעְנוּ גַם שְׁנֵינוּ לֹא אַחַת וּשְׁתַּיִם הַשְּׁבוּעָה

לִפְנֵי כָל־בְּנֵי־הָאַלְמָוֶת, אָנֹכִי וּפַּלַּס־אַתֵּנָה,

אֲשֶׁר לֹא־נִמְנַע לְעוֹלָם אֶת־יוֹם הָעֲבָרוֹת מִטְּרוֹיִים, 315

גַּם אִם־תִּיקַד עִיר טְרוֹיָה בִּיקוֹד הַזְּוָעות הַיּוֹקֵד

וְעָלְתָה עַל־מוֹקְדָהּ הִצִּיתוּ אֲכַיִּים אַדִּירֵי־הַקְּרָבוֹת".

שָׁמַע דְּבָרֶיהָ פּוֹסֵידוֹן, מַרְגִּיז־הָאָרֶץ, וַיְמַהֵר,

יָרַד אֶל־הַמַּעֲרָכָה וּמְהוּמַת הָרְמָחִים בִּמְעוּפָם,

בָּא אֶל־הַמָּקוֹם שָׁם עָמְדוּ אֵינֵי וַאֲכִילֵס הַמְּהֻלָּל.  320

תֵּכֶף פָּרַשׂ עַל־עֵינֵי אֲכִילֵס בֶּן־פֵּלֵס הַגִּבּוֹר

אֵימָה חֲשֵׁכָה; וַיּוֹצֵא אֶת־רֹמַח הַמֵּילָה וְהַנְּחשֶׁת

מִנִּי מָגֵן אֵינֵיאַס הַנָּדִיב בְּנוֹ שֶׁל־אַנְכִיסֵס,

וַיַּנִּיחֵהוּ אֶל־רַגְלֵי אֲכִילֵס בֶּן־פֵּלֵס הַגִּבּוֹר;

הֵרִים אֲזַי אֶת־אֵינֵיאַס מֵעַל־פְּנֵי הָאָרֶץ לַמְּרוֹמִים 325

וַיִּשָּׂאֵהוּ, וְהוּא מוּעָף בְּטַלְטֵלַת יַד בֶּן־הָאַלְמָוֶת

מָרוֹם עַל־רַבּוֹת מַעַרְכוֹת גִּבּוֹרִים וְרַבִּים הַסּוּסִים,

עַד־קְצֵה גְבוּל הַמִּלְחָמָה הַכְּבֵדָה וְרַבַּת־הַסָּעַר,

וְעָמְדוּ שָׁם הַקַּבְקוֹנִים מִזְדַּיְּנִים לָרֶדֶת לַשָּׁעַר.

קָרַב וַיַּעֲמֹד אֶצְלוֹ פּוֹסֵידוֹן מַרְגִּיז־הָאָרֶץ,  330

נָשָׂא אֶת־קוֹלוֹ וַיְדַבֵּר אֶת־אִמְרוֹת־הַכָּנָף וַיֹּאמֶר:

"מִי הוּא הָאֵל שֶׁהִתְעֲךָ, אֵינֵי בֶן־אַנְכִיסֵס, כִּי תֵצֵא

לֶאֱסֹר קְרָב בַּאֲכִילֵס הַגִּבּוֹר מְהִיר־הָרַגְלַיִם,

כֹּחוֹ גָדַל מִכֹּחֲךָ, וְהוּא יָקָר לָאֵלִים מִמֶּךָּ?

הִסֹּג תִּסֹּג מִפָּנָיו בְּכָל־מָקוֹם אֲשֶׁר תִּפְגְּשֶׁנּוּ, 335

לְמַעַן לֹא תֵרֵד לְמִשְׁכְּנוֹת הַדֵס גַּם לַמְרוֹת הַגְּזֵרָה.

אוּלָם בְּבֹא יוֹם־אֲכִילֵס, וְקִדְּמוֹ הַמָּוֶת וְהַגְּזֵרָה,

תַרְהִיב בְּנַפְשְׁךָ עֹז וְנִלְחַמְתָּ בֵּין כָּל־הַחֲלוּצִים,

יַעַן אֵין אִישׁ בָּאֲכַיִּים אֲשֶׁר יַכֶּכָּה מִלְּבַדּוֹ".

כָּכָה הִבִּיעַ, וַיְגַל לוֹ הַדְּבָרִים וַיַּעַל מֵעָלָיו. 340

מִהֵר וְהֵסִיר הַחשֶׁךְ הָאָיֹם מֵעֵינֵי אֲכִילֵס.

פָּקַח אֶת־עֵינָיו הַגְּדוֹלוֹת לִרְוָחָה, הִתְבּוֹנֵן מִסָּבִיב,

זָעַם, הִתְעַבֵּר וַיֹּאמֶר, מְדַבֵּר אֶל־נַפְשׁוֹ הַנְּדִיבָה:

"אוֹיָה־לִּי, גְּדוֹלוֹת נִפְלָאוֹת רָאִיתִי בְעֵינַי הַפָּעַם;

הִנֵּה חֲנִיתִי מֻנַּחַת פֹּה עַל־הָאָרֶץ, וְהַגִּבּוֹר    345

אֲשֶׁר נִכְסַפְתִּי לְהָרְגוֹ, הֵטַלְתִּי בוֹ רָמְחִי – אֵינֶנּוּ.

אָכֵן, חָבִיב אֵינֵיאַס עַל־בְּנֵי־הָאַלְמָוֶת הָאֵלִים;

אוָּלם אָנֹכִי אָמַרְתִּי בְלִבִּי אַךְ שֶׁקֶר יִתְהַלָּל.

יָנוּס עַל־נַפְשׁוֹ! לְעוֹלָם לֹא יַעֲרֹב לִבּוֹ לְהִלָּחֵם

אִתִּי, וּבְנוּסוֹ הֵן נַפְשׁוֹ תָגִיל כִּי נִמְלַט מִמָּוֶת.  350

הָבָה אֶפְקֹד אֶל־עַם הַדַּנָּאִים הַשּׁוֹאֲפִים־קְרָבוֹת

וְאֶבְחַן אֶת־יֶתֶר הַטְּרוֹיִים, כִּי אֵצֵא אֲלֵיהֶם בֶּחָרֶב".

מִלֵּל, חָשׁ אֶל־הַמַּעֲרָכָה, מְעוֹדֵד שָׁם גֶּבֶר וָגָבֶר:

"הוֹי, הָאֲכַיִּים הַנְּדִיבִים, אַל־תִּרְחֲקוּ כֵן מִן־הַטְּרוֹיִים!

גֶּבֶר בְּגֶבֶר יִלָּחֵם, הִשְׁתּוֹקְקוּ לֶאֱסֹר מִלְחָמָה!    355

קָשֶׁה מִמֶּנִּי לְבַדִּי, וְאִם־גַּם גָּבַרְתִּי עָצַמְתִּי,

לִפְרֹץ בְּהָמוֹן כָּזֶה וְלִלְחֹם בְּכֻלָּם; הֲיוּכַל

אָרֵס גַּם הוּא, וְאִם־גַּם בֶּן־אֵלִים, גַּם פַּלַּס־אַתֵּנָה

לַעֲצֹר כֹּחַ וְלַעֲמֹד בְּלֹעַ כָּזֶה שֶׁל־הַקָּטֶל?

אוּלָם כְּכָל־אֲשֶׁר אוּכַל וּכְכָל־אֲשֶׁר בְּיָדַי וּבְרַגְלַי,  360

אֲשֶׁר בְּכֹחִי זֹאת אֶעֱשֶׂה, וּמֻבְטְחַנִי, אֲמַלֵּא.

הִנְנִי בָא וַאֲבַקַּע בַּמַּעֲרָכָה, סְבוּרַנִי,

אֲשֶׁר לֹא יָשִׂישׂ גַּם אִישׁ מִן־הַטְּרוֹיִים הַקָּרֵב אֶל־רָמְחִי".

כָּכָה הִבִּיעַ מְעוֹדְדָם; וְהֶקְטוֹר הַמַּזְהִיר מְצַוֶּה

בְּקוֹל רָם לַטְּרוֹיִים, מַבְטִיחַ לָצֵאת לַקְּרָב עִם־אֲכִילֵס:  365

"אַנְשֵׁי טְרוֹיָה הַגֵּאִים, אַךְ אֶת־אֲכִיל אַל־תִּירָאוּ!

יֵשׁ לְאֵל יָדִי לִלְחֹם בִּדְבָרִים גַּם בִּבְנֵי־אֵלִים,

אוּלָם בְּכִידוֹן מַה־יִּכְבַּד, יַעַן כִּי עָצְמוּ מִמֶּנִּי.

אָכֵן אֲכִילֵס גַּם הוּא לֹא כָל־אֲשֶׁר יֹאמַר יְקַיֵּם;

אֶלָּא יֵשׁ אֲשֶׁר יְקַיֵּם, וְיֵשׁ אֲשֶׁר הִתְחִיל וְלֹא יַשְׁלִים.  370

הִנְנִי יוֹצֵא לִקְרָאתוֹ, וְאִם־זְרוֹעוֹ כְאֵשׁ וְשַׁלְהֶבֶת,

זְרוֹעוֹ כְאֵשׁ וְשַׁלְהֶבֶת וְעֻזּוֹ כַבַּרְזֶל הַנּוֹצֵץ!"

כָּכָה הִבִּיעַ מְעוֹדְדָם, וְהַטְּרוֹיִים הֵנִיפוּ לְמַעְלָה

אֶת־כִּידוֹנֵיהֶם, וַיִּגְדַּל הַשָּׁאוֹן וַתַּעַל עֲנוֹתָם.

קָרַב פֵיבּוֹס־אַפּוֹלוֹן אֶל־הֶקְטוֹר, וַיַּעַן וַיֹּאמֶר:  375

"הֶקְטוֹר, אַל־תֹּאמַר הַכּוֹת בַּאֲכִילֵס שָׁם בֵּין הַחֲלוּצִים!

פְּגַע בּוֹ בֶהָמוֹן וּבְקֶרֶב שְׁאוֹן הַמִּלְחָמָה וְהַקָּטֶל,

פֶּן־יַכְנִיעֲךָ בְרָמְחוֹ אוֹ בְחַרְבּוֹ כִּי יִקְרַב אֵלֶיךָ!"

כָּכָה הִבִּיעַ; וְהֶקְטוֹר נִבְעַת מִפַּחַד, כִּי שָׁמַע

קוֹל הָאֵל אֲשֶׁר דִּבֵּר, וַיָּשָׁב, הִתְעָרֵב בֶּהָמוֹן.  380

אֶפֶס אֲכִילֵס הִתְנַפֵּל בְּכֹחַ עַל־צִבְאוֹת הַטְּרוֹיִים,

קוֹלוֹ מֵרִיעַ נוֹרָאוֹת, וַיַּךְ אֶת־אִיפִיטְיוֹן הָרִאשׁוֹן,

בְּנוֹ שֶׁל־אוֹטְרִינְטֵס, הַגִּבּוֹר הַמְּפַקֵּד עַל־רַבִּים עֲמָמִים,

יָלְדָה נִימְפַת־הַמַּיִם לְאוֹטְרִינְטֵס מְקַרְקֵר־הֶעָרִים

בְּאֶרֶץ הִידָה הַבְּרוּכָה וּלְרַגְלֵי הַטְּמוֹלוֹס הַשָּׁלוּג.  385

מְחָצוֹ אֲכִילֵס, כְּשֶׁזֶּה מִשְׂתָּעֵר עָלָיו, וּבְרָמְחוֹ

בְּאֶמְצַע רֹאשׁוֹ – בַּתָּוֶךְ, לִשְׁנַיִם גֻּלְגָּלְתּוֹ נִבְקָעָה.

נָפַל בְּרַעַשׁ וּבְקוֹל, וַאֲכִילֵס הַנַּעֲלֶה הֵרִיעַ:

"שְׁכַב, בֶּן־אוֹטְרִינְטֵס, הָאָיֹם בֵּין כָּל־בְּנֵי־הָאָדָם בָּאָרֶץ!

פֹּה קִדֶּמְךָ הַמָּוֶת, בִּרְכַּיִם קִדְּמוּךָ – לְחוֹף יָם    390

בְּאֶרֶץ גִּיגֵיָה, שֶׁשָּׁם נַחֲלָתְךָ, חֶלְקַת אָבִיךָ,

אֵצֶל מְעַרְבּוֹלוֹת־הֶרְמוֹס וְהִילוֹס הַבְּרוּכָה בַדָּגָה".

כָּכָה הֵרִיעַ, אַךְ עֵינֵי הַלָּז הֶאֱפִילָן הַמָּוֶת.

וְסוּסֵי בְנֵי־הָאֲכַיִּים וְאוֹפַנֵּי הָרֶכֶב רְמָסוּהוּ

בְּרֹאשׁ הַמַּעֲרָכָה. וְאַחֲרָיו מָחַץ אֶת־בְּנוֹ שֶׁל־אַנְטֵנוֹר, 395

אֶת־דֵּמוֹלֶאוֹן הַנָּדִיב, הָרַב־לְהוֹשִׁיעַ בַּקָּטֶל,

דָּקַר בָּרַקָּה וְדֶרֶךְ קוֹבָעוֹ בֵין לְחָיֵי הַנְּחשֶׁת,

אֶפֶס לֹא עָצְרָה הַנְּחשֶׁת בָּרֹמַח, כִּי עָבַר וְחָלַף

עֻקְצוֹ עֶצֶם גֻּלְגָּלְתּוֹ, וּמֹחוֹ הִתְעָרֵב בְּדָמָיו,

כֻּלּוֹ מְגֹאָל – הִכְנִיעוֹ, בִּהְיוֹתוֹ מִשְׂתָּעֵר בַּקָּטֶל.  400

אַחֲרֵי־כֵן מָחַץ בְּרָמְחוֹ אֶת־הִפּוֹדַמַּס בְּגַבּוֹ,

כַּאֲשֶׁר קָפַץ מֵרִכְבּוֹ וַיִּפֶן לוֹ עָרְפּוֹ בְנוּסוֹ.

נָפַח זֶה רוּחוֹ וְגָעָה, כַּאֲשֶׁר יִגְעֶה שׁוֹר־פָּר

עֵת יִמְשְׁכוּהוּ הַנְּעָרִים בִּזְרוֹעַ נְטוּיָה אֶל־מִזְבַּח

מוֹשֵׁל הֵלִיקָה, וְשָׂמַח לְבָבוֹ שֶׁל־מַרְגִּיז־הָאָרֶץ – 405

כָּכָה גָּעֹה אָז יִגְעֶה הַלָּז טֶרֶם נָפַח אֶת־רוּחוֹ.

טָס וְהִשְׂתָּעֵר בְּרָמְחוֹ עֲלֵי פּוֹלִידוֹרוֹס הַנַּעֲלֶה

בְּנוֹ שֶׁל־פְּרִיאַמּוֹס, וְאָבִיו עֲצָרוֹ מִבֹּא בַמִּלְחָמָה

יַעַן כִּי הָיָה בֶּן־זְקוּנָיו, הַקָּטָן בַּבָּנִים לוֹ הָיוּ,

אוֹתוֹ אָהַב מִכֻּלָּם, וְהִצְטַיֵּן בְּרַגְלָיו הַקַּלּוֹת,  410

עַתָּה מִטִּפְּשׁוּת שֶׁל־יַלְדוּת לְהַרְאוֹת אֶת־רַגְלָיו כִּי קַלּוּ

שָׁקַק בֵּין קְהַל הַחֲלוּצִים עַד נָפְחוֹ אֶת־נַפְשׁוֹ בַּקָּטֶל.

בְּרָמְחוֹ הֲלָמוֹ אֲכִילֵס הַנַּעֲלֶה קַל־הָרַגְלָיִם,

דְּקָרוֹ בְגַבּוֹ, בִּמְקוֹם שָׁם פֻּרְפּוֹת הַזָּהָב מִתְחַבְּרוֹת,

עָלָיו מְהַדְּקוֹת סֹחַרְתּוֹ, הַשִּׁרְיָן הַכָּפוּל הַסּוֹכֵךְ.  415

חָלַף הַכִּידוֹן אֶת־גּוּפוֹ וַיֵּצֵא אֶל־אֵצֶל טַבּוּרוֹ.

גָּעָה וְקָרַס עַל־בִּרְכָּיו, וְהֶאֱפִיל עָלָיו הַמָּוֶת

בְּעַנְנֵי־שְׁחוֹר, אַךְ בְּנָפְלוֹ עוֹד יָדָיו תֹּאחַזְנָה אֶת־מֵעָיו.

רָאָה הֶקְטוֹר אֶת־אָחִיו, אֶת־פּוֹלִידוֹרוֹס, וְהִנֵּה

אוֹחֵז בְּכַפָּיו אֶת־מֵעָיו וְנוֹפֵל עַל־פְּנֵי הָאֲדָמָה,  420

הֵלִיט הֶעָנָן הַשָּׁחֹר אֶת־עֵינָיו, לֹא עָצַר עוֹד כֹּחַ

לַעֲמֹד לִשְׁהוֹת מֵרָחוֹק, בָּא וְעַל־אֲכִילֵס הִשְׂתָּעֵר,

נוֹפֵף בְּרָמְחוֹ הַשָּׁנוּן וְדוֹמֶה לְאֵשׁ. וַאֲכִילֵס

רָאָה אוֹתוֹ מִשְׂתָּעֵר, וַיִּשָּׂא אֲמָרָיו, הֵרִיעַ:

"הִנֵּה הַגֶּבֶר שֶׁהִדְאִיב אֶת־לִבִּי מִכָּל־בְּנֵי־הָאָדָם: 425

הִכָּה אֶת־רֵעִי עֲמִיתִי שֶׁאָהֲבָה נַפְשִׁי, אַל־נוֹסִיף

לִרְחֹק אִישׁ מֵרֵעֵהוּ אֶל־אָרְחוֹת מִלְחָמָה וָקָרֶץ!"

זְעוּמוֹת הִתְבּוֹנֵן בְּהֶקְטוֹר הַגֶּבֶר הַנַּעֲלֶה וְקָרָא:

“קָרְבָה, גְּשָׁה־נָּא אֵלַי, וּתְמַהֵר תְּבוֹאֲךָ הָרָעָה!”

אֶפֶס הֶקְטוֹר לֹא חַת, עָנָהוּ מְנוֹפֵף־הַקּוֹבָע:  430

"בְּנוֹ שֶׁל־פֵּלֵס, אַל־תֹּאמַר לְהַפְחִיד אוֹתִי בִדְבָרִים

כְּהַפְחֵד הַיֶּלֶד הַקָּטָן, הֲלֹא גַם אָנֹכִי יוֹדֵעַ

לַעֲרֹךְ מִלִּים חֲרִיפוֹת וְדִבְרֵי חֲרָפוֹת גַּם אֵדַע.

אַתָּה עָצַמְתָּ מִמֶּנִּי, אָנֹכִי קָטֹנְתִּי מִמֶּךָּ.

אוּלָם כָּל־אֵלֶּה הַבָּאוֹת יָלִינוּ בְחֵיקָם שֶׁל־אֵלִים, 435

אִם־לֹא אָנֹכִי, וְאִם־גַּם קָטֹנְתִּי, אֶת־נַפְשְׁךָ אֶקַּח

בְּרָמְחִי אֲשֶׁר בְּיָדִי, כִּי גַם לַחֲנִיתִי חֹד שָׁנוּן!"

דִּבֶּר וַיְנוֹפֵף אֶת־רָמְחוֹ וַיָּטֶל; אַךְ פַּלַּס־אַתֵּנָה

נָפְחָה בוֹ וַתְּשִׁיבֵהוּ מֵעִם אֲכִילֵס הַמְהֻלָּל,

רַכּוֹת נָשְׁבָה בְּהֶבֶל פִּיהָ, וַיָּשָׁב אֶל־הֶקְטוֹר  440

הָאֱלֹהִי וַיִּפֹּל לְרַגְלָיו. הִתְפָּרֵץ אֲכִילֵס

נִכְחוֹ, נַפְשׁוֹ כִּי חָשְׁקָה לָקַחַת אֶת־חַיָּיו מִמֶּנּוּ,

הִרְעִים נוֹרָאוֹת בְּקוֹלוֹ; אַךְ פֵיבּוֹס־אַפּוֹלוֹן הֲדָפוֹ

בְּנָקֵל, כְּיַד אֵלִים אַדִּירִים, וַיַּאֲפֵל עָלָיו בְּעַב עָנָן.

שָׁלשׁ פְּעָמִים הִשְׂתָּעֵר עָלָיו אֲכִילֵס הַמָּהִיר   445

בְּרֹמַח נְחֻשְׁתּוֹ, וְשָׁלשׁ פְּעָמִים הִבְקִיעַ עַב עָנָן;

אַךְ בְּהִשְׂתָּעֲרוֹ פַּעַם רְבִיעִית וְדוֹמֶה לְדֵימוֹן,

קוֹלוֹ הֵרִיעַ נוֹרָאוֹת, וַיְדַבֵּר אֶת־אִמְרוֹת־הַכָּנָף:

"שׁוּב נִמְלַטְתָּ מִמָּוֶת, הַכֶּלֶב, וְאִם־גַּם מְאֹד קָרְבָה

רָעָה עָדֶיךָ, כִּי שׁוּב הִצִּילְךָ פֵיבּוֹס־אַפּוֹלוֹן!   450

וַדַּאי אֵלָיו תִּתְפַּלֵּל, כִּי תֵצֵא בִתְשׁוּאוֹת כִּידוֹנִים:

אֲנִי אֲמַגֶּרְךָ, כִּי נָשׁוּב נִפָּגֵשׁ עוֹד פַּעַם,

אִם־יֵשׁ בָּאֵלִים אֵל אֶחָד הַיּוֹצֵא גַם אִתִּי לְעֶזְרָתִי!

עַתָּה אַשְׁמִיד אֲחֵרִים, כָּל־אֵלֶּה אֲשֶׁר אַדְבִּיקָה".

סָח, וַיִּמְחַץ בְּרָמְחוֹ אֶת־דְּרִיאוֹפְּס בְּעָרְפּוֹ בָּאֶמְצָע. 455

תֵּכֶף נָפַל לְרַגְלָיו, וַיִּטּשׁ אוֹתוֹ אֲכִילֵס.

טָשׂ עַל־דֵּמוּכוֹס הַגָּדוֹל וְהָעִזּוּז, עַל־בְּנוֹ שֶׁל־פִילֵטוֹר,

בְּרָמְחוֹ הַשָּׁנוּן פְּצָעָהוּ בְּבִרְכּוֹ, וַיּוֹסֵף לְהַכּוֹת

בְּחַרְבּוֹ הַגְּדוֹלָה וְהַקָּשָׁה וַיִּקַּח מִמֶּנּוּ אֶת־נַפְשׁוֹ.

אַחֲרֵי־כֵן מִגֵּר לָאָרֶץ אֶת־שְׁנֵי בְנֵי־בִּיאַס מֵרִכְבָּם,  460

אֶת־לֵאוֹגוֹן וְאֶת־דַּרְדַּנּוֹס, וְהֵמָּה הַשְּׁנַיִם שְׁנֵי־אַחִים:

דָּקַר אֶת־זֶה בַּחֲנִיתוֹ, וְהָרַג אֶת־זֶה בַמַּאֲכָלֶת.

גַּם אֶת־טְרוֹס בֶּן־אַלַּסְטוֹר הַקָּרֵב וּמְחַבֵּק אֶת־בִּרְכָּיו,

כִּי יְחַיֵּהוּ בְשִׁבְיוֹ, הִתְחַנֵּן אֵלָיו וְהֶעְתִּיר

וְנַפְשׁוֹ לֹא יִקַּח מִמֶּנּוּ, בֶּן־גִּילוֹ הוּא וִירַחֲמֵהוּ. 465

הוֹי חֲסַר־לֵב שֶׁכְּמוֹתוֹ, לֹא יָדַע כִּי לֹא יְפַתֶּנּוּ,

יַעַן כִּי רַחֲמִים לֹא יָדַע הָאִישׁ אֲשֶׁר לִבּוֹ לֹא יָחֹן,

אַבִּיר־לֵב וּקְשֵׁה לֵבָב. וּבְעוֹד הַלָּה חוֹבֵק אֶת־בִּרְכָּיו,

אוֹמֵר לְהָעִיר אֶת־רַחֲמָיו, דְּקָרוֹ בְּחַרְבּוֹ בַכָּבֵד.

נָפַל כְּבֵדוֹ מִתּוֹכוֹ, וְדָמָיו הַשְּׁחוֹרִים הֵצִיפוּ,  470

מִלְאוּ אֶת־חֵיקוֹ, וַתִּפְרֹשׂ עֲלָטָה חֲשֵׁכָה עַל־עֵינָיו,

וְרוּחַ אַפּוֹ עֲזָבוֹ, וַיִּדְקֹר אֶת־מוּלְיוֹס בְּרָמְחוֹ,

בְּקָרְבוֹ אֵלָיו, בְּאָזְנוֹ, וַיֵּצֵא עֹקֶץ נְחֻשְׁתּוֹ

דֶּרֶךְ הָאֹזֶן הַשְּׁנִיָּה. וַיִּבְקַע בְּחַרְבּוֹ הַחַדָּה

קָדְקֹד אֶכֶקְלוֹס, הוּא בְנוֹ שֶׁל־אַגֵּנוֹר, בְּקָעוֹ בָאֶמְצָע. 475

נֶעֶשְׂתָה חַמָּה כָּל־חַרְבּוֹ מִדָּמָיו, וַעֲלֵי עֵינָיו

סָכַךְ הַמָּוֶת הַשָּׁחוֹר וְרֹעַ הַגְּזֵרָה הַקָּשָׁה.

אַחֲרֵי־כֵן הִדְבִּיק אֲכִילֵס וַיַּךְ אֶת־דֶּבְקַלְיוֹן בַּמָּקוֹם

שָׁם בָּאוּ חֻבְּרוּ כָּל־גִּידֵי הַמַּרְפֵּק, וַיַּחֲלֹף אֶזְרוֹעוֹ

עֹקֶץ הַנְּחשֶׁת, וְהוּא נִצָּב וְיָדוֹ דַלָּה, וְהוּא רוֹאֶה  480

מוֹתוֹ לְפָנָיו, וַיַּךְ בְּחַרְבּוֹ הַגְּדוֹלָה צַוָּארוֹ

וְהִפִּיל מֵעָלָיו אֶת־רֹאשׁוֹ, עוֹטֵה־הַקּוֹבַע, וּמֹחוֹ

זָנַק מִקֶּרֶב הַחֻלְיוֹת, וַיִּשְׁכַּב הִשְׂתָּרַע בָּאָבָק.

אַחֲרָיו הִתְנַפֵּל עַל־רִיגְמוֹס, עַל־בְּנוֹ שֶׁל־פֵּירוֹאוֹס הַתָּמִים,

אֲשֶׁר בָּא מִמֶּרְחַקִּים, מִתְּרַקְיָה הָאָרֶץ הַבְּרוּכָה,  485

דְּקָרוֹ בְגוּפוֹ בָאֶמְצַע, וַתִּמְעַךְ חֲנִיתוֹ בָרֵאָה.

צָנַח מִן־הַמֶּרְכָּבָה; וַאֲרֵאִיתּוֹאוֹס רַכָּבוֹ

פּוֹנֶה הַסּוּסִים – וַיִּתְקַע אֶת־רָמְחוֹ הַשָּׁנוּן בְּגַבּוֹ,

מִן־הַמֶּרְכָּבָה הִפִּילוֹ, וְנִבְהֲלוּ סוּסָיו, הִתְפָּרְצוּ.

כְּאוֹתָהּ אֵשׁ מִתְלַקַּחַת בְּפִתּוּלֵי הַבִּקְעָה בֶהָרִים,  490

הַרְרֵי צְחִיחָה, שֶׁאָחֲזָה בְעִמְקֵי הַיָּעַר, אוֹכֶלֶת

וְרוּחַ נוֹשֶׁבֶת מִסָּבִיב, שׁוֹרֶקֶת מְפִיחָה בַלָּהַב, –

כָּכָה הִשְׂתָּעֵר אָז סָבִיב בְּרָמְחוֹ וְדוֹמֶה לְדֵימוֹן,

דּוֹלֵק אַחֲרֵי הַנָּסִים – וַתֶּאְדַּם הָאָרֶץ מִדָּמִים.

כְּאָדָם שֶׁהִכְנִיס בְּעֻלּוֹ שְׁנֵי שְׁוָרִים רַחֲבֵי־פַּדַּחַת, 495

אוֹמֵר לָדוּשׁ שְׂעֹרִים לְבָנוֹת בְּגֹרֶן נִשָּׂאָה,

וְהֵנָּה נִפְרָכוֹת מִתַּחַת פַּרְסוֹת הַשְּׁוָרִים הַגּוֹעִים, –

כָּכָה רָמְסוּ גַם סוּסֵי אֲכִילֵס, תְּמִימֵי־הַפַּרְסָה,

פִּגְרֵי חֲלָלִים וּשְׁלָטִים, נְגֹאֲלוּ בְדָם גַּם הַסַּדָּן,

אֲשֶׁר מִתַּחַת לָרֶכֶב, גַּם מַעֲקֵה הָרֶכֶב לוֹ סָבִיב –  500

אֶגְלֵי הַדָּם אֲשֶׁר נִתְּזוּ מִתַּחַת פַּרְסוֹת הַסּוּסִים

וּמֵחִשׁוּקֵי גַלְגַּלִּים, כִּי כָּכָה נֶחְפַּז בֶּן־פֵּלֵס

לִנְחֹל הַתְּהִלָּה, וְכַפָּיו הַקָּשׁוֹת נְגֹאֲלוּ בְדָמִים.


שִׁיר עֶשְׂרִים וְאֶחָד: הַמִּלְחָמָה עַל יַד הַנָּהָר


הָיוּ הַטְּרוֹיִים עִם־מַעְבְּרוֹת הַנָּהָר יְפֵה־הַמִּשְׁבָּרִים,

כְּסַנְתּוֹס רַב־הַמְּעַרְבּוֹלוֹת, שֶׁיֻּלַּד לְזֶבְס חֵי־עוֹלָם,

וְהִנֵּה אֲכִילֵס הֱפִיצָם וַיִּרְדְּפֵם דֶּרֶךְ הַשָּׂדֶה

בּוֹאֲכָה עִירָם, בַּדֶּרֶךְ בָּהּ נָסוּ אַךְ אֶמֶשׁ נִבְהָלִים

בְּנֵי־הָאֲכַיִּים מִפַּחַד הֶקְטוֹר הַנֶּהְדָּר וְאַפּוֹ,   5

עַתָּה בָּהּ בָּרְחוּ מִפַּחַד, אִישׁ לְעֶבְרוֹ, הַטְּרוֹיִים; וְהֵרָה

עִכְּבָה אוֹתָם, בְּנָסְכָה חֶשְׁכַת עֲרָפֶל לִפְנֵיהֶם.

נָפְלָה מַחֲצִיתָם בְּזֶרֶם רַב־תְּהוֹמוֹת וְצוּלוֹת־הַכֶּסֶף

בְּרַעַשׁ גָּדוֹל וַהֲמֻלָּה, כִּי הִתְגָּעֲשׁוּ הַמָּיִם,

חוֹפֵי הַנָּהָר הֵרִיעוּ סָבִיב קוֹל גָּדוֹל. בִּצְוָחָה   10

צָפוּ הֵנָּה וָהֵנָּה, וּבְאוֹנָהּ שִׁבֹּלֶת גְּרָפָתָם.

כְּאוֹתוֹ הָאַרְבֶּה הַפּוֹרֵשׂ אֶת־כְּנָפָיו בִּשְׁעַת־הַתַּבְעֵרָה

לָנוּס עַל־נַפְשׁוֹ הַיְאוֹרָה, מִפְּנֵי אֵשׁ לֹא־תִכְבֶּה בָם תֹּאכַל,

פִּתְאֹם קָמָה הִתְלַקְּחָה, וְנָפְלוּ הַמַּיְמָה הֲמוֹנִים, –

כָּכָה נִמְלְאוּ מֵימֵי הַכְּסַנְתּוֹס הַמַּעֲמִיק־צוּלוֹתָיו   15

לִפְנֵי אֲכִילֵס שְׁאוֹן־זְרָמִים וּמְהוּמַת בְּנֵי־אָדָם וְסוּסִים.

וְהוּא בֶּן־הָאֵלִים, הִנִּיחַ כִּידוֹנוֹ עַל־חוֹפֵי הַנָּהָר,

תְּמָכוֹ אֶל־אֵשֶׁל, הִשְׂתָּעֵר בְּאַפּוֹ וְדוֹמֶה לְדֵימוֹן,

בְּיָדוֹ אַךְ חַרְבּוֹ, כִּי יָזַם בְּלִבּוֹ עֲלִילוֹת נוֹרָאוֹת,

הִכָּה בְחַרְבּוֹ הַגְּדוֹלָה עַל־סְבִיבָיו, וַיַּעֲלוּ קוֹלוֹת  20

נְאָקָה נוֹרָאִים, הַמַּיִם אֲשֶׁר מִסָּבִיב הֶאְדִּימוּ.

כְּאוֹתָם הַדָּגִים הַקְּטַנִּים הַנָּסִים עַל־נַפְשָׁם מֵאֵימַת

דּוֹלְפִין רַב־מִדּוֹת, וּמָלְאוּ מִפְרְצֵי־יַמִּים הֲמוֹנָם,

חַתִּים מִפָּנָיו, כִּי יִטְרֹף וּבָלַע אֶת־כָּל־אֲשֶׁר יַדְבִּיק, –

כָּכָה נֶחְבְּאוּ הַטְּרוֹיִים אָז תַּחַת כָּל־שֵׁן וְכָל־אֶבֶן   25

בְּמֵימֵי הַזֶּרֶם הַסּוֹעֵר; וְיָדָיו עֵת חָלְשׁוּ מִטֶּבַח,

הֶעֱלָה שְׁנֵים־עָשָׂר נְעָרִים חַיִּים מִקֶּרֶב הַמַּיִם

לִהְיוֹת לְחַטָּאת עַל־קֶבֶר פַּטְרוֹקְלוֹס בְּנוֹ שֶׁל־מֶנֵּיטְיוֹס.

הֶעֱלָה אוֹתָם הַחוֹפָה נִדְהָמִים כְּעָפְרֵי הַצְּבִיָּה,

אָסַר יְדֵיהֶם כְּלַפֵּי אֲחוֹרָם בָּרְצוּעוֹת הַיָּפוֹת,  30

אֲשֶׁר הָיוּ עֲלֵיהֶם עַל־פְּנֵי הַסֹּחֵרָה הַשְּׁזוּרָה,

מָסַר לְרֵעָיו לַנְחוֹתָם אֶל־פְּנֵי הָאֳנִיּוֹת הַגְּדוֹלוֹת;

אֲבָל הוּא שָׁב לְהִשְׂתָּעֵר, מִשְׁתּוֹקֵק לְהֶרֶג וָקָטֶל.

וְהִנֵּה לִקְרָאתוֹ לִיקָאוֹן בְּנוֹ שֶׁל־פְּרִיאַמּוֹס בֶּן־דַּרְדַּן

עוֹלֶה מִגַּלֵּי הַנָּהָר וְאוֹתוֹ כְבָר שָׁבָה לְפָנִים,    35

נְהָגוֹ בִזְרוֹעַ נְטוּיָה מִכֶּרֶם אָבִיהוּ, עַל־כָּרְחוֹ;

לַיְלָה הִתְנַפֵּל, וְזֶה עוֹלֶה בַתְּאֵנָה בִנְחשֶׁת אַכְזְרִיָּה

לִכְרֹת לוֹ זְמוֹרוֹת רַעֲנַנּוֹת לַעֲשׂוֹת מַעֲקֶה לְרִכְבּוֹ.

הֹוָה אֲשֶׁר לֹא פִלֵּל הֵמִיט אָז עָלָיו אֲכִילֵס,

לְמָכְרוֹ לְעֶבֶד שְׁלָחוֹ אֶל־לֵמְנוֹס הַבְּנוּיָה־לְתִפְאָרָה, 40

נְהָגוֹ בִסְפִינָה, וְשָׁם לוֹ נָתַן בֶּן־יַסּוֹן מְחִירוֹ.

אַךְ אַכְסַנָּאוֹ אֵאֶטְיוֹן הָאִמְבְּרִי פָּדָהוּ בְּרָב־כֶּסֶף

וַיִּשְׁלָחֵהוּ לְאַרִסְּבָּה, הָעִיר הַמְצֻיָּנָה־בְיָפְיָהּ,

אוּלָם הוּא נֶחְבָּא לִבְרֹחַ, וַיָּשָׁב אֶל־הֵיכַל אָבִיהוּ.

אַחַד־עָשָׂר יוֹם שִׂמַּח אֶת־לִבּוֹ עִם־רֵעָיו־עֲמִיתָיו, 45

בְּשׁוּבוֹ מִלֵּמְנוֹס; וְאוּלָם בַּיּוֹם הַשְּׁנֵים־עָשָׂר מְסָרוֹ

הָאֱלֹהִים בְּיַד־אֲכִילֵס, שֶׁעָלָיו נִגְזַר לְהוֹרִידוֹ

לְמִשְׁכְּנוֹת הַדֵס שְׁאוֹלָה, וְאִם־נַפְשׁוֹ מְאֹד לֹא רָצָתָה.

רָאָה אוֹתוֹ אֲכִילֵס מְהִיר־הָרַגְלַיִם הַנַּעֲלֶה

עָרוֹם וְכֵלָיו אֵין עָלָיו, גַּם קוֹבַע, גַּם שֶׁלֶט גַּם רֹמַח, 50

כֻּלָּם הִשְׁלִיךְ מֵעָלָיו לָאָרֶץ, וְזֵעָתוֹ מְצַעַרְתּוֹ,

נִמְלַט מִגַּלֵּי הַנָּהָר, וּבִרְכָּיו כָּשְׁלוּ בְלֹא־כֹחַ,

קָצַף אֲכִילֵס, מְדַבֵּר אֶל־נַפְשׁוֹ הַנְּדִיבָה וַיֹּאמֶר:

"אוֹי לִי, כִּי עֵינַי הָרוֹאוֹת נִפְלָאוֹת גְּדוֹלוֹת־נוֹרָאוֹת!

הִנֵּה הַטְּרוֹיִים הַנְּדִיבִים, כָּל־אֲשֶׁר הִכִּיתִים לְפִי־חָרֶב,  55

קָמִים לִתְחִיָּה וְעוֹלִים מֵעַרְפֶל־צָלְמָוֶת שְׁאוֹל־תַּחְתִּית,

כַּאֲשֶׁר נִמְלַט הַלָּז מִיּוֹם הָעֲבָרוֹת וְהָאָבְדָן,

אֲשֶׁר נִמְכַּר לְלֵמְנוֹס הַקְּדוֹשָׁה, וְלֹא עָצַר בַּעֲדוֹ

זֶה יָם־הַשֵּׂיבָה, הָעוֹצֵר בְּעַד־רַבִּים וּשְׁלֵמִים עַל־כָּרְחָם.

אֲבָל יִטְעַם הַפַּעַם אֶת־עֹקֶץ כִּידוֹנִי, לְמַעַן      60

אֶבְחַן בְּלִבִּי ואֶחְקֹר וְאֵדַע: הַאֻמְנָם עוֹד יָשׁוּב

גַּם מִן־הַמָּקוֹם הַזֶּה אוֹ תֶחֱזַק עָלָיו הָאָרֶץ

זָנַת־הַחַי, כִּי אָכֵן בְּעַד רַבִּים גִּבּוֹרִים עָצָרָה".

כָּכָה הִרְהֵר וְעָמַד, וְזֶה קָרַב אֵלָיו וְנִדְהָם,

אוֹמֵר לְחַבֵּק אֶת־בִּרְכָּיו בִּתְחִנָּה, כִּי לִבּוֹ מְאֹד נִכְסַף  65

לִחְיוֹת, לְהִמָּלֵט מִמַּר־הַמָּוֶת וְהַגְּזֵרָה הַשְּׁחוֹרָה.

הֵנִיף אֲכִילֵס הַנַּעֲלֶה אֶת־רָמְחוֹ הָאַדִּיר וְהָאָרֹךְ,

אָמַר לְדָקְרוֹ; אַךְ הוּא קִדְּמָהוּ וַיְחַבֵּק אֶת־בִּרְכָּיו,

כָּפַף אֶת־עַצְמוֹ, וַיַּעֲבֹר הַכִּידוֹן עַל־כְּתֵפוֹ אַךְ נִמְעַךְ

לוֹ מֵאֲחוֹרָיו בָּאָרֶץ, מִתְאַוֶּה לִבְשָׂרוֹ שֶׁל־אָדָם.    70

כַּפּוֹ הָאַחַת שְׁלוּחָה חוֹבֶקֶת אֶת־בִּרְכָּיו בִּתְחִנָּה,

כַּפּוֹ הַשְּׁנִיָּה אוֹחֶזֶת בְּכִידוֹן הַנְּחשֶׁת, לֹא הִרְפָּה,

נָשָׂא אֲמָרָיו וַיַּעַן, וַיְדַבֵּר אֶת־אִמְרוֹת־הַכָּנָף:

"הִנְנִי חוֹבֵק בִּרְכֶּיךָ בִתְחִנָּה וּתְפִלָּה –חָנֵּנִי!

אָנָּא, כִּי בָאתִי עָדֶיךָ, זְרַע־זֵאוּס, כִּמְבַקֵּשׁ חֲנִינָה,  75

כִּי בָרִאשׁוֹנָה בְּבֵיתְךָ טָעַמְתִּי מֵפֵּרוֹת דֵּמֵטֵר

בְּאוֹתוֹ יוֹם שֶׁשְּׁבִיתַנִי שֶׁבִי בַכֶּרֶם הַנָּאוֶה

אַף שְׁלַחְתַּנִי לְמָכְרֵנִי הַרְחֵק מֵאָבִי וִידִידַי

עִירָה לֵמְנוֹס הַקְּדוֹשָׁה, קִבַּלְתָּ שִׁלּוּמִים מְאַת־בָּקָר.

עַתָּה אֶתֵּן לְךָ כָּפְרִי פִּי־שְׁלשָׁה הַיּוֹם, כִּי הַצְּפִירָה  80

הִיא הַשְּׁתֵּים־עֶשְׂרֵה מֵאָז אֲשֶׁר שַׁבְתִּי וּבָאתִי אֶל־אִלְיוֹס,

רַבּוֹת סָבַלְתִּי, וְעַתָּה שֵׁנִית נָפַלְתִּי בְיָדֶיךָ

בְּרֹעַ הַגְּזֵרָה, כִּי וַדַּאי שֶׁזֵּאוּס אָבִינוּ שְׂנֵאַנִי,

יַעַן כִּי שׁוּב מְסָרַנִי בְיָדֶיךָ. אֲבוֹי לִי! קְצַר־יָמִים

לְאִמִּי נוֹלַדְתִּי, הִיא לָאוֹתּוֹאֵי בַּת־אַלְטֵס הַיָּשִׁישׁ,  85

מֶלֶךְ עַל־עַם הַלֶּלֶּגִּים, הָעָם אֲשֶׁר אָהַב מִלְחָמָה,

שׁוֹכְנֵי פֵּדַסּוֹס הָעִיר הַנִּשָּׂאָה לְחוֹף סַטְנִיאוֹאֵיס.

נָשָׂא פְּרִיאַמּוֹס אֶת־בִּתּוֹ לְאִשָּׁה עַל־יֶתֶר כָּל־נָשָׁיו,

יָלְדָה לוֹ שְׁנַיִם, וְאַתָּה הָרַגְתָּ נֶפֶשׁ הַשְּׁנָיִם.

הִנֵּה הִכִּיתָ הָאֶחָד בִּקְהַל הַחֲלוּצִים, בַּצָּבָא,  90

אֶת־פּוֹלִידוֹרוֹס הַנַּעֲלֶה, בָּרֹמַח הַשָּׁנוּן מְחַצְתּוֹ;

עַתָּה גַם אוֹתִי בָאַתְנִי הָרָעָה הַגְּדוֹלָה. לֹא אֶבְטַח,

אֲשֶׁר אִנָּצֵל מִיָּדְךָ, כִּי הִסְגִּירַנִי הַדֵּימוֹן.

אֶפֶס לְךָ זֹאת אַגִּידָה, וְשַׂמְתָּ אֶל־לִבְּךָ אֶת־דְּבָרַי:

אַל־תְּמִיתֵנִי, הֵן הֶקְטוֹר בֶּן־אָבִי, אַךְ לֹא בֶן־הוֹרָתִי, 95

הוּא אֲשֶׁר הָרַג יְדִידְךָ הָרַךְ וְגִבּוֹר הֶחָיִל".

כָּכָה סָח בֶּן־פְּרִיאַמּוֹס הַנֶּהְדָּר מִתְחַנֵּן עַל־נַפְשׁוֹ,

דִּבֶּר תַּחֲנוּנִים, אַךְ לְאָזְנָיו הִגִּיעַ הַקּוֹל הָאַכְזָרִי:

"פֶּתִי אֵין־לֵב, מַה תְּפַטְפֵּט עַל־כֹּפֶר, עֲצֹר בְּמִלֶּיךָ!

אָכֵן, טֶרֶם פֹּה הֵקִיץ זֶה יוֹם־הָעֲבָרוֹת עַל־רֵעִי    100

הָיְתָה גַם נַפְשִׁי בוֹחֶרֶת לְחוֹנֵן וְלָחוּס עַל־טְרוֹיִים,

וְרַבִּים הִשְׁאַרְתִּי בַחַיִּים וּמְכַרְתִּים מִמְכַּר עֲבָדִים.

עַתָּה גַם אִישׁ לֹא יִמָּלֵט מִמָּוֶת, כָּל־אֵלֶּה שֶׁיַּסְגִּיר

אוֹתָם בְּיָדִי הָאֵל וְנֶגְדָּה עִיר אִלְיוֹס הַקְּדוֹשָׁה, –

אִישׁ מִן־הַטְּרוֹיִים, וְאַף כִּי מִיַּלְדֵי פְּרִיאַמּוֹס הַמּוֹשֵׁל! 105

מוּתָה, חֲבִיבִי, גַּם אַתָּה! שַׁלָּמָה זֶה תַרְבֶּה תְקוֹנֵן?

הִנֵּה מֵת גַּם פַּטְרוֹקְלוֹס הַטּוֹב וְהַגִּבּוֹר מִמֶּךָּ.

שָׂא נָא עֵינֶיךָ וּרְאֵה, מַה־יָּפְיָפִיתִי, מַה רַמְתִּי.

הִנֵּה גַם אָבִי בַנְּדִיבִים, וְאִמִּי הוֹרָתִי בַּת־אֵלִים;

אַךְ גַּם עָלַי תַּעֲבוֹר כּוֹס־הַמָּוֶת וְהַגְּזֵרָה הָעַזָּה,  110

אִם־בַּבֹּקֶר, בַּיּוֹם, בָּעֶרֶב אוֹ בַצָּהֳרַיִם,

תָּבֹא הָעֵת – וִימִיתֵנִי הָאֶחָד וְיִקַּח אֶת־נַפְשִׁי

יָטֵל בִּי רָמְחוֹ הָאַדִּיר אוֹ יִירֶה בִי חִצּוֹ מִיָּתֶר".

כָּכָה מִלֵּל, וְהַלָּז נָמוֹגוּ לְבָבוֹ וּבִרְכָּיו,

נָפַל מִיָּדָיו הַכִּידוֹן, וַיֵּשֶׁב וַיִּפְרֹש שְׁתֵּי כַּפָּיו.  115

וַאֲכִילֵס אָז שָׁלַף הַחֶרֶב הַחַדָּה מִנְּדָנָהּ,

הִכָּה עַל־שִׁכְמוֹ וְסָמוּךְ לַצַּוָּאר בְּחֶרֶב־פִּיפִיּוֹת.

חָדְרָה עָמֹק בִּבְשָׂרוֹ, וַיִּפֹּל עַל־פָּנָיו לָאָרֶץ,

שָׁכַב הִשְׂתָּרַע, וְדָמָיו הַשְּׁחוֹרִים מְגָאֲלִים אָרֶץ.

תְּפָסוֹ אֲכִילֵס בְּרַגְלָיו וַיַּשְׁלִיכֵהוּ לַנָּהָר.    120

עָמַד הֵרִיעַ וַיַּעַן, וַיְדַבֵּר אֶת־אִמְרוֹת־הַכָּנָף:

"עַתָּה שְׁכַב בֵּין הַדָּגִים, וְהֵם שַׁאֲנַנִּים יָלֹקּוּ

דְּמֵי פְצָעֶיךָ. גַּם אִמְּךָ לֹא תִבְכֶּה לְךָ, לֹא תַצִּיעַ

לְךָ תַּכְרִיכֶיךָ בַמִּטָּה, סְקַמַּנְדְּרוֹס רַב־הַמְּעַרְבּוֹלוֹת

הוּא יִגְרְפֶךָ הַיָּמָּה אֶל־חֵיקוֹ רְחַב־הַיָּדָיִם.    125

קוֹפֵץ קְפִיצוֹת שָׁם דֶּרֶךְ הַמַּיִם הַשְּׁחוֹרִים אֵלֶיךָ

יִקְרַב הַדָּג כְּדֵי לֵהָנוֹת מֵחֵלֶב־לִיקָאוֹן הַלָּבָן.

כָּכָה תֹאבֵדוּ, עַד־נָבֹא בִמְצוּדַת עִיר אִלְיוֹס הַקְּדוֹשָׁה,

אַתֶּם נָסִים נִמְלָטִים, וְאָנֹכִי מְזַנֵּב אַחֲרֵיכֶם!

גַּם זֶה הַיְאוֹר יְפֵה־הַגַּלִּים הַמַּכְסִיף בְּרֹחַב־אֲפִיקָיו, 130

לֹא יַעֲזָרְכֶם, וְאִם־גַּם תּוֹסִיפוּ לְהַקְרִיב לוֹ פָרִים,

וְסוּסִים עוֹד חַיִּים וּתְמִימֵי־הַפַּרְסָה לְהַשְׁלִיךְ בַמָּיִם.

כֻּלְכֶם כָּכָה תֹאבֵדוּ, וְאַחֲרִיתְכֶם מָרָה וּמְגֻנָּה,

עַד־שֶׁכִּפַּרְתֶּם אֶת־מוֹת־פַּטְרוֹקְלוֹס וְאֵיד הָאֲכַיִּים,

אֲשֶׁר הֲרַגְתֶּם עַל־יַד הָאֳנִיּוֹת, וְאָנֹכִי רָחַקְתִּי!"  135

כָּכָה דִּבֵּר, וַיִּחַר מְאֹד אַף־הַנָּהָר וַיִּגְדָּל.

הָיָה נוֹעָץ בִּלְבָבוֹ, אֵיכָה יַעְצֹר בַּאֲכִילֵס

לַחְדֹּל מִמְּלֶאכֶת הַהֶרֶג, לְהַרְחִיק הָאֵיד מִן־הַטְּרוֹיִים.

וְהִנֵּה בֶּן־פֵּלֵס מִשְׂתָּעֵר עַל־אַסְטֶרוֹפֵּיאוֹס בְּרָמְחוֹ

אֶרֶךְ־הַצֵּל, כִּי הִשְׁתּוֹקֵק לָקַחַת מִמֶּנּוּ אֶת־נַפְשׁוֹ,  140

וְהוּא בֶן־פֵּלֶגּוֹן שֶׁיֻּלַּד לְאַכְּסִיּוֹס רְחַב־הָאֲפִיקִים

וּלְפֶּרִיבּוֹיָה הַנָּאוָה בַּת־אַקֶסַמֶּנּוֹס הַבְּכִירָה,

וַיֶּאֱהָבֶנָּה הַנָּהָר הַסּוֹעֵר, וַתְּהִי לוֹ לְאִשָּׁה.

עָלָיו הִשְׂתָּעֵר אֲכִילֵס, וְהוּא יָצָא מִגַּלֵּי הַנָּהָר,

שְׁתַּיִם חֲנִיתוֹת בְּיָדָיו, כִּי נָטַע הַכְּסַנְתּוֹס בְּלִבּוֹ  145

גְּבוּרָה, כִּי חָרָה לוֹ מְאֹד עַל־כָּל־הַהֲרוּגִים הַנְּעָרִים,

אֲשֶׁר הֲרָגָם אֲכִילֵס עַל־זֶרֶם הַמַּיִם וְלֹא־חָמָל.

וּכְשֶׁקָּרְבוּ אִישׁ לְאָחִיו, מִשְׂתָּעֲרִים אִישׁ עַל־רֵעֵהוּ,

פָּתַח אִמְרָתוֹ אֲכִילֵס מְהִיר־הָרַגְלַיִם וַיַּעַן:

"מִי אַתָּה, מִי אֲבוֹתֶיךָ, כִּי תָעֵז לָצֵאת לִקְרָאתִי?  150

הִנֵּה אַךְ יַלְדֵי הוֹרִים־אֻמְלָלִים נִפְגָּשִׁים בְּעֻזִּי!"

נָשָׂא אִמְרָתוֹ, וַיַּעַן לוֹ בֶן־פֵּלֶגּוֹן הַמְהֻלָּל:

"בְּנוֹ שֶׁל־פֵּלֵס הַגִּבּוֹר, לָמָּה זֶה תִּשְׁאַל לְמוֹלַדְתִּי?

הִנְנִי מֵאֶרֶץ פֵּיאוֹנְיָה הַבְּרוּכָה, מֵאֶרֶץ רְחוֹקָה.

אַנְשֵׁי־פֵּיאוֹנְיָה נוֹשְׁקֵי־חֲנִיתוֹת אֲרֻכּוֹת הֵבֵאתִי.  155

יוֹם זֶה יוֹם אַחַד־הֶעָשָׂר מֵאָז בּוֹאִי עִירָה אִלְיוֹנָה.

הִנְנִי מִזֶּרַע הַנָּהָר הַמַּכְסִיף וּרְחַב־הָאֲפִיקִים

אַכְּסִיּוֹס, וְאֵין בְּכָל־הָאָרֶץ כְּמֵימָיו הַנָּאוִים וְהַזְּרִיזִים.

הוֹלִיד אֶת־בְּנוֹ פֵּלֶגּוֹן, הַמְצֻיָּן בֵּין רוֹמֵי־הָרֹמַח,

וְאוֹמְרִים כִּי הוּא הָיָה אָבִי, וְעַתָּה נֵאָבֵק, אֲכִילֵס!"  160

כָּכָה סָח מְאַיֵּם עָלָיו, וַיָּרֶם אֲכִילֵס חֲנִיתוֹ,

מֵילָה מִפֵּלְיוֹן, וְהַגִּבּוֹר אַסְטֶרוֹפֵּיאוֹס בּוֹ הֵטִיל

שְׁתֵּי הַחֲנִיתוֹת, כִּי הֵיטִיב לִירוֹת בְּיָדָיו הַשְּׁתָּיִם.

נִמְעֲכָה אַחַת בַּצִּנָּה, אֶפֶס לֹא חָלְפָה, לֹא חָדְרָה

צִנַּת אֲכִילֵס, כִּי עִכֵּב הַזָּהָב –זֶה מַתְּנַת הֵפֵיסְטוֹס.  165

שְׁנִיָּה שָׂרְטָה שְׂרִיטָה בְמַרְפֵּק אֲכִילֵס, בַּיְמָנִי;

זָנְקוּ דָמָיו הַשְּׁחוֹרִים, וַיַּעֲבֹר עָלָיו הָרֹמַח,

נִמְעַךְ בָּאָרֶץ מִשְׁתּוֹקֵק לִרְווֹת מִבְּשָׂרוֹ שֶׁל־אָדָם.

עַתָּה הִשְׂתָּעֵר אֲכִילֵס וקָלַע כִּידוֹנוֹ הַמַּיְשִׁיר

אֶל־אַסְטֶרוֹפֵּיאוֹס, כִּי נִכְסַף לְהַכּוֹת נֶפֶשׁ הַנָּעַר,  170

הֶחֱטִיא אוֹתוֹ וּפָגַע בִּשְׂפַת הַנָּהָר הָרָמָה,

נִחַת כִּידוֹן־הַמֵּילָה וְנִתְקַע עַד־חֶצְיוֹ בָאָרֶץ.

שָׁלַף בֶּן־פֵּלֵס הַחֶרֶב הַשְּׁנוּנָה הַתְּלוּיָה עַל־יָרֵךְ

אַף הִשְׂתָּעֵר לְהָרְגוֹ, וְהַלָּז שָׁוְא מִתְאַמֵּץ לְהוֹצִיא

בְּיָדוֹ הַקָּשָׁה אֶת־מֵילַת אֲכִילֵס הַמְּעוּכָה בָאָרֶץ.  175

שָׁלשׁ פְּעָמִים, וְלֹא יָכֹל בְּכֹחוֹ; וְאוּלָם בָּרְבִיעִית

אָמַר בְּלִבּוֹ לְכוֹפֵף אֶת־מֵילַת בֶּן־פֵּלֵס וּלְשָׁבְרָהּ.

קִדְּמוֹ אֲכִילֵס, וַיִּקְרַב וַיִּקַּח אֶת־נַפְשׁוֹ בֶחָרֶב.

הִכָּה אוֹתוֹ בְבִטְנוֹ סָמוּךְ לַטַּבּוּר, וְנִשְׁפְּכוּ  180

מֵעָיו אַרְצָה כֻלָּהַם. אֲפֵלָה הֵלִיטָה אֶת־עֵינָיו,

בְּקשִׁי נָשַׁם וְנָשָף, וַיִּפְסַע אֲכִילֵס עַל־חָזוֹ,

נָשָׂא מֵעָלָיו אֶת־נִשְׁקוֹ, וַיִּשָּׂא אֶת־קוֹלוֹ מִתְפָּאֵר:

"שְׁכַב לְךָ כָּכָה, כִּי קָשֶׁה לֶאֱסֹר מִלְחָמָה בְּזֶרַע

קְרוֹנְיוֹן הָאַדִּיר־בָּאֵלִים, וְאִם־גַּם לִבְנוֹ שֶׁל־הַנָּהָר. 185

אָמֹר אָמַרְתָּ, שֶׁאַתָּה מִזֶּרַע יְאוֹר רְחַב־אֲפִיקִים,

אוּלָם אֲנִי מִבְּנֵי זֶבְס הַשַּׂגִּיא, וּבוֹ אֶתְפָּאָרה.

אָבִי – הַגֶּבֶר הַמּוֹשֵׁל בַּמִּרְמִידוֹנִים הָרַבִּים

פֵּלֵס בְּנוֹ שֶׁל־אֵאַקּוֹס; וְאֵאַקּוֹס – מִזַּרְעוֹ שֶׁל־זֶבְס הוּא.

כַּאֲשֶׁר עָצַם זֶבְס מִן־הַנְּהָרוֹת הַשּׁוֹפְכִים הַיָּמָּה,   190

כָּכָה עָצְמוּ גַם יוֹצְאֵי־חֲלָצָיו מִזֶּרַע הַנְּהָרוֹת.

הִנֵּה הַנָּהָר הַגָּדוֹל הָעוֹמֵד לִימִינְךָ לֹא יָכֹל

לַעֲזֹר לְךָ, כִּי מִי יוּכַל וְיִלָּחֵם אֶת־זֵאוּס בֶּן־קְרוֹנוֹס?

גַּם אֲכֶלּוֹיוֹס הָאַדִּיר לֹא יַעֲרֹךְ לוֹ וְלֹא יִשְׁוֶה,

גַּם הָאוֹקְיָנוֹס, זֶה שַׂגִּיא־הַכֹּחַ הַמַּעֲמִיק־פְּלָגָיו,  195

אֲשֶׁר מִמֶּנּוּ יָקֵרוּ כָּל־זִרְמֵי הַיַּמִּים וְהַנְּהָרוֹת,

כָּל־הַמַּעְיָנוֹת וְכָל־הַמַּבּוּעִים הַגְּדוֹלִים בָּאָרֶץ,

אוּלָם גַּם הוּא יֵחַת מִפְּנֵי אוֹר־בְּרָקָיו שֶׁל־זֶבְס הַכֹּל־יָכוֹל,

יִירָא אֶת־רַעְמוֹ הָאָיֹם, בְּרָעֲמוֹ מִמְּרוֹמָיו בַּשְּׁחָקִים".

דִּבֵּר, וַיּוֹצֵא אֶת־כִּידוֹן נְחֻשְׁתּוֹ מִמּוֹרַד הַנָּהָר  200

וְאוֹתוֹ נָטַשׁ בַּמָּקוֹם הַהוּא אַחֲרֵי לָקְחוֹ אֶת־נַפְשׁוֹ.

שָׁכַב הִשְׂתָּרַע בַּחוֹל, וְהַמַּיִם הַשְּׁחוֹרִים לוֹ מְכַסִּים;

צְלוֹפָח וְדָגָה שִׁית שָׁתוּ עָלָיו מִסָּבִיב, רְעֵבִים

בָּאוּ לְכַרְסֵם הַחֵלֶב הַלָּבָן הָעוֹטֵר לַכְּלָיוֹת.

נֶחְפַּז אֶל־צְבָא הַפֵּיאוֹנִים, הָאוֹסְרִים מִלְחָמָה בְרֶכֶב, 205

וְהֵמָּה נָסִים עַל־גְּדוֹת הַזֶּרֶם בְּאֵימָה וָפַחַד,

כַּאֲשֶׁר רָאוּ כִּי נָפַל גִּבּוֹרָם בְּקֶטֶל־הַזְּוָעוֹת,

נָפַל בְּיַד־בְּנוֹ שֶׁל־פֵּלֵס וּבְלַהַב הַחֶרֶב הַגְּדוֹלָה.

הִכָּה אֶת־תֶּרְסִילוֹכוֹס, אֶת־מִידוֹן וְאֶת־אַסְטִפִּילוֹס,

הִכָּה אֶת־מְנֵסוֹס וְאֶת־תְּרַסְיוֹס,אֶת־אֵינְיוֹס וְאֶת־אוֹפֶלֶּסְטֵס.210

וְהָיָה מֵמִית אֲכִילֵס עוֹד רַבִּים מִבְּנֵי־הַפֵּיאוֹנִים,

לוּלֵא קָצַף הַנָּהָר הַמַּעֲמִיק־מַעַרְבּוֹלוֹתָיו וַיְדַבֵּר,

לָבַשׁ צוּרָתוֹ שֶׁל־אָדָם, וַיִּקְרָא מִמְּצוּלוֹת־זֵידוֹנִים:

"הוֹי, אֲכִילֵס, נַעֲלֵיתָ עַל־כָּל־בְּנֵי־הָאָדָם בִּגְבוּרָה

וְעֹצֶם פְּשָׁעֶיךָ, כִּי אֵלִים עוֹמְדִים לִימִינְךָ לְעוֹלָם!  215

אֲבָל אִם־מָסַר בֶּן־קְרוֹנוֹס לְךָ כָּל־הַטְּרוֹיִים לַכְחִידָם,

גָּרְשֵׁם מִתּוֹכִי וְעוֹלֵל עֲלִילוֹת־בַּלָּהוֹת בַּשָּׂדֶה.

הִנֵּה מֵימַי הַזַּכִּים כְּבר מָלְאוּ פְּגָרִים חֲלָלִים,

אֵין אֲנִי יָכוֹל לְגַלְגֵּל אֶת־זִרְמִי עַד שְׂפַת־יָם־הַקֹּדֶשׁ;

צַר־לִי מֵהָכִיל הַמֵּתִים, כִּי נוֹרָא הַטֶּבַח עָרַכְתָּ.  220

רַב לָךְ, הָעוֹצֵר־בַּגּוֹיִים, מִשְׁתָּאֶה אֲנִי וְנִדְהָמְתִּי!"

הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:

"יְהִי כִדְבָרֶיךָ, סְקַמַּנְדְּרוֹס, כַּאֲשֶׁר צִוִּיתָ, זְרַע־אֵלִים!

אוּלָם אֶזְרוֹעִי לֹא תֶחְדַּל מִפְּרֹעַ בַּטְּרוֹיִים הַזֵּדִים,

עַד אִם־הֵנַסְתִּים הָעִירָה וְאֶבְחַן אֶת־הֶקְטוֹר בַּקָּטֶל,  225

אִם־יַכְנִיעֵנִי הַלָּז אוֹ יָדִי אָנֹכִי בוֹ תִהְיֶה".

כָּכָה סָח, וְהִשְׂתָּעֵר עַל־מַעַרְכוֹת טְרוֹיִים כְּדֵימוֹן.

קָרָא הַנָּהָר הַמַּעֲמִיק־צוּלוֹתָיו לְפֵיבּוֹס־אַפּוֹלוֹן:

"אוֹיָה, בֶּן־זֵאוּס,הוֹי, דּוֹרֵךְ קֶשֶׁת־הַכֶּסֶף, כִּי אֵינְךָ

שׁוֹמֵר אֶת־מִצְוַת פִּי־קְרוֹנְיוֹן, שֶׁצִּוָּה עָלֶיךָ גַּם צִוָּה  230

לַעֲמֹד לִימִין אַנְשֵׁי־טְרוֹיָה, לְהָגֵן עֲלֵיהֶם, עַד־נָטָה

עֶרֶב מִמְּרוֹמֵי רָקִיעַ וְיָצֵל עַל־שְׁדֵמוֹת פּוֹרִיּוֹת!"

סָח, וַאֲכִילֵס הַמְצֻיָּן־בְּכִידוֹן בָּא־קָפַץ הַמָּיְמָה,

דִּלֵּג מִמּוֹרַד הַחוֹף; וַיִּגְאֶה הַנָּהָר וַיֶּאֱנָף,

עִרְבֵּב בְּרַעַם כָּל־מֵימָיו, וַיְגוֹרֵר הַפְּגָרִים הָרַבִּים  235

אֲשֶׁר מִלְאוּהוּ עַל־גְּדוֹתָיו, כָּל־חַלְלֵי אֲכִילֵס בַּמָּיִם;

גָּעָה הַנָּהָר בִּגְעִיַּת־פָּר וּפְלָטָם מִתּוֹכוֹ

אֶל־הֶחָרָבָה. וְהַחַיִּים, אֲשֶׁר בְּתוֹךְ גַּלָּיו הַנָּאוִים,

מִלֵּט וְהֶחְבִּיא בְּתוֹךְ מְעַרְבּוֹלוֹת עֲמֻקּוֹת וּגְדוֹלוֹת,

הֶעֱמִיד עָלָיו גַּל אָיֹם, רוֹתֵחַ מִסָּבִיב לַאֲכִילֵס,  240

הָלַם בִּמְחִי־שִׁטְפוֹ שִׁלְטוֹ, הֲדָפוֹ – וְלֹא־עָצַר עוֹד כֹּחַ

לַעֲמֹד עַל־רַגְלָיו וַיִּתְפֹּס בְּכַפָּיו הַבּוּקִיץ הַגָּדוֹל

וְרָם־הַצַּמָּרֶת; אַךְ נֶעֱקַר הָעֵץ מִשָּׁרָשָׁיו וַיְקַרְקֵר

שְׂפַת הַנַּחַל מִסָּבִיב, מְעַכֵּב הַמַּיִם הַנָּאוִים

בְּעַנְפֵי־צַמַּרְתּוֹ הָרַבִּים, כִּי מְלֹא אָרְכּוֹ הוּא עַצְמוֹ 245

שָׁקַע בַּמָּיִם. וַיִּקְפֹּץ אֲכִילֵס מִתּוֹךְ הַמְּצוּלָה,

מִהֵר וַיָּנָס הַשָּׂדֶה, בּוֹרֵחַ בְּרַגְלָיו הַקַּלּוֹת.

נִבְעַת מִפַּחַד, וְהָאֵל הַגָּדוֹל מִשְׂתָּעֵר כְּבָר אַחֲרָיו

בְּמִשְׁבְּרֵי־אוֹן שְׁחוֹרֵי־רָאשִׁים לַעֲצֹר בְּעַד עֲבוֹדָתוֹ

שֶׁל־אֲכִילֵס הַנַּעֲלֶה וּלְהָסִיר הָרָעָה מִטְּרוֹיִים.   250

נָסוֹג אֲכִילֵס לְאָחוֹר הַרְחֵק כִּמְטַחֲוֵי רֹמַח,

דּוֹמֶה לַנֶּשֶׁר הַשָּׁחוֹר, לַצַּיָּד זֶה גְּדָל־הַכְּנָפַיִם

שַׂגִּיא־הַכֹּחַ, הַקַּל בֵּין בַּעֲלֵי־הַכָּנָף עַל־עָפָר, –

כָּכָה הִשְׂתָּעֵר גַּם הוּא; וּנְחשֶׁת הַכֵּלִים עַל־חָזוֹ

צִלְצְלָה אֲיֻמּוֹת, וְהוּא נִמְלַט עַל־נַפְשׁוֹ מֵאֵימַת סְקַמַּנְדְּרוֹס.255

אוּלָם הַנָּהָר בָּא אַחֲרָיו, בָּא סוֹעֵר בִּשְׁאוֹן הַהֲמֻלָּה.

מָשָׁל לְאָדָם שֶׁאָמַר לְהַשְׁקוֹת מַטָּעִים וְגִנּוֹת,

מַיִם יַנְחֶה בִתְעָלוֹת מֵאוּבָל, מִמִּיכַל שְׁחוֹר־מָיִם,

כַּפָּיו תֹּאחַזְנָה הַיָּעֶה וִינַקֶּה הַתְּעָלוֹת מִסּוּחָה,

וְהֵמָּה מִתְפָּרְצִים בְּאוֹן וְגוֹרְפִים כָּל־אַבְנֵי הֶחָצָץ  260

אֲשֶׁר בַּתְּעָלוֹת, נֶחְפָּזִים בַּמּוֹרָד וְנוֹהֲרִים בְּרַעַשׁ,

יוֹרְדִים בַּמּוֹרָד הַתָּלוּל, מַעֲבִירִים בְּרוּצָם אֶת־מַנְחָם,

כָּכָה הָלַךְ וְהִדְבִּיק הַנָּהָר בְּשִׁטְפוֹ הַשּׁוֹטֵף

עִקְּבוֹת אֲכִילֵס הַקַּל, כִּי עָצְמוּ בְנֵי־אֵלִים מֵאָדָם.

אֶפֶס כָּל־פַּעַם שֶׁאָמַר אֲכִילֵס מְהִיר־הָרַגְלַיִם  265

לַעֲמֹד בִּפְנֵי הַמִּשְׁבָּר, וְצוֹפֶה וּמַבִּיט, אִם־אָמְנָם

כָּל־הָאֵלִים הַשּׁוֹכְנִים בְּמֶרְחַב שָׁמַיִם גֵּרְשׁוּהוּ,

הָיָה מַשִּׂיגוֹ הַמִּשְׁבָּר, הַגַּל שֶׁל־הַנָּהָר זְרַע־אֵלִים,

מַכֶּה עַל־כְּתֵפָיו, וְקָפַץ אֲכִילֵס בְּרַגְלָיו לְמָעְלָה,

נַפְשׁוֹ לוֹ מָרָה; וְהַנָּהָר בָּא מַתִּישׁ אֶת־אַרְכּוּבוֹתָיו, 270

גּוֹרְפָן הַצִּדָּה וְגוֹזֵל הֶעָפָר מִתַּחַת כַּף רַגְלָיו.

וַיֵּאָנַח אֲכִילֵס וַיַּשְׁקֵף אֶל־מֶרְחַב־שָׁמָיִם:

"זֶבְס אָבִינוּ, הַאֻמְנָם אֵין אֵל אֲשֶׁר יָחוּס עַל־נַפְשִׁי,

לַצִּיל אוֹתִי מִכַּף הַנָּהָר, וְלוּ אֶסְבֹּל אַחֲרֵי־כֵן!

אַךְ מִכָּל־שׁוֹכְנֵי־רָקִיעַ גַּם אֶחָד לֹא פָּשַׁע לִי, בִּלְתִּי  275

אִמִּי הוֹרָתִי הַיְקָרָה, אֲשֶׁר הִתְעַתְנִי בִשְׁקָרִים,

לֵאמֹר: אַךְ בְּחִצֵּי אַפּוֹלוֹן נִגְזַר עָלַי וְאָמוּתָה

אֵצֶל חוֹמוֹת הַטְּרוֹיִים עֲטוּיֵי־הַנְּחשֶׁת הַבְּהִירָה.

טוֹב לִי לוּ הֲרָגַנִי זֶה הֶקְטוֹר הַגִּבּוֹר־בְּעַמָּיו,

הָיָה נוֹפֵל הָאַדִּיר, וְיִשָּׂא הָאַדִּיר הַנֶּשֶׁק.  280

עַתָּה נִגְזַר עָלַי וְאָמוּתָה בְמִיתָה מְגֻנָּה

בְּתִגְרַת הַנָּהָר הַכַּבִּיר, כַּנַּעַר הָרוֹעֶה חֲזִירִים,

אֲשֶׁר גְּרָפָהוּ הַשֶּׁטֶף בִּימוֹת־סְתָו בְּבוֹסְסוֹ בַמָּיִם".

כָּכָה סָח וּפּוֹסֵידוֹן וּפַּלַּס־אַתֵּנָה נֶחְפָּזִים,

קָרְבוּ אֵלָיו, וְשִׁנּוּ וְהָפְכוּ אֶת־פְּנֵיהֶם פְּנֵי־אָדָם,  285

אָחֲזוּ כַפּוֹ בְכַפָּם, מְסִיחִים דִּבְרֵיהֶם לַרְגִּיעוֹ.

פָּתַח וְאָמַר פּוֹסֵידוֹן, הוּא מַרְעִיד־הָאָרֶץ, וַיְדַבֵּר:

"אַל־נָא, בֶּן־פֵּלֵס, אַל־תֵּחָת וְנוֹאָשׁ בְּלִבְּךָ אַל־תֹּאמַר!

אָנוּ, הָאֵלִים הַשְּׁנָיִם, נַעֲמֹד לִימִינְךָ לְעָזְרֶךָ –

וְזֶבְס אָבִינוּ הוּא רָצָה – אָנֹכִי וּפַּלַּס־אַתֵּנָה.   290

אָכֵן, לֹא נִגְזְרָה גְּזֵרָה עָלֶיךָ כִּי תָמוּת בַּנָּהָר,

וְהוּא יְמַהֵר וְיָנוּחַ, כַּאֲשֶׁר תִּרְאֶה בְעֵינֶיךָ.

אוּלָם אֲנַחְנוּ נִיעָצְךָ הָעֵצָה הַטּוֹבָה, אִם־תִּשְׁמָע:

יָדְךָ אַל־תַּנַּח מִקְרָב, מִקֶּטֶל הָאוֹכֵל־בָּאָדָם,

עַד אִם־סָגַרְתָּ הַטְּרוֹיִים הַנָּסִים מִמְּךָ בְּתוֹךְ חוֹמוֹת 295

אִלְיוֹס הָעִיר הַמְצֻיָּנָה, וְלָקַחְתָּ אֶת־נַפְשׁוֹ שֶׁל־הֶקְטוֹר,

תָּשׁוּב אַךְ אָז אֶל־הַסְּפִינוֹת, וּתְהִלָּה לְךָ נִתֵּן וְתִנְחָל".

כָּכָה אָמְרוּ אַף חָשׁוּ אֶל־יֶתֶר בְּנֵי־הָאַלְמָוֶת,

אוּלָם הוּא פָנָה לַשָּׂדֶה, כִּי אָכֵן מְאֹד עוֹדְדוּהוּ

דִּבְרֵי הָאֵלִים; וְהַשָּׂדֶה מָלֵא עַל־קְצוֹתָיו הַמָּיִם,  300

וְרַבִּים כְּלֵי זַיִן וְנָאִים וּפִגְרֵי בְנֵי־חַיִל שֶׁנָּפְלוּ

צָפִים מִמַּעַל, נִגְרָפִים. הָלַךְ, מֵרִים אֶת־בִּרְכָּיו,

מְמַהֵר נֹכַח הַשֶּׁטֶף, וְלֹא עוֹד עֲצָרָהוּ הַנָּהָר

רְחַב הָאֲפִיקִים, כִּי נָטְעָה אַתֵּנָה בוֹ כֹחַ וּגְבוּרָה.

אוּלָם סְקַמַּנְדְּרוֹס חֲמָתוֹ לֹא שָׁכְכָה וְאַפּוֹ עוֹד בּוֹעֵר  305

מְאֹד בְּבֶן־פֵּלֵס, וְהִגְבִּיהַּ וְהִגְדִּיל מִשְׁבְּרֵי־מֵימָיו,

מֵרִים אוֹתָם לְמַעְלָה, וַיִּקְרָא לְסִימוֹאֵיס בְּחָיִל:

"אָחִי, הָבָה נַכְנִיעַ שְׁנֵינוּ אֶת־אוֹן זֶה הַגֶּבֶר

לְמַעַן לֹא יָחִישׁ יַבְקִיעַ הַבִּירָה הַגְּדוֹלָה, בָּהּ יִמְשֹׁל

מַלְכָּהּ פְּרִיאַמּוֹס, וּטְרוֹיִים אֵין כֹּחָם לַעֲמֹד בְּפָנָיו!  310

חוּשָׁה לְעֶזְרָה וּמַלֵּא מַיִם אֶת־כָּל־אֲפִיקֶיךָ,

מֵי־מַעְיָנוֹת וּפְלָגִים, וְעוּרָה אֶת כָּל־הַמַּבּוּעִים,

הָקֵם הַמִּשְׁבָּר הַגָּדוֹל וְהָרֵם קוֹל שָׁאוֹן וּמְהוּמָה

בְּרִגְבֵי אֶבֶן וּגְזָעִים, וְנַעֲצֹר בַּגֶּבֶר הָאַכְזָר,

זֶה הַמִּתְהַלֵּל בְּאוֹנוֹ וְאוֹמֵר לְהִדַּמּוֹת לָאֵלִים! 315

אוּלָם, דּוֹמַנִי, לֹא יַעַמְדוּ לוֹ גַּם קוֹמָתוֹ, גַּם עֻזּוֹ,

גַּם כְּלֵי מִלְחַמְתּוֹ הַיָּפִים, כִּי עָמֹק בַּמְּצוּלָה יִשְׁכָּבוּן,

רֶפֶשׁ מְכַסֶּה עֲלֵיהֶם; וְאוֹתוֹ אָלִיטָה בְחוֹלוֹת,

אֶשְׁפְּכָה עָלָיו רִסּוּקֵי־אֲבָנִים אֲלָפִים וּרְבָבוֹת,

לְמַעַן לֹא יִמְצְאוּ אֲכַיִּים גַּם אֶת־עַצְמוֹתָיו אִם־יְבַקְשׁוּ 320

לְכָנְסָן, כִּי אֶשְׁפֹּךְ וְאַרְבֶּה עָלָיו טִיט יָוֵן וָרָפֶשׁ!

וְהָיָה לוֹ תַחַת הַצִּיּוּן, וְלֹא יִהְיֶה עַל־בְּנֵי־הָאֲכַיִּים

שֶׁיִּקְבְּרוּהוּ מִלְּפָנַי לִשְׁפֹּךְ עָלָיו תֵּל־קְבוּרָה".

כָּכָה סָח, וְהִשְׂתָּעֵר בְּאוֹן עַל־אֲכִילֵס, וַיִּגְבַּהּ,

מַעֲלֶה דָמִים וְקֶצֶף וְגוֹלֵל פְּגָרִים חֲלָלִים.    325

וְגַלֵּי אַרְגָּמָן, כָּל־מִשְׁבְּרֵי הַנָּהָר זְרַע־אֵלִים, הִתְעוֹרְרוּ,

עָלוּ וַיִּגְבְּהוּ מְאֹד, לְהַפִּיל אֲכִילֵס לָאָרֶץ.

צָעֲקָה הֵרָה בְקוֹל, כִּי נִבְהֲלָה מְאֹד לַאֲכִילֵס,

פֶּן־יִגְרְפֵהוּ בְעֻזּוֹ הַנָּהָר הַמַּעֲמִיק־פְּלָגָיו.

נָשְׂאָה מִיָּד אֶת־אִמְרָתָה לְהֵפֵיסְטוֹס בְּנָהּ שֶׁאָהֵבָה:  330

"קוּמָה, בְּנִי נְכֵה־הָרַגְלָיִם! כִּי הִנֵּה אָמַרְנוּ אַךְ כֹּחַ

כְּסַנְתּוֹס הַנָּהָר הַסּוֹעֵר כְּכֹחֲךָ אַתָּה בַקָּטֶל;

חוּשָׁה לָבֹא לְעֶזְרָה, נָא הַבְעֵר אֵשׁ־פְּלָדוֹת לֹא־תִכְבֶּה.

אֶפֶס אָנֹכִי אַזְעִיקָה רוּחַ־יָם וְתֵימָן סוֹעֶרֶת

לָבֹא מִמֶּרְחֲבֵי יַמִּים וּלְהָקִים סְעָרָה נוֹרָאָה,   335

אֲשֶׁר תֹּאכַל בַּטְּרוֹיִים כֻּלָּם עַל־רֹאשָׁם וְעַל־נִשְׁקָם

בְּלַבָּה אֲיֻמָּה. וְאַתָּה הַבְעֵר כָּל־עֵץ עַל־גְּדוֹת כְּסַנְתּוֹס,

שַׁלַּח תְּשַׁלַּח אֵשׁ בּוֹ וּרְאֵה נָא אַל־יְבַהֲלוּךָ

גַּם דִּבְרֵי מֶתֶק עֲרֵבִים גַּם דִּבְרֵי עָתָק וְאִיּוּמִים.

כֹּחֲךָ זֶה אַל־יָנוּחַ עַד אִם־לְךָ קָרָאתִי אָנֹכִי   340

קְרִיאָה בֶחָיִל, אוֹ אָז תַּכְנִיעַ אֶת־אִשְּׁךָ לֹא־תִכְבֶּה".

כָּכָה הִבִּיעָה, וְהֵפֵיסְטוֹס עוֹרֵר הָאֵשׁ הָאֲיֻמָּה.

תְּחִלָּה עָבְרָה הָאֵשׁ אֶת־הַשָּׂדֶה וַתֹּאכַל בַּפְּגָרִים,

כָּל־אֲשֶׁר הִכָּה אֲכִילֵס, הָרַבִּים הַצָּפִים בַּשָּׂדֶה.

חָרַב הַשָּׂדֶה עַל־קְצוֹתָיו, וְכָלוּ הַמַּיִם הַנּוֹצְצִים. 345

כְּרוּחַ צְפוֹנִית בַּחֹרֶף מְיַבְּשָׁה הַכַּר אַךְ זֶה נִמְטַר,

כָּכָה הוֹבִישׁ הַשָּׂדֶה, וְכָל־הַחֲלָלִים אֻכָּלוּ.

אֶפֶס הוּא שָׁלַח אֶת־לַהֲבוֹת אִשּׁוֹ וְאֶת־אוֹרוֹ בַנָּהָר,

אָחֲזָה אֵשׁ בַּבּוּקִיצִים, בַּצַּפְצָפוֹת וּבָאֲשָׁלִים, 350

אָחֲזָה אֵשׁ גַּם בַּלּוֹטוֹס, בַּקָּנֶה הָרָם וּבַכֹּפֶר,

אֲשֶׁר צָמְחוּ בְשֶׁפַע עַל־חוֹפֵי הַמַּיִם הַנָּאִים.

גָּדַל צַעַר צְלוֹפָחִים וְדָגִים שֶׁבַּמְּעַרְבּוֹלוֹת,

הָיוּ מִתְלַבְּטִים בַּמַּיִם הַנָּאוִים הֵנָּה וָהֵנָּה,

צִעֲרָם רוּחַ הֵפֵיסְטוֹס חֲכַם־הֶחָרָשִׁים הַיּוֹקְדָה,  355

בָּעַר הַנָּהָר גַּם הוּא; וַיִּשָּׂא אֶת־קוֹלוֹ וַיְדַבֵּר:

"אָכֵן, הֵפֵיסְטוֹס הַמּוֹשֵׁל, מִי יַעֲמֹד בָּאֵלִים בְּפָנֶיךָ?

אַף גַּם אֲנִי לֹא אֶלָּחֵם בְּךָ וּבִיקוֹדְךָ הַנּוֹרָא.

הֶרֶף מִלְּחֹם! יְמַהֵר אֲכִילֵס וִיגָרֵשׁ הַטְּרוֹיִים

כֻּלָּם מֵעִירָם הַבְּצוּרָה; מַה־לִּי וְלָרִיב וְלָעֶזְרָה?"  360

קָרָא קוֹדֵחַ בָּאֵשׁ, וּמֵימָיו הַנָּאִים בּוֹ רוֹגְשִׁים.

אֶפֶס כִּרְתֹחַ הַדּוּד בְּתִגְרַת שַׁלְהֶבֶת אַדִּירִים

לְמוֹעֵד בּוֹ יֻתַּךְ חֵלֶב חֲזִירֵי הַמַּרְבֵּק, וְהַשְּׁמָנִים

עוֹלִים וְנִתָּזִים לְכָל־עֵבֶר בְּלַהַב הָעֵצִים הַיְבֵשִׁים, –

כָּכָה לִהֲטוּ בָאֵשׁ הַמַּיִם הַנָּאִים, רָגָשׁוּ.      365

עָמְדוּ מִנְּהֹר בְּשֶׁטֶף, נִצְּבוּ וְעֻלְּפוּ מִלַּהַט

בְּכֹחַ הֵפֵיסְטוֹס הַמּוֹשֵׁל חֲכַם־הֶחָרָשִׁים. וּלְהֵרָה

פָּנָה הַנָּהָר בִּתְפִלָּה וַיְדַבֵּר אֶת־אִמְרֵי־הַכָּנָף:

"הֵרָה, שַׁלָּמָה זֶה יִרְעַץ בְּנֵךְ אֶת־מֵימָי? מִכֻּלָּם

אָנַף אַךְ בִּי, וְאָנֹכִי חַטָּאתִי לְפָנָיו הֵן קְטַנָּה   370

מֵחַטָּאתָם שֶׁל־יֶתֶר הָאֵלִים הָעוֹזְרִים לַטְּרוֹיִים.

הִנֵּה אָנֹכִי אֶחְדַּל כְּרֶגַע, אִם־אַךְ תְּצַוִּינִי;

אֶפֶס יֶחְדַּל גַּם הוּא! אָנֹכִי אִשָּׁבַע הַשְּׁבוּעָה,

אֲשֶׁר לְעוֹלָם לֹא אַרְחִיק אֶת־יוֹם־הָעֲבָרוֹת מִטְּרוֹיִים.

וְלוּ גַם תַּעֲלֶה טְרוֹיָה כֻלָּהּ בַּלַּהַב הָאוֹכֵל,      375

וְעָלְתָה עַל־מוֹקְדָהּ הִצִּיתוּ אֲכַיִּים אַדִּירֵי־הַקְּרָבוֹת".

וְהֵרָה מַלְבִּינַת־הַזְּרוֹעוֹת כִּי שָׁמְעָה אוֹתוֹ מִתְחַנֵּן,

עָנְתָה מִיָּד אֶל־בְּנָהּ, אֶל־חֲבִיבָהּ הֵפֵיסְטוֹס, וַתֹּאמֶר:

"רַב לְךָ, בְּנִי הֵפֵיסְטוֹס הַמְצֻיָּן! לֹא יָאֶה לְהָצֵר

לְאֶחָד מִבְּנֵי־הָאַלְמָוֶת בִּגְלַל בְּנֵי־אָדָם בְּנֵי־תְמוּתָה". 380

כָּכָה דִּבֵּרָה, וְהֵפֵיסְטוֹס כִּבָּה הָאֵשׁ הָאֲיֻמָּה,

שָׁבוּ לִתְעָלַת־הַשֶּׁטֶף הַיָּפָה הַגַּלִּים הַזּוֹרְמִים.

גַּם חֲמַת כְּסַנְתּוֹס שָׁכָכָה וּשְׁנֵיהֶם גַּם יַחַד הִרְגִּיעוּ.

הֵרָה כָּלְאָה אֶת־שְׁנֵיהֶם, וְאִם־גַּם חֲמָתָהּ בּוֹעָרֶת.

אַךְ בֵּינָתַיִם הִתְלַקְּחָה בֵין יֶתֶר הָאֵלִים מְרִיבָה    385

קָשָׁה וְנוֹרָאָה, כִּי שְׁתַּיִם הָעֵצוֹת בְּלִבָּם הִפְרִידוּם,

בְּקוֹלוֹת אֲיֻמִּים הִתְנַגְּשׁוּ – וַיִּרְעֲשׁוּ רַחֲבֵי־אֲדָמָה,

רְקִיעֵי־שָׁמַיִם הַגְּדוֹלִים הֵרִיעוּ, וְזֶבְס מִמְּרוֹם שִׁבְתּוֹ

בְּהַר הָאוֹלִימְפּוֹס כִּי שָׁמַע וַיִּשְׂחַק בְּלִבּוֹ מִשִּׂמְחָה,

כַּאֲשֶר רָאָה, וְהִנֵּה הָאֵלִים מִתְעַתְּדִים לְהִפָּגֵשׁ.  390

וְהֵמָּה לֹא הִתְמַהְמָהוּ, וְאָרֵס הַקַּטְלָן הוּא הִתְחִיל,

מְנַפֵּץ־הַצִּנּוֹת הָאָיֹם הִשְׂתָּעֵר עַל־פַּלַּס־אַתֵּנָה,

כִּידוֹן־הַנְּחשֶׁת בְּיָדוֹ, וַיִּקְרָא אֶת־דִּבְרֵי הַנְּאָצָה:

"אִי־לָךְ, זְבוּב־כְּלָבִים, מַה תְּעוֹרְרִי שׁוּב אֶת־הָאֵלִים לִקְרָבוֹת,

מְלֵאֲתִי חֻצְפָּה לֹא־תִשְׂבָּע! הַלְבָבֵךְ הַגֵּאֶה יַשִּׁיאֵךְ?  395

כְּלוּם שָׁכַחְתְּ הֲסִיתֵךְ בִּי אֶת־דִּיאוֹמֵדֵס בֶּן־טִידֵס

לִמְחֹץ אוֹתִי, וְאַתְּ תָּפַסְתְּ אֶת־הַכִּידוֹן הַמַּבְרִיק,

חַשְׁתְּ לְהִשְׂתָּעֵר עָלַי, פָּצַעְתְּ אֶת־בְּשָׂרִי הַנָּאוֶה?

אֶפֶס, סְבוּרַנִי, הַיּוֹם תְּשַׁלְּמִי, כָּל־אֲשֶׁר עוֹלַלְתְּ לִי".

כָּכָה הִבִּיעַ וַיִּדְקֹר הָאֵיגִיס, רַבַּת־הַגְּדִילִים,   400

צִנַּת־הָאֵימָה לֹא־יִצְלַח עָלֶיהָ גַּם בְּרָקוֹ שֶׁל־זֵאוּס,

וְאָרֵס הַמְגֹאָל בְּדָמָיו מְחָצָהּ בְּרָמְחוֹ הָאַדִּיר.

נִרְתְּעָה אַתֵּנָה וַתָּרֶם בְּיָדָהּ הַקָּשָׁה הָאָבֶן –

רֶגֶב־מִדּוֹת בַּשָּׂדֶה, שָׁחוֹר וּמְרֻבֵּה־זָוִיּוֹת

אֲשֶׁר הִצִּיבוּ לְצִיּוּן בַּשְּׁדֵמָה בְּנֵי־אָדָם מִקֶּדֶם,  405

פָּצְעָה צַוָּארוֹ שֶׁל־אָרֵס־הַקַּטְלָן, הִתִּירָה אֲבָרָיו.

שִׁבְעָה תְחוּמִים כִּסָּה בְּנָפְלוֹ וְאִבֵּק קְוֻצּוֹתָיו,

צִלְצְלוּ עָלָיו כָּל־כֵּלָיו, וּפַּלַּס־אַתֵּנָה צָחָקָה.

הִיא מִתְהַלֶּלֶת הֵרִיעָה וַתְּדַבֵּר אֶת־אִמְרוֹת־הַכָּנָף:

"הוֹי, חֲסַר־לֵב, וְכִי אֵינְךָ יוֹדֵעַ עַד־כַּמָּה גָּבַרְתִּי  410

אַף עָצַמְתִּי מִמֶּךָּ, כִּי תֹאמַר אֵלַי לְהִדַּמּוֹת?

עַתָּה יְשֻׁלָּם לְךָ כְּקִלְלוֹת אִמְּךָ הַחוֹרְשָׁה

רָעָה עַלֶיךָ בְאַפָּהּ עֵקֶב עָזְבְךָ צִבְאוֹת

בְּנֵי־הָאֲכַיִּים וַתֵּצֵא לְעֶזְרָה לַטְּרוֹיִים הַזֵּדִים!"

כָּכָה הִבִּיעָה וַתָּסֵב עֵינֶיהָ הַמְּאִירוֹת מִמֶּנּוּ.  415

אָחֲזָה אוֹתוֹ בְכַפּוֹ בַּת־זֶבְס, אַפְרוֹדִיטָה, לַנְחוֹתוֹ,

וְאָרֵס נֶאֱנַח מָרָה, וּבְקשִׁי שָׁב אֵלָיו רוּחוֹ.

אַךְ כִּרְאוֹת אוֹתָהּ הֵרָה, הָאֵלָה מַלְבִּינַת־הַזְּרוֹעוֹת,

חָשָׁה וַתֹּאמֶר לְאַתֵּנָה, וַתְּדַבֵּר אֶת־אִמְרֵי־הַכָּנָף:

"אוֹיָה־לִּי, בִּתּוֹ שֶׁל נוֹשֵׂא־הָאֵיגִיס, הַבַּת לֹא־נֻצָּחָה! 420

הִנֵּה אוֹתוֹ זְבוּב־כְּלָבִים מוֹצִיא אֶת־אָרֵס הַקַּטְלָן

מִן־הַמִּלְחָמָה הַגְּדוֹלָה; חוּשִׁי וּצְאִי בְעִקְּבוֹתֶיהָ!"

כָּכָה הִבִּיעָה, וַיִּחַדְּ לֵב פַּלַּס, וַתֵּצֵא אַחֲרֶיהָ.

חָשָׁה לְהִשְׂתָּעֵר וַתַּךְ בַּחֲזֵה אַפְרוֹדִיטָה הַנָּאוָה

בְּיָדָה הַקָּשָׁה, הִתִּירָה אֶת־לִבָּהּ וְכָל־אֲבָרֶיהָ.  425

שָׁכְבוּ הַשְּׁנַיִם עַל־פְּנֵי הָאֲדָמָה הַמְחַיָּה כָּל־חַיָּה.

עָלְזָה הָאֵלָה וַתָּגֶל, וַתְּדַבֵּר אֶת־אִמְרוֹת־הַכָּנָף:

"יִהְיוּ כְמוֹתָם כָּל־אֵלֶּה הַנּוֹתְנִים תְּשׁוּעָה לַטְּרוֹיִים,

אוֹסְרֵי־הַקְּרָב עִם־בְּנֵי־אַרְגּוֹס עֲטוּיֵי־שִׁרְיוֹנוֹת־הַנְּחשֶׁת,

גַּם לוּ יָעֵזּוּ אֶת־פְּנֵיהֶם וְיַחְגְּרוּ אוֹן כְּאַפְרוֹדִיטָה,  430

אֲשֶׁר בָּאָה לְיֵשַׁע אָרֵס וְלַעֲמֹד מוּל־עֻזִּי –

הֵן זֶה מִכְּבָר הוּנַח לָנוּ מֵעֲמַל הַמִּלְחָמָה,

אַף הֶחֱרַבְנוּ אֶת־אִלְיוֹס, הַבִּירָה הַבְּנוּיָה־לְתִפְאָרָה".

כָּכָה הִבִּיעָה, וַתְּחַיֵּךְ הֵרָה מַלְבִּינַת־הַזְּרוֹעוֹת.

סָח פּוֹסֵידוֹן הַמּוֹשֵׁל הַמַּרְעִיד־אֲדָמָה לְאַפּוֹלוֹן:  435

"פֵיבּוֹס! שַׁלָּמָה נַעַמְדָה רְחוֹקִים? וְאָכֵן לֹא יָאֶה.

אֵלֶּה הִתְחִילוּ, וְהָיְתָה לָנוּ לְחֶרְפָּה אִם־נָשׁוּב

לְהֵיכַל נְחֻשְׁתּוֹ שֶׁל־זֶבְס בָּאוֹלִימְפּוֹס וְגַם לֹא נִלְחָמְנוּ.

הַתְחֵל, כִּי אַתָּה הַצָּעִיר, וְלִי לֹא יָאֶה לְהַתְחִיל:

גָּדוֹל אָנֹכִי בְשָׁנִים מִמְּךָ וְגַם יוֹתֵר יָדָעְתִּי.   440

פֶּתִי, וּבְלִבְּךָ אֵין בִּינָה, כְּלוּם אֵינְךָ זוֹכֵר, שָׁכַחְתָּ,

כַּמָּה סָבַלְנוּ עַל־אֹדוֹת אִלְיוֹס וְרָעָה רָאִינוּ

אָנוּ הַשְּׁנַיִם מִכָּל־הָאֵלִים, עֵת זֵאוּס שְׁלָחָנוּ

לַעֲבֹד לָאִישׁ לָאוֹמֶדּוֹן, זֶה עַז־הַלֵּב, שָׁנָה תְמִימָה.

כִּי בִשְׂכַר שָׂכִיר עָבַדְנוּ, וְהוּא הוּא הַמְצַוֶּה עָלֵינוּ.  445

אָז בָּנִיתִי לַטְּרוֹיִים מִסָּבִיב לָעִיר אֶת־הַחוֹמָה,

נָאוָה וּרְחָבָה מְאֹד, מְצוּדָה אֲשֶׁר לֹא־תִלָּכֵד;

וְאַתָּה, פֵיבּוֹס, רָעִיתָ הַבָּקָר הַמַּקְשֶׁה־לָלֶכֶת

בְּמוֹרְדוֹת אִידָה הַנֶּחְפָּה־יְעָרוֹת וּמְרֻבַּת־הַנְּקִיקִים.

אַךְ כְּשֶׁהִגִּיעָה הַשָּׁעָה הַנְּעִימָה לְקַבֵּל שְׂכָרֵנוּ,   450

הֵשִׁיב רֵיקָם פָּנֵינוּ וְחָשַׂךְ מִמֶּנּוּ מַשְׂכֹּרֶת

בְּחֶזְקַת־הַיָּד – לָאוֹמֶדּוֹן הָאַכְזָר וְשִׁלְּחָנוּ בְאִיּוּמִים.

אִיֵּם עָלֵינוּ כִּי יֶאֱסֹר רַגְלֵינוּ וְיָדֵינוּ מִמַּעַל

וְיִמְכֹּר מִמְכַּר עֲבָדִים אֶל־אִיֵּי הַיַּמִּים הָרְחוֹקִים.

הֵהִין לְהַגִּיד, כִּי יִקְטֹף אָזְנֶיךָ וְאָזְנַי בִּנְחשֶׁת.  455

כָּכָה שַׁבְנוּ מֵאֶצְלוֹ וְעֶבְרָה וְזַעַם בְּלִבֵּנוּ,

צַר לָנוּ לְמַשְׂכֻּרְתֵּנוּ אֲשֶׁר הִבְטִיחַ וְלֹא שִׁלֵּם.

וְעַתָּה תְחוֹנֵן וְתֵיטִיב לְעַמָּיו, פָּרַשְׁתָּ מִמֶּנּוּ,

יֶתֶר הָאֵלִים, הָאוֹמְרִים לְאַבֵּד הַטְּרוֹיִים הַגֵּאִים,

לְכַלּוֹת אוֹתָם בְּעֶבְרָה עַל־בְּנֵיהֶם וּנְשֵׁיהֶם הַצְּנוּעוֹת".  460

עָנָה לוֹ פֵיבּוֹס־אַפּוֹלוֹן, הַמּוֹשֵׁל הַמַּרְחִיק־לִפְגֹּעַ:

"מַרְעִיד־הָאָרֶץ, הֲלֹא תַחְשְׁבֵנִי אַתָּה לְסָכָל,

אִלּוּ יָצָאתִי כְנֶגְדְּךָ לְהִלָּחֵם בִּגְלַל בְּנֵי־תְמוּתָה

אֶל הָאֻמְלָלִים, הַדּוֹמִים לְעָלִים, יֵשׁ אֲשֶׁר הֵמָּה

יִשְׂגּוּ־יִפְרְחוּ בְאוֹנָם, מִשִּׂיחַ הַשָּׂדֶה יִשְׂבָּעוּ,  465

וְיֵשׁ שֶׁיִּבֹּלוּ וְכָלוּ, וְרוּחַ אֵין בָּמוֹ. נְמַהֵר

נֵשְׂטְ מִן־הַקְּרָב וְהַמִּלְחָמָה, וְהֵם בֵּינֵיהֶם יָרִיבוּ!"

כָּכָה מִלֵּל אַפּוֹלוֹן וַיִּסּוֹג לְאָחוֹר, כִּי נִכְלַם

לְהָרִים יָדוֹ בַקֶּטֶל עַל־אֲחִי־אָבִיו הַגָּדוֹל.

אָז תּוֹכִיחֶנּוּ אֲחוֹתוֹ הַגְּבִירָה בְחַיּוֹת־הַשָּׂדֶה, 470

הִיא אַרְטֶמִּיס חוֹבֶבֶת־הַצַּיִד, וַתִּפְתַּח בִּנְאָצָה:

"אָכֵן כִּי נַסְתָּ, אַפּוֹלוֹן הַמַּרְחִיק־לִקְלֹעַ, נָטַשְׁתָּ

פְּאֵר הַנִּצָּחוֹן לְפּוֹסֵידוֹן, וַיִּנְחַל חִנָּם הַתְּהִלָּה.

פֶּתִי, קַשְׁתְּךָ זֹאת לָמָּה הִיא לְךָ לְלֹא הוֹעִיל?

אֶפֶס אַל־תּוֹסֵף הִתְפָּאֵר בְּהֵיכַל אָבִינוּ, וְלֹא אֶשְׁמָע  475

כְּהִתְפָּאֶרְךָ לְפָנִים בְּסוֹד אֵלִים בְּנֵי־הָאַלְמָוֶת,

לֵאמֹר: תֵּצֵא וְתִלָּחֵם בְּפּוֹסֵידוֹן, מַרְגִּיז־הָאָרֶץ".

כָּכָה הִבִּיעָה, וּמְאוּם לֹא עָנָה לָהּ פֵיבּוֹס־אַפּוֹלוֹן.

אֲבָל אִשְׁתּוֹ הַכְּבוּדָה שֶׁל־זֶבְס הִיא מְאֹד חָרָה אַפָּהּ,

נִתְכָה חֲמָתָהּ, וַתַּעַן בִּנְאָצָה לַשָּׂשָׂה־לַחִצִּים:    480

"אֵיךְ זֶה תָּעֵזִּי, הַכַּלְבָּה בּשֶׁת לֹא תֵדָע, כִּי תֵצְאִי

כְּנֶגְדִּי? כִּי קָשֶׁה מִמֵּךְ לְנַסּוֹת אֶת־כֹּחִי וְעֻזִּי,

לַמְרוֹת נָשְׂאֵךְ אֶת־קַשְׁתֵּךְ, אַתְּ לְבִיאָה בֵּין נָשִׁים בְּנוֹת־אָדָם

עָשָׂךְ זֵאוּס אָבִיךְ לְהַכּוֹת בָּהֶן, אִם־תַּחְפֹּצִי.

טוֹב לָךְ, כִּי תִדְלְקִי אַחֲרֵי חַיּוֹת־הַשָּׂדֶה בֶהָרִים,  485

אַחֲרֵי צְבִיּוֹת, מִלְּחֹם עִם־עוֹלִים עָלַיִךְ בִּגְבוּרָה.

אוּלָם אִם־יֵשׁ לִבֵּךְ לֶאֱסֹר מִלְחָמָה, הָבָה, וְתֵדְעִי,

אֲשֶׁר שָׂגַבְתִּי מִמֵּךְ, אִם־תֵּצְאִי לִקְרָאתִי לְהִלָּחֵם".

סָחָה וַתִּתְפֹּס בִּשְׂמֹאלָהּ כַּפֶּיהָ סָמוּךְ לַפְּרָקִים,

נָשְׂאָה בִימִינָהּ מֵעַל כְּתֵפֶיהָ אֶת־קַשְׁתָּהּ וְאֶת־תֶּלְיָהּ, 490

הִכְּתָה בְאֵלֶּה אָזְנֶיהָ וּשְׂחוֹק עַל־שְׂפָתֶיהָ, וְאַרְטֶמִּיס

מַפְנָה פָנֶיהָ לְכָל־עֵבֶר, חִצֶּיהָ הַקַּלִּים נִפְזָרוּ.

בּוֹכָה שׁוֹפֶכֶת דִּמְעָתָהּ נָסָה אַרְטֶמִּיס, כְּיוֹנָה

נָסָה עַל־נַפְשָׁהּ מִנֵּץ וּבְחַגְוֵי־הַסֶּלַע תִּסְתַּתֵּר

עָמֹק בַּסָּלַע, כִּי שָׁם לֹא נִגְזַר עָלֶיהָ כִלָּיוֹן, – 495

כָּכָה נָסָה גַם הִיא בוֹכִיָּה וַתִּטּשׁ אֶת־קַשְׁתָּהּ.

נָשָׂא אִמְרָתוֹ אֶל־לֵטוֹ הַמְבַשֵּׂר הַמַּכֶּה אֶת־אַרְגּוֹס:

"לֵטוֹ, אִתָּךְ אֲנִי לֹא אֶלָּחֵם, כִּי־נוֹרָא וְאָיֹם

לָצֵאת וְלִתְגָּר מִלְחָמָה עִם־נְשֵׁי זֶבְס הַכּוֹנֵס־עֲנָנִים.

וְאַתְּ הִתְפָּאֲרִי בְקֶרֶב הָאֵלִים, כָּל־בְּנֵי־הָאַלְמָוֶת,  500

לֵאמֹר, אַתְּ נִצַּחְתִּנִי, עָלִית עָלַי בְּכֹחֵךְ הַשַּׂגִּיא".

מִלֵּל, וְלֵטוֹ קוֹבֶצֶת הַקֶּשֶׁת הַכְּפוּפָה וְהַחִצִּים,

אֲשֶׁר נָפוֹצוּ שָׁם הֵנָּה וָהֵנָּה בְאָבָק מִתְאַבֵּךְ.

הִיא אֲסָפָתַם כֻּלָּמוֹ וַתֵּלֵךְ לְבַקֵּשׁ אֶת־בִּתָּהּ.

בָּאָה הַבַּת לָאוֹלִימְפּוֹס אֶל־הֵיכַל נְחֻשְׁתּוֹ שֶׁל־זֵאוּס. 505

יָשְׁבָה הַנַּעֲרָה שׁוֹפֶכֶת דִּמְעָתָהּ עַל־בִּרְכֵּי אָבִיהָ,

כְּסוּתָהּ, נוֹדֶפֶת רֵיחַ אַמְבְּרוֹסְיָה, עָלֶיהָ רוֹעָדֶת.

חִבֵּק לָהּ זֵאוּס וַיִּשְׂחַק מִטּוּב־לֵב, וַיַּעַן וַיֹּאמֶר:

"מִי הוּא בָאֵלִים מִבְּנֵי־הָאַלְמָוֶת עֲלָבֵךְ, יַלְדָּתִי?

עַל־לֹא חָמָס בְּכַפֵּךְ, וּכְאִלּוּ חָטָאת קֳבָל רַבִּים?"  510

עָנְתָה חוֹבֶבֶת־הַצַּיִד יְפַת־הָעֲטָרוֹת וַתֹּאמֶר:

"אִשְׁתְּךָ –הִיא עֲלָבַתְנִי, הִיא הֵרָה מַלְבִּינַת־הַזְּרוֹעוֹת,

הִיא הַזּוֹרַעַת מְדָנִים וּמְרִיבָה בֵּין כָּל־בְּנֵי־הָאֵלִים".

כָּכָה נִדְבְּרוּ שְׁנֵיהֶם, אִישׁ אֶל־רֵעֵהוּ, מְסִיחִים,

אוּלָם פֵיבּוֹס־אַפּוֹלוֹן הוּא הָלַךְ אֶל־אִלְיוֹס הַקְּדוֹשָׁה, 515

יַעַן דָּאַג לַקִּרְיָה וְלַחוֹמוֹת הַבְּנוּיוֹת־לְתִפְאָרָה,

פֶּן־יַשְׁחִיתוּהָ דַנָּאִים, וְאִם־לַמְרוֹת הַגְּזֵרָה הַפָּעַם

וְיֶתֶר הָאֵלִים הַהֹוִים־לָנֶצַח הֵם שָׁבוּ לָאוֹלִימְפּוֹס,

אֵלֶּה – חֲמָתָם בּוֹעֶרֶת, וְאֵלֶּה – מִתְגָּאִים בְּעֻזָּם,

יָשְׁבוּ אֵצֶל אֲבִיהֶם הַכּוֹנֵס־עֲנָנִים. וַאֲכִילֵס   520

הוֹרֵג בַּטְּרוֹיִים הַנְּדִיבִים, בַּסּוּסִים תְּמִימֵי־הַפַּרְסָה.

כְּאוֹתוֹ הֶעָשָׁן הָעוֹלֶה־מִתַּמֵּר אֶל־רַחֲבֵי שָׁמַיִם

מִנִּי הָעִיר הַבּוֹעָרֶת, כִּי אָנְפוּ בָהּ כָּל־אֱלֹהֶיהָ,

עָמָל בַּעֲקֵבָיו לַכֹּל וְלָרַבִּים אַךְ יָגוֹן וָצָעַר, –

כָּכָה הִרְבָּה אֲכִילֵס עָמָל וְצַעַר לַטְּרוֹיִים.   525

הָיָה פְּרִיאַמּוֹס הַיָּשִׁישׁ עוֹמֵד עַל־מִגְדַּל הַקֹּדֶשׁ,

רָאָה מִשָּׁם אֶת־אֲכִילֵס הָאִישׁ־הָעֲנָק, וּמִפָּנָיו

נָסִים עַל־נַפְשָׁם הַטְּרוֹיִים הֲמוֹנִים הֲמוֹנִים, וְלֹא הָיָה

רֶוַח וְהַצָּלָה לָהֶם; וְנֶאֱנַח וְיָרַד לָאָרֶץ,

עוֹרֵר אֵצֶל הַחוֹמוֹת אֶת־שׁוֹמְרֵי הַשַּׁעַר הַטּוֹבִים:  530

"פִּתְחוּ הַשְּׁעָרִים וְהַחֲזִיקוּ בָהֶם עַד־יִכָּנְסוּ הָעַמִּים

לְתוֹךְ הַבִּירָה בְנוּסָם, כִּי הִדְבִּיק אוֹתָם אֲכִילֵס,

קָרַב אֲלֵיהֶם מְאֹד, אַף אִירָא, פֶּן־תָּבֹא הָרָעָה.

אַךְ כְּשֶׁיִּתְכַּנְּסוּ כֻלָּמוֹ וְשָׁאֲפוּ רוּחַ וְנָחוּ,

סִגְרוּ הַשַּׁעַר עַל־מַסְגֵּר עֲלֵי כָל־צַלְעוֹתָיו הַכְּבֵדוֹת, 535

יָרֵא אָנֹכִי, פֶּן־יַחְדֹּר הָעִירָה הַגֶּבֶר הַמְחַבֵּל".

כָּכָה סָח, וְהֵם פָּתְחוּ הַשְּׁעָרִים, הֵסִירוּ הַבְּרִיחִים,

נָשְׂאוּ דַלְתוֹתָם תְּשׁוּעָה. וּפֵיבּוֹס־אַפּוֹלוֹן מְמַהֵר

לָצֵאת אֶת־עִירָם וּלְהָסִיר הַפֶּגַע מֵעַל־צְבָא הַטְּרוֹיִים.

וְאֵלֶּה נִמְלָטִים הָעִירָה אֶל־פְּנִים חוֹמוֹתֶיהָ הַגְּבֹהוֹת  540

צִחֵי הַצָּמָא וּמְכֻסֵּי הָאָבָק מֵאַחַר הַשָּׂדֶה,

נָסִים נִמְלָטִים עַל־נַפְשָׁם, וְהוּא דוֹלְקָם בְּרָמְחוֹ, וּבְלִבּוֹ

חֵמָה נוֹרָאָה וָקָצֶף, כִּי שָׁאַף לִתְהִלָּה בָאָרֶץ.

וְהָיוּ אֲכַיִּים אָז לוֹכְדִים אֶת־טְרוֹיָה, גְּבוֹהַת־הַשְּׁעָרִים,

לוּלֵא אַפּוֹלוֹן, שֶׁהֵעִיר אֶת־לֵב אֲגֵנוֹר הַנַּעֲלֶה

בְּנוֹ שֶׁל־אַנְטֵנוֹר הַתָּמִים, אִישׁ גִּבּוֹר מִלְחָמָה בָאָרֶץ.

נָטַע בְּלִבּוֹ הַגְּבוּרָה, וּבְעַצְמוֹ עָמַד לִימִינוֹ

לִשְׁמֹר לוֹ וְלִפְדּוֹתוֹ מִשְּׁלִיחֵי הַמָּוֶת הָאָיֹם,

נִצַּב נִשְׁעָן אֶל־אַלָּה מִסְתַּתֵּר בְּעַב־הָעֲרָפֶל.

רָאָה הַלָּז אֶת־אֲכִילֵס, אֶת־מַחֲרִיב־הֶעָרִים, הִתְיַצֵּב, 550

עָמַד, שָׁהָה וְהִרְבָּה לְהַרְהֵר בְּלִבּוֹ וּבְחֻבּוֹ,

הָיָה מִתְעַצֵּב עַל־לִבּוֹ, מְדַבֵּר אֶל־נַפְשׁוֹ הַנְּדִיבָה:

"אוֹי לִי! אִם־אָנוּס עַל־נַפְשִׁי מִפְּנֵי זֶה אֲכִילֵס הַשַּׂגִּיא

דֶּרֶךְ בָּהּ נָסִים כֹּה רַבִּים בֶּהָמוֹן מִפַּחַד וּנְפוֹצִים.

הֵן יַדְבִּיקֵנִי גַם אָנִי אַף יְמִיתֵנִי מוֹת נִקְלֶה.   555

אַךְ אִם־אֶתֵּן וְנָסוּ אֲחֵרִים מִפְּנֵי אֲכִילֵס

בְּנוֹ שֶׁל־פֵּלֵס, וְאָנֹכִי אֶמָּלֵט מֵאֵצֶל הַחוֹמָה

בּוֹאֲכָה שַׁדְמוֹת אִילֵיָה, וְרַצְתִּי עַד־אֲשֶר אַגִּיעַ

מוֹרְדוֹת הַר־אִידָה, אֶחָבֵא בַשִּׂיחִים הַצְּפוּפִים הָרַבִּים,

וְהָיָה בָעֶרֶב וְאֶרְחַץ אֶת־בְּשָׂרִי הֶעָיֵף בַּנָּהָר    560

גַּם אֲצַנְּנוֹ מִזֵּעָה וְאָשׁוּב אִלְיוֹנָה בְהֵחָבֵא.

אוּלָם לָמָה אֲשַׁעֲשַׁע אֶת־לִבִּי בְתִקְווֹת כְּמוֹ אֵלֶּה,

וְהוּא יִרְאֵנִי, בְּרוּצִי מֵאֵצֶל הַקִּרְיָה בַמִּישׁוֹר,

יִרְדֹּף אַחֲרַי וְגַם יַדְבִּיקֵנִי בְרַגְלָיו הַמְּהִירוֹת,

הֵן לֹא אֶמָּלֵט מִמָּוֶת וְרֹעַ־הַגְּזֵרָה הַשְּׁחוֹרָה,  565

יַעַן כִּי הוּא הוּא הַגִּבּוֹר וְשַׂגִּיא־הַכֹּחַ בָּאָדָם.

וְאוּלַי אֵצֵא לִקְרָאתוֹ לִפְנֵי הַבִּירָה הַקְּדוֹשָׁה?

אָכֵן גַּם בְּשָׂרוֹ שֶׁלּוֹ הֵן תִּפְצַע הַנְּחשֶׁת הַחַדָּה,

נֶפֶשׁ אַךְ אַחַת בְּקִרְבּוֹ, בֶּן־תְּמוּתָה יִקָּרֵא בְּפִי אָדָם,

אֶפֶס זֵאוּס בֶּן־קְרוֹנוֹס חֲנָנוֹ הַתְּהִלָּה בָאָרֶץ".   570

מִלֵּל, וְעָמַד בְּעָזְמָה, מְחַכֶּה לַאֲכִילֵס, וְלִבּוֹ,

לֶב־גִּבּוֹרִים, מִשְׁתּוֹקֵק לִקְשֹׁר מִלְחֶמֶת־הַתְּנוּפָה.

כְּאוֹתוֹ הַפַּנְתֵּר הַיּוֹצֵא מֵעִמְקֵי מַעֲבִיּוֹת הַיָּעַר

לִקְרַאת הַגֶּבֶר הַצַּיָּד, וְלִבּוֹ לֹא־יַעֲרֹץ לֹא־יֵחָת,

אֵינוֹ אוֹמֵר לְהִמָּלֵט, וְאִם־יַקְשִׁיב אֶת־צַעֲקַת הַכְּלָבִים, 575

וְאִם־גַּם פְּצָעָהוּ הַצַּיָּד בְּחִצּוֹ אוֹ בְרָמְחוֹ בוֹ יָטִיל,

וְאִם־גַּם מְטֹעַן חֲנִית, אֵינֶנּוּ חָדֵל מִלִּסְעֹר

בְּכֹחוֹ עַד אִם־הִדְבִּיקָהוּ אוֹ כָרַע נָפַל הוּא חָלָל, –

כֵּן גַּם אֲגֵנוֹר הַנַּעֲלֶה בְּנוֹ שֶׁל־אַנְטֵנוֹר לֹא רָצָה

לָנוּס מִן־הַמַּעֲרָכָה עַד אִם־לֹא יְנַסֶּה לַאֲכִילֵס.  580

הֵקִים לְפָנָיו מָגִנּוֹ הַגָּדוֹל הַמְעֻגָּל לוֹ סָבִיב,

כּוֹנֵן עָלָיו חֲנִיתוֹ וַיַּרְעֵם בְּקוֹל גָּדוֹל וַיֹּאמֶר:

"וַדַּאי אָמַרְתָּ בְלִבְּךָ, אֲכִילֵס הַנֶּהְדָּר, עוֹד הַיּוֹם

לִלְכֹּד אֶת־קִרְיַת הַטְּרוֹיִים עַזֵּי־הַלֵּב וּלְהַחֲרִיבָה.

הוֹי, חֲסַר־לֵב, הֵן עוֹד רַבּוֹת הַצָּרוֹת תָּבֹאנָה בִגְלָלָהּ! 585

יַעַן עוֹד רַבִּים אֲנַחְנוּ, הַגְּבָרִים גִּבּוֹרֵי־הַלֵּבָב,

אֲשֶׁר יִלָּחֲמוּ בְעַד אֲבוֹתֵיהֶם, וּנְשֵׁיהֶם וּבְנֵיהֶם,

בְּגוֹנְנָם עַל־אִלְיוֹס; וּפֹה יְבוֹאֲךָ גַם מְרִי יוֹמְךָ,

אִם־גַּם מְאֹד אָיֹם אַתָּה, אִישׁ־גִּבּוֹר מִלְחָמָה בָאָרֶץ!"

דִּבֵּר וַיָּטֶל בִּימִינוֹ הַקָּשָׁה חֲנִיתוֹ הַחַדָּה,    590

פָּגַע בַּשּׁוֹק תַּחַת בִּרְכּוֹ, וְלֹא הֶחֱטִיא אֶת־הַמַּטָּרָה.

צִלְצְלָה אֲיֻמּוֹת הַמִּצְחָה עֲשׂוּיָה בְּדִיל חָדָשׁ וַתָּרַע

סָבִיב לְשׁוֹקוֹ; אַךְ נִתְּרָה לְאָחוֹר הַנְּחשֶׁת וְלֹא חָדְרָה

דֶּרֶךְ הַמִּצְחָה, כִּי עָצְרָה שָׁם בַּעֲדָה מַתְּנַת הָאֵלִים.

קָפַץ בֶּן־פֵּלֵס הִשְׂתָּעֵר עֲלֵי אֲגֵנוֹר הַנַּעֲלֶה;   595

אַךְ לֹא חֲנָנוֹ אַפּוֹלוֹן לִנְחֹל הַתְּהִלָּה הַגְּדוֹלָה,

חָטַף הַלָּה אֶת־אֲגֵנוֹר וְהֶאֱפִיל עָלָיו בְּעַב־עָנָן,

וַיּוֹצִיאֵהוּ מִמַּעַרְכוֹת־קְרָב וַיְשַׁלְּחֵהוּ לָלֶכֶת.

גַּם אֶת־בֶּן־פֵּלֵס אָז הִרְחִיק מֵעִם הָעֲמָמִים בְּעָרְמָה,

הָפַךְ הַמַּרְחִיק־לִקְלֹעַ דּוֹמֶה בַכֹּל לַאֲגֵנוֹר,    600

קָרַב אֵלָיו אֶל־רַגְלָיו, וַיִּרְדֹּף זֶה אַחֲרָיו מְמַהֵר.

דָּלַק אַחֲרָיו אֲכִילֵס דֶּרֶךְ חֶלְקַת הַחִטִּים

לְאֹרֶךְ נַחַל סְקַמַּנְדְּרוֹס הַמַּעֲמִיק־מְעַרְבּוֹלוֹתָיו,

הֶעֱבִיר אוֹתוֹ אַךְ מְעָט – כִּי בְעָרְמָה מְשָׁכָהוּ אַפּוֹלוֹן,

עוֹרֵר בּוֹ תִקְוָה כִּי עוֹד מְעַט וְהוּא מַשִּׂיגֵהוּ בְרִיצָה.  605

וְיֶתֶר הַטְּרוֹיִים מִתְכַּנְּסִים, נִמְלָטִים הֲמוֹנִים הָעִירָה,

שְׂמֵחִים בְּנַפְשָׁם, וְנִמְלְאָה הָעִיר כָּל־הַפְּלִיטִים הַנָּסִים.

אֶפֶס מֵעֵבֶר לָעִיר וְלַחוֹמָה לֹא הֵעֵז כָּל־אָדָם

לְחַכּוֹת שָׁם לַאֲחֵרִים, לַחֲקֹר מִי נִמְלַט עַל־נַפְשׁוֹ,

מִי וָמִי נָפַל בַּקְּרָב; כִּי שָׂשִׂים בְּלִבָּם, נֶחְפָּזִים  610

נָהֲרוּ הָעִירָה כָל־אֲשֶׁר פִּלְּטוּהוּ אָז רַגְלָיו וּבִרְכָּיו.


שִׁיר עֶשְׂרִים וּשְׁנַיִם: מוֹת הֶקְטוֹר


כָּכָה נָסוּ הַטְּרוֹיִים כְּגוּרֵי־הַצְּבִיָּה הָעִירָה,

צִנְּנוּ זֵעָתָם וַיִּשְׁתּוּ וְשָׁבְרוּ צִמְאוֹנָם בְּמַיִם,

נִצְּבוּ נִשְׁעָנִים לַמַּעֲקוֹת הַנָּאִים, וּבְנֵי־הָאֲכַיִּים

קָרְבוּ עַד־אֵצֶל הַחוֹמָה מְכַסִּים כִּתְפֵיהֶם בְּצִנּוֹת.

אוּלָם אֶת־הֶקְטוֹר הִשִּׁיאוּ רֹעַ גְּזֵרָתוֹ לְהִשָּׁאֵר   5

לִפְנֵי אִלְיוֹס מֵעֵבֶר לְשַׁעֲרֵי סְקַיָּה הַגְּבוֹהִים.

פָּנָה פֵיבּוֹס־אַפּוֹלוֹן אֶל־בְּנוֹ שֶׁל־פֵּלֵס וַיְדַבֵּר:

"לָמָּה זֶה תִרְדֹּף אַחֲרַי בְּרַגְלֶיךָ הַמְּהִירוֹת, בֶּן־פֵּלֵס?

אַתָּה בֶּן־תְּמוּתָה מַה תִּדְלַק אֶת־אֵל בֶּן־אַלְמָוֶת? הַאֻמְנָם

עוֹד לֹא הִכַּרְתָּ, כִּי אֵל אָנֹכִי? תִּתְהוֹלֵל וְלֹא תַרְפֶּה,  10

אוֹ כְבָר חָדַלְתָּ מִלִּדְאֹג לַקְּרָב עִם־הַטְּרוֹיִים הֵנַסְתָּ?

הֵמָּה הָעִירָה נִמְלָטוּ, עֵת הֵנָּה פָּנִיתָ עָבַרְתָּ.

אוֹתִי לֹא תַהֲרֹג לְעוֹלָם, כִּי לֹא בֶּן־הַגְּזֵרָה אָנֹכִי".

קָצַף אֲכִילֵס מְאֹד, מְהִיר־הָרַגְלַיִם וַיַּעַן:

"הוֹי תִּעְתַּעְתַּנִי, הָאֵל הַקַּשָּׁת, הָאַכְזָר־בָּאֵלִים! 15

וְאִלּוּ לֹא הִרְחַקְתַּנִי מֵעַל פְּנֵי הַחוֹמוֹת, עוֹד רַבִּים

הָיוּ גוֹרְסִים בְּשִׁנֵּיהֶם הָאָרֶץ עַד בּוֹאָם אִלְיוֹנָה,

עַתָּה מָנַעְתָּ מִמֶּנִּי הַתְּהִלָּה הַגְּדוֹלָה, וְאֶת־טְרוֹיִים

הַצֵּל הִצַּלְתָּ בְנָקֵל, כִּי אֵינְךָ מִתְיָרֵא מִנְּקָמָה.

וְאִלּוּ הָיָה לְאֵל יָדִי, כִּי עַתָּה אִנָּקְמָה מִמֶּךָּ".  20

כָּכָה הִגִּיד, וּפָרַץ לעֵבֶר הָעִיר בִּגְאוֹן לִבּוֹ,

בְּשֶׁצֶף קֶצֶף, כְּסוּס דּוֹהֵר הָרָתוּם לְרֶכֶב מְנַצֵּחַ,

נִשָּׂא וְטָס בָּעֲרָבָה חִישׁ קַל, מִתְמַתֵּחַ לְאָרְכּוֹ, –

כָּכָה הֵנִיעַ אֲכִילֵס אֶת־רַגְלָיו וְאֶת־אַרְכּוּבוֹתָיו.

הָיָה פְּרִיאַמּוֹס הָרִאשׁוֹן שֶׁרָאָה אוֹתוֹ בְעֵינָיו  25

מוּעָף וְנִשָּׂא בַּמִּישׁוֹר וּמַבְרִיק כְּכוֹכַב הַנֹּגַהּ,

עוֹלֶה בִתְקוּפַת הַחֹרֶף וְאוֹר לוֹ וְנֹגַהּ צַחְצָחוֹת,

בֵּין הַכּוֹכָבִים הָרַבִּים יִתְנוֹצֵץ עִם־שְׁעַת־הַחֲלִיבָה,

כֶּלֶב־הַכְּסִיל יְכַנּוּהוּ, זֶה־שְּׁמוֹ בְּפִי אָדָם בְּנֵי־תְמוּתָה,

אֵין בֵּין כּוֹכָבִים כָּמֹהוּ לַנֹּגַהּ; אַךְ רָעוֹת יְבַשֵּׂר   30

חֹרֶב וְזַלְעָפָה בִכְנָפָיו לְשִׁבְטֵי בְנֵי־אָדָם אֻמְלָלִים, –

כָּכָה הִבְרִיקָה הַנְּחשֶׁת עַל־גַּבֵּי חָזֵהוּ בְרוּצוֹ.

נֶאֱנַח מָרָה הַיָּשִׁישׁ וַיַּךְ בְּכַפּוֹתָיו עַל־רֹאשׁוֹ,

נָשָׂא אוֹתָן לְמָעְלָה, וַיִּקְרָא קוֹל גָּדוֹל וַיָּמֶר.

חִלָּה אֶת־הֶקְטוֹר, אֶת־בְּנוֹ הָעוֹמֵד מֵעֵבֶר לַשַּׁעַר,  35

נִצָּב, כִּי נִכְסְפָה נַפְשׁוֹ לִקְשֹׁר הַקְּרָב בַּאֲכִילֵס,

אֵלָיו הִתְחַנֵּן הַזָּקֵן, וַיִּפְרֹשׂ כַּפַּיִם וַיְדַבֵּר:

"הֶקְטוֹר בְּנִי שֶׁאָהַבְתִּי, אַל־תְּחַכֶּה לְאוֹתוֹ הַגֶּבֶר

לְבַדְּךָ וְהַרְחֵק מֵעֶזְרָה, וְאַל־תְּקַדֶּמְךָ הַגְּזֵרָה

בְּיַד בְּנוֹ הָאָיֹם שֶׁל־פֵּלֵס, כִּי עָצַם וְגָבַר מִמֶּךָּ  40

אוֹתוֹ הָאַכְזָר הָאָיֹם. וּלְוַאי הָיָה חָבִיב לָאֵלִים,

כְּמוֹ שֶׁנִּתְחַבֵּב עָלַי, כִּי אָז כְּבָר שָׁכַב לְמַאֲכַל

כְּלָבִים וְעֵיט־הַשָּׁמַיִם, וִיגוֹנִי זֶה הָיָה כְּלֹא הָיָה!

וְהוּא גַם הִשַּׁנִי אֶת־בָּנַי, גִּבּוֹרִים רַבִּים וְטוֹבִים:

אֵלֶּה הָרַג וְאֵלֶּה מָכַר אֶל־אִיִּים רְחוֹקִים.   45

הִנֵּה גַם עַתָּה אֵינֶנִּי יָכוֹל לִרְאוֹת הַשְּׁנַיִם

בֵּין כָּל־הַטְּרוֹיִים בָּעִיר, פּוֹלִידוֹרוֹס וְלִיקָאוֹן, שְׁנֵי בָנַי

יָלְדָה לִי לָאוֹתּוֹאֵי הָאִשָּׁה הַיָּפָה־בַנָּשִׁים.

וְאִלּוּ הָיוּ בַחַיִּים בַּמַּחֲנֶה, הֲלֹא אָז יָכֹלְתִּי

לָתֵת כָּפְרָם נְחשֶׁת וְהַזָּהָב הַטּוֹב, כִּי עוֹד רַב לִי; 50

יַעַן כִּי אַלְטֵס הַזָּקֵן הַמְהֻלָּל הוּא הִרְבָּה לָהּ נֵדֶה.

אוּלָם אִם־מֵתוּ הַשְּׁנַיִם וַיֵּרְדוּ לְמִשְׁכְּנוֹת אַאִידֵס,

יָגוֹן וָעֶצֶב נְכוֹנִים לִי וְלָאֵם כִּי יְלַדְנוּם!

יֶתֶר הָעָם הֵן לֹא יַרְבּוּ כָמוֹנִי לֵעָצֵב אֶל־לִבָּם,

וְלוּ לֹא מֵת גַּם אַתָּה, כִּי יִגְבַּר עָלֶיךָ אֲכִילֵס.  55

שׁוּב אֶל הַחוֹמָה, הוֹי בְּנִי שֶׁאָהַבְתִּי, לְמַעַן תְּמַלֵּט

נֶפֶשׁ הַטְּרוֹיִים וּנְשֵׁיהֶם, וְלֹא תַנְחֵל הַתְּהִלָּה הַגְּדוֹלָה

אֶת־בְּנוֹ שֶׁל־פֵּלֵס, וְלֹא תַשְׁחִית חַיֶּיךָ הַיְקָרִים לְךָ אַתָּה,

רַחֵם וְחוּסָה עָלַי עַל־הָאֻמְלָל וְעוֹדֶנִּי בַחַיִּים,

כִּי יִסְּרַנִי בֶן־קְרוֹנוֹס אָבִינוּ עַל־מִפְתַּן הַזִּקְנָה  60

לַחֲלֹף בְּיָגוֹן וָצַעַר וְלִרְאוֹת עוֹד רָעוֹת וְרַבּוֹת:

בָּנַי מְטֹעֲנֵי־חֶרֶב, וּבְנוֹתַי נְהוּגוֹת מִמֶּנִּי,

חַדְרֵי הַהֵיכַל לְשָׁלָל לָבַז, וְהַיְלָדִים הַקְּטַנִּים

רֻטְּשׁוּ עַל־פְּנֵי הָאֲדָמָה בְּקֶטֶל־הַזְּוָעוֹת הָאָיֹם;

לִרְאוֹת כַּלּוֹתַי נִסְחָבוֹת בִּידֵי הָאֲכַיִּים הַזֵּדִים!  65

וְאוֹתִי לַקֵּץ יִסְחָבוּנִי הַכְּלָבִים אֶל־פֶּתַח הָאַרְמוֹן;

שָׁמָּה אֶשְׁכַּב, כִּי לָקְחָה הַנְּחשֶׁת מִמֶּנִּי אֶת־רוּחִי,

כִּידוֹן אַבִּירִים בִּי יִפְגַּע, אוֹ חֵץ בִּי תִירֶה הַקָּשֶׁת.

כְּלָבִים פִּרְנַסְתִּי בְאַרְמוֹנִי מִלַּחְמִי לִשְׁמֹר עַל־שְׁעָרַי

הֵמָּה יָלֹקּוּ מִדָּמִי וְיִשְׁכְּבוּ בְנֶפֶשׁ אַכְזְרִיָּה    70

נֹכַח הַפֶּתַח עַל־סִפּוֹ. כִּי הִנֵּה לְעֶלֶם עוֹד יָאֶה

לִהְיוֹת מוּטָל אִם־הוּמַת בַּקְּרָב בַּמִּלְחָמָה בִּנְחשֶׁת,

יִשְׁכַּב, כִּי יָפֶה עוֹד כֻּלּוֹ, וְיָפִים, וְאִם־מֵת, כָּל־אֲבָרָיו;

אֶפֶס אִם־יֹאכְלוּ הַכְּלָבִים וִיחַלְּלוּ הַזָּקֵן הֶהָרוּג,

שֵׂיבַת רֹאשׁוֹ וּזְקָנוֹ, אוֹ אִם־עֶרְוָתוֹ תִגָּלֶה,   75

אֵין לִבְנֵי־תְמוּתָה אֻמְלָלִים צַעַר גָּדוֹל מִמֶּנּוּ!"

דִּבֶּר הַיָּשִׁישׁ, וְהוּא תוֹלֵשׁ אֶת־שַׂעֲרוֹת רֹאשׁוֹ הַלְּבָנוֹת

בְּכַפָּיו מְלֹא חָפְנָיו, וַיִּקְשֶׁה לֶב־הֶקְטוֹר וְלֹא שָׁעָה אֶל־אָבִיו.

וְאִמּוֹ גַּם הִיא מְיַלֶּלֶת, שׁוֹפֶכֶת דְּמָעֶיהָ הָרַבִּים,

קָרְעָה בְגָדֶיהָ עַל־חָזָהּ וַתָּנֶף שָׁדֶיהָ בִשְׂמֹאלָהּ,  80

שָׁפְכָה דְמָעֶיהָ, וַתַּעַן וַתְּדַבֵּר אֶת־אִמְרוֹת־הַכָּנָף:

"הֶקְטוֹר בְּנִי, כַּבְּדָה אֶת־אֵלֶּה! וְחוּס נָא עָלַי, רַחֲמֵנִי,

אוֹתִי שֶׁחָלְצָה לְךָ הַשַּׁד הַמֵּפִיג־אֲנִיָּה.

אוֹתוֹ זְכָר־לִי, בֵּן־יקִּיר, וַעֲצֹר בּוֹ בַגֶּבֶר הַצּוֹרֵר

פֹּה מֵעֵבֶר לַחוֹמָה; אַךְ שָׁמָּה אַל־תֵּרֵד לִקְרָאתוֹ.  85

אַכְזָר! הֲלֹא אִם־יַכֶּכָּה, לֹא אוּכַל לְךָ לִבְכּוֹת אָנֹכִי

אֵצֶל הַמִּטָּה, הוֹי נֵצֶר מַטָּעִי, פְּרִי בִטְנִי רוֹמַמְתִּי!

אִשְׁתְּךָ רַבַּת־הַנֵּדֶה לֹא תִבְכֶּה לְךָ, כִּי יֹאכְלוּךָ

הַרְחֵק מִמֶּנּוּ הַכְּלָבִים הַזְּרִיזִים עַל־יַד צִי אַרְגֵּאִים".

כָּכָה קָרְאוּ הַשְּׁנַיִם בִּבְכִיָּה אֶל־בְּנָם,אֶל יַקִּירָם, 90

חִלּוּ אֶת־פָּנָיו, אַךְ הֶקְטוֹר הִקְשָׁה אֶת־לִבּוֹ וְלֹא שָׁעָה.

עָמַד מְחַכֶּה לַאֲכִילֵס זֶה שַׂגִּיא־הַכֹּחַ הַקָּרֵב.

כְּאוֹתוֹ הַדְּרָקוֹן הָאוֹרֵב בְּחַגְוֵי הַסֶּלַע לָאָדָם,

וְהוּא שְׂבַע הָעֵשֶׂב הָאַרְסִי, חֲמָתוֹ בוֹעֶרֶת בְּלִבּוֹ,

מַבִּיט עַל־סְבִיבָיו נוֹרָאוֹת, מִתְעַקֵּל בְּחַגְוֵי הַסָּלַע, – 95

כָּכָה נִצַּב אָז הֶקְטוֹר, הִקְשָׁה אֶת־לִבּוֹ וְלֹא נָסוֹג,

סוֹמֵךְ מָגִנּוֹ הַמַּבְרִיק אֶל־פִּנַּת הַחוֹמָה הַגְּבוֹהָה,

נֶאֱנַח מָרָה, וַיַּעַן, מְדַבֵּר אֶל־נַפְשׁוֹ הַנְּדִיבָה:

"אוֹי־לִי, אִם־אָבֹא הָעִירָה, אֶמָּלֵט בְּשַׁעַר וְחוֹמָה,

הֵן פּוּלִידַמַס יִרְאֵנִי אַף יוֹכִיחֵנִי בִדְבָרִים,  100

וְאֶמֶשׁ גַּם יְעָצַנִי לְהָבִיא הַטְּרוֹיִים הָעִירָה,

אוֹתוֹ הַלַּיְלָה הָאָיֹם בּוֹ שָׁב וְהִתְנַעֵר אֲכִילֵס.

אֶפֶס אֲנִי לֹא שָׁמַעְתִּי בְקוֹלוֹ, עֲצָתוֹ מַה טּוֹבָה,

עַתָּה כַאֲשֶׁר אִבַּדְתִּי רַבִּים עֲמָמִים בְּאִוַּלְתִּי,

בֹּשְׁתִּי בְּפְנֵי כָל־הַטְּרוֹיִים וּנְשֵׁיהֶם אֲרֻכּוֹת־הַשֹּׁבֶל, 105

פֶּן־יוֹכִיחֵנִי הָאֶחָד, הַנּוֹפֵל מִמֶּנִּי, וְאָמַר:

הֶקְטוֹר הִשְׁחִית הָעָם, עֵינָיו כִּי רָמוּ וְגָבְהוּ.

כָּכָה יֹאמַר הָעָם; וְאוּלָם לִי נִרְאֶה כִּי־טוֹב לִי

לָצֵאת נֶגֶד אֲכִילֵס, לָקַחַת אֶת־נַפְשׁוֹ בַחֶרֶב,

אוֹ שֶׁאֶפֹּל בְּמִלְחֶמֶת־הַתְּהִלָּה פֹּה לִפְנֵי הַחוֹמָה.  110

וְאוּלַי אַנִּיחַ מָגִנִּי זֶה בַּעַל הַטַּבּוּר לָאָרֶץ

גַּם אֶת־הַקּוֹבַע הַכָּבֵד וְאֶשְׁעַן חֲנִיתִי בַחוֹמָה;

אוּלָם אָנֹכִי אֵצֵאָה לִקְרַאת זֶה אֲכִילֵס הַתָּמִים

אַף אַבְטִיחֶנּוּ לְהָשִׁיב גַּם אֶת־הֶלֶּנָּה גַּם עָשְׁרָהּ,

כָּל־אוֹצְרוֹתֶיהָ שֶׁהֵבִיא פֹּה אֲלֶכְּסַנְדֶּר בִּסְפִינוֹת  115

רַחֲבוֹת־יָדַיִם לִטְרוֹיָה, וְהֵן רֵאשִׁית מָדוֹן בֵּינֵינוּ.

יַנְחֵם אֶל־שְׁנֵי בְנֵי־אַטְרֵס, וְעִם־הָאֲכַיִּים נַחֲלֹקָה

חֵלֶק כְּחֵלֶק כָּל־אֲשֶׁר יִמָּצֵא בְּקֶרֶב הַבִּירָה.

אוּלָם אֶת־זִקְנֵי הַטְּרוֹיִים אַשְׁבִּיעַ שְׁבוּעָה חֲמוּרָה

לְבַל־יַעְלִימוּ דָבָר, וְהַכֹּל יַחְדָּו נַחֲלֹקָה,    120

סְגֻלּוֹת הָעִיר הַנֶּחְמָדָה, כָּל־אֲשֶׁר יֵשׁ בָּהּ בְּקִרְבָּהּ.

אֶפֶס שַׁלָּמָה זֶה הֶבֶל אֲהַרְהֵר אָנֹכִי בְלִבִּי?

אַל־לִי לָגֶשֶׁת אֵלָיו! אֲכִילֵס כִּי לֹא יְכַבְּדֵנִי

אַף לֹא יָחוּס עָלַי, וְאִם־עָרוּם אֲנִי וְאֵין כֶּלִי.

כְּהַכּוֹת אִשָּׁה יַכֵּנִי בָּרֶגַע בּוֹ אָסִיר אֶת־נִשְׁקִי.  125

גַּם לֹא עֵת עַתָּה לְפַטְפֵּט וּלְהַפְטִיר דְּבָרִים מִתַּחַת

אַלּוֹן אוֹ עַל־פְּנֵי־הָאֶבֶן, כְּדֶרֶךְ הַבְּתוּלוֹת וְהַנְּעָרִים,

כְּדֶרֶךְ בְּתוּלוֹת וּנְעָרִים, נִדְבָּרִים אִישׁ אֶל־רֵעֵהוּ.

אֶפֶס הֵן יָפֶה מִזֶּה לָרֶדֶת לַשַּׁעַר וּלְמַהֵר

לִרְאוֹת, אֶת־מִי מֵאִתָּנוּ יַנְחִיל בֶּן־קְרוֹנוֹס הַתְּהִלָּה".  130

כָּכָה הִרְהֵר וְעָמַד, וַאֲכִילֵס הוֹלֵךְ וְקָרֵב,

דּוֹמֶה לְאָרֵס, לְאֵל־הַמִּלְחָמוֹת מְנוֹפֵף־הַקּוֹבָע,

בָּא וּמְעוֹפֵף אֶת־מֵילַת הַר־פֵּלְיוֹן מִמַּעַל לְכָתֵף

יְמָנִית, וּנְחֻשְׁתּוֹ מַזְהִירָה לוֹ סָבִיב לִבְשָׂרוֹ, כְּנֹגַהּ

אֵשׁ מִתְלַקַּחַת אוֹ כְזֹהַר הַשֶּׁמֶשׁ הָעוֹלֶה בַבֹּקֶר.   135

הֶקְטוֹר רָאָהוּ – וַיִּרְעַד, וְלֹא קָמָה בוֹ רוּחַ לְהִשָּׁאֵר

תַּחְתָּיו, וַיִּזְנַח הַשַּׁעַר, וַיִּשָּׂא אֶת־רַגְלָיו לִבְרֹחַ.

דָּלַק אַחֲרָיו בֶּן־פֵּלֵס בּוֹטֵחַ בְּרַגְלָיו הַמְּהִירוֹת.

כְּאוֹתוֹ הַנֵּץ הַהֲרָרִי הַקַּל בֵּין צִפֳּרֵי הַכָּנָף,

יִדְלַק בְּנָקֵל בְּאֶבְרוֹת אַדִּירִים הַיּוֹנָה הָרַכָּה:  140

הִיא נִמְלֶטֶת הַצִּדָּה, וְהוּא יַשִּׂיגֶנָּה בְאֶבְרוֹתָיו,

נִשָּׂא בִצְוָחָה אֲיֻמָּה וְלִבּוֹ מִשְׁתּוֹקֵק לַטֶּרֶף, –

כָּכָה נֶחְפַּז אָז אַחֲרָיו. וְהֶקְטוֹר נִמְלַט עַל־נַפְשׁוֹ

לְאֹרֶךְ חוֹמַת עִיר טְרוֹיָה, מֵנִיעַ אֶת־בִּרְכָּיו בִּזְרִיזוּת.

עָבְרוּ עַל־מִגְדַּל־הַצּוֹפִים וְעָבְרוּ עַל־גִּבְעַת־הַתְּאֵנָה,  145

הוֹלְכִים וּרְחוֹקִים מֵאֵצֶל הַחוֹמָה אֶל־דֶּרֶךְ הַמֶּלֶךְ.

עַד שֶׁהִגִּיעוּ עַד־שְׁנֵי הָעֲיָנוֹת הַיָּפִים, וְשָׁמָּה

יָצְאוּ הַפְּלָגִים הַשְּׁנַיִם הַשּׁוֹפְכִים לְמֵימֵי סְקַמַּנְדְּרוֹס:

אֶחָד שֶׁמֵּימָיו חֲמִימִים, וְקִיטוֹר מִתְנַשֵּׂא וְעוֹלֶה

סָבִיב לַפֶּלֶג, כְּעָשָׁן מִתְאַבֵּךְ עַל־אֵשׁ מִתְלַקַּחַת;  150

אוּלָם הַשֵּׁנִי מְצֻנָּן גַּם בְּאֶמְצַע הַקַּיִץ כְּבָרָד,

כְּשֶׁלֶג יְמוֹת־סְתָו קְרִירִים וּכְגִלְדֵי הַמַּיִם הַקְּפוּאִים.

סָמוּךְ לָהֶם בָּתֵּי־כִבּוּס, גְּדוֹלִים, מְרֻוָּחִים וְנָאוִים,

בְּנוּיִים אֶבֶן, שָׁם הָיוּ כוֹבְסוֹת בִּגְדֵיהֶן הַצַּחִים

נְשֵׁי־הַטְּרוֹיִים הַנָּאוֹת וְגַם בְּנוֹתֵיהֶם הַצְּנוּעוֹת,  155

וְשָׁלוֹם עוֹד פָּרַח בָּאָרֶץ, עַד שֶׁלֹּא בָאוּ אֲכַיִּים.

עָבְרוּ עֲלֵיהֶם הַשְּׁנַיִם; זֶה נִמְלַט וְזֶה רוֹדֵף אַחֲרָיו.

אֶחָד הַנִּמְלָט – בֶּן־חַיִל, וְרוֹדְפוֹ, הֶחָזָק מִמֶּנּוּ,

מְמַהֵר בְּרוּצוֹ, כִּי אָכֵן לֹא בִגְלַל עוֹר־פָּר אוֹ זֶבַח

עַתָּה הִתְחָרוּ, כְּתַחֲרוּת אִישִׁים בְּרִיצָה בְּעַד פְּרָסִים,  160

כִּי עַל־נַפְשׁוֹ שֶׁל־הֶקְטוֹר מַכְנִיעַ־הַסּוּסִים הִתְחָרוּ.

כְּסוּסִים תְּמִימֵי־הַפַּרְסָה הָרְגִילִים תָּמִיד לְנַצֵּחַ

טָסִים בְּסוֹבְבָם הַצִּיּוּן, כִּי פְרָס יָקָר מֻנָּח לִפְנֵיהֶם,

אַחַת חֲצוּבָה אוֹ אִשָּׁה, בְּמִשְׁתֵּה־הַקְּבוּרוֹת שֶׁל־גֶּבֶר, –

כָּכָה סָבֲבוּ שָׁלשׁ פְּעָמִים אֶת־מְצוּדַת פְּרִיאַמּוֹס   165

בְּקַלּוֹת רַגְלֵיהֶם, וְהָאֵלִים כֻּלָּם נִבָּטִים עֲלֵיהֶם.

הֵחֵל זֵאוּס וַיְדַבֵּר אֲבִי בְּנֵי־הָאָדָם וְהָאֵלִים:

"אוֹיָה־לִּי! עֵינַי הָרוֹאוֹת הָאִישׁ שֶׁאָהַבְתִּי וְהוּא מֻרְדָּף

סָבִיב לְחוֹמוֹת עִיר־טְרוֹיָה, אֲהָהּ, לִבִּי הוֹמֶה וְדוֹאֵב!

צַר לִי עַל־הֶקְטוֹר שֶׁהָיָה מַקְרִיב לִי שְׁלָמִים, שׁוֹקַיִם  170

רַבּוֹת, עַל־תּוֹעֲפוֹת אִידָה הַמְרֻבָּה־בִנְקִיקִים וְעַל־פִּסְגַּת

בִּירַת פְּרִיאַמּוֹס, וְעַתָּה בָּא דוֹלֵק אַחֲרָיו אֲכִילֵס,

הָאֱלֹהִי קַל־הָרֶגֶל, מִסָּבִיב לְבִירַת־פְּרִיאַמּוֹס.

עוּצוּ עֵצָה, הָאֵלִים, וּמִשְׁפָּט אֶחָד תֶּחֱרָצוּ,

הֲנַצִּילֶנּוּ מִלֹּעַ הַמָּוֶת, אוֹ יִפֹּל הַפַּעַם      175

לִפְנֵי אֲכִילֵס בֶּן־פֵּלֵס, וְאִם־גַּם אִישׁ גִּבּוֹר הִנֵּהוּ?"

עָנְתָה לוֹ פַּלַּס־אַתֵּנָה כְּחֻלַּת־הָעַיִן וַתֹּאמֶר:

"אָבִי, מַבְרִיק־הַבְּרָקִים, הָעוֹטֶה־עַב־עָנָן, מַה תֹּאמַר?

אֱנוֹשׁ, אָדָם בֶּן־תְּמוּתָה שֶׁכְּבָר נִגְזְרָה עָלָיו הַגְּזֵרָה,

אָמֹר אָמַרְתָּ לְמַלֵּט מִיַּד הַמָּוֶת הָאָיֹם?      180

אַתָּה עֲשֵׂה; אֲבָל אָנוּ לֹא יִישַׁר בְּעֵינֵינוּ הַדָּבָר".

הֵשִׁיב אֲמָרָיו לָהּ זֶבְס כּוֹנֵס־הֶעָבִים וַיַּעַן:

"בִּתִּי טְרִיטוֹגֶנֵּיָה, הִתְאוֹשְׁשִׁי, כִּי לֹא מִלִּבִּי

מִלִּים הוֹצֵאתִי הַפָּעַם, וְהִנְנִי נוֹטֶה לָךְ חָסֶד.

אַתְּ עֲשִׂי אֶת־שֶׁתַּחְפְּצִי, אַל־נָא תִּתְמַהְמְהִי, בִּתִּי".  185

כָּכָה הֵעִירָהּ הָאֵל, וְהִיא בְּלֹא כֵן מִשְׁתּוֹקֶקֶת.

חָשָׁה אַתֵּנָה וַתֵּרֶד מִתּוֹעֲפוֹת הַר הָאוֹלִימְפּוֹס.

אֶפֶס אֲכִילֵס הַמָּהִיר עוֹד מוֹסִיף וְדוֹלֵק אֶת־הֶקְטוֹר.

כְּאוֹתוֹ כֶּלֶב הָרוֹדֵף אַחֲרֵי בֶן־צְבִיָּה בֶהָרִים

דֶּרֶךְ יְעָרוֹת מְצִלִּים וּבְקָעוֹת, כִּי גֵרְשׁוֹ מֵרִבְצוֹ,  190

וְאִלּוּ גַּם בָּא בֵין הַשִּׂיחִים הַצְּפוּפִים וְנֶחְבָּא בַשִּׂיחַ,

הוּא יִמְצָאֶנּוּ, כִּי יִשְׁמֹר אֶת־צְעָדָיו עַד אִם־יַדְבִּיקֶנּוּ, –

כָּכָה לֹא נִסְתַּר גַּם הֶקְטוֹר מֵעֵינֵי אֲכִילֵס הַמָּהִיר.

וְהָיָה מִדֵּי אֲשֶׁר יָסוּר אֶל־שַׁעַר דַּרְדַּנּוֹס הַנִּשָּׂא

וְאֶל־הַמִּגְדָּלִים הַבְּצוּרִים וַיִּפֶן אֲלֵיהֶם בְּרוּצוֹ,   195

אוּלַי יוֹשִׁיעוּ לוֹ רֵעָיו, יַמְטִירוּ בְחִצִּים מִמָּעַל,

הָיָה אֲכִילֵס מְקַדְּמוֹ וְכוֹפוֹ לְהַטּוֹתוֹ מִדַּרְכּוֹ

אֶל־פְּנֵי־הַשָּׂדֶה; וְאוּלָם הוּא נֶחְפַּז וְקָרַב לַחוֹמָה.

כְּמוֹ שִׁאי אֶפְשָׁר לְהַדְבִּיק נִמְלָט בַּחֲלוֹם־לַיְלָה,

גַּם אֵין יְכֹלֶת לְהִמָּלֵט מִגֶּבֶר הָרוֹדֵף שָׁם אַחֲרָיו, – 200

כָּכָה לֹא יָכֹל הַלָּז לְהִמָּלֵט, וְזֶה לְהַשִּׂיגוֹ.

וְאֵיכָה הָיָה אָז נִמְלַט הֶקְטוֹר מֵרֹעַ הַמָּוֶת,

לוּלֵא הוֹפִיעַ עוֹד פַּעַם אַפּוֹלוֹן, וּכְבָר בָּאַחֲרוֹנָה?

קָרַב וַיִּפַּח בּוֹ גְבוּרָה וַיַּעַשׂ אֶת־בִּרְכָּיו מְאֹד זְרִיזוֹת.

אוּלָם אֲכִילֵס הֵנִיעַ בְּרֹאשׁוֹ לְאוֹת לִבְנֵי־עַמּוֹ, 205

אוֹת לְהִמָּנַע מִלִּירוֹת בְּהֶקְטוֹר הַחִצִּים הַמָּרִים,

לְמַעַן לֹא יִנְחַל הַתְּהִלָּה הַיּוֹרֶה, וְהוּא יִהְיֶה שֵׁנִי.

וּכְשֶׁהִגִּיעוּ בָרְבִיעִית עַד־מוּל הָעֲיָנוֹת הַשְּׁנַיִם,

נָשָׂא זֶבְס כּוֹנֵס־הֶעָבִים אֶת־מֹאזְנֵי הַזָּהָב וּמְתָחָם,

נָתַן עֲלֵיהֶם גּוֹרָלוֹת, שְׁנַיִם גּוֹרָלוֹת־הַמָּוֶת,   210

אֶחָד לַאֲכִילֵס הַגִּבּוֹר וְאֶחָד לְהֶקְטוֹר הַפָּרָשׁ.

תְּפָסָם בְּאֶמְצַע וַיְנִיֵפם, וַיִּכְבַּד מַר יוֹמוֹ שֶׁל־הֶקְטוֹר,

שָׁחָה עַד מִשְׁכְּנוֹת הַדֵס, וּפֵיבּוֹס־אַפּוֹלוֹן עֲזָבוֹ.

יָרְדָה פַּלַּס־אַתֵּנָה מֵעָל אֶל־אֲכִילֵס בֶּן־פֵּלֵס,

קָרְבָה אֵלָיו, וַתַּעַן וַתְּדַבֵּר אֶת־אִמְרוֹת־הַכָּנָף:  215

"עַתָּה, אֲכִילֵס הַנֶהְדָּר, יְדִידוֹ שֶׁל־זֶבְס, מֻבְטְחַתְנִי,

אֲשֶׁר נָבִיאָה הַתְּהִלָּה הַגְּדוֹלָה אֶל־צִי־הָאֲכַיִּים,

נַשְׁמִיד אֶת־הֶקְטוֹר הַגִּבּוֹר שֶׁשָּׂבָע לֹא־יֵדַע בַּקָּטֶל,

עַתָּה לֹא יוֹסִיף יִמָּלֵט עוֹד מִיָּדֵינוּ, לֹא יוּכָל,

וְאִם־גַּם יוֹסִיף וְיַעֲמֹל אַפּוֹלוֹן הַמַּרְחִיק־לִפְגֹּעַ,  220

וְאִם־גַּם יִתְפַּלֵּשׁ לְרַגְלָיו שֶׁל־זֵאוּס תּוֹפֵשׂ־הָאֵיגִיס.

אוּלָם אַתָּה עֲמֹד פֹּה, הִנָּפֵשׁ עַד אֲשֶׁר אֵצֵאָה,

אֶקְרַב אֵלָיו, אֲפַתֶּנּוּ לֶאְסֹר אִתְּךָ מִלְחָמָה".

כָּכָה דִבְּרָה אַתֵּנָה, וַיַּעֲמֹד וְנַפְשׁוֹ בוֹ תָגִיל.

נִצַּב נִשְׁעָן עַל־רָמְחוֹ, לוֹ עֹקֶץ הַנְּחשֶׁת, וַיָּנַח.  225

הִיא עֲזָבַתּוּ וַתִּגַּשׁ אֶל־הֶקְטוֹר, וְתָאֳרָהּ כְּתֹאַר

פְּנֵי־דֵאִיפוֹבּוֹס הַנַּעֲלֶה וְקוֹלָהּ כְּקוֹלוֹ הֶחָזָק,

קָרְבָה אֵלָיו, וַתִּגַּשׁ וַתְּדַבֵּר אֶת־אִמְרוֹת־הַכָּנָף:

"אָחִי, אָכֵן מְאֹד מְצַעֶרְךָ בֶּן־פֵּלֵס הַדּוֹלֵק

אוֹתְךָ בְרַגְלָיו הַמְּהִירוֹת מִסָּבִיב לְבִירַת פְּרִיאַמּוֹס. 230

הָבָה, נַעַמְדָה יַחַד וּשְׁנֵינוּ נְגוֹנֵן עָלֵינוּ".

עָנָה לָהּ הֶקְטוֹר הַגָּדוֹל מְנוֹפֵף־הַקּוֹבַע וַיֹּאמֶר:

"דֵּאִיפוֹבּוֹס, מֵאָז אֲהַבְתִּיךָ מִיֶּתֶר כָּל־אַחַי

אֲשֶׁר יָלְדָה הֵקַבָּה לְאָבִי פְּרִיאַמּוֹס הַמּוֹשֵׁל;

עַתָּה עוֹד יוֹתֵר אוֹסִיפָה אַף אֲכַבֶּדְךָ בְּלִבִּי,   235

כִּי אַךְ אַתָּה הֵעַזְתָּ, עֵינֶיךָ רָאוּנִי בְעָנְיִי,

לָצֵאת אֵלַי מִן־הַחוֹמָה, עֵת נִשְׁאֲרוּ שָׁם הָאֲחֵרִים".

נָשְׂאָה קוֹלָהּ אַתֵּנָה כְּחֻלַּת־הָעַיִן וַתֹּאמֶר:

"אָחִי! גַּם אָבִי, גַּם אִמִּי הַגְּבִירָה גַּם רֵעַי־עֲמִיתַי,

הֵמָּה בִקְשׁוּנִי מְאֹד, בְּחַבְּקָם אֶת־בִּרְכַּי בִּתְחִנָּה,  240

שָׁם לְהִשָּׁאֵר, כִּי כֻלָּם נָמוֹגוּ מִפַּחַד, נִבְהָלוּ;

אוּלָם לִבִּי בְחֻבִּי חָלָה וִיגוֹנִי מַה גָּדָל.

עַתָּה נֵצֵא נִלָּחֵם בִּתְשׁוּקָה בַקְּרָב, וְאַל־נָחוּס

עַל־כִּידוֹנֵינוּ, וְנִרְאֶה, אִם־יַהַרְגֵנוּ אֲכִילֵס

וְיִשָּׂא הוּא מֵעָלֵינוּ כֵלֵינוּ מְגֹאֲלֵי־הַדָּמִים   245

אֶל־הָאֳנִיּוֹת הַגְּדוֹלוֹת, אוֹ הוּא יִפֹּל בְּרָמְחֲךָ אַתָּה".

כָּכָה דִבְּרָה בְעָרְמָה, וַתֵּצֵא לְפָנָיו אַתֵּנָה.

וְכַאֲשֶׁר קָרְבוּ אִישׁ לְאָחִיו, בְּהֵחָפְזָם אִישׁ אֶל־רֵעֵהוּ,

פָּתַח הֶקְטוֹר הַגָּדוֹל מְנוֹפֵף־הַקּוֹבַע וַיְדַבֵּר:

"בְּנוֹ שֶׁל־פֵּלֵס, לֹא אוֹסִיף לִבְרֹחַ מִמְּךָ כְּעַד־הֵנָּה. 250

שָׁלשׁ פְּעָמִים סָבַבְתִּי בִירַת פְּרִיאַמּוֹס הַגְּדוֹלָה.

כִּי־לֹא הֵעַזְתִּי לִתְגָּר בְּכֹחֶךָ; עַתָּה צִוַּנִי

לִבִּי לַעֲמֹד נֶגְדְּךָ וִיהִי – אִם־אַכֶּךָּ אוֹ אֻכֶּה;

אֶפֶס נִשְׁעֶה אֱלֵי־הָאֵלִים, כִּי הֵמָּה הַטּוֹבִים

בֵּין כָּל־הָעֵדִים לִשְׁבוּעָה, הַשּׁוֹמְרִים הַחוֹזֶה־הָאָלָה,  255

וְהָיָה כִּי יִתֵּן לִי זֶבְס, וְאֶגְבַּר לָקַחַת נַפְשֶׁךָ,

חַלֵּל לֹא אֲחַלֶּלְךָ לְהַשְׁחִית בְּמִדָּה מְגֻנָּה,

רַק אֶת־כֵּלֶיךָ הַנָּאִים אוֹתָם אֶפְשֹׁט, אֲכִילֵס;

אַךְ אֶת־גְּוִיָּתְךָ אָשִׁיבָה לִבְנֵי־הָאֲכַיִּים, וְכֵן תַּעַשׂ".

זְעוּמוֹת בּוֹ הִבִּיט אֲכִילֵס מְהִיר־הָרַגְלַיִם, וַיַּעַן:  260

"אַל־לְךָ, הֶקְטוֹר שְׂנוּא נַפְשִׁי, לְפַטְפֵּט עַל־כְּרִיתַת הַחוֹזֶה.

לְעוֹלָם לֹא יִכְרְתוּ בְרִית כְּפִיר בֶּן־אֲרָיוֹת וְאָדָם!

חוֹזֶה הֲיַעֲשֶׂה זְאֵב־עֲרָבוֹת עִם־טָלֶה רַךְ־לֵבָב?

אֶלָּא מַשְׂטֵמָה נוֹרָאָה לָעַד מִתְלַקַּחַת בֵּינֵיהֶם.

כָּכָה לֹא תִנּוֹן לְעוֹלָם בְּרִית־שָׁלוֹם בֵּינִי וּבֵינֶךָ,  265

עַד שֶׁלֹּא יִפֹּל הָאֶחָד מִשְּׁנֵינוּ בַקֶּטֶל וְהִרְוָה

בְּדָמָיו אֶת־אָרֵס, הוּא אִישׁ־הַמִּלְחָמָה שֶׁשָּׂבְעָה לֹא יָדָע.

זְכֹר כָּל־תַּכְסִיסֵי מִלְחָמָה, כִּי עַתָּה עָלֶיךָ פֹּה לִהְיוֹת

מֵיטִיב מוֹרֶה בַכִּידוֹן וְגֶבֶר גִּבּוֹר מִלְחָמָה.

עַתָּה לֹא עוֹד תִּמָּלֵט, אַתֵּנָה הִיא הִיא תַכְרִיעֶךָ   270

בְּרֹמַח אַדִּירִים שֶׁלִּי. הַפַּעַם תְּכַפֵּר בְּדָמְךָ

הֹוַת עֲמִיתַי וְשִׁבְרָם, כָּל־אֲשֶׁר הִכִּיתָם בָּרֹמַח".

כָּכָה דִּבֵּר, וַיָּטֶל כִּידוֹנוֹ הַמַּאֲרִיךְ־צִלּוֹ.

והֶקְטוֹר הַמַּזְהִיר רָאָהוּ, וַיֵּט כִּידוֹן הַנְּחשֶׁת  275

לְמַעְלָה מִשִּׁכְמוֹ וְנִמְעַךְ בָּאָרֶץ; וּפַּלַּס־אַתֵּנָה

תָּפְסָה וַתָּשֶׁב לַאֲכִילֵס, וְהֶקְטוֹר לֹא רָאָה בַעֲשׂוֹתָהּ.

פָּתַח הֶקְטוֹר וְאָמַר לַאֲכִילֵס בֶּן־פֵּלֵס הַתָּמִים:

"אֲבָל הֶחֱטֵאתָ, אֲכִילֵס הָאֱלֹהִי! וְאָבִינוּ

זֶבְס לֹא הֶרְאֲךָ מֵעוֹלָם גּוֹרָלִי, כַּאֲשֶׁר דִּבָּרְתָּ!  280

נוֹכֵל, מֵפִיחַ כְּזָבִים הָיִיתָ וּמַכְבִּיר אֲמָרִים

לְמַעַן אֶבָּהֵל מִמֶּךָּ וְאֶשְׁכַּח גְּבוּרָתִי וְכֹחִי.

גַּם אֶת־כִּידוֹנְךָ לֹא תִתְקַע בְּעָרְפִּי, כִּי אָנוּס עַל־נַפְשִׁי;

נִכְחֲךָ אֵצֵא, אֶשְׂתָּעֵר, וּבְלִבִּי תְבִיאֶנּוּ, אִם־אָכֵן

צִוָּה־לְּךָ אַחַד הָאֵלִים; אַךְ עַתָּה הִשָּׁמֵר לְנַפְשְׁךָ  285

מִנִּי רֹמַח נְחֻשְׁתִּי. לְוַאי גֵּוְךָ כֻלּוֹ קְלָטָהוּ!

וְהוּקַל הַקְּרָב מֵעָלֵינוּ, כָּל־אַנְשֵׁי טְרוֹיָה הַקְּדוֹשָׁה,

אַתָּה כִּי תִפֹּל בַּנּוֹפְלִים, כִּי אַתָּה פִגְעֵנוּ הַגָּדוֹל".

מִלֵּל וַיָּטֶל כִּידוֹנוֹ אֶרֶךְ־הַצֵּל וַיְעוֹפְפֵהוּ;

גַּם לֹא הֶחֱטִיא, כִּי פָּגַע בְּצִנַּת בֶּן־פֵּלֵס, בָּאֶמְצַע;  290

אֶפֶס נִרְתַּע לְאָחוֹר הַכִּידוֹן. וַיִּחַר אַף הֶקְטוֹר

יַעַן כִּי רֵיקָם שָׁב רָמְחוֹ הַמָּהִיר מִיָּדוֹ הַקָּשָׁה.

נִצַּב נִפְעָם, כִּי כִּידוֹן שֶׁל־מֵילָה אַחֵר אֵין בְּיָדָיו.

קָרָא בְקוֹל אֶל־דֵאִיפוֹבּוֹס, נוֹשֵׂא־הַמָּגֵן הַלָּבָן,

פָּקַד לָתֵת לוֹ רֹמַח אַדִּירִים – וְאֵינֶנּוּ, כִּי רָחַק.  295

הֵבִין הֶקְטוֹר בְּלִבּוֹ אֶת־כָּל־אֲשֶׁר נַעֲשָׂה וְאָמָר:

"אוֹיָה־לִּי, אָכֵן כְּבָר פָּקְדוּ הָאֵלִים עָלַי אֶת־הַמָּוֶת!

הִנֵּה קָרוֹב, אָמַרְתִּי, לִי דֵאִיפוֹבּוֹס הַגִּבּוֹר;

אוּלָם הוּא בֵין הַחוֹמוֹת; וּפַּלַּס־אַתֵּנָה הִתְעָתְנִי.

עַתָּה קָרַב מַר מוֹתִי, וְעוֹד לֹא יִרְחַק מִמֶּנִּי,   300

מִפְלָט לִי אֵין, כִּי טוֹב כָּךְ בְּעֵינָיו שֶׁל־זֶבְס וּבְעֵינֵי

בְּנוֹ הַמַּרְחִיק־לִפְגֹעַ מֵאָז הַיָּמִים; כִּי לְפָנִים

נָטוּ לִי חַסְדָּם, מִלְּטוּנִי; אַךְ עַתָּה כְּבָר בָּאָה פְקֻדָּתִי.

אוּלָם אָנֹכִי לֹא אֶפֹּל כָּךְ בְּלִי עָמָל וְאֵין תְּהִלָּה;

אֶפֶס אֲעוֹלֵל עוֹד גְּדוֹלוֹת עֲלֵיהֶם יְסַפְּרוּ הַבָּאִים".  305

כָּכָה אָמַר וַיִּשְׁלֹף אֶת־חַרְבּוֹ הַחַדָּה מִנְּדָנָהּ

צְמוּדָה לִירֵכוֹ וּתְלוּיָה, גְּדוֹלָה, חֶרֶב אַדִּירִים;

חָשׁ וַיִּשְׂתָּעֵר כְּנֶשֶׁר מַגְבִּיהַּ לָעוּף בְּאֶבְרוֹתָיו,

כַּאֲשֶׁר יֵרֵד הַבִּקְעָה מֵאַחַר עֲנָנִים מַשְׁחִירִים

לִטְרֹף אַרְנֶבֶת חֲרֵדָה אוֹ אֶת־הַכִּבְשָׂה הָרַכָּה, – 310

כָּכָה הִשְׂתָּעֵר אָז הֶקְטוֹר, מְעוֹפֵף אֶת־חַרְבּוֹ הַחַדָּה.

עָלָיו הִתְנַפֵּל אֲכִילֵס, וּבְלִבּוֹ עֶבְרָתוֹ בוֹעֶרֶת,

מְכַסֶּה חָזֵהוּ בְצִנָּה, זוֹ כְלִילַת־הַיֹּפִי הַנָּאוָה

מַעֲשֵׂה אָמָּן, מְנַפְנֵף בַּקּוֹבַע הַכָּבֵד, הֶעָשׂוּי

אַרְבַּע שְׁכָבוֹת וּמַבְרִיק וְרַעְמַת הַזָּהָב הַמָּשְׁזָר  315

נָעָה מִסָּבִיב לַקּוֹבַע, בָּהּ עִטֵּר הֵפֵיסְטוֹס כַּרְבָּלְתּוֹ.

כְּאוֹתוֹ הַכּוֹכָב הַמֵּאִיר בַּלַּיְלָה עִם־שְׁעַת־הַחֲלִיבָה,

כּוֹכַב נֹגַהּ, הַיָּפֶה בֵּין כּוֹכְבֵי שָׁמַיִם הָרַבִּים, –

כָּכָה הִבְרִיק חֹד־רָמְחוֹ הַכָּבֵד, אֲכִילֵס מְעוֹפְפוֹ

בְּיָדוֹ הַיְמָנִית, וּבְלִבּוֹ חוֹרֵשׁ הָרָעָה עַל־הֶקְטוֹר,  320

צוֹפֶה בִּבְשָׂרוֹ הַיָּפֶה הַמָּקוֹם שָׁם יֵקַל לְפָגְעוֹ;

אֶפֶס בְּשָׂרוֹ מִסָּבִיב שִׁרְיָן הַנְּחשֶׁת עִטְּרָהוּ –

שִׁרְיָן כְּלִיל יֹפִי, שֶׁפָּשַׁט בְּהַכּוֹתוֹ אֶת־כֹּחַ פַּטְרוֹקְלוֹס.

הָיְתָה גַרְגַּרְתּוֹ חֲשׂוּפָה בַּמָּקוֹם שָׁם פּוֹנָה הַשִּׁכְמָה

כְּלַפֵּי הַצַּוָּאר מִכָּתֵף, וְהַמָּקוֹם מַכָּתוֹ אֲנוּשָׁה,  325

שָׁם פְּגָעָהוּ אֲכִילֵס, בְּהִשְׂתָּעֲרוֹ עָלָיו בְּרָמְחוֹ.

עָבַר עֹקֶץ כִּידוֹנוֹ וַיַּחֲלֹף צַוָּארוֹ הֶעָנֹג.

אֶפֶס הַכִּידוֹן הַכָּבֵד־בִּנְחשֶׁת לֹא חָתַךְ הַגָּרוֹן,

וְיָכֹל עוֹד לַעֲנוֹת מִלִּים וּלְהָשִׁיב אֶת־דְּבָרָיו לְאוֹיְבוֹ;

נָפַל בָּאָבָק, וַאֲכִילֵס הָאִישׁ הָאֱלֹהִי הֵרִיעַ:    330

"הֶקְטוֹר, הַאֻמְנָם אָמַרְתָּ אַחַר הַכּוֹת אֶת־פַּטְרוֹקְלוֹס

לְמַלֵּט נַפְשֶׁךָ, וַתִּשְׁכַּח אוֹתִי הַשּׁוֹהֶה מֵרָחוֹק?

פֶּתִי, הֲלֹא גוֹאֵל דָּמָיו הֶחָזָק מִמֶּנּוּ עוֹד הִרְחִיק

שֶׁבֶת עַל־יַד הָאֳנִיּוֹת הַגְּדוֹלוֹת, הֲלֹא זֶה אָנֹכִי,

אֲשֶׁר הִתַּרְתִּי בִרְכֶּיךָ וּכְלָבִים יֹאכְלוּךָ וְהָעַיִט, 335

מְחֻלָּל וּמְשֻׁקָּץ, וְאוֹתוֹ יִקְבְּרוּ בְּכָבוֹד אֲכַיִּים".

וְהֶקְטוֹר מְנוֹפֵף־הַקּוֹבַע עָנָה לוֹ הוֹלֵךְ וְחַלָּשׁ:

"הִנְנִי מַשְׁבִּיעֲךָ בְנַפְשֶׁךָ, בְּבִרְכֶּיךָ וּבַאֲבוֹתֶיךָ:

אַל־נָא תִתְּנֵנִי מַאֲכָל לִכְלָבִים עַל־יַד צִים־אֲכַיִּים.

קַח לְךָ הַזָּהָב הַטּוֹב וְהַרְבֵּה נְחשֶׁת יְקָרָה,   340

אֶשְׁכָּר, כֹּפֶר לְךָ יִתְּנוּ אָבִי גַּם אִמִּי הַגְּבִירָה;

אַךְ אֶת־גְּוִיָּתִי הָשִׁיבָה הַבַּיְתָה וּלְעִירִי, לְמַעַן

יִשְׂרְפוּ שָׁם אֶת־עַצְמוֹתַי הַטְּרוֹיִים וּנְשֵׁיהֶם הַנָּאוֹת".

זְעוּמוֹת בּוֹ הִבִּיט אֲכִילֵס מְהִיר־הָרַגְלַיִם וַיַּעַן:

"אַל־תַּשְׁבִּיעֵנִי, הַכֶּלֶב, בְּבִרְכַּי וּבַאֲבוֹתַי!    345

אִלּוּ יָכֹלְתִּי בְעֶבְרָתִי וּבְאַפִּי וָאֶגְזֹר אֶת־בְּשָׂרְךָ

גְּזָרִים גְּזָרִים וְלִבְלֹעַ עַל־אֲשֶׁר עוֹלַלְתָּ לִי כָכָה!

אֵין אִישׁ בָּאָרֶץ שֶׁיְּגָרֵשׁ הַכְּלָבִים שֶׁיְּכַרְסְמוּ רֹאשְׁךָ,

וְאִם־פִּי עֲשָׂרָה לִי יִשְׁקְלוּ הַכֹּפֶר הָרַב, גַּם פִּי עֶשְׂרִים,

גַּם יְבִיאוּהוּ הֲלוֹם וְהִבְטִיחוּ לִי לָתֵת כָּהֵנָּה;    350

וְאִלּוּ אָמַר פְּרִיאַמּוֹס בֶּן־דַּרְדַּן לִשְׁקֹל נִבְלָתְךָ,

לָתֵת הַזָּהָב תְּמוּרָתָהּ, לֹא אִמְּךָ הַגְּבִירָה תַּצִּיעַ

לְךָ תַכְרִיכֶיךָ בַמִּטָּה, וְלֹא תִבְכֶּה לְךָ יְלָדָתְךָ,

כִּי הַכְּלָבִים וְהָעַיִט יֹאכְלוּךָ עַל־כָּל־עַצְמוֹתֶיךָ".

וְהֶקְטוֹר מְנוֹפֵף־הַקּוֹבַע גּוֹסֵס וַיִּשָּׂא אֶת־קוֹלוֹ:  355

"אָמְנָם, אֲנִי יְדַעְתִּיךָ הֵיטֵב, כִּי לֹא אֲפַתֶּךָ,

רַחֵם לֹא תֵדַע, לֶב־בַּרְזֶל בְּחֻבְּךָ אַכְזָרִי וְקָשֶׁה.

אַתָּה הַרְהֵר פֶּן־אַעֲלֶה עָלֶיךָ אֶת־קֶצֶף הָאֵלִים

יוֹם בּוֹ יָמִיטוּ עָלֶיךָ פָּרִיס וּפֵיבּוֹס־אַפּוֹלוֹן

שׁוֹאָה בְשַׁעֲרֵי סְקַיָּה, וְאִם־גִּבּוֹר מִלְחָמָה הִנֶּךָּ!"  360

כָּכָה הִבִּיעַ, וַיִּפְרֹשׂ עָלָיו הַמָּוֶת אֶת־צִלּוֹ.

נָפַח נִשְׁמָתוֹ וַתֵּרֶד יַרְכְּתֵי שְׁאוֹל אֶל־אַאִידֵס,

בּוֹכָה לְגוֹרָלָהּ הַמַּר, כִּי נָטְשָׁה אֱיָל וַעֲלוּמִים.

נָשָׂא אִמְרָתוֹ אֲכִילֵס הַגֶּבֶר הַנַּעֲלֶה לֶחָלָל:

"מוּתָה! נָכוֹן אֲנִי לְגוֹרָלִי אִם־יִגְזֹר בֶּן־קְרוֹנוֹס,  365

יִפְקֹד עָלַי בְּיוֹם־פָּקְדוֹ, הוּא וְכָל־יֶתֶר הָאֵלִים".

מִלֵּל, וַיּוֹצֵא אֶת־רֹמַח נְחֻשְׁתּוֹ מִפִּגְרוֹ שֶׁל־הֶקְטוֹר,

אַף הִנִּיחָהוּ לְצִדּוֹ וַיָּסַר מִכְּתֵפָיו אֶת־נִשְׁקוֹ

מְגֹאַל־הַדָּמִים. וְכָל־יֶתֶר בְּנֵי־הָאֲכַיִּים נִקְהָלוּ,

עוֹמְדִים מִשְׁתָּאִים לְמַרְאֵה יָפְיוֹ שֶׁל־הֶקְטוֹר וְקוֹמָתוֹ. 370

בָּאוּ בְרִיצָה וְתָקעוּ בוֹ כֻלָּם אֶת־חֲנִיתוֹתֵיהֶם,

מְמַלְּלִים אֵלֶּה לָאֵלֶּה, נִבָּטִים אִישׁ אֶל־רֵעֵהוּ:

"רְאֵה זֶה פֶּלֶא, הֵן עַתָּה רַךְ גֵּווֹ שֶׁל־הֶקְטוֹר לְמִשּׁוּשׁ

מֵאֲשֶׁר הָיָה בַיּוֹם בּוֹ שָׂרַף בָּאֵשׁ אֶת־הַסְּפִינוֹת".

כָּכָה דִּבֶּר אִישׁ אִישׁ, וְקָרַב וְתָקַע בּוֹ רָמְחוֹ.  375

אוּלָם אֲכִילֵס מְהִיר־הָרַגְלַיִם אַךְ הֵסִיר אֶת־נִשְׁקוֹ,

עָמַד וַיְדַבֵּר לִבְנֵי־הָאֲכַיִּים אֶת־אִמְרוֹת־הַכָּנָף:

"רֵעַי וִידִידַי, נְשִׂיאֵי בְּנֵי־אַרְגּוֹס וְאַלּוּפֵיהֶם!

הִנֵּה כְּשֶׁנָּתְנוּ הָאֵלִים בְּיָדֵינוּ לְהַכּוֹת הַגֶּבֶר

אֲשֶׁר עוֹלֵל וְהֵרַע מִכָּל־הָאֲחֵרִים גַּם יַחַד,  380

אוּלַי נְנַסֶּה לָעִיר לָהּ סָבִיב בְּכֹחַ הַנֶּשֶׁק,

לְמַעַן דַּעַת, מַה יֹּאמְרוּ הַטְּרוֹיִים, אֶת־אֲשֶׁר בְּלִבָּם.

אוּלַי יְפַנּוּ הַמְּצוּדָה, כִּי נָפַל הַלָּז וְאֵינֶנּוּ,

וְאוּלַי יַרְהִיבוּ בְנַפְשָׁם עוֹד לִלְחֹם, וְאִם־הֶקְטוֹר אֵין אִתָּם.

אֶפֶס שַׁלָּמָה זֶה יִדְאַג עַתָּה לְבָבִי לָמוֹ אֵלֶּה?   385

הִנֵּה פַּטְרוֹקְלוֹס עוֹדֶנּוּ מוּטָל עַל־יַד־הָאֳנִיּוֹת,

טֶרַם נִסְפַּד וְלֹא נִקְבַּר, וּלְעוֹלָם הֵן לֹא אֶשְׁכָּחֶנּוּ,

כָּל־יְמֵי חַיַּי בָּאָרֶץ, וְאָנֹכִי מֵנִיעַ עוֹד בִּרְכָּי.

וְאַף־עַל־פִּי שֶׁכָּל־יוֹרְדֵי־אַאִידֵס שׁוֹכְחִים מֵתֵיהֶם,

אוּלָם אַף שָׁם אֶזְכְּרֶנּוּ, אֶת־רֵעִי עֲמִיתִי אָהַבְתִּי.  390

הָבָה נָעִירָה הַשִּׁירָה, נָרֹנָּה, הוֹי נַעֲרֵי אֲכַיָּה,

נָשׁוּב אֶל־הָאֳנִיּוֹת הַגְּדוֹלוֹת, גַּם אוֹתוֹ נָבִיאָה.

הַיּוֹם נָחַלְנוּ הַתְּהִלָּה הַגְּדוֹלָה, הִכִּינוּ אֶת־הֶקְטוֹר

הָאֱלֹהִי, שֶׁבְּנֵי־טְרוֹיָה כִּבְּדוּהוּ כְּאַחַד הָאֵלִים".

מִלֵּל, וַיָּזָם עֲלִילוֹת־תּוֹעֵבָה עַל־הֶקְטוֹר הַגִּבּוֹר.  395

רָצַע אֶת־שְׁרִירֵי שְׁתֵּי רַגְלָיו שֶׁל־הֶקְטוֹר מֵאֲחוֹרֵיהֶן,

בֵּין הַקַּרְסֹל וְהֶעָקֵב, וַיִּמְתַּח רְצוּעוֹת עוֹר־שְׁוָרִים,

קְשָׁרָן לְגַבֵּי הָרֶכֶב וְרֹאשׁוֹ בָא נִסְחַב עַל־אָרֶץ;

עָלָה בָרֶכֶב וַיָּשֶׂם בּוֹ אֶת־הַנֶּשֶׁק הַמְצֻיָּן,

דָּפַק הַסּוּסִים בְּשׁוֹטוֹ, וּבְנֶפֶשׁ חֲפֵצָה נֶחְפָּזוּ.  400

וְאָבָק מִתְאַבֵּךְ מִסָּבִיב לֶחָלָל, וּשְׁחוֹרוֹת קְוֻצּוֹתָיו

הֵנָּה וָהֵנָּה מִתְעוֹפְפוֹת, וְרֹאשׁוֹ מִתְבּוֹסֵס בָּאָבָק,

רֹאשׁוֹ כְּלִיל־יֹפִי לְפָנִים, וְעַתָּה הִסְגִּירוֹ בֶן־קְרוֹנוֹס

לְאוֹיְבוֹ לִנְאָצָה וּכְלִמָּה עַל־שַׁדְמוֹת אֶרֶץ־אֲבוֹתָיו.

כָּכָה לֻכְלַךְ כֻּלּוֹ בְּאָבָק רֹאשׁ הֶקְטוֹר. וְאִמּוֹ  405

תָּלְשָׁה שַׂעֲרוֹת רֹאשָׁהּ, הַרְחֵק הִשְׁלִיכָה אֶת־צְעִיפָהּ

כְּלִיל־הַיֹּפִי הַמַּבְרִיק, וַתֵּבְךְּ בְּכִי־תַמְרוּרִים לְבַר־בִּטְנָהּ.

הֵמַר מַר בְּאַנְחוֹתָיו גַּם אָבִיו, וְסָבִיב לוֹ עַמּוֹ.

עָנְתָה הַקִּרְיָה הַגְּדוֹלָה אַנְחוֹת־שֶׁבֶר וּנְאָקוֹת,

עָלָה יְלֵל כָּל־הַבִּירָה, כְּאִלּוֹ אָחֲזָה אֵשׁ בָּהּ,  410

וְאִלְיוֹס יוֹקֶדֶת בְּלַהַב וְנָפְלָה מִמָּרוֹם מִשִּׁבְתָּהּ.

בְּקשִׁי אָחֲזוּ הַגְּבָרִים בַּזָּקֵן הַנּוֹאָשׁ בְּשִׁבְרוֹ,

אוֹמֵר מִשְׁתּוֹקֵק לָצֵאת מִשַּׁעֲרֵי־דַרְדַּן הַגְּבֹהִים,

חִנֵּן פְּנֵי גֶבֶר וָגֶבֶר, מִתְפַּלֵּשׁ בַּסְּחִי וּבָרֶפֶשׁ,

קָרָא בְשֵׁם אִישׁ וָאִישׁ, וַיִּשָּׂא אִמְרָתוֹ וַיְדַבֵּר:  415

"רֵעַי, תְּנוּ לִי וְאֵצֵא – וְאִם־לִי תֶחֶרְדוּ – לְבַדִּי!

אֵצֵא אֶת־אִלְיוֹס הָעִיר וְאֵלְכָה עַד־סְפִינוֹת אֲכַיִּים

לְחַלּוֹת פְּנֵי אוֹתוֹ הַגֶּבֶר הָאָיֹם וְעוֹשֶׂה הַזָּדוֹן.

אוּלַי יְכַבֵּד רֹב יָמַי, וְיָחוּס וִירַחֵם פְּנֵי־זָקֵן,

יַעַן כִּי אָבִיו גַּם הוּא יָשִׁישׁ כָּמוֹנִי שְׂבַע־יָמִים,  420

פֵּלֵס, אֲשֶׁר גִּדְּלָהוּ לְאֵיד וּלְשֶׁבֶר לַטְּרוֹיִים,

הֵמִיט שׁוֹאָה עַל־רַבִּים, וְעָלַי הִרְבָּה וְהוֹסִיף,

הִכָּה כַמָּה מִבָּנַי עוֹד פּוֹרְחִים בַּאֲבִיב עֲלוּמֵיהֶם.

אוּלָם אְם־לִבִּי גַם נִשְׁבַּר לְכֻלָּם, הֲלֹא לֹא אֲמָרֵר

כְּמָרֲרִי לָאֶחָד, וּבְיָגוֹן אֵרֵד שְׁאוֹלָה לְאַאִידֵס

אָבֵל עַל־הֶקְטוֹר. וְאִלּוּ מֵת בִּזְרוֹעוֹתַי עַל־פָּנַי,

הֵן רָוִינוּ תַמְרוּרִים, שָׂבַעְנוּ הַבְּכִי וְהָאֲנָחוֹת

אִמּוֹ זוֹ הַמִּסְכֵּנָה אֲשֶׁר יְלָדַתּוּ וְאָנֹכִי!"

כָּכָה דִּבֵּר וּבוֹכֶה, וְסָבִיב לוֹ עַמּוֹ נֶאֱנָחִים.

נָשְׂאָה בְכִי מִסְפֵּד הֵקַבָּה וַתַּעַן בְּקֶרֶב נְשֵׁי־טְרוֹיָה:

"אוֹיָה־לִּי, בְּנִי, בְּנִי! וְאֵיכָה זֶה אֶחְיֶה, אֲנִי הָעֲלוּבָה,

אַתָּה־כִּי־מַתָּ. הָיִיתָ תְהִלָּתִי גַּם יוֹמָם גַּם לָיְלָה,

תְּשׁוּעָה לָעִיר וְלַמְּתִים בָּהּ, לַטְּרוֹיִים וְגַם לִנְשֵׁי־טְרוֹיָה.

וְהֵמָּה אֵיךְ הֵם הֶעֱרִיצוּךָ וְכִבְּדוּ פָנֶיךָ, כְּכַבְּדָם

אַחַד הָאֵלִים, כִּי אָכֵן אַתָּה הָיִיתָ תְהִלָּתָם

בְּעוֹדְךָ חָי; אַךְ קִדְּמוּךָ הַמָּוֶת וְרֹעַ־הַגְּזֵרָה!"

כָּכָה דִּבֵּרָה, הֵילִילָה; וְאוּלָם אִשְׁתּוֹ שֶׁל־הֶקְטוֹר

הִיא עוֹד לֹא יָדְעָה הַנַּעֲשֶׂה, כִּי טֶרֶם הִגִּיעַ הַמַּגִּיד

אֲשֶׁר יְבַשֵּׂר, כִּי נִשְׁאַר אִישָׁהּ מֵעֵבֶר לַשָּׁעַר.

הָיְתָה יוֹשֶׁבֶת בַּחֶדֶר בְּקֶרֶב הַהֵיכָל הַנִּשָּׂא

אוֹרְגָה פֻּרְפּוּרְיָה כְפוּלָה וְרוֹקֶמֶת עָלֶיהָ צִיּוּרִים;

פָּקְדָה עַל־אַמְהוֹתֶיהָ יְפוֹת־הַמַּחְלָפוֹת בַּבַּיִת

לָשִׂים חֲצוּבָה גְדוֹלָה עַל־גַּבֵּי הָאֵשׁ לִהְיוֹת מַיִם

חַמִּים לְאִישָׁהּ לְרָחְצָה, עֵת יָשׁוּב מֵעִם־הַמִּלְחָמָה.

יַעַן לֹא יָדְעָה הַפּוֹתָה, כִּי הַרְחֵק מִמַּיִם לְרָחְצָה

כְּבָר הִכְנִיעַתּוּ אַתֵּנָה בְּכִידוֹן אֲכִילֵס וְכַפּוֹ.

פִּתְאֹם שָׁמְעָה הַיְלָלָה וּבְכִי הַתַּמְרוּרִים בַּמִּגְדָּל.

פָּקוּ בִרְכֶּיהָ, כָּשָׁלוּ, וַיִּפּוֹל מִיָּדָהּ הַכִּרְכָּר,

נָשְׂאָה אִמְרָתָהּ וַתִּפְקֹד לַשְּׁפָחוֹת יְפוֹת־הַמַּחְלָפוֹת:

"שְׁתַּיִם צְאֶינָה בְעִקְבוֹתַי, וְאֵצֵא וְאֵדַע מַה נֵּעָשׂ.  450

קוֹל חֲמוֹתִי בְאָזְנַי, וּלְבָבִי מַה הוֹלֵם בְּחֻבִּי,

רוֹצֶה לָצֵאת מִמִּסְגְּרוֹתָיו וּבִרְכַּי פָּקוּ, כָּשָׁלוּ.

אָכֵן בָּאָה הָרָעָה עֲלֵי בְנֵי־פְּרִיאַמּוֹס הַיָּשִׁישׁ, –

תִּרְחַק מֵאָזְנַי הַבְּשׂוֹרָה! כִּי מְאֹד אָנֹכִי יָרֵאתִי,

פֶּן־כְּבָר גָּדַר אֲכִילֵס אֶת־דַּרְכּוֹ שֶׁל־הֶקְטוֹר הָאַדִּיר,  455

סָגַר עָלָיו לְבַדּוֹ וְאַחֲרָיו רוֹדֵף בַּמִּישׁוֹר;

פֶּן־הִכְרִיעָהוּ וְהִרְגִּיעַ אֶת גְּבוּרַת־בְּעָתָתוֹ הַגְּדוֹלָה

אֲשֶׁר תְּפַעֲמֵהוּ, כִּי לְעוֹלָם הוּא אֵינוֹ מְחַכֶּה בֶהָמוֹן,

עוֹלֶה בְרֹאשׁ הַגִּבּוֹרִים, אֵין אִישׁ אֲשֶׁר יֵחַת מִמֶּנּוּ!

כָּכָה דִּבֵּרָה, נֶחְפָּזָה מִקֶּרֶב הָאַרְמוֹן כְּמֵינַדָּה,  460

לִבָּה הוֹלֵם מִפַּחַד, וּשְׁתֵּי אַמְהוֹתֶיהָ אַחֲרֶיהָ.

אַךְ כְּשֶׁהִגִּיעָה לַמִּגְדָּל וְעַד קְהַל כָּל־הַגְּבָרִים וַהֲמוֹנָם,

עָמְדָה עַל־גַּבֵּי הַחוֹמָה מַשְׁקִיפָה נִבֶּטֶת עַל־סְבִיבָהּ.

רָאֲתָה אִישָׁהּ, וְהוּא נִסְחַב מֵאַחַר הַבִּירָה, וְסוּסִים

קַלֵּי־רַגְלַיִם סְחָבוּהוּ אֶל־סְפִינוֹת אֲכַיִּים הַקְּמוּרוֹת,  465

פָּרְשָׂה חֶשְׁכַת הַלַּיְלָה כְנָפֶיהָ עַל־גַּבֵּי עֵינֶיהָ,

וַאֲחוֹרַנִּית נָפְלָה, הִתְעַלְּפָה, וְרוּחָהּ עֲזָבָהּ.

זָרְקָה הַרְחֵק קִשּׁוּרֵי הַזְּהוֹרִים מֵרֹאשָׁהּ לָאָרֶץ,

פַּאֲרֵי־הָרֹאשׁ וְהַכִּפָּה וּשְׁבִיסָהּ מַעֲשֵׂה מִקְלַעַת,

צְעִיפָהּ – אֶשְׁכַּר הַיְקָר מֵאֵת אַפְרוֹדִיטָה הַזְּהוּבָה  470

בְּיוֹם בּוֹ נְשָׂאָהּ לְאִשָּׁה לוֹ מִנִּי אַרְמוֹן אֵאֶטְיוֹן

הֶקְטוֹר מְנוֹפֵף־הַקּוֹבַע וַיִּתֵּן הַמֹּהַר הַגָּדוֹל.

סָבִיב לָהּ נִקְהֲלוּ עָמְדוּ הַיְבָמוֹת וְכָל־גִּיסוֹתֶיהָ

תּוֹמְכוֹת־בָּהּ, כִּי נִדְהֲמָה וּמְבֹהֶלֶת עַד מָוֶת.

אַךְ כַּאֲשֶׁר הִתְנַעֲרָה וְרוּחָהּ שָׁבָה אֶל־קִרְבָּהּ,  475

פָּתְחָה בְקִינָה בְּקֶרֶב נְשֵׁי־אַנְשֵׁי טְרוֹיָה וַתַּעַן:

"הֶקְטוֹר! אוֹי וַאֲבוֹי לִי, כִּי לְגוֹרָל אֶחָד נוֹלַדְנוּ

שְׁנֵינוּ: אַתָּה בִטְרוֹיָה בְהֵיכַל פְּרִיאַמּוֹס הַמּוֹשֵׁל,

אוּלָם אָנֹכִי בְּתֵּבֵּי בְּהַר־פְּלַקּוֹס הַנֶּחְפֶּה־יְעָרוֹת,

בְּאַרְמוֹן אֵאֶטְיוֹן הַמּוֹשֵׁל אֲשֶׁר טִפְּחַנִי הַקְּטַנָּה,  480

אֻמְלָל שֶׁגִּדֵּל אֻמְלָלָה, הַלְוַאי וְלֹא נוֹלַדְתִּי לְעוֹלָם!

עַתָּה יָרַדְתָּ יַרְכְּתֵי־שְׁאוֹל אֶל־מִשְׁכְּנוֹתָיו שֶׁל־הַדֵס,

אוֹתִי זָנַחְתָּ, נִשְׁאַרְתִּי אַלְמָנָה בַהֵיכָל בִּיגוֹנִי,

בְּשִׁבְרִי הַגָּדוֹל, וְיַלְדֵּנוּ עוֹד קָטָן וְתִינוֹק אֵין־אוֹנִים,

אֲשֶׁר יָלַדְנוּ גַם שְׁנֵינוּ, הוֹי, קְשֵׁי־הָרוּחַ; וּלְעוֹלָם 485

אַתָּה לֹא תִהְיֶה לוֹ לְעֶזְרָה כִּי־מַתָּ, וְהוּא לֹא יַעַזְרֶךָּ,

וְאִם־גַּם יִמָּלֵט מִקֶּטֶל רַב־דְּמָעוֹת וְחֶרֶב־אֲכַיִּים,

יִהְיֶה מְנָת חֶלְקוֹ אַךְ עָמָל, וְיִהְיוּ כָל־יָמָיו מַכְאוֹבִים,

יִסְבֹּל, זָרִים כִּי יִירְשׁוּ נַחֲלָתוֹ וּשְׂדוֹתָיו לְנַשְּׁלוֹ.

יוֹם אֲשֶׁר יַתְמוּת בִּכְנָפָיו יַפְרִיד הַיֶּלֶד מֵרֵעָיו,  490

לְעוֹלָם יַשְׁפִּיל אֶת־עֵינָיו וּדְמָעוֹת נִגָּרוֹת עַל־לֶחְיוֹ;

הוֹלֵךְ וְחוֹזֵר אֶל־רֵעֵי אָבִיהוּ בַצַּר לוֹ, בַּלָּחַץ;

יִגַּע בִּמְעִילוֹ שֶׁל־זֶה אַף יִגַּע בְּכֻתָּנְתּוֹ שֶׁל־אַחֵר.

יָחוּס עָלָיו הָאֶחָד מֵרַבִּים וְהִגִּישׁ לוֹ כוֹסוֹ,

טָבֹל יִטְבֹּל שִׂפְתוֹתָיו, וְחִכּוֹ הוּא חָרֵב כִּהְיוֹתוֹ.  495

יִלְעַג לוֹ בֶן־אָבוֹת חַיִּים, יְנַשְּׁלוֹ מִקֶּרֶב הַמִּשְׁתֶּה,

יִשְׁלַח בּוֹ יָדוֹ יַכֶּנּוּ, וִיצַעֲרוֹ בְדִבְרֵי נְאָצָה:

לֶךְ־לְךָ! מַה לְּךָ פֹּה, וְאָבִיךָ לֹא יֹאכַל אִתָּנוּ!

בּוֹכֶה יָשׁוּב הַיֶּלֶד אֶל־אִמּוֹ, אֶל־אִשָּׁה אַלְמָנָה,

בְּנֵנוּ אַסְטִיאַנַּכְּס הַמְעֻנָּג עַל־בִּרְכֵּי אָבִיהוּ,   500

אֲשֶׁר לֹא יֹאכַל אַךְ מֹחַ וְחֵלֶב הַכְּבָשִׂים הַדָּשֵׁן,

וְהָיָה כִּי שֵׁנָה תְקָפַתּוּ, כִּי עָיֵף מֵהִשְׁתַּעֲשֵׁעַ,

וְנִרְדַּם בַּמִּטָּה הַיָּפָה בִּזְרוֹעוֹת־אוֹמַנְתּוֹ הָרַכּוֹת

עַל־הַיָּצוּעַ הָרַךְ, וְלִבּוֹ שְׂבַע־שְׂמָחוֹת וְתַעֲנוּגִים.

עַתָּה יִסְבֹּל מַכְאוֹבִים, כִּי אָבִיו אֲהֵבוֹ אֵינֶנּוּ,   505

אַסְטַיאַנַּכְּס בְּנִי, כִּי כֵן קְרָאוּהוּ הַטְּרוֹיִים, וּבְיַעַן

אַתָּה לְבַדְּךָ הָיִיתָ פֹּה מָעוֹז לַשְּׁעָרִים וְלַחוֹמוֹת,

הַרְחֵק מֵאֲבוֹתֶיךָ – עַתָּה תְכַרְסֶמְךָ הָרִמָּה

הַמְנַצְנֶצֶת אֵצֶל הַסְּפִינוֹת הַכְּפוּפוֹת, כְּשֶׁשָּׂבְעוּ

כְּלָבִים מִבְּשָׂרְךָ הֶעָרוֹם; אֶפֶס בָּאַרְמוֹן מֻנָּחִים 510

בְּגָדִים יְקָרִים וְדַקִּים, שֶׁתָּפְרוּ הַנָּשִׁים בְּכַפֵּיהֶן.

אוּלָם אֶשְׂרְפֵם כֻּלָּם, בָּאֵשׁ אַעֲבִירֵם כֻּלָּהַם,

יַעַן לְךָ אֵין בָּם חֵפֶץ, וּבָמוֹ לֹא תִשְׁכַּב לְעוֹלָם

נֶגְדָּה לְכָל־בְּנוֹת־טְרוֹיָה וּטְרוֹיִים לְשֵׁם לְךָ וּלִתְהִלָּה".

כָּכָה סָפְדָה וַתְּקוֹנֵן, וְהַנָּשִׁים לָהּ סָבִיב נֶאֱנָחוּ.  515


שִׁיר עֶשְׂרִים וּשְׁלשָׁה: תַּחֲרוּת הַגִּבּוֹרִים לִכְבוֹד פַּטְרוֹקְלוֹס


כָּכָה בָכוּ־הֵילִילוּ בַבִּירָה; וּבְנֵי־הָאֲכַיִּים

הָלְכוּ־הִגִּיעוּ עַד פְּנֵי־הָאֳנִיּוֹת, עַד יָם־הֶלֵּסְפּוֹנְטוֹס,

שָׁמָּה נֶחְפְּזוּ־הִתְפַּזְּרוּ אִישׁ אִישׁ לִסְפִינָתוֹ הַקַּלָּה;

אוּלָם לַמִּירְמִידוֹנִים אָסַר אֲכִילֵס לְהִתְפַּזֵּר.

עָנָה וְאָמַר לְרֵעָיו־עֲמִיתָיו הַשּׁוֹאֲפִים־קְרָבוֹת:  5

"הוֹי, רוֹכְבֵי־סוּסִים מְהִירִים, רֵעִים־עֲמִיתִים נֶאֱמָנִים!

אַל־נָא תְפַתְּחוּ סוּסֵיכֶם תְּמִימֵי־הַפַּרְסָה מֵעֻלָּם,

כִּי בַתְּחִלָּה נִתְקָרֵב עַד־גְּוִיַּת פַּטְרוֹקְלוֹס לִבְכּוֹתוֹ

בְּרֶכֶב וְסוּסִים, כִּי זֶה הוּא הַכָּבוֹד הָאַחֲרוֹן לַמֵּתִים.

אַחַר שֶׁרָוְתָה נַפְשֵׁנוּ הַבְּכִי וְהַיְלָלָה בִיגוֹנִים,   10

נְפַתַּח סוּסֵינוּ וְשָׁם גַּם נֹאכַל כֻּלָּנוּ הַזָּבַח".

מִלֵּל וְהֵחֵל מְקוֹנֵן, וְרֵעָיו הֶחֱרוּ הֶחֱזִיקוּ.

שָׁלשׁ פְּעָמִים הִקִּיפוּ בְסוּסֵיהֶם אַדִּירֵי־הָרַעְמָה,

וְהֵמָּה אֲבֵלִים, וְתֶּטִּיס הֵעִירָה אֶת־נַפְשָׁם לַמִּסְפֵּד.

רָטַב הַחוֹל מִדִּמְעֵיהֶם אַף רָטְבוּ כְלֵי נֶשֶׁק הַגְּבָרִים,  15

יַעַן כִּי צַר לָהֶם עַל־הַגֶּבֶר, עַל־אִישׁ־הַמִּלְחָמָה.

פָּתַח אֲכִילֵס בֶּן־פֵּלֵס בֵּינֵיהֶם בְּמִסְפֵּד תַּמְרוּרִים,

כַּפָּיו מְכַלּוֹת־הַגְּבָרִים הִנִּיחַ עֲלֵי חֲזֵה־רֵעוֹ:

"שָׁלוֹם־לְךָ, פַּטְרוֹקְלוֹס, וְגַם אִם־בְּמִשְׁכְּנוֹת הַדֵס!

יַעַן הַכֹּל אֲקַיֵּמָה, כַּאֲשֶׁר הִבְטַחְתִּי לְפָנִים:    20

לִסְחֹב הֵנָּה אֶת־הֶקְטוֹר וּלְתִתּוֹ מַאכָל לַכְּלָבִים,

לִשְׁחֹט שְׁנֵים־עָשָׂר עֲלָמִים יָפִים מִנַּעֲרֵי טְרוֹיָה

אֵצֶל מְדוּרַת שְׂרֵפָתְךָ, בְּעֶבְרָתִי, כִּי אוֹתְךָ הָרָגוּ".

מִלֵּל וְחָרַשׁ בְּלִבּוֹ דְּבָרִים מַחְפִּירִים עַל־הֶקְטוֹר:

אֵצֶל מִטַּת בְּנוֹ שֶׁל־מֶנֵּיטְיוֹס הִשְׁלִיכוֹ אַפַּיִם   25

מֻנָּח בָּאָבָק. וְהֵמָּה הִתְפַּשְּׁטוּ אִישׁ אִישׁ כְּלֵי־מִלְחַמְתּוֹ,

נְחשֶׁת מַבְרֶקֶת, אַף פִּתְּחוּ סוּסֵיהֶם מְרִיעֵי־הַנַּחֲרָה,

יָשְׁבוּ לִפְנֵי סְפִינוֹתָיו שֶׁל־נֶכֶד־אֵאַקּוֹס הַמָּהִיר,

רַבִּים לְאֵין מִסְפָּר, וַיִּתֵּן לִפְנֵיהֶם אֶת־זֶבַח־הַקְּבוּרָה.

פָּרִים רַבִּים מְהִירִים פִּרְפְּרוּ תַחַת הַבַּרְזֶל    30

שְׁחוּטִים, וְרַבִּים בְּנֵי־צֹאן וְעִזִּים פּוֹעוֹת וּפְזִיזוֹת,

רַבִּים חֲזִירִים מַלְבִּינֵי־מַלְתָּעוֹת וּכְבֵדִים בַּחֵלֶב

מָתְחוּ עַל־גַּבֵּי לַהֲבוֹת הֵפֵיסְטוֹס כְּדֵי לַחֲרֹךְ אוֹתָם;

נִגְּרוּ דָמִים מִסָּבִיב לַגְּוִיָּה, כְּנִגָּרִים מִסֵּפֶל.

אַךְ אֶת־בֶּן־פֵּלֵס מְהִיר־הָרַגְלַיִם הוֹבִילוּ נְשִׂיאֵי 35

עַם־הָאֲכַיִּים עַד־פְּנֵי אֲגַמֶּמְנוֹן הַגֶּבֶר הַנַּעֲלֶה.

אֶפֶס אַךְ שָׁוְא נִחֲמוּהוּ, כִּי חָרָה לוֹ מְאֹד לַעֲמִיתוֹ.

וּבְהַגִּיעָם עַד־אֹהֶל הָאִישׁ אֲגַמֶּמְנוֹן בֶּן־אַטְרֵס,

צִוּוּ מִיָּד לַכָּרוֹזוֹת, לִצְלוּלֵי־הַקּוֹל, וַיָּשִׂימוּ

אֶת־הַחֲצוּבָה הַגְּדוֹלָה עַל־גַּבֵּי־הָאֵשׁ, אוּלַי יוֹאִיל 40

בְּנוֹ שֶׁל־פֵּלֵס ורָחַץ אֶת־בְּשָׂרוֹ מֵאַבְקוֹת־הַדָּמִים;

אוּלָם הוּא מֵאֵן, וְנִשְׁבַּע הַשְּׁבוּעָה הַגְּדוֹלָה וַיְדַבֵּר:

"הִנֵּה נִשְׁבַּעְתִּי בְזֶבְס הַגָּדוֹל הָאַדִּיר־בָּאֵלִים,

אֲשֶׁר לֹא יַעֲלוּ מַיִם עַל־רֹאשִׁי, בְּטֶרֶם הִנַּחְתִּי

גְּוִיַּת פַּטְרוֹקְלוֹס עַל־גַּבֵּי־הַמּוֹקֵד וְאֶשְׁפֹּך לוֹ תִלּוֹ, 45

וְאֶכְרֹת אֶת־שַׂעֲרוֹת רֹאשִׁי, יַעַן כִּי לִבִּי לֹא יִכְאַב

שֵׁנִית, כַּאֲשֶׁר יִכְאַב, לְעוֹלָם וּבְעוֹדִי בַחַיִּים.

הָבָה, רֵעַי־עֲמִיתַי, נֵשֵׁבָה אֶל־זֶבַח־הַקְּבוּרָה.

מָחָר עִם־שַׁחַר קוּם צַו, אֲגַמֶּמְנוֹן הָעוֹצֵר־בַּגְּבָרִים,

לְהָבִיא עֵץ מִן־הַיַּעַר וּלְהָכִין כָּל־דָּבָר כָּרָאוּי,   50

כָּל־אֲשֶׁר נָחוּץ לַמֵּת הַיּוֹרֵד לְמַחֲשַׁכֵּי־אֵימָתָה,

לְמַעַן תְּמַהֵר וְתֹאכְלֶנּוּ אֵשׁ שֶׁלֹּא־תִכְבֶּה, וְנִסְתַּר

הוּא מֵעֵין רוֹאִים, וְיָשׁוּב הַצָּבָא אֱלֵי־עֲבוֹדָתוֹ".

כָּכָה מִלֵּל, וְהֵמָּה הִקְשִׁיבוּ בְשִׂים לֵב וְנִשְׁמָעוּ.

מִהֲרוּ עָרְכוּ אִישׁ אִישׁ אֲרוּחָתוֹ וַיֵּשְׁבוּ לַסְּעוּדָה.  55

אָכְלוּ, וְלִבָּם לֹא חָסַר, כִּי אִישׁ אִישׁ קִבֵּל מְנָתוֹ.

אֶפֶס כְּשֶׁשָּׁבְרוּ רַעֲבוֹנָם וְתַאֲוַת צִמְאוֹנָם נִמְלָאָה,

שָׁבוּ הָלְכוּ כֻלָּהַם אִישׁ אִישׁ לְאָהֳלוֹ לָנוּחַ.

אוּלָם בֶּן־פֵּלֵס הִשְׂתָּרַעַ עַל־חוֹף הַיָּם רַב־הַשָּׁאוֹן,

נֶאֱנַח מָרָה וַיְקוֹנֵן בְּקֶרֶב כָּל־הַמִּרְמִידוֹנִים,   60

בְּטָהֳרוֹ שֶׁל־חוֹף אֲשֶׁר שָׁם מִשְׁבָּרִים בָּאִים וּמְשַׁקְשְׁקִים.

שָׁמָּה שֵׁנָה תְקָפַתּוּ מְחַבֶּשֶׁת לְעַצְבוּת לְבָבוֹ,

שֵׁנָה עֲרֵבָה חִבְּקַתּוּ – כִּי עָיְפוּ אֲבָרָיו הַצַּחִים,

בְּדָלְקוֹ אֶת־הֶקְטוֹר מִסָּבִיב לְאִלְיוֹס הַפְּרוּצָה לָרוּחוֹת –

נִגְלְתָה לוֹ בַחֲלוֹם אָז נִשְׁמַת פַּטְרוֹקְלוֹס הָאֻמְלָל,   65

תָּאֳרוֹ כְתֹאַר הַלָּז, קוֹמָתוֹ וְעֵינָיו הַנָּאוֹת,

קוֹלוֹ כְקוֹלוֹ וְשַׂלְמוֹתָיו הָעוֹטוֹת לִבְשָׂרוֹ כְשַׂלְמוֹתָיו;

עוֹמֵד לִמְרַאֲשׁוֹתָיו וַיִּשָּׂא אֶת־קוֹלוֹ וַיְדַבֵּר:

"הִנְּךָ יָשֵׁן אֲכִילֵס, וְאוֹתִי כָלִיל שָׁכַחְתָּ!

בְּחַיַּי עוֹדֶנִּי זְכַרְתָּנִי, עַתָּה כִּי מַתִּי שְׁכַחְתָּנִי.   70

אָנָּא, מַהֵר קָבְרֵנִי, וְאָבֹא בְשַׁעֲרֵי הַדֵס.

גָּרֵשׁ יְגָרְשׁוּנִי הַנְּפָשׁוֹת, אֵל צַלְמֵי־הַחַיִּים וּדְמוּתָם,

וְאֵינָן נוֹתְנוֹת לִי לָבוֹא מֵעֵבֶר לַנָּהָר בִּקְהָלָם.

תּוֹעֶה אָנֹכִי וָנָד – עַל־בֵּית־הַדֵס רְחַב־הַדְּלָתָיִם.

תְּנָה לִי אֶת־יָדְךָ, רְאֵה שִׂיחִי, כִּי לְעוֹלָם לֹא אָשׁוּב לִרְאוֹתְךָ, 75

לַעֲלוֹת מִמִּשְׁכְּנוֹת הַדֵס, כִּי תֹאכַל לֶהָבָה אֶת־גּוּפִי,

וְחַיִּים לֹא נוֹסִיף עוֹד לָעוּץ עֵצוֹת בְּנַפְשֵׁנוּ כְקֶדֶם

הַרְחֵק מִיֶּתֶר רֵעֵינוּ, וּבְיַעַן בְּלָעַנִי הַמָּוֶת,

רֹע הַגְּזֵרָה שֶׁנִּגְזְרָה עָלַי בְּטֶרֶם אֶוָּלֶד.

וְגַם עָלֶיךָ, אֲכִילֵס, הַגִּבּוֹר הַדּוֹמֶה־לָאֵלִים, 80

נִגְזְרָה גְזֵרָה כִּי תִפּוֹל לְיַד־חוֹמַת הַטְּרוֹיִים הַנְּדִיבִים.

אֶפֶס אַחֶרֶת לְךָ אַגִּיד, וְעָשִׂיתָ כִדְבָרַי, אִם־תִּשְׁמָע;

אַל־נָא תִקְבֹּר עַצְמוֹתַי וְלֹא עִם־עַצְמוֹתֶיךָ, אֲכִילֵס;

יַחְדָּו תָּנַחְנָה, כַּאֲשֶׁר יַחְדָּו גֻּדַּלְנוּ בְהֵיכַלְכֶם

לְמִן־הַיּוֹם בּוֹ נָחַנִי מֶנֵּיטְיוֹס מֵאוֹפְּאֵיס לְבֵיתְכֶם  85

יֶלֶד עוֹדֶנִּי וְעֵקֶב אוֹתוֹ הָרֶצַח הָאָיֹם,

יוֹם בּוֹ הִכֵּיתִי נֶפֶשׁ אֶת־בֶּן־אַמְפִידַמַס, כִּי יַלְדוּת

הָיְתָה בִי, לֹא רָצִיתִי, כָּעַסְתִּי בְשַׂחֲקִי בְקוּבְיָה.

קַבֵּל קִבְּלַנִי לְבֵיתוֹ אָז פֵּלֵס מַכְנִיעַ־הַסּוּסִים,

וְהוּא גַם גִּדְּלַנִי בְאַהֲבָה, קְרָאַנִי נוֹשֵׂא־כֵלֶיךָ, 90

לָכֵן גַּם יָכִיל כְּלִי אֶחָד אֶת־עַצְמוֹתֵינוּ בְיָחַד.

אוֹתוֹ כְלִי־פָז אֲשֶׁר נָתְנָה לְךָ אִמְּךָ הַגְּבִירָה מַתָּנָה".

הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:

"לָמָּה זֶּה, רֵעִי כְנַפְשִׁי, אָתִיתָ הֵנָּה? מַדּוּעַ?

הַלְהוֹדִיעַ לִי כָל־דְּבָרֶיךָ אֵלֶּה? וְאָכֵן     95

כָּל־אֲשֶׁר צִוִּיתַנִי אָנֹכִי אֲמַלֵּא אֲקַיֵּם.

אֶפֶס נָא קָרְבָה אֵלַי, הָבָה וּנְחַבֵּק אִישׁ לְאָחִיו,

וְאִם־גַּם לְשָׁעָה מְאֹד קַלָּה נְעַנֵּג לִבֵּנוּ בִּבְכִיָּה".

כָּכָה הִבִּיעַ, וַיִּפְרֹשׂ אֶת־כַּפָּיו בִּרְצוֹתוֹ לְחַבְּקוֹ;

אֶלָּא לַשָּׁוְא, כִּי הַנֶּפֶשׁ יָרְדָה תַּחְתִּיּוֹת כְּקִיטוֹר  100

עוֹלֶה בְאִוְשָׁה קַלִּילָה. אֲכִילֵס הִתְנַעֵר מִשְׁתָּאֶה,

סָפַק כַּפָּיִם וַיַּעַן וַיְדַבֵּר אֶת־דִּבְרֵי הַיְגוֹנִים:

"אֵלִי! הֶאָכֵן בְּמִשְׁכְּנוֹת אַאִידֵס אֵין אָנוּ אַךְ נָפֶשׁ,

צֶלֶם אֲנַחְנוּ וּדְמוּת, וְאֵין בָּנוּ חַיִּים וְאֵין חוּשִׁים?

יַעַן כִּי כָל־הַלַּיְלָה הַזֶּה הֲלֹא עָמְדָה עַל־יָדִי   105

נֶפֶשׁ פַּטְרוֹקְלוֹס הָאֻמְלָל בּוֹכִיָּה תַמְרוּרִים, אֲבֵלָה,

הַרְבֵּה וְהַרְבֵּה בִקְשַׁתְנִי, וְתָאֳרָהּ כְּתָאֳרוֹ וְצַלְמוֹ".

כָּכָה מִלֵּל, וְהֵעִיר אֶת־כֻּלָּם לִבְכִיָּה וּלְמִסְפֵּד.

וְאֵאוֹס וְרֻדַּת־אֶצְבָּעוֹת הוֹפִיעָה, וְהֵמָּה אֲבֵלִים

סָבִיב לִגְוִיַּת הֶחָלָל. אַךְ אֲגַמֶּמְנוֹן הַמּוֹשֵׁל   110

הִבְהִיל מִן־הָאָהֳלִים אֲנָשִׁים וּפְרָדִים לְהָבִיא

עֵצִים לוֹ מִן־הַיָּעַר, וַיִּפְקֹד עֲלֵיהֶם אֶת־מֵרְיוֹן

אִישׁ־הַמִּלְחָמָה הַגִּבּוֹר, הוּא נַעֲרוֹ שֶׁל־אִידוֹמֶנֵּס.

הֵמָּה הָלְכוּ וְקַרְדֻּמּוֹת מְגַדְּעֵי־אִילָנוֹת בִּידֵיהֶם

גַּם־חֲבָלִים קְלוּעִים יָפֶה, וְהַפְּרָדִים לִפְנֵיהֶם.  115

הִרְבּוּ לָלֶכֶת, יֵשׁ עוֹלִים וְיֵשׁ יוֹרְדִים אֲרֻכּוֹת וּקְצָרוֹת,

עַד שֶׁהִגִּיעוּ לְגֵיאָיוֹת הַר־אִידָה זֶה רַב־הָעֲיָנוֹת.

מִהֲרוּ כָּרְתוּ שָׁם עֵצִים מַגְבִּיהֵי־עֳפָאִים בִּנְחשֶׁת

חוֹתְכָה־אֲרֻכּוֹת, וְאֵלֶּה נָפְלוּ בְשָׁאוֹן וַהֲמֻלָּה.

נֶחְפְּזוּ אָז הָאֲכַיִּים וַיְבַקְּעוּ הָעֵצִים, הֶעֱמִיסוּם  120

עַל־גַּב־הַפְּרָדִים, וְאֵלֶּה הָלְמוּ הָאָרֶץ בְּפַרְסוֹתָם,

רוֹצִים לָרֶדֶת לַמִּישׁוֹר בְּדֶרֶךְ הַסְּבַךְ הָעֲבֻתִּים.

וְחוֹטְבֵי הָעֵצִים אִישׁ אִישׁ מֵהֶם נָשָׂא גֶזֶר, כַּאֲשֶׁר

צִוָּה לָהֶם מֵרִיאוֹנֵס, הוּא נַעֲרוֹ שֶׁל־אִידוֹמֶנֵּס.

וּכְשֶׁהִגִּיעוּ לַיָּם, הִשְׁלִיכוּ הַגְּזָרִים בַּמָּקוֹם  125

אֲשֶׁר בּוֹ בָחַר לַתֵּל אֲכִילֵס לוֹ וּלְפַּטְרוֹקְלוֹס.

אוּלָם אַחֲרֵי הַשְׁלִיכָם מִסָּבִיב הָעֵצִים הָרַבִּים,

יָשְׁבוּ כֻלָּם מְחַכִּים. וַיִּפְקֹד אֲכִילֵס עַל־צִבְאוֹת

הַמִּרְמִידוֹנִים הַגְּבָרִים, כָּל־חוֹבְבֵי־הַקְּרָב, כִּי יָשִׂימוּ

כְּלֵי מִלְחֲמוֹתָם עֲלֵיהֶם וְרָתְמוּ הַסּוּסִים בָּרָכֶב.   130

הֵם הִתְנַעֵרוּ, הִזְדָּרְזוּ וַיִּלְבְּשׁוּ כְלֵי הַמִּלְחָמָה,

עָלוּ בְכִסֵּא הָרֶכֶב, הָרַכָּב וְהַלּוֹחֵם לְצִדּוֹ.

יָצָא הָרֶכֶב בָּרֹאשׁ, וְאַחֲרֵיהֶם הָרַגְלִי כְּעַב עָנָן

שָׁם לְאַלְפֵיהֶם, בָּאֶמְצַע נוֹשְׂאֵי־פַּטְרוֹקְלוֹס – עֲמִיתָיו.

שֵׂעָר מְכַסֶּה אֶת־כֻּלּוֹ, כִּי גָזְזוּ וְעָלָיו הִשְׁלִיכוּ.   135

אַחֲרָיו הָלַךְ אֲכִילֵס הַנַּעֲלֶה, תּוֹמֵךְ אֶת־רֹאשׁוֹ,

נֶעֱצָב אֶל־לִבּוֹ, כִּי הוֹבִיל לְאַאִידֵס אֶת־רֵעוֹ הַתָּמִים.

וּכְשֶׁהִגִּיעוּ לַמָּקוֹם אֲשֶׁר הִתְוָהוּ אֲכִילֵס,

שָׁם הוֹרִידוּהוּ וַיִּצְבְּרוּ עָלָיו הָעֵצִים הָרַבִּים,

אוּלָם אַחֶרֶת אָז חָרַשׁ בְּלִבּוֹ אֲכִילֵס הַמָּהִיר.   140

נָטָה הַצִּדָּה וַיִּכְרֹת אֶת־שַׂעֲרוֹת רֹאשׁוֹ הַצְּהַבְהַב

אֲשֶׁר גִּדְּלָן מַחְלָפוֹת בִּשְׁבִיל סְפֶּרְכֶיוֹס הַנָּהָר,

נֶאֱנַח מָרָה וַיְדַבֵּר, מַבִּיט בַּיָּם, זֶה הָאָפֵל:

"הוֹי, סְפֶּרְכֶיוֹס, לַשָּׁוְא אַךְ נָדַר לְךָ פֵּלֵס אֶת־נִדְרוֹ,

לֵאמֹר: כִּי אָשׁוּב בְּשָׁלוֹם אֶל־אֶרֶץ־מוֹלַדְתִּי אָהַבְתִּי, 145

וְאֶכְרֹת לְךָ שַׂעֲרוֹתַי, וּשְׁלָמִים לְךָ – הֶקָּטוֹמְבָּה

יִשְׂרֹף וְיוֹסִיף חֲמִשִּׁים אֵילִים תְּמִימִים לְךָ אֵצֶל

הָעֲיָנוֹת שָׁם חֹרְשָׁה לְךָ וּמִזְבֵּחַ רֵיחָנִי.

כָּכָה נָדַר הַיָּשִׁישׁ; אֲבָל לֹא מִלֵּאתָ שֶׁאֱלָתוֹ.

עַתָּה, יַעַן לֹא אָשׁוּב אֶל־אֶרֶץ מוֹלַדְתִּי אָהַבְתִּי,  150

אֶתֵּן תַּלְתַּלַּי לַגִּבּוֹר פַּטְרוֹקְלוֹס וְאִתּוֹ יִשָּׂאֵם".

כָּכָה דִּבֵּר, וַיִּתְקַע בְּכַפּוֹ שֶׁל־רֵעוֹ־עֲמִיתוֹ

מַחְלְפוֹת רֹאשׁוֹ וְהֵעִיר אֶת־כֻּלָּם לִבְכִי־הַתַּמְרוּרִים.

הָיְתָה הַשֶּׁמֶשׁ שׁוֹקַעַת, וְהֵם עוֹד מְקוֹנְנִים, לוּלֵא

קָרַב אֲכִילֵס וַיְדַבֵּר לָאִישׁ אֲגַמֶּמְנוֹן וַיֹּאמֶר:  155

"הוֹי, בֶּן־אַטְרֵס, – הֲלֹא בְקוֹלְךָ יִשְׁמְעוּ אֲכַיִּים

בְּחֵפֶץ־לֵב, – הֲלֹא גַם לְמִסְפֵּד יֵשׁ קֵץ וְיֵשׁ תִּכְלָה.

צַו וְיִתְפַּזְּרוּ מֵאַחַר הַמּוֹקֵד וְעָרְכוּ הַסְּעוּדָה.

אָנוּ הַשְּׁנַיִם נַעֲסֹק בָּזֶה, כִּי לָנוּ בְיוֹתֵר

יָקָר אוֹתוֹ הֶחָלָל. הַנְּשִׂיאִים יִשָּׁאֲרוּ אִתִּי".  160

שָׁמַע אֶת־דִּבְרֵי אֲכִיל אֲגַמֶּמְנוֹן אַלּוּף־הָאֲנָשִׁים,

פִּזֵּר מִיָּד אֶת־הָעָם בָּאֳנִיּוֹת יִשְׁרוֹת־הַצְּלָעוֹת,

נִשְׁאֲרוּ אַךְ הָעֲסוּקִים בַּקְּבוּרָה וְהִרְבּוּ הָעֵצִים,

עָשׂוּ אֶת־הַמַּעֲרָכָה שָׁם מֵאָה אַמָּה עַל־מֵאָה,

שָׂמוּ בְנֶפֶשׁ עֲצֵבָה הַגְּוִיָּה עַל־גַּבֵּי הַמּוֹקֵד.   165

הַרְבֵּה צֹאן־מַרְבֵּק וּפָרִים מַקְרִינִים וּמַקְשִׁים־לָלֶכֶת

פָּרְקוּ אֶת־עוֹרָם לְנוֹכַח הַמְּדוּרָה, עֲרָכוּם, אַךְ חֶלְבָּם

לָקַח אֲכִילֵס הַגִּבּוֹר לְתִתּוֹ עַל־גַּבֵּי הֶחָלָל,

מִכַּף רַגְלוֹ וְעַד־רֹאשׁוֹ, וְסָבִיב הִקִּיפוֹ הַבְּתָרִים.

אֶפֶס בָּאֶמְצַע שָׁם הִצִּיב אֶת־כַּדֵּי הַדְּבַשׁ וְהַשֶּׁמֶן  170

נוֹטִים כְּלַפֵּי הַמִּטָּה; וַיַּשְׁלֵךְ בַּמּוֹקֵד אַרְבָּעָה

סוּסִים תְּלוּלֵי־הַצַּוָּאר, הֱטִילָם בְּכֹחַ וְנֶאֱנָח.

הָיוּ תִּשְׁעָה כְלָבִים אוֹכְלִים עַל־שֻׁלְחַן הַמּוֹשֵׁל,

שְׁנַיִם עָרַף, הֱטִילָם עַל־גַּבֵּי הָאֵשׁ וְהַמְּדוּרָה;

שְׁנֵים־עָשָׂר נְעָרִים, הַטּוֹבִים בְּיַלְדֵי הַטְּרוֹיִים הַנְּדִיבִים, 175

שָׁחַט בִּנְחשֶׁת, כִּי חָרַשׁ בְּלִבּוֹ עֲלִילוֹת נוֹרָאוֹת,

זָרַק אֶל־זַעַם־הַבַּרְזֶל אֲשֶׁר לָאֵשׁ – וְתֹאכְלֵמוֹ.

הֵילִיל מִנַּהֲמַת לִבּוֹ וַיִּקְרָא בַשֵּׁם אֶל־עֲמִיתוֹ:

"שָׁלוֹם לְךָ, פַּטְרוֹקְלוֹס, וְגם אִם־בְּמִשְׁכְּנוֹת הַדֵס!

הַכֹּל קִיַּמְתִּי, עָשִׂיתִי, כַּאֲשֶׁר הִבְטַחְתִּי לְפָנִים:  180

שְׁנֵים־עָשָׂר נְעָרִים, הַטּוֹבִים בְּיַלְדֵי הַטְּרוֹיִים הַנְּדִיבִים,

תֹּאכַל הָאֵשׁ אִתְּךָ יָחַד; בִּלְתִּי אֶת־בְּנוֹ שֶׁל־פְּרִיאַמּוֹס,

הֶקְטוֹר, לֹא תֹאכַל הָאֵשׁ כִּי אוֹתוֹ הַכְּלָבִים יֹאכֵלוּ".

כָּכָה דִּבֵּר מְאַיֵּם, אַךְ אֵלָיו לֹא קָרְבוּ הַכְּלָבִים,

כִּי אַפְרוֹדִיטָה בַּת־זֶבְס הִיא גֵרְשָׁה הַכְּלָבִים מֵעָלָיו  185

יוֹמָם וָלַיְלָה, וּבְשֶׁמֶן־הַוְּרָדִים, בְּשֶׁמֶן אַמְבְּרוֹסִיָה,

מָשְׁחָה אוֹתוֹ, וְלֹא נִשְׁחַת בְּשָׂרוֹ בְהִסָּחֲבוֹ שָׁמָּה.

מִן־הַשָּׁמַיִם אָז הוֹרִיד פֵיבּוֹס־אַפּוֹלוֹן עַב־עָנָן

אָפֵל עַל־אוֹתוֹ הַמִּישׁוֹר, וַיְכַס כָּל־הַכִּכָּר עַל־כֻּלָּה,

שָׁמָּה שָׁכְבָה גְוִיָּתוֹ, לְמַעַן לֹא תַשְׁכִּים הַחַמָּה   190

לְיַבֵּשׁ אֶת־עוֹרוֹ מִסָּבִיב לַשְּׁרִירִים וּלְכָל־הָאֲבָרִים.

אֶפֶס לֹא אָחֲזָה אֵשׁ בַּמּוֹקֵד שָׁם הוּטַל פַּטְרוֹקְלוֹס.

חָרַשׁ בְּלִבּוֹ אֲכִילֵס מְהִיר־הָרַגְלַיִם אַחֶרֶת.

נָטָה מֵעַל פְּנֵי הַמְּדוּרָה וַיִּקְרָא לַשְּׁנַיִם לָרוּחוֹת,

רוּחַ צָפוֹן וָיָם, וַיִּדֹּר הַזְּבָחִים הַנָּאִים.    195

נָסַךְ מִסֵּפֶל הַזָּהָב, הַרְבֵּה הִתְחַנֵּן וְהֶעְתִּיר

לָבֹא לְהָפִיחַ בָּאֵשׁ, וּתְמַהֵר וְתֹאחַז בֶּחָלָל,

תֹּאכַל בִּמְהֵרָה הָעֵצִים. וַתִּשְׁמַע אִירִיס הַקַּלָּה

אֶת־נַאֲקָתוֹ וְאֶת־שִׂיחוֹ, נֶחְפְּזָה לְבַשֵּׂר הָרוּחוֹת.

וְהִנֵּה כֻלָּן בְּהֵיכַל זֶפִירוֹס הַשּׁוֹאֵן־בַּסָּעַר,   200

יוֹשְׁבוֹת לְמִשְׁתֵּה הָרֵעִים. וְאִירִיס נֶחְפְּזָה מוּעָפָה,

עָמְדָה עַל־מִפְתַּן־הָאֶבֶן. וְהֵן אַךְ בְּעֵינֵיהֶן רָאוּהָ,

קָפְצוּ כֻלָּן מִמְּקוֹמָן, מְזַמְּנוֹת אוֹתָהּ לְהָסֵב.

אֶפֶס הִיא מְמָאֶנֶת וַתִּשָּׂא אִמְרָתָהּ וַתֹּאמֶר:

"לֹא עֵת לָשֶׁבֶת! נֶחְפְּזָה אֲנִי אֶל־מִשְׁבְּרֵי־אוֹקְיָנוֹס  205

לְאֶרֶץ הָאֵיתְּיוֹפִּים הַמַּעֲלִים כַּיּוֹם הֶקָּטוֹמְבּוֹת

לְכָל־הָאֵלִים הַנִּצְחִים, וְאֶטְעַם מִזִּבְחָם גַּם אָנִי.

הִנֵּה אֲכִילֵס מִתְחַנֵּן אֶל־שְׁנֵיכֶם: בּוֹרֶאַס וְזֶפִירוֹס,

לָבֹא לְהָפִיחַ בָּאֵשׁ, וְגַם־נָדַר הַזְּבָחִים הַנָּאִים,

לְמַעַן תָּעִירוּ אֵשׁ תּוּקַד בַּמְּדוּרָה בָּהּ יִשְׁכַּב פַּטְרוֹקְלוֹס, 210

וְכָל־הָאֲכַיִּים לוֹ סָבִיב מְקוֹנְנִים, עָלָיו יִבְכָּיוּן".

דִּבְּרָה דְבָרֶיהָ וַתִּרְחַק, וַתִּתְנַעֵרְנָה הָרוּחוֹת

בְּקוֹל וַהֲמֻלָּה נוֹרָאָה, מַזְעִיקוֹת לִפְנֵיהֶן עֲנָנִים.

בָּאוּ בִסְעָרָה עַד־חוֹפֵי הַיָּם וַיָּרִימוּ מִשְׁבָּרִים

בְּרוּחַ אַפָּן הָאָיֹם, וְהִגִּיעוּ עַד־טְרוֹיָה הַבְּרוּכָה, 215

פָּרְצוּ בַעֲצֵי הַמּוֹקֵד, וַתַּעַל הָאֵשׁ וַתִּתְלַקַּח.

לַהֲבוֹת הַמְּדוּרָה קָדָחוּ, כָּל־אוֹתוֹ הַלַּיְלָה סָעָרוּ,

שׁוֹרְקִים בָּאֵשׁ, וַאֲכִילֵס מְהִיר־הָרַגְלַיִם הִתְהַלֵּךְ

אוֹתוֹ הַלַּיְלָה וּבְיָדוֹ כוֹס־הַפִּיפִיּוֹת וְדוֹלֶה

יַיִן מִמִּזְרַק־הַזָּהָב, מַזֶּה וּמַרְטִיב הָאָרֶץ,   220

הוֹלֵךְ קוֹרֵא אֶל־נֶפֶשׁ פַּטְרוֹקְלוֹס רֵעֵהוּ הָאֻמְלָל.

כְּאוֹתוֹ הָאָב אֲשֶׁר יָמֵר בְּשָׂרְפוֹ עַצְמוֹת בֵּן יַקִּיר,

אֲשֶׁר מֵת עוֹדוֹ חָתָן לִמְגִנַּת לֶב־אָבִיו וְאִמּוֹ, –

כָּכָה הֵילִיל אֲכִילֵס, בְּשָׂרְפוֹ אֶת־עַצְמוֹת רֵעֵהוּ,

הוֹלֵךְ וּמַקִּיף הַמּוֹקֵד וְנֶאֱנַח בְּשִׁבְרוֹן מָתְנָיִם.  225

כּוֹכַב הַשַּׁחַר הוֹפִיעַ וְאוֹרוֹת בִּכְנָפָיו לָאָרֶץ,

וְאֵאוֹס עֲדוּיַת־הַכַּרְכֹּם הִשְׂתָּרְעָה עַל־פְּנֵי רַחֲבֵי־יַמִּים,

שָׁחָה הַמְּדוּרָה וַתִּדַּל, וְאֵשׁ הַלֶּהָבָה שָׁכָכָה.

שָׁבוּ הָרוּחוֹת הַבַּיְתָה נֶחְפָּזוֹת מֵאַחַר הַמּוֹקֵד

דֶּרֶךְ יָם־תְּרֵקְיָה, וַיֵּהֹם הַיָּם וּמִשְׁבָּרָיו נָאָקוּ.  230

פָּנָה בֶּן־פֵּלֵס וַיֵּט מֵאַחַר הָאֵשׁ הַלּוֹחֶשֶׁת,

שָׁכַב עָיֵף יָגֵעַ, וְשֵׁנָה מְתוּקָה תְקָפַתּוּ.

אַךְ כְּשֶׁנִּקְהַל הֲמוֹן הָאֲכַיִּים מִסָּבִיב לְבֶן־אַטְרֵס,

קוֹלוֹת הַהוֹלְכִים וּשְׁאוֹנָם הֵם הֱעִירוּהוּ מִשְּׁנָתוֹ.

נֵעוֹר הִזְדַּקֵּף וַיֵּשֶׁב, וַיְדַבֵּר אֲלֵיהֶם וַיֹּאמֶר:   235

"אַתָּה, בֶּן־אַטְרֵס, וְאַתֶּם, הַטּוֹבִים בְּעַם־הָאֲכַיִּים!

תְּחִלָּה כַבּוּ בַּיַּיִן הַמַּבְרִיק הָאֵשׁ הָעוֹמֶמֶת,

כָּל־אֲשֶׁר נִשְׁאַר לִפְלֵיטָה מִכֹּחַ הַלָּהַב, וְאַחַר

נִצְבֹּר אֶת־עַצְמוֹת פַּטְרוֹקְלוֹס בְּנוֹ שֶׁל־מֶנֵּיטְיוֹס הַגִּבּוֹר.

יָפֶה לְהַבְחִין בָּהֶן וְנָקֵל לְהַכִּיר אֶת־אֵלֶּה,     240

יַעַן הוּא שָׁכַב בְּאֶמְצַע הַלַּהַב, וְיִתְרָם מֵרָחוֹק

בָּעֲרוּ אֵצֶל הַשָּׂפוֹת, הַסוּסִים וְהַגְּבָרִים בְּעִרְבּוּב.

אַחֲרֵי־כֵן נָשִׂים עֲלֵיהֶן הַחֵלֶב שְׁתֵּי שְׁכָבוֹת וְיִתְּנוּן

בְּסֵפֶל הַזָּהָב, תָּנַחְנָה עַד־אֵרֵד לְאַאִידֵס גַּם אָנִי.

אֶפֶס לֹא אֶפְקֹד עֲלֵיכֶם לִשְׁפֹּךְ הַסּוֹלְלָה גְבוֹהָה – 245

תִּהְיֶה כַיָּאוּת, כִּי אוֹתָהּ יַגְבִּיהוּ וְיַרְחִיבוּ בְעִתָּהּ

כָּל־הָאֲכַיִּים בְּמוֹתִי, הֵם כָּל־הַנִּשְׁאָרִים בַּחַיִּים

אֲשֶׁר עַל־יַד הָאֳנִיּוֹת וְהַסְּפִינוֹת מְרֻבּוֹת־הַמְּשׁוֹטִים".

מִלֵּל, וְהֵמָּה נִשְׁמְעוּ לְבֶן־פֵּלֵס מְהִיר־הָרַגְלָיִם.

תְּחִלָּה כִבּוּ בַיַּיִן הַנּוֹצֵץ הָאֵשׁ הָעוֹמֶמֶת,    250

כָּל־אֲשֶׁר אָכַל הַלַּהַב וְהַדֶּשֶׁן הָרַב אֲשֶׁר נֶעֱרָם.

צָבְרוּ בִבְכִיָּה עַצְמוֹתָיו הַלְּבָנוֹת שֶׁל־רֵעָם הֶעָדִין,

שָׂמוּן בְּסֵפֶל הַזָּהָב וְכִסּוּן בַּחֵלֶב שְׁתֵּי שְׁכָבוֹת,

שָׂמוּן בָּאֹהֶל, הֱלִיטוּן בְּאֵטוּן־בַּד נָאֶה וְיָפֶה.

עָגוּ הָעֻגָה לַצִּיּוּן, הִנִּיחוּ שָׁם כָּל־יְסוֹדוֹתָיו,   255

סָבִיב לַמּוֹקֵד, וּמִהֲרוּ שָׁפְכוּ הַתֵּל עַל־הָאָרֶץ.

אַךְ כְּשֶׁשָּׁפְכוּ הַתֵּל הִזְדָּרְזוּ מִשָּׁם, וַאֲכִילֵס

עָצַר בְּעַד כָּל־הָעָם וְהוֹשִׁיבָם בְּעִגּוּל מְאֹד גָּדוֹל,

הֵבִיא מֵאַחַר הַסְּפִינוֹת הַפְּרָסִים: חֲצוּבוֹת וְדוּדִים,

סוּסִים מְהִירִים, וּפְרָדִים וּפָרִים מַקְרִינִים אַדִּירִים,  260

נָשִׁים לְבוּשׁוֹת־מַחֲלָצוֹת וְגַם אֶת־הַבַּרְזֶל הָאָפֹר.

תְּחִלָּה יָעַד הַפְּרָסִים לַמְּהִירִים בֵּין רוֹכְבֵי־הָרָכֶב.

נָהַג אִשָּׁה תְמִימָה יוֹדַעַת בִּמְלֶאכֶת כַּפָּיִם

וַחֲצוּבָה בַּת־שְׁתַּיִם וְעֶשְׂרִים בַּת, וְלָהּ יְדוֹתָיִם –

פְּרָס לָרִאשׁוֹן. הַשֵּׁנִי – סוּסָה בַת־שֵׁשׁ הִיא הַפְּרָס לוֹ, 265

עֹל לֹא יָדָעָה וְהָרָה, וּפִרְיָהּ פֶּרֶד בְּבִטְנָהּ.

יָעַד לַשְּׁלִישִׁי הַפְּרָס – דּוּד יָקָר לֹא עָבַר בַּלָּהַב,

דּוּד מְאֹד יָפֶה, וְאַרְבַּע בַּת יָכִיל וּמַזְהִיר בְּלָבְנוֹ.

הָיָה הַפְּרָס אֲשֶׁר יָעַד לָרְבִיעִי שְׁתֵּי כִכְּרֵי הַזָּהָב.

פְּרָס לַחֲמִישִׁי – סֵפֶל פִּיפִיּוֹת לֹא עָבַר בַּלָּהַב.  270

עָמַד הִתְיַצֵּב וַיְדַבֵּר בְּאָזְנֵי בְנֵי־אַרְגּוֹס וַיֹּאמֶר:

"אַתָּה בֶּן־אַטְרֵס וְכָל־הָאֲכַיִּים הֲדוּרֵי־הַמְּצָחוֹת!

הִנֵּה בָעִגּוּל הַפְּרָסִים לַטּוֹבִים בְּכָל־הָרַכָּבִים,

וְאִלּוּ הָיִינוּ נֶאֱבָקִים לִכְבוֹד אַחֵר מִן־הָאֲכַיִּים

וַדַּאי הָיִיתִי אֲנִי הַמַּכְנִיס לְאָהֳלִי פְּרָס רִאשׁוֹן,  275

וְאַתֶּם כֻּלְּכֶם יְדַעְתֶּם מַה טֹּבוּ שְׁנֵי סוּסַי בַסּוּסִים,

יַעַן כִּי נִצְחִיִּים הֵמָּה, פּוֹסֵידוֹן נְתָנָם מַתָּנָה

לְאָבִי לְפֵּלֵס הַמּוֹשֵׁל, וְהוּא אֲשֶׁר מְסָרָם בְּיָדָי.

אוּלָם עַתָּה אֶמָּנַע וְגַם סוּסַי תְּמִימֵי־הַפַּרְסָה,

יַעַן כִּי אָבַד לָהֶם מַנְהִיגָם הֶעָדִין הַמְפֹאָר,  280

אוֹתוֹ הַגֶּבֶר הֶעָנָו, שֶׁהָיָה מוֹשֵׁחַ רַעְמוֹתָם

בְּשֶׁמֶן נוֹזֵל, בְּשׁוּבָם מֵרַחְצָה בַּמַּיִם הַצַּחִים.

עָלָיו עַתָּה הֵם עוֹמְדִים אֲבֵלִים נֶעֱצָבִים אֶל־לִבָּם.

הוֹגִים נְכָאִים, נִצָּבִים הוֹרִידוּ לָאָרֶץ רַעְמוֹתָם.

קוּמוּ, כָּל־הָאֲחֵרִים בַּמַּחֲנֶה, מִבֵּין הָאֲכַיִּים,  285

כָּל־הַבּוֹטֵחַ בְּסוּסָיו וּבְרִכְבּוֹ הֶעָשׂוּי לוֹ יָפֶה".

כָּכָה דִּבֶּר בֶּן־פֵּלֵס. הִתְקַבְּצוּ הָרוֹכְבִים הַמְּהִירִים.

רִאשׁוֹן הִתְעוֹרֵר וַיָּקָם אֶבְמֵלוֹס הָעוֹצֵר־בַּגְּבָרִים,

בְּנוֹ שֶׁל־אַדְמֵטוֹס, חֲבִיבוֹ, הָרִאשׁוֹן בֵּין רוֹכְבֵי־הָרָכֶב.

אַחֲרָיו קָם דִּיאוֹמֵדֵס בֶּן־טִידֵס הָאַדִּיר בַּקָּטֶל,   290

נָהַג אֶת־סוּסָיו שֶׁל־טְרוֹס אֶל־תַּחַת הָעֹל, וְהוּא גְזָלָם

אָז מֵאֵינֵיאַס אֲשֶׁר פֵיבּוֹס־אַפּוֹלוֹן הִצִּילוֹ.

אַחֲרָיו קָם מֶנֶּלָּאוֹס בֶּן־אַטְרֵס צְהַבְהַב־הַשֵּׂעָר,

זֶרַע־זֶבְס, וְהוּא אָסַר לְעֻלּוֹ אֶת־סוּסָיו הַקַּלִּים:

סוּסוֹ פּוֹדַרְגּוֹס וְאֶת־אֵיתֵּי סוּסָתוֹ שֶׁל־אֲגַמֶּמְנוֹן, 295

אֶשְׁכָּר מֵאֵת אֶכֶפּוֹלוֹס בְּנוֹ שֶׁל־אַנְכִיסֵס, לְמַעַן

יֵשֵׁב בְּבֵיתוֹ וְלֹא יַעֲלֶה עַל־אִלְיוֹס הַפְּרוּצָה לָרוּחוֹת,

יָנַח בְּבֵיתוֹ בִשְׂמָחוֹת; כִּי הִרְבָּה בֶּן־קְרוֹנוֹס אוֹצְרוֹתָיו,

וַיָשַׁב בְּבֵיתוֹ בְסִקְיוֹן, בָּאָרֶץ רַחֲבַת־הַשְּׁדֵמוֹת,

אוֹתָהּ אָסַר לְצִמְדּוֹ, וְהִיא מִשְׁתּוֹקֶקֶת לְרִיצָה.   300

רְבִיעִי קָם אַנְטִילוֹכוֹס עִם־סוּסָיו הֲדוּרֵי־הָרַעְמָה,

בְּנוֹ הַנַּעֲלֶה שֶׁל־נֶסְטוֹר הַיָּשִׁישׁ הַמּוֹשֵׁל הַנָּדִיב,

בְּנוֹ שֶׁל־נֵלֵס, וְסוּסָיו מְהִירֵי־הַפַּרְסָה מֵאֶרֶץ

פִּילוֹס אֲסוּרִים לְרִכְבּוֹ, וַיִּגַּשׁ אֵלָיו אָבִיהוּ,

יוֹעֵץ־הָעֵצָה הַטּוֹבָה וַיְדַבֵּר לִבְנוֹ זֶה הַנָּבוֹן:  305

"בְּנִי אַנְטִילוֹכוֹס, וְאִם־צָעִיר אַתָּה, הֲלֹא אֲהֵבוּךָ

זֶבְס וּפּוֹסֵידוֹן וְלִמְּדוּךָ אֶת־חָכְמַת הַנְּהִיגָה בַסּוּסִים,

דָּבָר לֹא נֶעְדָּר; לָכֵן אֵין צֹרֶךְ לְהוֹרוֹתֶךָ.

אַתָּה יוֹדֵעַ אֵיכָכָה מַקִּיפִים הַצִּיּוּן, וְאוּלָם

כְּבֵדִים סוּסֶיךָ, וְלָכֵן יָרֵאתִי, פֶּן־תְּאֻנֶּה לְךָ רָעָה.  310

הִנֵּה קַלּוּ סוּסֵיהֶם אֵל מִסּוּסֶיךָ; אַךְ הֵמָּה

אֵין לָהֶם בִּינָה לַחֲרשׁ מְזִמָּה בְלִבָּם כָּמוֹךָ.

לָכֵן הִתְעוֹדֵד נָא, בְּנִי, וְעֵצוֹת בְּנַפְשְׁךָ תָשִׁית

שׁוֹנוֹת וְרַבּוֹת שֶׁלֹּא יִמָּלֵט הַפְּרָס מִכַּפֶּיךָ.

חוֹטֵב עֵצִים בְּבִינָה מֵיטִיב עֲשׂה מֵרַב־כֹּחַ; 315

בְּחָכְמָה יַנְחֶה גַּם תּוֹפֵשׂ־הַהֶגֶה סְפִינָתוֹ הַקַּלָּה

בְּמֶרְחֲבֵי־יָם הָעֲכוּרִים, וְאִם־סָעֹר יִסָּעֵר בְּסוּפָה;

רַכָּב יְנַצַּח אֶת־רַכָּב בְּחָכְמָה וּבִינָה יְתֵרָה.

אוּלָם כָּל־הַבּוֹטֵחַ אַךְ בְּרִכְבּוֹ וּבְסוּסָיו הַמְּהִירִים,

יִנְהַג בְּסוּסָיו בְּאֵין־בִּינָה וְנוֹטֶה לוֹ הֵנָּה וָהֵנָּה,  320

סוּסָיו יָשׁוּטוּ בַדְּרוֹמוֹס, וְלֹא יַעְצֹר כֹּחַ לְהַכְנִיעָם;

אַךְ הַיּוֹדֵעַ לִנְהֹג בַּסּוּסִים הָרָעִים בְּחָכְמָה

מַבִּיט בַּצִּיּוּן וְלֹא יִרֶף, אַךְ סָמוּךְ לוֹ יַקִּיף וְלֹא יִשְׁכַּח

כִּוּוּן וַיִמְתַּח מִתְּחִלָּה מוֹשְׁכוֹתָיו עֲשׂוּיוֹת עוֹר פָּרִים,

מַחֲזִיק, בְּדַרְכּוֹ מִסְתַּכֵּל, שֶׁלֹּא יַעַבְרֶנּוּ אִישׁ אַחֵר.  325

אַרְאֶה לְךָ הַמַּטָּרָה הַבְּרוּרָה וְתֵיטִיב לִרְאוֹתָהּ:

גֶּזַע שֶׁל־אֹרֶן אוֹ אַלּוֹן שָׁם יָבֵשׁ מִתַּמֵּר בַּשָּׂדֶה,

גָּבְהוֹ כְּמִשְׁלשׁ הָאַמּוֹת, וְלֹא שָׁלַט בּוֹ מָטָר לְהַרְקִיב.

שְׁתַּיִם אֲבָנִים מַלְבִּינוֹת מִכָּאן וּמִכָּאן לוֹ נִשְׁעָנוֹת

בְּמֵצַר־הַדֶּרֶךְ; אַךְ סָבִיב שָׁם עוֹלָה הַדֶּרֶךְ מֵישָׁרִים.  330

אוּלַי זֶה סִמָּן עַל־קִבְרוֹ שֶׁל־גֶּבֶר שֶׁנִּפְטַר מִקֶּדֶם,

וְאוּלַי זֶה צִיּוּן הִצִּיבוּ בְנֵי־אָדָם שֶׁחָיוּ לְפָנִים,

עַתָּה מַטָּרָה עָשָׂהוּ אֲכִילֵס מְהִיר־הָרַגְלָיִם.

וְהָיָה כִּי אֵלָיו תַּגִּיעַ, תַּקְרִיבָה הַסּוּסִים וְהָרֶכֶב,

גּוּפְךָ תְכֹפֵף בְּחֵיק הָרֶכֶב הַשָּׁזוּר לְתִפְאָרָה  335

קְצָת לִשְׂמֹאלְךָ וּדְפֹק אֶת־סוּסְךָ לִימִינְךָ בְּשׁוֹטְךָ,

הַרְעֵם עָלָיו בְּקוֹלְךָ וְהַרְפֵּה מְעַט אֶת־מוֹשְׁכוֹתָיו.

וְהָיָה סוּס שְׂמֹאלְךָ בָּא מַקִּיף קָרוֹב וְסָמוּךְ לַצִּיּוּן,

וְנִדְמֶה לְּךָ, כְּאִלּוּ סַדַּן אוֹפַנְּךָ הַיָּפֶה נוֹגֵעַ

בּוֹ בְּעָבְרֶךָ; וְאוּלָם הִשָּׁמֵר וְאַל־תִּגֹּף בָּאֶבֶן   340

לָתֵת מוּם בְּסוּסֶיךָ וּלְהַשְׁחִית וְלִשְׁבֹּר הָרָכֶב –

שָׂשׂוֹן הוּא לָאֲחֵרִים, וְחֶרְפָּה וּבוּשָׁה לְנַפְשֶׁךָ!

אַתָּה רְאֵה, בְּנִי, הִזָּהֵר לַעֲשׂוֹת בִּתְבוּנָה מַעֲשֶׂיךָ.

יַעַן אִם־תַּשְׂכִּיל וְתַקִּיף אַךְ סָמוּךְ לַצִּיּוּן רִכְבֶּךָ,

אִישׁ לֹא יַדְבִּיקְךָ לְעוֹלָם וְלֹא יַעֲבֹר עָלֶיךָ בְסוּסָיו, 345

וְלוּ גַם יָבֹא אַחֲרֶיךָ נִשָּׂא עַל־גַּבֵּי אַרִאוֹן,

סוּס אַדְרֵסְטוֹס הַמָּהִיר, וְהוּא חֹטֶר מִגֶּזַע הָאֵלִים,

אוֹ עַל־גַּב סוּסֵי הָאִישׁ לָאוֹמֶדּוֹן שֶׁנּוֹלְדוּ בָאָרֶץ".

כָּכָה דִּבֵּר לוֹ נֶסְטוֹר בֶּן־נֵלֵס הַפָּרָשׁ וַיֵּלֶךְ,

יָשַׁב עַל־מְקוֹמוֹ, כִּי הִסְבִּיר לִבְנוֹ כָּל־דָּבָר עַל־אָפְנוֹ. 350

אַךְ מֵרִיאוֹנֵס הוּא עָרַךְ חֲמִישִׁי אֶת־סוּסָיו הַנָּאִים.

עָלוּ כֻלָּם בָּרָכֶב, הִפִּילוּ גוֹרָלוֹת, אֲכִילֵס

נִדְנְדָם, וְנָפַל גּוֹרָלוֹ שֶׁל־אַנְטִילוֹכוֹס בֶּן־נֶסְטוֹר;

אַחֲרָיו יָצָא הַגּוֹרָל אֲשֶׁר לְאֶבְמֵלוֹס הַמּוֹשֵׁל;

אַחֲרָיו בָּא מֶנֶּלָּאוֹס בֶּן־אַטְרֵס, הַמְצֻיָּן־בָּרֹמַח;  355

אַחֲרָיו בָּא מֵרִיאוֹנֵס בְּגוֹרָלוֹ; הַגּוֹרָל הָאַחֲרוֹן –

בְּחֵלֶק בֶּן־טִידֵס הַגִּבּוֹר הַמְצֻיָּן בֵּין רוֹכְבֵי־הָרָכֶב.

עָמְדוּ שָׁם אִישׁ אֵצֶל רֵעוֹ וַיִּיעַד אֲכִילֵס הַסִּמָּן

הַרְחֵק בַּשָּׂדֶה בַמִּישׁוֹר, וַיִּפְקֹד לְשׁוֹמֵר אֶת־פֵינִכְּס,

אִישׁ־הַמִּלְחָמָה הַדּוֹמֶה־לְאֵלִים וְרֵעוֹ שֶׁל־אָבִיו, 360

לְמַעַן יִתְבּוֹנֵן בַּמֵּרוֹץ וּדְבָרִים נְכוֹנִים יוֹדִיעַ.

כֻּלָּם בְּבַת־אַחַת הֵרִימוּ שׁוֹטֵיהֶם עַל־גַּבֵּי הַסּוּסִים,

דְּפָקוּם בַּמּוֹשְׁכוֹת הַנָּאוֹת, הֵרִיעוּ עֲלֵיהֶם בְּקוֹלָם

לְעוֹדְדָם לָרִיצָה, וְהֵמָּה טָסוּ בִמְעוּפָם בַּשָּׂדֶה

מִן־הָאֳנִיּוֹת וָהָלְאָה. וַיַּעַל הָאָבָק מִתַּמֵּר   365

תַּחַת חֲזוֹתָם, הִתְאַבֵּךְ כְּעָנָן וּכְרוּחַ סוֹעָרֶת,

וְרַעְמוֹת הַסּוּסִים מִתְפַּזְּרוֹת עַל־כַּנְפֵי הָרוּחַ בְּנָשְׁבָהּ.

אַךְ הַמֶּרְכָּבוֹת נִשָּׂאוֹת, יֵשׁ נוֹגְעוֹת בָּאָרֶץ הַפּוֹרָה,

וְיֵשׁ שֶׁהִתְרוֹמְמוּ בָאֲוִיר נִשָּׂאוֹת; וְאוּלָם הָרוֹכְבִים

עָמְדוּ אִישׁ אִישׁ בְּרִכְבּוֹ, וְאִישׁ אִישׁ לְבָבוֹ מְפַרְפֵּר, 370

כְּמַהּ־נִצָּחוֹן, וְאִישׁ אִישׁ קוֹרֵא לַסּוּסִים בִּשְׁמוֹתָם,

וְסוּסָיו הַמְּהִירִים נִשָּׂאִים וּמַעֲלִים אָבָק בַּמִּישׁוֹר.

אוּלָם כְּשֶׁהִפְנוּ הַסּוּסִים מְהִירֵי־הָרֶגֶל מֵרוֹצָם

נֹכַח אֶל־פְּנֵי יָם־הַשֵּׂיבָה, אָז אַךְ הוֹפִיעָה גַּם תְּכוּנַת

סוּס וָסוּס וְטִיבוֹ, וְהֵמָּה נִכְחָם נֶחְפָּזִים. רִאשׁוֹנוֹת   375

נִגְלוּ סוּסוֹת אֶבְמֵלוֹס, הוּא נֶכְדּוֹ שֶׁל־פֵרֶס, בִּמְעוּפָן.

אַחֲרָיו טָסוּ שְׁנֵי סוּסָיו שֶׁל־דִּיאוֹמֵדֵס, וְהֵמָּה

סוּסָיו שֶׁל־טְרוֹס, לֹא הִרְחִיקוּ, אַךְ קְרוֹבִים לָאֵלֶּה סָעָרוּ.

נִרְאוּ כְאִלּוּ יִשְׁתּוֹקְקוּ לַעֲלוֹת בְּרֶכֶב אֶבְמֵלוֹס,

שׁוֹפְכִים עַל־גַּבּוֹ הָרָחָב וְעַל־שְׁתֵּי כְתֵפָיו נְשִׁימַת   380

אַפָּם הַחַמָּה, נִשָּׂאִים וְרָאשֵׁיהֶם נוֹגְעִים בְּגַבּוֹ,

וְהָיוּ לוֹ קוֹדְמִים אוֹ בָאִים אִתּוֹ בָרֶגַע הָאֶחָד,

לוּלֵא פֵיבּוֹס־אַפּוֹלוֹן, שֶׁחָרָה אַפּוֹ בְּבֶן־טִידֵס

וְהוֹצִיא אֶת־שׁוֹטוֹ הַמַּזְהִיר מִיָּדוֹ, הִשְׁלִיכוֹ לָאָרֶץ.

נָטְפוּ עֵינָיו דִּמְעוֹתָיו, כִּי חָרָה לוֹ מְאֹד וַיִּצְטַעֶר, 385

כַּאֲשֶׁר רָאָה הַסּוּסוֹת וְהֵנָּה מוֹסִיפוֹת מַרְחִיקוֹת,

וְסוּסָיו מְפַגְּרִים בְּרוּצָם, בְּאֵין לָמוֹ שׁוֹט שֶׁיַּכְרִיחֵם.

אֶפֶס מֵעֵינֵי אַתֵּנָה לֹא נִסְתְּרָה תַּרְמִית אַפּוֹלוֹן,

עָקְבוֹ בַּלָּאט אֶת־בֶּן־טִידֵס, וַתְּמַהֵר אֶל־רוֹעֵה־הַגּוֹיִים,

תָּקְעָה לוֹ שׁוֹטוֹ בְכַפּוֹ וַתִּפַּח בְּסוּסָיו הַגְּבוּרָה,   390

קָרְבָה בְעֶבְרָתָהּ הַקָּשָׁה עַד־בְּנוֹ שֶׁל אַדְמֵטוֹס הַנָּדִיב,

שִׁבְּרָה הָעֹל שֶׁל־הַסּוּסִים, וְסוּסָיו הִתְפָּרְדוּ בַדֶּרֶךְ

אֶחָד אֶחָד לְעֶבְרוֹ, וְנִתְקַע הַיָּצוּל בָּאָרֶץ.

נָפַל הוּא מִן־הָרֶכֶב, הִתְפַּלֵּשׁ עַל־יַד הָאוֹפַנִּים,

פָּצַע בְּנָפְלוֹ מַרְפֵּקָיו, אֶת־פִּיהוּ וְגַם אֶת־נְחִירָיו,  395

שָׂרַט בְּמִצְחוֹ מִמַּעַל לִשְׁתַּיִם גַּבּוֹתָיו, וְעֵינָיו

נִמְלְאוּ דְמָעוֹת חֲמִימוֹת, וְנִפְסַק זֶה קוֹלוֹ הֶחָזָק.

מִהֵר בֶּן־טִידֵס וְהֶעֱבִיר בְּסוּסָיו תְּמִימֵי־הַפַּרְסָה,

הִרְחִיק וְהִקְדִּים לְכֻלָּם, יַעַן כִּי פַּלַּס־אַתֵּנָה

נָטְעָה עָצְמָה בְסוּסָיו וַתַּנְחִילֶנּוּ הַתְּהִלָּה.    400

אַחֲרָיו נֶחְפַּז בֶּן־אַטְרֵס, הָאִישׁ מֶנֶּלָּאוֹס הַצְּהַבְהַב;

אַךְ אַנְטִילוֹכוֹס מֵרִיעַ, מְעוֹדֵד אֶת־סוּסֵי אָבִיהוּ:

"קוּמוּ הִגָּלוּ גַם אַתֶּם, עוּשׁוּ בְּכָל־כֹּחֲכֶם, טוּסוּ!

אֵינִי מְצַוֶּה לָכֶם, שֶׁתִּהְיוּ מִתְחָרִים בְּרוּצְכֶם

בְּסוּסֵי בֶּן־טִידֵס הַגִּבּוֹר, כִּי פַּלַּס־אַתֵּנָה הִיא נָטְעָה  405

כֹּחַ בְּסוּסָיו הַמְּהִירִים וַתַּנְחִילֶנּוּ הַתְּהִלָּה.

הַדְבֵּק הַדְבִּיקוּ אֶת־סוּסֵי בֶּן־אַטְרֵס וְאַל־תֵּחָשֵׁלוּ,

מַהֲרוּ עוּשׁוּ לְמַעַן לֹא תְכַסֶּה פְנֵיכֶם בִּכְלִמָּה

אֵיתֵּי, שֶׁאֵינָהּ אַךְ סוּסָה; מַה תְּפַגְּרוּ הַטּוֹבִים מִמֶּנָּה?

וְגַם זֹאת אֲגַלֶּה לָכֶם, וְיָקוּם הַדָּבָר וְכֵן יִהְיֶה:   410

נֶסְטוֹר רוֹעֵה־הָעַמִּים לֹא־יוֹסִיף עוֹד כְּמוֹ קֹדֶם

לִדְאֹג לָכֶם, כִּי יְמַהֵר וּשְׁחַטְכֶם בַּנְּחשֶׁת הַשְּׁנוּנָה,

אִם־אַךְ מִהְיוֹתְכֶם כֹּה נִרְפִּים פְּרָס קָטָן וְנִקְלֶה אֶשָּׂאָה.

חִזְקוּ, אִמְצוּ, וְטוּסוּ וְרִדְפוּ אַחֲרֵיהֶם בְּכֹחַ!

הִנֵּה אֶתְחַכֵּם לָהֶם וְאֶעֱשֶׂה בִתְבוּנָה וָדַעַת    415

שָׁם בֵּין הַמְּצָרִים בַּדֶּרֶךְ לְהַעֲבִיר עֲלֵיהֶם וְלֹא־אַחֲטִיא!"

כָּכָה הִבִּיעַ, וְהֵמָּה מִגַּעֲרַת הַמּוֹשֵׁל נִבְהָלוּ,

מִהֲרוּ בְרוּצָם זְמַן מוּעָט, וּפִתְאֹם הִתְבּוֹנֵן וְרָאָה

אַנְטִילוֹכוֹס הַצּוֹהֵל־לִקְרָבוֹת הַדֶּרֶךְ וְהַמְּצָרִים:

אַדְמַת הַמָּקוֹם חֲלוּלָה מִמַּיִם בַּסְּתָו שָׁם יִקָּווּ,  420

בְּעָבְרָם בַּדֶּרֶךְ לְהַעֲמִיק מִסָּבִיב הָאָרֶץ וּלְשַׁחֲתָהּ,

שָׁמָּה חָשׁ מֶנֶּלָּאוֹס כְּדֵי לְהִמָּנַע מִפְּגִיעָה;

אוּלָם סָמוּךְ לוֹ טָס גַּם אַנְטִילוֹכוֹס עַל־סוּסָיו

תְּמִימֵי־הַפַּרְסָה, מֵעֵבֶר לַדֶּרֶךְ בָּא דוֹלֵק וּמַדְבִּיק.

נִבהֲלָה נֶפֶשׁ בֶּן־אַטְרֵס, וַיַּרְעֵם בְּקוֹל לְאַנְטִילוֹכוֹס:  425

"אַנְטִילוֹכוֹס, מַה תִּנְהַג בְּשִׁגָּעוֹן? עֲצֹר בְּעַד סוּסֶיךָ!

צָרָה הַדֶּרֶךְ, נְטֵה לְךָ לַמִּישׁוֹר הָרָחָב לְהַעֲבִיר,

פֶּן־תַּשְׁחִיתֵנוּ גַּם שְׁנֵינוּ, כִּי תִפְגַּע הָרֶכֶב בָּרֶכֶב!"

כָּכָה סָח, וְאַנְטִילוֹכוֹס אַךְ מוֹסִיף וּמְזָרֵז אֶת־סוּסָיו,

מַכֶּה בְשׁוֹטוֹ וְדוֹפְקָם וְעוֹשֶׂה אֶת־עַצְמוֹ כְלֹא־שָׁמַע.  430

הַרְחֵק כִּמְטַחֲוֵי דִיסְקוֹס הַנִּשָּׂא בִמְעוּפוֹ לְמֵרָחוֹק,

אֲשֶׁר הֱטִילוֹ הַגֶּבֶר הָעֶלֶם הַמְּנַסֶּה אֶת־כֹּחוֹ, –

כָּכָה נֶחְפְּזוּ רְצוּפִים עַד שֶׁנֶּחְשְׁלוּ מֵאָחוֹר

סוּסֵי בֶן־אַטְרֵס, הוּא עַצְמוֹ מָנַע אֶת־יָדוֹ מִדָּפְקָם,

לְמַעַן לֹא יִפְגְּעוּ סוּסָיו בַּמְּצָרִים בַּסּוּסִים הַמְּהִירִים  435

לִשְׁבֹּר הָרֶכֶב הֶעָשׂוּי מִקְלַעַת נֶחְמָדָה, וְהֵמָּה

יִפְּלוּ בָּאָבָק בְּסַעַר רְצוֹנָם הָעַז לְנַצֵּחַ.

גָּעַר בּוֹ מֶנֶּלָּאוֹס צהַבְהַב־הַשֵּׂעָר, וַיִּקְרָא:

"אֵין בִּבְנֵי־אָדָם כָּמוֹךָ, הָהּ, אַנְטִילוֹכוֹס, לְהַזִּיק!

טוּס! אַךְ לַשָׁוְא חֲשַׁבְנוּךָ אָנוּ הָאֲכַיִּים לְאִישׁ נָבוֹן.  440

אָכֵן לֹא תִזְכֶּה בַפְּרָס עַד אִם־כִּי נִשְׁבַּעְתָּ הַשְּׁבוּעָה".

כָּכָה מִלֵּל, וַיְעוֹדֵד אֶת־סוּסָיו וַיַּרְעֵם עֲלֵיהֶם:

"טוּסוּ וְאַל־תִּתְמַהְמָהוּ וְאֶל־לִבְּכֶם אַל־תֵּעָצֵבוּ!

אֵלֶּה בִרְכֵּיהֶם תֶּחֱלַשְׁנָה וְשׁוֹקֵיהֶם תִּיעַפְנָה בְטֶרֶם

אַתֶּם תִּיעָפוּ, כִּי שְׁנֵיהֶם יְמֵי־עֲלוּמֵיהֶם חָלָפוּ".  445

כָּכָה הִבִּיעַ, וְהֵמָּה מִגַּעֲרַת הַמּוֹשֵׁל נִבְהָלוּ,

חָשׁוּ בְרוּצָם, מִהֲרוּ וּבְקָרוֹב הִדְבִּיקוּ הָרָכֶב.

וְהָיוּ כָל־הָאַרְגֵּאִים אָז יוֹשְׁבִים בְּעִגּוּל מַבִּיטִים

בְּצִמְדֵי הַסּוּסִים הַטָּסִים וּמַעֲלִים אָבָק בַּמִּישׁוֹר.

אַךְ אִידוֹמֶנֵּס נְשִׂיא כְּרֵתִים הִכִּיר הָרִאשׁוֹן בַּסּוּסִים,  450

יַעַן כִּי הוּא הִרְחִיק שֶבֶת מֵעִגּוּל הַקְּרָב עַל־הַמִּצְפֶּה.

שָׁמַע מֵרָחוֹק הַקּוֹל הָעוֹלֶה בְאָזְנָיו וְהִכִּירוֹ.

הִכִּיר הַסּוּס אֲשֶׁר נִגְלָה עַד־כְּדֵי לְהַבְחִין בּוֹ רִאשׁוֹן,

כֻּלּוֹ שְׂעָרוֹ וּבְשָׂרוֹ שָׁחֹם־אֲדַמְדָּם, וּבְמִצְחוֹ

סִמָּן לְבַנְבַּן בָּאֶמְצָע, מוֹפִיעַ כַּסַּהַר בַּחֹדֶשׁ.   455

קָם וְהִתְיַצֵּב וַיְדַבֵּר בְּאָזְנֵי כָל־הָאַרְגֵּאִים:

"הוֹי, יְדִידַי בְּנֵי־אַרְגּוֹס, נְשִׂיאֵי הָעָם וְיוֹעֲצֵיהֶם!

כְּלוּם רַק אֲנִי הוּא הַמַּבְחִין בַּסּוּסִים וְאוּלַי גַּם אַתֶּם?

עַתָּה, דּוֹמַנִי, מַקְדִּימִים סוּסִים אֲחֵרִים בְּרִיצָה,

אַחֵר גַּם רוֹכְבָם, כַּנִּרְאֶה. וַדַּאי הַקּוֹדְמוֹת נִזּוֹקוּ   460

הַרְחֵק בַּשָּׂדֶה, וְאִם־גַּם עַד־עַתָּה הֵן הָיוּ הַטּוֹבוֹת,

הִנֵּה זֶה אַךְ רְאִיתִין וְהָיוּ מַקִּיפוֹת הַצִּיּוּן,

עַתָּה אֵין אֲנִי רוֹאָן, וְאִם־כִּי אֶתְבּוֹנֵן עַל־סְבִיבַי,

וְעֵינַי צוֹפִיּוֹת עַל־פְּנֵי כָל־הַמִּישׁוֹר הַגָּדוֹל לְיַד טְרוֹיָה.

אוּלַי נָפְלוּ הַמּוֹשְׁכוֹת מִידֵי הָרַכָּב, וְלֹא עָצַר    465

כַֹּחַ לֶאֱחֹז בַּסּוּסִים, בִּנְטוֹתוֹ לְהַקִּיף הַצִּיּוּן?

שָׁמָּה, דּוֹמַנִי, גַּם נָפַל וַיְנַפֵּץ אֶת־רִכְבּוֹ לִרְסִיסִים,

נִבְעֲתוּ שְׁתַּיִם סוּסוֹתָיו, נָפוֹצוּ בִמְשׁוּבַת אֵימָתָן.

קוּמוּ גַם אַתֶּם, הִתְבּוֹנְנוּ, יַעַן כִּי אֵין אֲנִי מֵיטִיב

לַבְחִין בָּאָדָם, וְאוּלָם, אֲנִי כִּמְדֻמַּנִי, הַגֶּבֶר    470

אִישׁ אֵיטוֹלְיָה הִנֵּהוּ, הַמּוֹשֵׁל עַל־עַם הָאַרְגֵּאִים,

בְּנוֹ שֶׁל־טִידֵס הַפָּרָשׁ, הוּא דִּיאוֹמֵדֵס הָאַדִּיר".

דִּבְרֵי עָתָק עָנָהוּ אָז אָיַס בְּנוֹ שֶׁל־אוֹאִילֵס:

"אִידוֹמֶנֵּס, מַה תְּפַטְפֵּט? הֲלֹא עוֹד רְחוֹקִים הַסּוּסִים

קַלֵּי־הָרֶגֶל כָּרוּחַ נִשָּׂאִים בַּמִּישׁוֹר הַגָּדוֹל.    475

וְאַתָּה אֵינְךָ הַצָּעִיר בְּאַלְפֵי גִּבּוֹרֵי בְנֵי־אַרְגּוֹס,

גַּם עֵינֶיךָ בְרֹאשְׁךָ אַף הֵן לֹא מֵיטִיבוֹת־הָרְאִיָּה;

אֶפֶס אָהַבְתָּ לְפַטְפֵּט, וּלְךָ זֹאת לֹא יָאֶה וְלֹא נָאֶה!

לִהְיוֹת נִבְהָל בִּלְשׁוֹנְךָ בְּמַעֲמַד טוֹבִים מִמֶּךָּ.

אָכֵן, אוֹתָן הַסּוּסוֹת הֵן הֵן הַבָּאוֹת רִאשׁוֹנָה,   480

סוּסוֹת אֶבְמֵלוֹס הֵן הִנָּן, וְהוּא נִשָּׂא וּבְיָדָיו הַמּוֹשְׁכוֹת".

קָצַף נְשִׂיא־עַם הַכְּרֵתִים, וַיְדַבֵּר בְּאַפּוֹ וַיֹּאמֶר:

"אָיַס הָרִאשׁוֹן לִמְרִיבָה, הַמְחָרֵף הַגָּדוֹל, וְאוּלָם

אַחֲרוֹן בִּבְנֵי־הָאַרְגֵּאִים, כִּי נַפְשְׁךָ – נֶפֶשׁ מְאֹד גַּסָּה!

בֹּאָה וְאִתִּי תִּתְעָרֵב בְּדוּד אוֹ בְאַחַת חֲצוּבָה,    485

עֵדִים נָעִידָה אֶת־בְּנוֹ שֶׁל־אַטְרֵס, אֶת־בְּנוֹ אֲגַמֶּמְנוֹן,

לְמִי הֵן הַסּוּסוֹת הַקּוֹדְמוֹת לְמַעַן תִּוָּכַח וְתִתְיַסָּר".

כָּכָה דִּבֵּר, וְהִתְעוֹרֵר בְּנוֹ שֶׁל־אוֹאִילֵס הַמָּהִיר,

אַפּוֹ כִּי עָשַׁן מְאֹד לְהָשִׁיב אֶת־דִּבְרֵי הַנְּאָצָה.

עַתָּה הָיְתָה מִתְלַקְּחָה מְרִיבָה בֵּין שְׁנֵי הַגִּבּוֹרִים,  490

אִלּוּ לֹא קָם אָז אֲכִילֵס בְּעַצְמוֹ וַיַּעַן וַיֹּאמֶר:

"חִדְלוּ לָכֶם מִהְיוֹת חוֹרְפִים אִישׁ רֵעוֹ בְּדִבְרֵי נֶאָצָה,

אָיַס וְאִידוֹמֶנֵּס! לֹא יָאֶה לָכֶם וְלֹא נָאֶה!

וְאַתֶּם גַּם שְׁנֵיכֶם גִּנִּיתֶם אִישׁ אַחֵר, לוּ עָשָׂה כְמוֹכֶם.

שְׁבוּ לָכֶם פֹּה בֵּין הַיּוֹשְׁבִים בָּעִגּוּל, הִתְבּוֹנְנוּ הֵיטֵב  495

לִרְאוֹת בַּסּוּסִים, כִּי בְקָרוֹב, בְּהִשְׁתּוֹקְקָם לִנְחֹל נִצָּחוֹן,

הֵמָּה בְעַצְמָם יוֹפִיעוּ, וְאִישׁ אִישׁ תַּכִּירוּ בַסּוּסִים

שֶׁל־הָאַרְגֵּאִים לָדַעַת, מִי קוֹדֵם בָּהֶם וּמִי אַחֲרוֹן".

כָּכָה דִּבֵּר, וְהִנֵּה בֶּן־טִידֵס בָּא מוּעָף בִּסְעָרָה,

הוֹלֵךְ וּמַכֶּה בְשׁוֹטוֹ עַל־גַּב הַסּוּסִים, וְהֵמָּה –  500

יֵשׁ וְהִתְרוֹמְמוּ מֵעַל־פְּנֵי הָאָרֶץ, מְגַמְּאִים הַדָּרֶךְ.

עַנְנֵי הָאָבָק נִשָּׂאִים וּמְעַפְּרִים הָרַכָּב הַמָּהִיר

וְרִכְבּוֹ הַמְפֹאָר, הַמַּבְרִיק בַּבְּדִיל וּבַזָּהָב הַיָּקָר,

נִשָּׂא אַחֲרֵי הַצֶּמֶד מְהִיר־הָרַגְלַיִם, וְאַךְ רשֶׁם

קַל שֶׁל־אוֹפַנֵּי הָרֶכֶב וְעִקְבוֹתָם בָּאָבָק הָרַכִּיךְ   505

נִשְׁאַר אַחֲרֵיהֶם, כִּי כָכָה מִהֲרוּ לָרוּץ הַסּוּסִים.

עָמַד בְּאֶמְצַע הָעִגּוּל, וְזֵעַת הַסּוּסִים נִגֶּרֶת

רַבָּה וּבְשֶׁפַע מֵחָזָם, מֵעַל גַּב עָרְפֵּיהֶם לָאָרֶץ.

קָפַץ לָאָרֶץ מֵעַל מֶרְכַּבְתּוֹ כְּלִילַת־הַיֹּפִי,

תָּמַךְ אֶת־שׁוֹטוֹ בַצֶּמֶד. וְלֹא הִתְמַהְמַהּ סְתֶּנֶלּוֹס  510

גִּבּוֹר־הַחַיִל וַיִּקַּח מַהֵר הַפְּרָס, אֶת־הָאֶשְׁכָּר.

מָסַר הָאִשָּׁה לְרֵעָיו גִּבּוֹרֵי־הַחַיִל לַנְחוֹתָהּ,

גַּם הַחֲצוּבָה הַיָּפָה, וּבְעַצְמוֹ הִתִּיר הַסּוּסִים.

אַחֲרָיו בָּא אַנְטִילוֹכוֹס נֶכְדּוֹ שֶׁל־נֵלֵס, שֶׁבְּעָרְמָה

הִקְדִּים אֶת־מֶנֶּלָּאוֹס, אַךְ לֹא מִהְיוֹת סוּסָיו הַמְּהִירִים, 515

אֶפֶס לַמְרוֹת כָּל־זֹאת הִדְבִּיקוֹ הַמּוֹשֵׁל בְּסוּסָיו,

רָחוֹק מִמֶּנּוּ כִּרְחוֹק זֶה הַסּוּס מֵאוֹפַן־הָרֶכֶב

אֲשֶׁר יִתְמַתַּח בָּעֵמֶק בְּנָשְׂאוֹ בְּעָלָיו וְרִכְבּוֹ,

וְנָגַע בִּקְצֵה שַׂעֲרוֹת זְנָבוֹ בְאֵזוֹר הָאוֹפַן בַּחִשּׁוּק,

יַעַן כִּי קָרַב מְאֹד וְהַמֶּרְחָק בֵּינֵיהֶם אַךְ מִצְעָר,  520

מַפְרִיד בֵּין זֶה וּבֵין זֶה, בְּהִנָּשְׂאָם בַּמִּישׁוֹר הַגָּדוֹל, –

כָּכָה רָחַק אֲזַי מֶנֶּלָּאוֹס מֵעַל אַנְטִילוֹכוֹס

גִּבּוֹר־הֶחָיִל. בַּתְּחִלָּה הִתְרַחֵק כִּמְטַחֲוֵי דִיסְקוֹס;

אוּלָם בְּקָרוֹב הִדְבִּיקוֹ, כִּי הָלְכָה וְהִרְבְּתָה עָצְמָה

אֵיתֵּי יְפַת־הָרַעְמָה, סוּסָתוֹ שֶׁל־אֲגַמֶּמְנוֹן.    525

וְאִלּוּ עוֹד רָחֲקָה הַדֶּרֶךְ בּוֹ נִשְּׂאוּ הַשְּׁנַיִם, אָז וַדַּאי

הָיָה מַעֲבִירוֹ בְרוּצוֹ, וְלֹא בָאוּ שְׁנֵיהֶם בְּבַת־אֶחָת.

אַחֲרָיו בָּא מֵרִיאוֹנֵס עֲמִיתוֹ שֶׁל־אִידוֹמֶנֵּס,

בֵּינוֹ וּבֵין מֶנֶּלָּאוֹס הַגִּבּוֹר כִּמְטַחֲוֵי כִידוֹן,

יַעַן כִּי סוּסָיו הֲדוּרֵי־הָרַעְמָה הַמְּפַגְּרִים בֵּין כֻּלָּם, 530

וְהוּא גַם הוּא אֵינוֹ מָהִיר בְּתַחֲרוּת סוּסִים בָּרָכֶב.

אוּלָם הָאַחֲרוֹן בָּא בְנוֹ שֶׁל־אַדְמֵטוֹס שֶׁבּוֹשֵׁשׁ,

סוֹחֵב הָרֶכֶב הַיָּפֶה וְדוֹפֵק הַסּוּסִים לְפָנָיו.

רָאָה אותוֹ אֲכִילֵס מְהִיר־הָרַגְלַיִם וְצַר לוֹ,

עָמַד בְּקֶרֶב בְּנֵי־אַרְגּוֹס וַיְדַבֵּר אֶת־אִמְרוֹת־הַכָּנָף: 535

"הִנֵּה הָרִאשׁוֹן בָּרוֹכְבִים בָּא אַחֲרוֹן עִם־סוּסָיו הַקַּלִּים;

אַךְ נְחוֹנְנוֹ הַפַּעַם כַּיָּאוּת לוֹ – יִקַּח פְּרָס שֵׁנִי;

אֶפֶס פְּרָס רִאשׁוֹן יְקַבֵּל בֶּן־טִידֵס, כִּי הוּא בָא הָרִאשׁוֹן".

כָּכָה דִּבֵּר, וְהֵמָּה כֻלָּם הֵרִיעוּ לְעֻמָּתוֹ.

וְהָיָה מְקַבֵּל הַסּוּסָה, כִּי כָל־הָאֲכַיִּים נֵאוֹתוּ,    540

לוּלֵא הָאִישׁ אַנְטִילוֹכוֹס בֶּן־נֶסְטוֹר הַגִּבּוֹר, שֶׁמַּהֵר

קָם מִמּוֹשָׁבוֹ וְנִשְׁפַּט אֲזַי עִם־אֲכִילֵס בֶּן־פֵּלֵס:

"הוֹי, אֲכִיל קַל־הָרֶגֶל, מְאֹד יִחַר בְּךָ אַפִּי, אִם־אָמְנָם

תַּעֲשֶׂה כַאֲשֶׁר דִּבַּרְתָּ, כִּי תִרְצֶה לְנַשְּׁלֵנִי אֶת־פְּרָסִי,

לִבְּךָ כִּי תָשִׂים אֶל־סוּסָיו וְרִכְבּוֹ אֲשֶׁר נִזּוֹקוּ,    545

וְאִם־הוּא הַטּוֹב בָּרַכָּבִים. וְאִלּוּ אָז שָׁפַךְ תְּפִלָּתוֹ

בְּאָזְנֵי בְנֵי־הָאַלְמָוֶת, לֹא הָיָה מַגִּיעַ הָאַחֲרוֹן.

אוּלָם אִם־צַר לְךָ עָלָיו וְאִם־טוֹב בְּעֵינֶיךָ, בְּלִבְּךָ,

הִנֵּה יֵשׁ בְּאֹהָלֶיךָ הַזָּהָב הָרַב וְהַנְּחשֶׁת,

עֶדְרֵי מִקְנֶה וּשְפָחוֹת וְסוּסִים תְּמִימֵי־הַפַּרְסָה,  550

קַח מֵהֶם אֲשֶׁר תִּקַּח, וְאִם־גַּם גָּדוֹל מִפְּרָסְךָ

אֲשֶׁר תִּתֵּן כָּעֵת, וִיהַלְּלוּ לְךָ הָאֲכַיִּים.

פְּרָסִי שֶׁלִּי לֹא אֶתְּנֵהוּ! הַגֶּבֶר הָרָב עַל־אוֹדוֹתָיו

יֵצֵא אֵלַי וְנִתְחָרֶה יַחְדָּו בְּמִלְחֶמֶת יָדַיִם!

כָּכָה דִּבֵּר, וְחִיֵּךְ אֲכִילֵס הַגֶּבֶר הַנַּעֲלֶה,  555

לִבּוֹ שָׂשׂ לְאַנְטִילוֹכוֹס, כִּי הָיָה רֵעוֹ־עֲמִיתוֹ.

הֵשִׁיב אֲמָרָיו, וַיַּעַן וַיְדַבֵּר אֶת־אִמְרוֹת־הַכָּנָף:

"אַנְטִילוֹכוֹס, אִם־תֹּאמַר כִּי אֶתֵּן לְאֶבְמֵלוֹס פְּרָס אַחֵר,

אֶשְׁכָּר לוֹ מֵאָהֳלִי, אֲנִי כִדְבָרֶיךָ גַּם אֶעֱשֶׂה.

אֶתֵּן לוֹ שִׁרְיַן הַנְּחשֶׁת גָּזַלְתִּי מֵאַסְטֶרוֹפֵּיאוֹס,  560

שִׁרְיָן נֶעְטַר־הַבְּדִיל הַמַּבְרִיק, הַסּוֹבֵב לִשְׂפוֹתָיו

כֻּלָּן מִסָּבִיב, כִּי אָכֵן זֶה יִהְיֶה לוֹ אֶשְׁכָּר רַב־עֵרֶךְ".

כָּכָה דִּבֵּר אֲכִילֵס וַיְצַו לְאַבְטוֹמֶדּוֹן עֲמִיתוֹ

לָשֵׂאת אֶת־זֶה מִן־הָאֹהֶל. וַיֵּלֶךְ הַלָּז וַיְבִיאֵהוּ.

נָתַן לְאֶבְמֵלוֹס, וְקִבְּלוֹ, וְנַפְשׁוֹ שְׂמֵחָה לָאֶשְׁכָּר.  565

קָם מֶנֶּלָּאוֹס מִמְּקוֹמוֹ, נַפְשׁוֹ נֶעֱצָבָה, מִצְטַעֵר,

אַפּוֹ כִּי חָרָה מְאֹד בָּאִישׁ אַנְטִילוֹכוֹס, וְהַכָּרוֹז

מָסַר בְּיָדָיו הַשַּׁרְבִיט, וַיַּכְרֵז עַל־שְׁתִיקָה. וַיַּהַס

אֶת־הָאַרְגֵּאִים, וַיְדַבֵּר הַגֶּבֶר הַדּוֹמֶה־לָאֵלִים:

"הוֹי, אַנְטִילוֹךְ, מָה עוֹלַלְתָּ, וְאַתָּה אִישׁ נָבוֹן הָיִיתָ! 570

הִנֵּה חִלַּלְתָּ יְכָלְתִּי, הֵמַטְתָּ חֶרְפָּה עַל־סוּסַי;

שַׂמְתָּ סוּסֶיךָ בָרֹאשׁ, וְהֵמָּה מָה רָעִים מִסּוּסַי!

שִׁמְעוּ נָא, נְשִׂיאֵי אַרְגֵּאִים וְכָל־יוֹעֲצֵיהֶם הַטּוֹבִים!

שִׁפְטוּ בֵינוֹ וּבֵינִי, וְאַל־תִּשְׂאוּ פְנֵי־אִישׁ, וְאַל־יֹאמַר

אִישׁ מִכָּל־הָאֲכַיִּים הָעוֹטִים־שִׁרְיוֹנוֹת־הַנְּחשֶׁת:  575

גָּבַר הָאִישׁ מֶנֶּלָּאוֹס עַל־אַנְטִילוֹכוֹס בְּמִרְמָה,

גָּזַל מִמֶּנּוּ הַסּוּסָה, וְאִם־סוּסָיו שֶׁלּוֹ מְאֹד גְּרוּעִים,

הִנֵּה הוּא עָלָה וְגָבַר עָלָיו בְּכֹחַ וּגְבוּרָה.

וְאוּלַי אֶשְׁפֹּט אָנֹכִי; אֲבָל, מֻבְטְחַנִי, לֹא יִנְאַץ

דְּבָרַי אִישׁ מִבְּנֵי־אַרְגּוֹס, כִּי מִשְׁפַּט צֶדֶק אוֹצִיאָה.  580

קְרַב, אַנְטִילוֹכוֹס זְרַע־זֵאוּס, וּגְשָׁה כַדָּת וְכַמִּנְהָג,

לִפְנֵי הַסּוּסִים עֲמֹד וּלִפְנֵי הָרֶכֶב וּבְיָדְךָ

שָׂא אֶת־הַשּׁוֹט הַמִּתְכּוֹפֵף נָהַגְתָּ בּוֹ אֶת־מֶרְכַּבְתֶּךָ,

גַּע בְּסוּסֶיךָ וְהִשָּׁבַע בְּפּוֹסֵידוֹן, זֶה מַרְגִּיז־הָאָרֶץ,

כִּי לֹא בִצְדִיָּה וּבְעָרְמָה עָרַכְתָּ הַמִּכְשׁוֹל לְרִכְבִּי". 585

עָנָה לוֹ אַנְטִילוֹכוֹס הָעֶלֶם הַנָּבוֹן וַיֹּאמֶר:

"הֶרֶף מֵאַף, מֶנֶּלָּאוֹס הַמּוֹשֵׁל, כִּי צָעִיר לְיָמִים

הִנְנִי מִמֶּךָּ, וְאַתָּה גָדוֹל בְּיָמִים וּגְבוּרָה!

וְאַתָּה יָדַעְתָּ מַה קַּלִּים צְעִירֵי־הַיָּמִים לְמִשְׁגֶּה,

רוּחָם נִבְהָל מְאֹד, וְאוּלָם עֲצָתָם נִמְהָרָה.   590

תְּשַׁכֵּךְ חֲמָתְךָ בְּלִבְּךָ, וְאָנֹכִי לְךָ אֶתֵּן הַסּוּסָה

אֲשֶׁר לָקַחְתִּי; וְאִם־תְּאַוֶּה כָהֵנָּה וְכָהֵנָּה לְךָ אֶתֵּן

גַּם מִשֶּׁלִּי שֶׁבְּבֵיתִי, בְּחֵפֶץ לֵב תֵּכֶף אָבִיאָה

אֶשְׁכָּר לְךָ, זֶרַע־זֶבְס, וְלוּ לֹא תַרְחִיקֵנִי מִלִּבְּךָ

לֶאֱנֹף בִּי כָל־הַיָּמִים, וְחָטָאתִי אֲנִי לִפְנֵי אֵלִים".  595

כָּכָה הִבִּיעַ בֶּן־נֶסְטוֹר הַגִּבּוֹר וַיִּנְהַג הַסּוּסָה,

מָסַר בִּידֵי מֶנֶּלָּאוֹס, וְלֶב־מֶנֶּלָּאוֹס בֶּן־אַטְרֵס

יָגִיל בּוֹ כְּמוֹ שֶׁתָּגִיל קָמָה רַעֲנַנָּה אֶל־טְלָלִים

עוֹדָהּ אָבִיב עַל־כַּנָּהּ, וּשְׁדֵמוֹת סוֹמְרוֹת אֲלֻמּוֹת, –

כָּכָה יָגִיל גַּם לִבְּךָ אֲזַי מֶנֶּלָּאוֹס הַגִּבּוֹר".   600

נָשָׂא אֲמָרָיו וַיַּעַן, וַיְדַבֵּר אֶת־אִמְרוֹת־הַכָּנָף:

"אַנְטִילוֹכוֹס, הַפַּעַם אָנֹכִי אֲוַתֵּר עַל־דַּעְתִּי,

אֶחְדַּל מִקִּצְפִּי, כִּי לְפָנִים הֲלֹא לֹא הֵעַזְתָּ פָנֶיךָ

גַּם לֹא נוֹאַלְתָּ; אַךְ עַתָּה נִצְּחוּ נְעוּרֶיךָ בִּינָתְךָ.

אֶפֶס אַל־תּוֹסִיף לִתְחַכֵּם לַגֶּבֶר הֶחָזָק מִמֶּךָּ.  605

אוֹתִי לֹא הָיָה מְרַכֵּךְ גַּם אִישׁ מִכָּל־הָאֲכַיִּים;

אוּלָם אַתָּה סָבַלְתָּ הַרְבֵּה עָלַי וְעָמַלְתָּ,

אַתָּה וְאָבִיךָ הָאַמִּיץ וְאָחִיךָ נְשָׂאתֶם בִּגְלָלִי.

יַעַן כֵּן לְךָ אֶשָּׂא כַּאֲשֶׁר חִנַּנְתָּ, וְהַסּוּסָה

אֶתֵּן לְךָ, וְאִם־לִי הִיא, וּלְמַעַן יֵדְעוּ וְיַכִּירוּ: 610

זָרָה גַאֲוָה לִלְבָבִי, וְרָחֲקָה מֶנִּי אַכְזְרִיּוּת".

מִלֵּל וַיִּתֵּן לְנוֹאֵמוֹן עֲמִית אַנְטִילוֹכוֹס הַסּוּסָה

לִנְהֹג אוֹתָהּ; וַיִּקַּח הַדּוּד כְּלִיל הַיֹּפִי, הַמְּפֹאָר.

וּמֵרִיאוֹנֵס הוּא קִבֵּל אֶת־כִּכְּרֵי הַזָּהָב הַשְּׁתַּיִם,

הָיָה הָרְבִיעִי בַקְּרָב. וְהַפְּרָס הַחֲמִישִׁי הַנִּשְׁאָר, 615

כּוֹס־הַפִּיפִיּוֹת, וַיִּתְּנָהּ אֲכִילֵס לְנֶסְטוֹר הַיָּשִׁישׁ,

נְשָׂאָהּ בֵּין כָּל־הָאַרְגֵּאִים הוּא בְעַצְמוֹ, וַיִּגַּשׁ וַיְדַבֵּר:

"הֵא לָךְ, יָשִׁישׁ, כְּלִי יָקָר, סְגֻלָּה לְךָ לְמִשְׁמֶרֶת!

וְהָיְתָה לְךָ לְמַזְכֶּרֶת קְבוּרַת פַּטְרוֹקְלוֹס, לֹא תוֹסִיף

לִרְאוֹת אוֹתוֹ בִקְהַל כָּל־צְבָא־הָאַרְגֵּאִים. וּפְרָס זֶה 620

אֶתֵּן אֲנִי, כִּי לֹא תֵצֵא בְמִלְחֶמֶת אֶגְרוֹפִים וְהִתְגּוֹשְׁשׁוּת

גַּם לֹא בְתַחֲרוּת בִּרְמָחִים וּבְרִיצַת רַגְלַיִם לְהַרְחִיק,

יַעַן וּבְיַעַן כִּי קָשְׁתָה עָלֶיךָ יַד זִקְנָה וְשֵׂיבָה".

כָּכָה דִּבֵּר וּמְסָרָהּ לְיָדָיו, וַיִּשְׂמַח וּלְקָחָהּ.

נָשָׂא אֲמָרָיו, וַיַּעַן וַיְדַבֵּר אֶת־אִמְרוֹת־הַכָּנָף: 625

"אָמְנָם וְאָמְנָם, בֵּן־יַקִּיר, נְכוֹנִים דְּבָרֶיךָ וּבְצֶדֶק!

תַּשּׁוּ אֲבָרַי, יְדִידִי, גַּם יָדַי גַּם רַגְלַי מֶה רָפוּ.

הִנֵּה כְּתֵפַי גַּם שְׁתֵּיהֶן אֵין כֹּחָן כְּכֹחָן לְפָנִים.

וְאִלּוּ שַׁבְתִּי עָצַמְתִּי, וְשָׁבוּ עֲלוּמַי כְּקֶדֶם,

אוֹ כִהְיוֹתִי עֵת קָבְרוּ עַם הָאֶפֵּיִים אֶת־מַלְכָּם,  630

אֶת־אַמַּרִינְק בְּבּוּפְּרַסְיוֹן וּבָנָיו שָׁם עָרְכוּ הַתַּחֲרוּת,

אִישׁ שָׁם לֹא עָרַךְ אֵלַי מֵאַנְשֵׁי אֵיטוֹלְיָה הַנַּעֲלִים,

גַּם הָאֶפֵּיִים הָרַבִּים גַּם מִבְּנֵי־פִּילוֹס הָעַזִּים.

בְּתִגְרַת הָאֶגְרוֹף נִצַּחְתִּי אֶת־קְלִיטוֹמֵדֵס בֶּן־אֵנוֹפְּס;

וּבְהֵאָבְקִי גָּבַרְתִּי עֲלֵי אַנְקֵיאוֹס אִישׁ פְּלֶבְרוֹן;    635

בְּרִיצַת רַגְלַיִם עָלִיתִי גַם עַל־אִיפִיקְלוֹס הַמָּהִיר;

וְרָמְחִי הֵטַלְתִּי הִרְחַקְתִּי מִפּוֹלִידוֹרוֹס וּפִילֵס;

רַק בַּמִּרְכֶּבֶת נִצְּחוּנִי שְׁנַיִם הָאַחִים בְּנֵי־אַקְטוֹר –

עוֹלִים עָלַי בְּמִסְפָּרָם, מִשְׁתּוֹקְקִים לַפְּרָסִים הַיְקָרִים,

יַעַן הַגָּדוֹל בַּפְּרָסִים נוֹעַד לַמְּהִירִים בָּרָכֶב.     640

שְׁנֵיהֶם תְּאוֹמִים בָּרֶכֶב, הָאֶחָד אַךְ נוֹהֵג בַּסּוּסִים,

הָיָה אַךְ נוֹהֵג בַּסּוּסִים, וְהַשֵּׁנִי אַךְ מַכֶּה בְשׁוֹטוֹ.

כָּכָה הָיִיתִי אֲזַי, וְעַתָּה אַנִּיחַ לַצְּעִירִים

לְעוֹלֵל אֶת־אֲשֶׁר עוֹלַלְתִּי, אֶכָּנַע לַזִּקְנָה הַנּוּגָה,

אָנוּס אָנִי; אַךְ לְפָנִים מִתְנוֹסֵס הָיִיתִי בֵין טוֹבִים. 645

לֶךְ־לְךָ, בְּנִי, וְהַמְשֵׁךְ הַקְּרָב לְמַזְכֶּרֶת רֵעֶךָ.

אֶשְׁכָּר זֶה אֶקַּח בְּרָצוֹן, וְלִבִּי בִי יִחַדְּ וְיָגִיל,

יַעַן תָּמִיד תִּזְכְּרֵנִי, לְעוֹלָם לֹא תִשְׁכַּח לְכַבְּדֵנִי

כָּבוֹד כַּיָּאוּת לְמַעֲנִי בְּקֶרֶב כָּל־הָאֲכַיִּים.

יִתְּנוּ הָאֵלִים לְךָ וִישַׁלְּמוּ לְךָ גְּמוּל הַתּוֹדָה".   650

כָּכָה סָח, וּבֶן־פֵּלֵס שָׁב אֶל־הֲמוֹן הָאֲכַיִּים,

שָׁב אֶל־מְקוֹמוֹ, כִּי שָׁמַע תְּהִלָּתוֹ מִפִּיו שֶׁל בֶּן־נֵלֵס,

וְהֵכִין הַפְּרָסִים הַיְקָרִים לִקְרָב־הָאֶגְרוֹפִים הָאָיֹם.

נָהַג וְקָשַׁר בָּעִגּוּל הַפִּרְדָּה הַטּוֹבָה־לְעָמָל,

פִּרְדָּה בַת־שֵׁשׁ, וּבְטֶרֶם לָמְדָה הָעֹל וּקְשַׁת־עֹרֶף. 655

אוּלָם לַמְּנֻצָּח –לוֹ יָעַד גְּבִיעַ־פִּיפִיּוֹת לְאֶשְׁכָּר.

נִצַּב וַיִּשָּׂא אֲמָרָיו, וַיְדַבֵּר אֶל־כָּל־הָאַרְגֵּאִים:

"שִׁמְעוּ, בֶּן־אַטְרֵס וַאֲכַיִּים נְעוּלֵי־הַמְּצָחוֹת־הַנָּאוֹת!

הִנְנוּ קוֹרְאִים לִשְׁנַיִם גִּבּוֹרֵי הָעָם וְיִלָּחֲמוּ

עַל־הַפְּרָס בְּאֶגְרוֹפֵיהֶם. וְהָאִישׁ אֲשֶׁר אוֹתוֹ יָחֹן  660

פֵיבּוֹס־אַפּוֹלוֹן וְנִצַּח, וְיַכִּירוּ בוֹ הָאֲכַיִּים,

פִּרְדָּה סוֹבֶלֶת־עֲבוֹדָה זוֹ יִקַּח וְיִנְהַג לְאָהֳלוֹ;

אֶפֶס הָאִישׁ אֲשֶׁר נֻצַּח הוּא יִקַּח אֶת־כּוֹס־הַפִּיפִיּוֹת".

דִּבֵּר, וַיְמַהֵר וַיָּקָם אִישׁ אַדִּיר וְשַׂגִּיא־הַכֹּחַ,

מֻמְחֶה בִקְרָב־הָאֶגְרוֹפִים, אֶפֵּיוֹס הוּא בְּנוֹ שֶׁל־פַּנוֹפֵּס, 665

תָּפַס הַפִּרְדָּה סוֹבֶלֶת־הֶעָמָל וַיַּרְעֵם בְּקוֹלוֹ:

"קְרַב מִי שֶׁחָפֵץ לְקַבֵּל הַסֵּפֶל, אֶת־כּוֹס־הַפִּיפִיּוֹת!

אַךְ, מְדֻמַּנִי, הַפִּרְדָּה הַזּוֹ מִכָּל־בְּנֵי־הָאֲכַיִּים

אִישׁ לֹא יְקַבֵּל לְעוֹלָם, כִּי הִנְנִי הָרִאשׁוֹן לְאֶגְרוֹף!

כְּלוּם אֵין דַּי, כִּי אֵינֶנִּי הָרִאשׁוֹן בַּקְּרָב? וְאִי אֶפְשָׁר  670

לִהְיוֹת מֻמְחֶה בַכֹּל, וּבָקִי בָאֳמָנוּת וָאֳמָנוּת!

וְזֹאת אֲנִי מַגִּיד, וְאָמְנָם כֵּן יָקוּם וְהָיָה הַדָּבָר:

בְּשַׂר אִישׁ הַיּוֹצֵא כְנֶגְדִּי אֶקְרַע וְעַצְמוֹתָיו אֲשַׁבֵּר.

לָכֵן יִשְׁהוּ פֹה יַחַד עֲמִיתָיו הָעוֹסְקִים בִּקְבוּרָה,

לָשֵׂאת אוֹתוֹ מִפֹּה, כִּי אֶשְׁלַח בּוֹ יָדִי לַכְנִיעוֹ".  675

כָּכָה דִּבֵּר, וְהָעָם הִשְׁתַּתֵּק וְנֶאֱלַם דּוּמִיָּה.

אַךְ אֶבְרִיאַלּוֹס הִתְרוֹמֵם, הַגֶּבֶר הַדּוֹמֶה־לָאֵלִים,

חֹטֶר מִגֶּזַע מֵקִיסְטֵס הַמּוֹשֵׁל, בְּנוֹ שֶׁל־טַלַּאוֹס,

וְהוּא אֲשֶׁר נִצַּח לְפָנִים בְּתֵּבֵּי אֶת־כָּל־בְּנֵי־קַדְמוֹס,

בְּבוֹאוֹ אֶל־קְבוּרַת אֵידִפּוּס, שֶׁנָפַל, אֶל־מִשְׁתֵּה־הַקְּבוּרָה. 680

אָרַח עִמּוֹ לְחֶבְרָה בֶן־טִידֵס הַמְצֻיָּן־בָּרֹמַח,

מְעוֹדְדוֹ בִדְבָרִים וְרוֹצֶה שֶׁיִּנְחַל נִצָּחוֹן וְכָבוֹד.

רֵאשִׁית כָּל אֲזָרָהוּ הָאֵזוֹר וַיִּתֵּן לְיָדָיו

רְצוּעוֹת חֲתוּכוֹת מְאֹד יָפֶה עֲשׂוּיוֹת עוֹר פַּר־הָעֲרָבָה.

וְאֵלֶּה הִתְאַזְּרוּ וְנִפְגְּשׁוּ בְאֶמְצַע הָעִגּוּל וְעָמְדוּ,    685

אִישׁ עַל־רֵעֵהוּ הִתְנַפְּלוּ בִזְרוֹעוֹת אֲיֻמּוֹת וּנְשׂוּאוֹת

בְּשֶׁצֶף־קֶצֶף וָאוֹן, הִתְעָרְבוּ יְדֵיהֶם הַקָּשׁוֹת.

הָיָה אָיֹם וְנוֹרָא כָּל־מַחַץ הַלְּסָתוֹת, וְזֵעָתָם

נִגְּרָה מִכָּל־אֶבְרֵיהֶם –וְאֶפֵּיוֹס הַנַּעֲלֶה הִתְרוֹמֵם,

הִכָּה עַל־לֶחְיוֹ, כְּשֶׁזֶּה מִתְבּוֹנֵן, וְלֹא עָצַר עוֹד כֹּחַ  690

לַעֲמֹד, כִּי פָקוּ אֲבָרָיו הַצַּחִים, וַיִּפֹּל לָאָרֶץ.

כְּאוֹתוֹ הַדָּג אֲשֶׁר יִקְפֹּץ עֵת רוּחַ מִצָּפוֹן סוֹעֶרֶת

עַל־שְׂפַת הַיָּם רַב־הָאַצָּה, וְגַלִּים עֲכוּרִים כִּסּוּהוּ, –

כָּכָה קָפַץ גַּם הוּא; וְאוּלָם אֶפֵּיוֹס הַגִּבּוֹר

הוּא הֱרִימָהוּ בְיָדָיו, וְרֵעָיו עֲמִיתָיו מִהֲרוּ  695

וַיּוֹצִיאוּהוּ מִחוּץ לָעִגּוּל, וְהוּא רַגְלָיו כָּשָׁלוּ,

רוֹקֵק דָּמִים נִקְרָשִׁים, וְרֹאשׁוֹ לוֹ תָלוּי עַל־כְּתֵפוֹ.

וַיּוֹשִׁיבוּהוּ בֵינֵיהֶם, וְהוּא נִדְהָם, כִּי כֹחוֹ עֲזָבוֹ,

וְהֵמָּה שָׁבוּ לָעִגּוּל לְהָבִיא אֶת־כּוֹס־הַפִּיפִיּוֹת.

מִהֵר אֲכִילֵס וְהֵבִיא גַם פְּרָסֵי־הַתַּחֲרוּת הַשְּׁלִישִׁית, 700

הֶרְאָם לְכָל־הַדַּנָּאִים, פְּרָס שֶׁל־הִתְאַבְּקוּת אֲיֻמָּה:

פְּרָס לַמְּנַצֵּחַ חֲצוּבַת אַדִּירִים הַבָּאָה בְלָהַב,

עָרְכוּ בְנֵי־הָאֲכַיִּים מְחִירָהּ פָּרִים שְׁנֵים־עָשָׂר.

אוּלָם לַגֶּבֶר הַמְנֻצָּח הֶעֱמִיד אִשָּׁה בַקֶּרֶב,

נְבוֹנָה בִמְלֶאכֶת־כַּפָּיִם וּמְחִירָהּ פָּרִים אַרְבָּעָה.  705

נִצַּב אֲכִילֵס וַיְדַבֵּר בְּאָזְנֵי כָל־עַם־הָאַרְגֵּאִים:

“קוּמוּ כָל־אִישׁ אֲשֶׁר יִרְצֶה לְנַסּוֹת בְּאוֹתָהּ הַתַּחֲרוּת”.

כָּכָה דִּבֵּר; וַיָּקָם בְּנוֹ שֶׁל־טֶלַּמּוֹן – הוּא אָיַס,

גַּם אוֹדִיסֵס הָאִישׁ רַב־הַדַּעַת הַמֻּמְחֶה לְעָרְמָה.

שְׁנֵיהֶם הִתְאַזְּרוּ וַיֵּצְאוּ אֶל־אֶמְצַע הָעִגּוּל הַגָּדוֹל. 710

תָּפְסוּ אִישׁ בְּרֵעֵהוּ אַף חִבְּקוּ בִזְרוֹעוֹת אַדִּירוֹת.

מָשָׁל לְקוֹרוֹת הַגַּג אֲשֶׁר חִבְּרָן הַבּוֹנֶה הַמְּהֻלָּל

בְּבִנְיָן רָם־כְּתָלִים, שֶׁיּוּכַל יַעֲמֹד בִּפְנֵי כָל־הָרוּחוֹת,

חָרְקוּ גַבֵּי הַשְּׁנַיִם בִּזְרוֹעוֹת אַדִּירוֹת־הַכֹּחַ

בְּאוֹן־מְאֻמָּצוֹת, וְזֵעָה נִגֶּרֶת מִכָּל־אֶבְרֵיהֶם,  715

צָצוּ כְּתָמִים מְרֻבִּים עַל־צַלְעוֹתֵיהֶם, כִּתְפֵיהֶם,

אָדְמוּ מִדָּמִים וְצָבוּ, וְהֵמָּה מוֹסִיפִים מִתְאַבְּקִים,

שׁוֹאֲפִים לִגְבֹּר בִּגְלַל הַחֲצוּבָה מְלֶאכֶת מַחְשֶׁבֶת.

אוּלָם אוֹדִיסֵס לֹא יָכֹל לוֹ וְלֹא הִפִּילוֹ לָאָרֶץ,

וְאָיַס הַגִּבּוֹר גַּם הוּא נָשְׁתָה גְבוּרָתוֹ בְאוֹדִיסֵס. 720

קָצְרָה רוּחָם שֶׁל־בְּנֵי־הָאֲכַיִּים הֲדוּרֵי־הַמְּצָחוֹת.

עָנָה אָיַס הַגָּדוֹל, הוּא בְנוֹ שֶׁל־טֶלַּמּוֹן, וַיְדַבֵּר:

"בֶּן־לָאֶרְטֵס הַנַּעֲלֶה, אוֹדִיסֵס הָאִישׁ רַב־הַמְּזִמּוֹת!

הָרֵם אוֹתִי, וְאִם אַיִן – אֲנִי אֲרִימֶךָּ, וְזֶבְס יִשְׁפֹּט".

כָּכָה סָח וַיְרִימֵהוּ, וְלֹא שָׁכַח אוֹדִיסֵס עָרְמָתוֹ,  725

וּמֵאֲחוֹרָיו הֲדָפוֹ, פָּגַע בְּעַרְקוּבוֹ, וְתַשׁ כֹּחוֹ.

נָפַל לְאָחוֹר לָאָרֶץ, וְאוֹדִיסֵס הוּא נָפַל עַל־חָזוֹ,

וְכָל־הָעָם סָבִיב צוֹבְאִים עֲלֵיהֶם, מִשְׁתָּאִים לַשְּׁנָיִם.

רָצָה אוֹדִיסֵס הַנַּעֲלֶה, זֶה אֶרֶךְ־הַסֵּבֶל, לַהֲרִימוֹ,

אַךְ הֱרִימוֹ כִמְעַט מֵעַל פְּנֵי־הָאֲדָמָה וְלֹא יָכֹל,  730

כָּפַף אֶת־בִּרְכּוֹ, וּשְׁנֵיהֶם נָפְלוּ יַחְדָּו לָאָרֶץ.

סְמוּכִים אִישׁ אֶל־רֵעֵהוּ, נְגֹאֲלוּ שְׁנֵיהֶם בָּאָבָק.

וְהָיוּ נֶאֱבָקִים בַּשְּׁלִישִׁית, בְּקוּמָם מֵעַל־פְּנֵי הָאָרֶץ,

לוּלֵא אֲכִילֵס, שֶׁקָּם וּבַעֲדָם עָצַר וַיְדַבֵּר:

"הַרְפּוּ מִקְּרָב, אַל־תּוֹגִיעוּ אִישׁ אֶת־רֵעֵהוּ בַּתִּגְרָה!  735

שְׁנֵיכֶם נִצַּחְתֶּם, וּפְרָסִים חֵלֶק כְּחֵלֶק תַּחֲלֹקוּ.

קוּמוּ לְכוּ לְמַעַן יִלָּחֲמוּ גַם יֶתֶר־אֲכַיִּים".

כָּכָה דִּבֵּר, וְהֵמָּה לֹא סֵרְבוּ לוֹ, שָׁמְעוּ בְקוֹלוֹ.

נִגְּבוּ הָאָבָק הָרַב אַף לָבְשׁוּ כֻתָּנְתָּם לִבְשָׂרָם.

חָשׁ בֶּן־פֵּלֵס וְיָעַד הַפְּרָס לַמֵּיטִיבִים בְּרִיצָה: 740

מִזְרָק שֶׁל־כֶּסֶף כְּלִיל־יֹפִי הַמֵּכִיל שֵׁשׁ בַּת, וּבָאָרֶץ

אֵין עוֹד אֲשֶׁר לוֹ יִדְמֶה וְיִשְׁוֶה לוֹ, מַעֲשֵׂה אָמָּן.

גְּבָרִים חָרָשִׁים מִצִּידוֹן עֲשׂוּהוּ בִתְבוּנָה וָדָעַת,

אַנְשֵׁי כְנַעַן בַּיָּם הֱבִיאוּהוּ בֵין גַּלִּים עֲכוּרִים,

שָׁטִים מִלִּימֵין אֶל־לִימֵין, דּוֹרוֹן נְתָנוּהוּ לְתּוֹאַס. 745

אוֹתוֹ נָתַן אֶבְנֵאוֹס בְּנוֹ שֶׁל־יַסּוֹן לְפַּטְרוֹקְלוֹס

כֹּפֶר נֶפֶשׁ לִיקָאוֹן בְּנוֹ־שֶׁל פְּרִיאַמּוֹס הַמּוֹשֵׁל.

אוֹתוֹ יָעַד אֲכִילֵס פְּרָס נָאֶה לִכְבוֹד מֵרֵעֵהוּ,

לַאֲשֶׁר יָבֹא הָרִאשׁוֹן מִכָּל־הַמֵּיטִיבִים בְּרִיצָה;

וְשׁוֹר־פָּר אַדִּיר וְקָשֶׁה וְכָבֵד בְּחֵלֶב – לַשֵּׁנִי,  750

זָהָב מַחֲצִית הַכִּכָּר יָעַד לָבֹא לָאַחֲרוֹנָה.

קָם וַיִּשָּׂא אֲמָרָיו וַיְדַבֵּר לְכָל־הָאַרְגֵּאִים:

“קוּמוּ כָּל־הַחֲפֵצִים לְנַסּוֹת בַּתַּחֲרוּת הַלֵּזוּ!”

כָּכָה דִּבֵּר, וְאָיַס בְּנוֹ שֶׁל־אוֹאִילֵס הִתְרוֹמֵם,

קָם אַנְטִילוֹכוֹס בֶּן־נֶסְטוֹר וְאוֹדִיסֵס הָאִישׁ רַב־הַדָּעַת. 755

הָיָה בֶּן־נֶסְטוֹר הַמָּהִיר בֵּין כָּל־הַגִּבּוֹרִים הַצְּעִירִים.

עָצְרוּ זֶה בְצַד זֶה וְצִיֵּן אֲכִיל הַמַּטָּרָה.

הָיָה הַדְּרוֹמוֹס הַלָּה מִשְׂתָּרֵעַ לִפְנֵיהֶם, וַיְמַהֵר

אָיַס הָרִאשׁוֹן, וְאַחֲרָיו סָעַר אוֹדִיסֵס הַנַּעֲלֶה,

סָמוּךְ לוֹ קָרוֹב מְאֹד, כְּאִשָּׁה לְבוּשָׁה מַחֲלָצוֹת  760

חָזָהּ סָמוּךְ לִסְלִיל־הָאוֹרְגִים וְכַפֶּיהָ מוֹלִיכוֹת,

מוֹשְׁכָה בִזְרִיזוּת הַחוּטִים לְשָׁזְרָם בַּשֶּׁתִי, וְהֵם סְמוּכִים

לְחָזָהּ, –כֵּן רָץ אוֹדִיסֵס סָמוּךְ לְאָיַס, פּוֹסֵעַ

בְּרַגְלָיו בְּעִקְּבוֹתָיו שֶׁל־אָיַס וּבְטֶרֶם יְכַסֵּם הָאָבָק,

נוֹשֵׁם נוֹשֵׁף עַל־רֹאשׁוֹ בְרוּחַ אַפּוֹ הֶחָמִים,  765

מוֹסִיף וְדוֹלֵק מֵאַחֲרָיו. וְכָל־הָאֲכַיִּים מְרִיעִים,

קוֹרְאִים אֵלָיו בְּקוֹל, מְעוֹדְדִים לִקְרַאת הַנִּצָּחוֹן.

אַךְ כְּשֶׁהִגִּיעוּ אֶל־קְצֵה כָל־הַדְּרוֹמוֹס, וַיְפַלֵּל אוֹדִיסֵס,

בְּלִבּוֹ הִתְפַּלֵּל אֶל־פַּלַּס־אַתֵּנָה כְּחֻלַּת־הָעַיִן:

“אָנָּא שְׁמָעִינִי, בַּת־אֵלִים, וּבוֹאִי לְעֶזְרָתִי בְרוּצִי!” 770

כָּכָה דִּבֵּר, הִתְפַּלֵּל, וְנֶעְתְּרָה לוֹ פַּלַּס־אַתֵּנָה,

עָשְׂתָה אֲבָרָיו מְאֹד קַלִּים, גַּם רַגְלָיו גַּם יָדָיו מִמָּעַל.

אַךְ כְּשֶׁבָּאוּ אֶל־קְצֵה מְרוּצָתָם, הִגִּיעוּ אֶל־פְּרָסָם,

נִכְשַׁל אָיַס בְּרוּצוֹ, אַתֵּנָה הִיא הִיא הִכְשִׁילַתּוּ.

וְנָפַל בַּמָּקוֹם בּוֹ נִצְבְּרָה צוֹאַת הַבָּקָר הַשְּׁחוּטִים, 775

אֲשֶׁר זְבָחָם אֲכִילֵס לִכְבוֹד רֵעֵהוּ פַּטְרוֹקְלוֹס,

נִמְלָא פִּיו צוֹאַת־הַבָּקָר, וּנְחִירָיו גַּם הֵמָּה נִמְלָאוּ.

נָשָׂא אוֹדִיסֵס הָאִישׁ־רַב־הַתְּלָאוֹת הַמִּזְרָק, כִּי הִקְדִּים

לָבֹא רִאשׁוֹנָה; וְאָיַס הַנֶּהְדָּר הוּא לָקַח הַבָּקָר.

נִצַּב תּוֹפֵס בְּכַפָּיו בְּקֶרֶן שׁוֹר־פָּר לִמּוּד שָׂדֶה,  780

רוֹקֵק הַצּוֹאָה מִפִּיו, וַיְדַבֵּר לְעַם הָאַרְגֵּאִים:

"אוֹי לִי! הִכְשִׁילָה אֶת־רַגְלִי אוֹתָהּ הָאֵלָה, שֶׁלְּעוֹלָם

תִּדְאַג כְּאֵם לְאוֹדִיסֵס לִהְיוֹת לְעֶזְרָה לְצִדּוֹ".

כָּכָה הִבִּיעַ, וְכָל־הָאֲכַיִּים הֵרִיעוּ צָחָקוּ.

אַךְ אַנְטִילוֹכוֹס הוּא לָקַח הַפְּרָס הָאַחֲרוֹן הַנִּשְׁאָר.  785

חִיֵּךְ וְעָמַד בְּקֶרֶב חֵיל עַם־הָאַרְגֵּאִים וַיְדַבֵּר:

"יְדִידַי, אָכֵן יְדַעְתֶּם, וְאוּלָם אָנֹכִי אַגִּידָה:

עוֹד הָאֵלִים מְבַכְּרִים עָלֵינוּ אֶת־זִקְנֵי דוֹרֵנוּ;

אָמְנָם, אָיַס אַךְ מְעַט זָקֵן מִמֶּנִי בַּשָּׁנִים;

אֶפֶס הַלָּז הֵן יִתְחַשֵּׁב עַל־דּוֹר שֶׁקְּדָמָנוּ, דּוֹר חוֹלֵף, 790

וְאוֹמְרִים עָלָיו: זִקְנָתוֹ מוֹרִיקָה, כִּי קָשֶׁה גַּם קָשֶׁה

לְאִישׁ מִכָּל־הָאֲכַיִּים לְהַדְבִּיקוֹ, בִּלְתִּי אֲכִילֵס!"

כָּכָה דִּבֵּר, וְהִלֵּל לַאֲכִילֵס מְהִיר־הָרַגְלָיִם.

נָשָׂא אֲכִילֵס בֶּן־פֵּלֵס אֲמָרָיו וַיַּעַן וַיֹּאמֶר:

"אַנְטִילוֹכוֹס, דְּבָרֶיךָ לֹא שָׁוְא דִּבַּרְתָּ וְלַהֶבֶל!  795

הִנְנִי מוֹסִיף לְךָ גַּם מַחֲצִית כִּכַּר הַזָּהָב".

כָּכָה הִגִּיד וּמְסָרָהּ, וַיִּחְדְּ בְּנַפְשׁוֹ וַיִּקַּח.

אַחֲרֵי־כֵן הוֹצִיא בֶּן־פֵּלֵס כִּידוֹן מַאֲרִיךְ־צִלּוֹ,

נְתָנוֹ בָעִגּוּל בַּתָּוֶךְ, גַּם קוֹבַע גַּם מָגֵן וְהִנִּיחָם,

כָּל־כְּלֵי סַרְפֵּדוֹן הַגִּבּוֹר אֲשֶׁר הִכָּהוּ פַּטְרוֹקְלוֹס.  800

עָמַד, וַיִּשָּׂא אֲמָרָיו וַיְדַבֵּר לְכָל־הָאַרְגֵּאִים:

"הִנְנוּ קוֹרְאִים לִשְׁנַיִם, לַטּוֹבִים בְּכָל־הַגִּבּוֹרִים.

יִלְבְּשׁוּ כְלֵי־מִלְחֲמוֹתָם וְלָקְחוּ הַנְּחשֶׁת הַחוֹתְכָה

לְנַסּוֹת אִישׁ אִישׁ אֶת־רֵעֵהוּ נֶגְדָה־נָּא קֳבָל־הַצָּבָא.

אִישׁ אֲשֶׁר יִפְצַע הָרִאשׁוֹן אֶת־בְּשַׂר מֵרֵעֵהוּ הַנָּאוֶה,  805

יַחְדֹּר בַּשִּׁרְיָן, וְתַאְדִּים חֲנִיתוֹ מִדָּמָיו הַשְּׁחוֹרִים,

יִשָּׂא הַחֶרֶב הַזֹּאת, הָעֲשׂוּיָה מַסְמְרוֹת כֶּסֶף,

כְּלִילַת הַיֹּפִי מִתְּרֵקְיָה, גְּזַלְתִּיהָ מֵאַסְטֶרוֹפֵּיאוֹס,

וְאֵלֶּה הַכֵּלִים יַחֲלֹקוּ, כִּי חֵלֶק כְּחֵלֶק יִקָּחוּ,

אַחֲרֵי־כֵן אֶעֱרֹךְ לָהֶם גַּם כֵּרַת־תִּפְאֶרֶת בְּאָהֳלִי".  810

דִּבֵּר, וְאָיַס הַגָּדוֹל בְּנוֹ שֶׁל־טֶלַּמּוֹן הִתְרוֹמֵם,

קָם דִּיאוֹמֵדֵס בֶּן־טִידֵס, הַגֶּבֶר שַׂגִּיא־הַכֹּחַ,

יָצְאוּ מִקֶּרֶב הֶהָמוֹן וְלָבְשׁוּ אֶת־כְּלֵי הַמִּלְחָמָה,

נִצְּבוּ בְקֶרֶב הָעִגּוּל, שׁוֹאֲפִים קְרָבוֹת הַשְּׁנָיִם,

אֵימָה מְזָרוֹת עֵינֵיהֶם, וְכָל־הָאֲכַיִּים מִשְׁתָּאִים. 815

וְכַאֲשֶׁר קָרְבוּ נִפְגָּשׁוּ, מִשְׂתָּעֲרִים אִישׁ עַל־רֵעֵהוּ,

שָׁלשׁ פְּעָמִים הִתְקָרְבוּ, הִתְנַגְּשׁוּ שָׁלשׁ פְּעָמִים.

הִכָּה אָיַס בְּמָגִנּוֹ הֶעָשׂוּי עָגֹל מִסָּבִיב;

אוּלָם לֹא נָגַע בִּבְשָׂרוֹ, כִּי סָכַךְ עָלָיו שִׁרְיוֹנוֹ.

אֶפֶס בֶּן־טִידֵס הוֹלֵךְ וְכוֹנֵן חֹד־רָמְחוֹ הַמַּבְרִיק  820

בְּצַוַּאר בְּנוֹ שֶׁל־טֶלַּמּוֹן, מִמַּעַל לַצִּנָּה הַגְּדוֹלָה.

כָּל־הָאֲכַיִּים הֵרִיעוּ, כִּי חָרְדוּ לְאָיַס, וְצִוּוּ

לַחְדֹּל מִלִּתְגָּר מִלְחָמָה וּלְחַלֵּק הַפְּרָסִים בֵּינֵיהֶם.

אוּלָם הַחֶרֶב הַגְּדוֹלָה, אוֹתָהּ נְתָנָה לְבֶן־טִידֵס

גַּם אֶת־נְדָנָהּ וּרְצוּעָה עֲשׂוּיָה עוֹר חָתוּךְ מְאֹד יָפֶה. 825

אַחֲרָיו הֵבִיא בֶּן־פֵּלֵס רֶגֶב מַתֶּכֶת יְצוּקָה,

שִׁמְּשָׁה דִיסְקוֹס לְאֵאֶטְיוֹן, וּבְכֹחַ הֱטִילוֹ לְפָנִים;

אַךְ כְּשֶׁהֲרָגוֹ אֲכִילֵס מְהִיר־הָרַגְלַיִם, הוֹבִילוֹ

יַחַד עִם־יֶתֶר אוֹצְרוֹתָיו בְּתוֹךְ אֳנִיָּתוֹ הַמְּהִירָה.

עָמַד בְּקֶרֶב הֶהָמוֹן וַיְדַבֵּר בְּאָזְנֵי בְנֵי־אַרְגּוֹס:  830

"עִמְדוּ, כָּל־אֲשֶׁר יִרְצֶה לְנַסּוֹת אֶת־כֹּחוֹ בָּאֵלֶּה!

וְאִם־גַּם יִרְבּוּ שְׂדוֹת אִישׁ פּוֹרִיּוֹת כָּהֵנָּה וְכָהֵנָּה,

וְחָמֵשׁ שָׁנִים תָּשׁוֹבְנָה וּמָלְאוּ לִתְקוּפוֹתֵיהֶן,

צְרָכָיו יְמַלֵּא בָזֶה, וּבַרְזֶל לֹא יֶחְסַר, וְרוֹעוֹ

וְחוֹרֵשׁ אַדְמָתוֹ לֹא יַעַל הָעִירָה כְּדֵי לִקְנוֹת, כִּי יַסְפִּיק". 835

כָּכָה סָח, וַיִּתְרוֹמֵם הָאִישׁ פּוֹלִיפֵּיטֵס הַגִּבּוֹר,

גַּם לֶאוֹנְטֵס הָאַדִּיר הַדּוֹמֶה־לָאֵלִים בְּעֻזּוֹ,

אָיַס בְּנוֹ שֶׁל־טֶלַּמּוֹן וְאֶפֵּיוֹס הַגֶּבֶר הַנַּעֲלֶה.

נִצְּבוּ זֶה בְּצַד זֶה, וַיִּתְפֹּס אֶפֵּיוֹס הַנַּעֲלֶה

רֶגֶב־הַמִּדּוֹת וּזְרָקוֹ בַגַּלְגַּל, וַיִּשְׂחֲקוּ עָלָיו.  840

אַחֲרָיו עוֹפֵף וַיּוֹר לֶאוֹנְטֵס מִזַּרְעוֹ שֶׁל־אָרֵס,

שְׁלִישִׁי זָרַק אָז אָיַס בְּנוֹ שֶׁל־טֶלַּמּוֹן, וְהוּא הִרְחִיק

בְּיַד הָאַדִּירִים, וַיַּעֲבֹר הָרֶגֶב סִמָּנֵי כֻלָּהַם.

אֶפֶס כְּשֶׁהֵטִיל וַיּוֹר פּוֹלִיפֵּיטֵס זֶה אִישׁ־הַמִּלְחָמָה,

זְרָקוֹ הַרְחֵק כִּמְטַחֲוֵי מַטֵּה־הָרוֹעִים הַמְּעֻקָּל,  845

יָטִיל הָרוֹעֶה, וְזֶה מוּעָף וְסוֹבֵב בֵּין עֶדְרֵי הַבָּקָר,

וְהִרְחִיק מֵהָלְאָה לַקָּהָל, וְכֻלָּם הֵרִיעוּ לְעֻמָּתוֹ.

מִהֲרוּ רֵעָיו עֲמִיתָיו שֶׁל־פּוֹלִיפֵּיטֵס הָאַדִּיר,

נָשְׂאוּ אֶת־אֶשְׁכַּר הַמֶּלֶךְ אֶל־פְּנֵי הָאֳנִיּוֹת הַגְּדוֹלוֹת.

אַחַר הֵבִיא הַבַּרְזֶל הַמַּכְחִיל בִּשְׁבִיל הַקַּשָּׁתִים: 850

לָמוֹ גַרְזִנֵּי פִיפִיּוֹת עֲשָׂרָה, וַעֲשָׂרָה קַרְדֻּמּוֹת.

תֹּרֶן גָּבֹהַּ שֶׁל־סְפִינָה מַכְחִילַת־הַחַרְטוֹם שָׁם הִצִּיב

הַרְחֵק בַּחוֹלוֹת וְהִדֵּק וַיִּקְשֹׁר הַיּוֹנָה הָרַכָּה

לְרֹאשׁ אוֹתוֹ תֹרֶן בְּרַגְלָהּ בַּחֶבֶל הַדַּק לְמַטָּרָה

לְמוֹרֵי הַחִצִּים: "הָאִישׁ אֲשֶׁר יוֹר בָּהּ בַּיּוֹנָה הָרַכָּה 855

כָּל גַּרְזִנֵּי־פִיפִיּוֹת יִקַּח וְיִשָּׂאֵם לְאָהֳלוֹ;

וְכָל־הַפּוֹגֵעַ בַּחֶבֶל, אַךְ יַחֲטִיא הַצִּפּוֹר הָרַכָּה,

קַשָּׁת רַע מִן־הָרִאשׁוֹן, הוּא יִשָּׂא לוֹ אֶת־הַקַּרְדֻּמּוֹת".

כָּכָה דִבֵּר, וַיָּקָם אוֹנוֹ שֶׁל־טֶבְקְרוֹס הַמּוֹשֵׁל

וְגַם מֵרִיאוֹנֵס עֲמִיתוֹ שֶׁל־אִידוֹמֶנֵּס הַשַּׂגִּיא.  860

נָטְלוּ הַשְּׁנַיִם גּוֹרָלוֹת בְּקוֹבַע הַנְּחשֶׁת וְזִעְזְעוּהוּ,

רִאשׁוֹן נָפַל גּוֹרָלוֹ שֶׁל־טֶבְקְרוֹס. וַיְמַהֵר וַיִּדְרֹךְ

בְּכֹחַ אַדִּירִים וַיּוֹר, וַיִּשְׁכַּח וְלֹא נָדַר אֶת־נִדְרוֹ

קָרְבַּן־הַתּוֹדָה לַמּוֹשֵׁל – לוֹ מֵאָה מִבְּכוֹרוֹת כָּל־צֹאנוֹ,

הֶחֱטִיא אָז אֶת־הַצִּפּוֹר, כִּי פֵיבּוֹס־אַפּוֹלוֹן לֹא רָצָה. 865

פָּגַע בַּחֶבֶל בָּהּ נִקְשְׁרָה, סָמוּךְ לְרֶגֶל הַצִּפּוֹר,

חָתַך הַחֶבֶל לִשְׁנַיִם בְּחֵץ־הַתַּמְרוּרִים שֶׁיָּרָה.

טָסָה הַצִּפּוֹר לַמָּרוֹם שָׁמַיְמָה, וְהַחֶבֶל סָרוּחַ

מֻטֶּה אָרְצָה, וְכָל־הָאֲכַיִּים הֵרִיעוּ לְעֻמָּתוֹ.

מִהֵר אֲזַי מֵרִיאוֹנֵס וַיִּגְזֹל מִמֶּנּוּ הַקֶּשֶׁת,  870

כּוֹנֵן אֶת חִצּוֹ, כִּי הֵכִין לוֹ אֶת־הַחֵץ בְּעוֹד מוֹעֵד.

נָדַר אֶת־נִדְרוֹ מִיָּד לְאַפּוֹלוֹן הַמַּרְחִיק־לִפְגֹּעַ,

קָרְבַּן־הַתּוֹדָה לַמּוֹשֵׁל מֵאָה מִבְּכוֹרוֹת כָּל־צֹאנוֹ.

רָאָה הַיּוֹנָה הָרַכָּה מְעוֹפֶפֶת לָהּ תַּחַת הֶעָבִים,

תַּחַת הַכָּנָף פְּגָעָהּ, כְּשֶׁהִיא מְעוֹפֶפֶת בְּעִגּוּל, 875

חָדַר חִצּוֹ וְחָלַף הַיּוֹנָה וַיִּפֹּל לָאָרֶץ,

נִמְעַךְ בָּהּ קָרוֹב לְרַגְלָיו; וַתֵּרֶד הַצִּפּוֹר וַתֵּשֶׁב

שָׁם עַל־הַתֹּרֶן הַנִּשָּׂא שֶׁל־סְפִינָה מַכְחִילַת־חַרְטוֹמָהּ.

רֹאשָׁהּ וְצַוָּארָהּ הוֹרִידָה, גַּם שְׁתַּיִם כְּנָפֶיהָ הַנָּאוֹת.

מְהֵרָה קַל נַפְשָׁהּ פָּרָחָה וְיָצְאָה מִכָּל־אֲבָרֶיהָ,  880

נָפְלָה הַרְחֵק מִתָּרְנָהּ, וְהָעָם מַבִּיטִים מִשְׁתָּאִים.

לָקַח אֲזַי מֵרִיאוֹנֵס עֲשֶׂרֶת גַּרְזִנֵּי־פִיפִיּוֹת,

וּטֶבְקְרוֹס נָשָׂא עֲשָׂרָה קַרְדֻּמּוֹת לַסְּפִינוֹת הַמְּהִירוֹת.

הֵבִיא בֶּן־פֵּלֵס חֲנִית אֲרֻכַּת־הַצֵּל וְגַם נַטְלָה

אֵשׁ לֹא יָדָעָה, מְצֻיֶּרֶת בִּפְרָחִים וּמְחִירָה פָּר אֶחָד.  885

בָּא וְהִנִּיחָן בָּעִגּוּל, הִתְיַצְּבוּ הַמּוֹרִים־בָּרֹמַח.

קָם אֲגַמֶּמְנוֹן בֶּן־אַטְרֵס הַמּוֹשֵׁל עַל־רַבִּים עֲמָמִים,

קָם מֵרִיאוֹנֵס עֲמִיתוֹ שֶׁל־אִידוֹמֶנֵּס הַשַּׂגִּיא.

נָשָׂא אֲמָרָיו וַיְדַבֵּר אֲכִילֵס מְהִיר הָרַגְלָיִם:

"הִנֵּה יָדַעְנוּ, בֶּן־אַטְרֵס, כִּי מְאֹד נַעֲלֵיתָ עָלֵינוּ  890

גַּם בְּכֹחֲךָ הַגָּדוֹל גַּם בַּהֲטָלַת הָרֹמַח.

קַח לְךָ אוֹתוֹ הַפְּרָס וְשׁוּב אֶל־הַסְּפִינוֹת הַחֲלוּלוֹת;

אוּלָם הָרֹמַח הַגָּדוֹל יְהִי לְמֵרִיאוֹנֵס הַגִּבּוֹר,

אִם־יֵשׁ אֶת־נַפְשְׁךָ אַתָּה, כִּי זֹאת הִיא עֲצָתִי אָנֹכִי".

כָּכָה דִבֵּר, וְלֹא סֵרַב לוֹ אֲגַמֶּמְנוֹן הַמּוֹשֵׁל.  895

נָתַן הַחֲנִית לְמֵרִיאוֹנֵס, וַיִּמְסוֹר בֶּן־אַטְרֵס הַגִּבּוֹר

אָז לְכָרוֹזוֹ טַלְתִּבְּיוֹס הַפְּרָס כְּלִיל־הַיֹּפִי שֶׁקִּבֵּל.


שִׁיר עֶשְׂרִים וְאַרְבָּעָה: פִּדְיוֹן הֶקְטוֹר


פָּטְרוּ אֲסֵפַת הַקָּהָל, הִתְפַּזְּרוּ הָעַמִּים וְחָשׁוּ

אִישׁ לִסְפִינָתוֹ הַמְּהִירָה לַעֲרוֹךְ סְעוּדַת הָעֶרֶב,

לְעַנֵּג אֶת־נַפְשָׁם בַּשֵּׁנָה הַמְּתוּקָה; וְאִלּוּ אֲכִילֵס

בּוֹכֶה, מִתְאַבֵּל, כִּי נִזְכַּר בְּרֵעוֹ אֲהוּבוֹ, וְלֹא יָדַע

שֵׁנָה גוֹבֶרֶת עַל־הַכֹּל וּפִרְכֵּס שָׁם הֵנָּה וָהֵנָּה.   5

נִזְכַּר בִּגְבוּרַת פַּטְרוֹקְלוֹס וּבְכֹחוֹ הַגָּדוֹל וְעֻזּוֹ,

אֶת־אֲשֶׁר עוֹלְלוּ שְׁנֵיהֶם וְאֶת־כָּל־אֲשֶׁר יַחְדָּו סָבָלוּ

בְּמִלְחֲמוֹת־אָדָם בְּאָדָם וּבְמִשְׁבְּרֵי מַיִם זֵדוֹנִים, –

נִזְכַּר בָּאֵלֶּה וְשָׁפַךְ דִּמְעוֹתָיו הַחַמּוֹת וְנֶאֱנָח.

יֵשׁ אֲשֶׁר שָׁכַב עַל־צִדּוֹ, וְיֵשׁ אֲשֶׁר שָׁכַב אַפָּיִם,  10

וְיֵשׁ שֶׁהִתְפַּרְקֵד אוֹ הָיָה מִתְרוֹמֵם מִיצוּעוֹ וְיוֹרֵד,

יָצָא וְהִתְהַלֵּךְ עַל־חוֹף הַיָּם וּמִתְעַצֵּב אֶל־לִבּוֹ.

עָלָה לוֹ שָׁם גַּם הַשַּׁחַר מוֹפִיעַ עַל־יָם וְעַל־חוֹפָיו.

הָיָה אוֹסֵר לְרִכְבּוֹ אֶת־סוּסָיו מְהִירֵי הַפַּרְסָה

קוֹשֵׁר לוֹ מֵאַחֲרֵי חֵיק־רִכְבּוֹ אֶת־הֶקְטוֹר לְמָשְׁכוֹ, 15

שָׁלשׁ פְּעָמִים סְחָבוֹ מִסָּבִיב לְתֵל בֶּן־מֶנֵּיטְיוֹס.

אַחֲרֵי־כֵן יָשׁוּב לְאָהֳלוֹ וְשָׁם גַּם יִנָּפֵשׁ; אַךְ אוֹתוֹ

יַשְׁלִיךְ מִתְפַּלֵּשׁ בָּאָבָק וְנוֹפֵל אַפָּיִם. וְאַפּוֹלוֹן

סוֹכֵךְ עָלָיו מֵהַשְׁחִית אֶת־בְּשָׂרוֹ, כִּי חָס עַל־הַגֶּבֶר

גַּם לְאַחַר מוֹתוֹ, וְהֶאֱפִיל עָלָיו בְּאֵיגִיס־הַזָּהָב  20

וְלֹא יִשָּׁחֵת הוֹד עוֹרוֹ גַם בְּהִסָּחֲבוֹ סָבִיב.

כָּכָה הִתְעַלֵּל אֲכִילֵס בְּהֶקְטוֹר הַנַּעֲלֶה בְעֶבְרָתוֹ.

נִכְמְרוּ רַחֲמֵי הָאֵלִים כָּל־הַמְאֻשָּׁרִים, כִּי רָאוּ,

עוֹדְדוּ אֶת־מַכֵּה־הָאַרְגּוֹס הַמֵּיטִיב־לְהַשְׁקִיף לְגָנְבוֹ.

וְטוֹב עַל־הָאֵלִים עַל־כֻּלָּם, בִּלְתִּי אִם־הֵרָה הַגְּבִירָה, 25

בִּלְתִּי פּוֹסֵידוֹן הַמּוֹשֵׁל וְהַנַּעֲרָה כְּחֻלַּת־הָעָיִן, –

עוֹדָם עוֹמְדִים בְּקִצְפָּם וְאֵיבָתָם לְאִלְיוֹס הַקְּדוֹשָׁה,

שׂוֹנְאֵי פְּרִיאַמּוֹס וְעַמּוֹ אַךְ בְּחַטַּאת אֲלֶכְּסַנְדֶּר,

אֲשֶׁר הִכְלִים הָאֵלוֹת שֶׁסָּרוּ אֶל־סֻכַּת הַדָּבְרוֹ,

כִּבֵּד עַל־פְּנֵיהֶן הָאַחַת שֶׁשִּׁגְּרָה לוֹ תַאֲוַת־הָאָבְדָן.  30

אַךְ כְּשֶׁהוֹפִיעָה הַצְּפִירָה בַיּוֹם הַשְּׁנֵים־עָשָׂר, וַיְדַבֵּר

פֵיבּוֹס־אַפּוֹלוֹן בְּקֶרֶב הָאֵלִים כָּל־בְּנֵי־הָאַלְמָוֶת:

"קָשִׁים אַתֶּם, הָאֵלִים, אַכְזָרִים! וְהַמְעַט לָכֶם זָבַח

הֶקְטוֹר מִשּׁוֹקֵי פָרִים וְעִזִּים לָרֹב וְחֶלְבֵיהֶן?

עַתָּה מְמָאֲנִים אַתֶּם לְמַלֵּט אַף אֶת־גְּוִיָּתוֹ.    35

לְמַעַן תִּרְאֶנּוּ גַם אִשְׁתּוֹ, גַּם אִמּוֹ גַם יַלְדּוֹ הַקָּטָן,

אָבִיו פְּרִיאַמּוֹס וְכָל־עַמּוֹ, וּמִהֲרוּ הֵמָּה וְשָׂרְפוּ

לוֹ אֶת־הַשְּׂרֵפָה, וְעָשׂוּ לוֹ כָבוֹד בְּמוֹתוֹ וָאֵבֶל.

אַךְ לַאֲכִילֵס־הַמַּשְׁחִית תָּאִירוּ אֶת־פְּנֵיכֶם, הָאֵלִים,

וְלִבּוֹ רֵיק מִכָּל־רַחֲמִים, וְקָשֶׁה וְצֶדֶק לֹא יֵדַע,   40

גֶּבֶר הֲפַכְפַּךְ וְאַכְזָר הַשּׁוֹאֵף לְדָמִים כְּאַרְיֵה

נֶאְזָר בִּגְבוּרָה אֲיֻמָּה וּבְנֶפֶשׁ מְלֵאֲתִי־גַאֲוָה

יֶאֱרֹב לְצֹאנָם שֶׁל־אָדָם לָקַחַת לוֹ טֶרֶף לְשָׂבְעוֹ,

כֵּן גַּם אֲכִילֵס לֹא יָדַע כָּל־רַחֲמִים, וְזָרָה לוֹ בשֶׁת

אֲשֶׁר זוֹ דַרְכָּה לְהַזִּיק אוֹ לְהוֹשִׁיעַ לָאָדָם.     45

יֵשׁ אֲשֶׁר יֹאבַד לָאָדָם אַף אִישׁ יוֹתֵר קָרוֹב וְיָקָר,

אָחִיו בֶּן־אִמּוֹ, כִּי יָמוּת, אוֹ בְנוֹ מִיּוֹצְאֵי חֲלָצָיו,

וְעָמַד מִבִּכְיוֹ גַם הוּא, וְשָׁבַת מִנַּהֲמַת לִבּוֹ,

יַעַן כִּי נָטַע הַגּוֹרָל נֶפֶשׁ סוֹבֶלֶת בָּאָדָם;

אוּלָם זֶה לָקַח אֶת־נַפְשׁוֹ שֶׁל־הֶקְטוֹר הַגֶּבֶר הַנַּעֲלֶה, 50

קְשָׁרוֹ לְרִכְבּוֹ וּסְחָבוֹ מִסָּבִיב לְקֶבֶר־עֲמִיתוֹ,

רֵעוֹ הַיָּקָר לְלִבּוֹ, לֹא לְהוֹעִיל לוֹ אַף לֹא לִתְהִלָּה,

לְמַעַן לֹא יִחַר בּוֹ אַפִּי וְאַפְּכֶם, וְאִם־לִבּוֹ לֵב אַמִּיץ,

כִּי בְּעֶבְרָתוֹ יְחַלֵּל הֶעָפָר הַנֶּעְדָּר־כָּל־רָגֶשׁ".

חָרָה־בוֹ אַפָּה שֶׁל־הֵרָה לִבְנַת־הַזְּרוֹעוֹת וַתֹּאמֶר:  55

"הֵן כִּדְבָרֶיךָ גַם הָיָה, הוֹי, נוֹשֵׁק־קֶשֶׁת־הַכֶּסֶף,

לוּ כְּכַבֶּדְכֶם אֶת־הֶקְטוֹר תְּכַבְּדוּ גַם אֶת־אֲכִילֵס.

הֶקְטוֹר הֲרֵיהוּ בֶן־תְּמוּתָה וְיָנַק מִשְּׁדֵי אִשָּׁה חָלָב;

אוּלָם אֲכִילֵס – יְלוּד בַּת־הָאֵלִים. וְאָנֹכִי בְעַצְמִי

אוֹתָהּ טִפַּחְתִּי גִדַּלְתִּי לְתִתָּהּ לְאִשָּׁה לְגֶבֶר,    60

לְפֵּלֵס הַגֶּבֶר הַיָּקָר לָאֵלִים, כָּל־בְּנֵי־הָאַלְמָוֶת.

אַתֶּם כֻּלְּכֶם שְׂמַחְתֶּם בְּעֵת חֲתֻנָּתָהּ, וְגַם אַתָּה

שַׂשְׂתָּ מֵעִיר בְּכִנּוֹר, הוֹי, בּוֹגֵד וְרֵעַ לִמְרֵעִים".

הֵשִׁיב אֲמָרָיו לָהּ זֶבְס הַכּוֹנֵס־עֲנָנִים וַיַּעַן:

"אַל־לָךְ, הֵרָה, תָּרִיבִי בְקִצְפֵּךְ עִם־בְּנֵי־הָאֵלִים! 65

אָכֵן אֵין כְּבוֹדוֹ שֶׁל־זֶה כִּכְבוֹדוֹ שֶׁל־זֶה, אוּלָם הָיָה

הֶקְטוֹר יָקָר לָאֵלִים מִכָּל־אַנְשֵׁי־אִלְיוֹס הַקְּדוֹשָׁה

וְיָקָר גַּם לִי, כִּי לְעוֹלָם לֹא חִסֵּר קָרְבָּנוֹת נֶהְדָּרִים,

הֶעֱלָה שְׁלָמִים וּזְבָחִים, וְלֹא מָנַע מֵהֶם עַל־בָּמוֹתַי

יַיִן וְנִיחוֹחוֹ שֶׁל־דֶּשֶׁן, כִּי זֹאת לָנוּ יָאֶה וְנָאֶה.    70

אֶפֶס לִגְנֹב אֶת־הֶקְטוֹר הַגִּבּוֹר – אִי אֶפְשָׁר הַדָּבָר

אֲשֶׁר יִסָּתֵר מֵעֵינֵי אֲכִילֵס, וְאוֹתָהּ לֹא נָעַשׂ,

יַעַן כִּי אִמּוֹ שָׁם שׁוֹהָה אֶצְלוֹ גַם יוֹמָם גַּם לָיְלָה.

יִקְרָא לִי אַחַד הָאֵלִים הֵנָּה אֶת־תֶּטִּיס וְתָבֹא,

לְמַעַן אִיעַץ לָהּ עֵצָה נְכוֹנָה, וִיקַבֵּל אֲכִילֵס  75

מַתְּנוֹת־פְּרִיאַמּוֹס לְמַעַן יָשִׁיב גְּוִיָּתוֹ שֶׁל־הֶקְטוֹר".

דִּבֵּר, וְאִירִיס הִתְרוֹמְמָה, הִיא הַמְבַשֶּׂרֶת־הַמְּהִירָה.

בְּאֶמְצַע הַדֶּרֶךְ בֵּין סַמּוֹס וְאִמְבְּרוֹס הַתָּלוּל עַל־סְבִיבָיו

קָפְצָה בַמַּיִם הַכֵּהִים, וַיֶּהֱמוּ גַלֵּי הַמְּצוּלָה.

שָׁקְעָה כִשְׁקֹעַ עוֹפֶרֶת בְּמַיִם אַדִּירִים, בִּמְצוּלָה,  80

קְשׁוּרָה אֶל־קֶרֶן פָּר לִמּוּד עֲרָבָה, אֲשֶׁר יוֹרֶדֶת

מַטָּה, וּמְבִיאָה בִכְנָפָהּ אֲבַדּוֹן לִדְגַת־יָם זוֹלֵלָה.

מָצְאָה אֶת־תֶּטִּיס יוֹשֶׁבֶת בַּמְּעָרָה הַגְּדוֹלָה, וְלָהּ סָבִיב

יֶתֶר אֵלוֹת־הַמָּיִם, וְתֶּטִּיס יוֹשֶׁבֶת בַּתָּוֶךְ,

בּוֹכָה לְגוֹרַל יְחִידָהּ הַתָּמִים, שֶׁנִּגְזְרָה עָלָיו    85

לָמוּת בִּטְרוֹיָה, בָּאָרֶץ הַבְּרוּכָה וְהַרְחֵק מֵאַרְצוֹ.

קָרְבָה אִירִיס מְהִירַת־הָרֶגֶל אֵלֶיהָ וַתַּעַן:

“קוּמִי, תֶּטִּיס, כִּי קוֹרֵא לָךְ זֶבְס חֲכַם־הַמּוֹעֵצוֹת!”

עָנְתָה לָהּ תֶּטִּיס הָאֵלָה, לָהּ־רַגְלֵי־הַכֶּסֶף וַתֹּאמֶר:

"לָמָּה זֶּה יִקְרָאֵנִי הָאֵל זֶה הַשַּׂגִיא? יָרֵאתִי    90

לָבֹא אֶל־בְּנֵי־הָאַלְמָוֶת, וְנַפְשִׁי תֶהְגֶּה נְכָאִים.

הִנְנִי הוֹלְכָה, וְלֹא יִפֹּל גַּם דָּבָר מִכָּל־אֲשֶׁר אָמַר".

כָּכָה סָחָה הַנִּפְלֵאת בִּבְנוֹת כָּל־הָאֵלִים, וַתִּקַּח

שַׂלְמָה כְּחֻלָּה כַּפֶּלֶד, וְאֵין שֵׁנִית מַאֲפִילָה כָמֹהָ.

נֶחְפְּזָה טָסָה; וְאִירִיס הַמְּהִירָה־כָּרוּחַ – לְפָנֶיהָ,  95

וְגַלֵּי הַיַּמִּים נִבְקָעִים לִפְנֵיהֶן מִימִינָן וּשְׂמֹאלָן.

וּכְשֶׁהִגִּיעוּ אֶל־שְׂפַת הַיָּם וַתַּעֲלֶינָה שָׁמַיְמָה,

מָצְאוּ שָׁם אֶת־בֶּן־קְרוֹנוֹס וְאֶת־יֶתֶר הָאֵלִים לוֹ סָבִיב,

יוֹשְׁבִים יַחְדָּו שָׁם כָּל־הַמְאֻשָּׁרִים הַהֹוִים־לָנֶצַח.

יָשְׁבָה גַּם הִיא אֵצֶל זֶבְס, מָקוֹם לָהּ פִּנְּתָה אַתֵּנָה.   100

הֵרָה הִגִּישָׁה כּוֹס זָהָב מְאֹד נֶחְמָד וַתִּתְקַע בְּיָדָה,

דִּבְּרָה בְרָצוֹן וָחֵן, וְתֶּטִּיס שָׁתְתָה וְהֵשִׁיבָה.

נָשָׂא אִמְרָתוֹ וַיַּעַן אֲבִי בְנֵי־הָאָדָם וְהָאֵלִים:

"הִנֵּה בָאת, תֶּטִּיס הָאֵלָה, עֲצוּבָה אֶל־הָאוֹלִימְפּוֹס,

לִבֵּךְ הוֹגֶה נְכָאִים וּמַר־לָךְ –יָדַעְתִּי גַם אָנִי;   105

אוּלָם אָנֹכִי לָךְ אַגִּיד שַׁלָּמָה קְרָאתִיךְ פֹּה הַפָּעַם.

הִנֵּה יָמִים כְּבָר תִּשְׁעָה מְדָנִים בֵּין בְּנֵי־הָאַלְמָוֶת

עַל־שׁוּם הֶקְטוֹר הַמֵּת וַאֲכִילֵס, זֶה מַחֲרִיב־הֶעָרִים.

מְשַׁדְּלִים אֶת מַכֵּה־הָאַרְגּוֹס הַמֵּיטִיב־לְהַשְׁקִיף לְגָנְבוֹ;

אוּלָם אָנֹכִי רְצוֹנִי לְהַנְחִיל הַיְקָר לַאֲכִילֵס,     110

לִשְׁמֹר לִי חֶסֶד וְכָבוֹד בְּלִבֵּךְ כְּאָז וּמִקֶּדֶם.

מַהֲרִי רְדִי אֶל־הַמַּחֲנֶה לְהַגִּיד לִבְנֵךְ אֶת־הַדְּבָרִים:

חָרָה־בוֹ אַף כָּל־הָאֵלִים, וְיוֹתֵר מִכֻּלָּם אָנֹכִי

עָלָיו אֶתְעַבָּר, כִּי לִבּוֹ מִתְהוֹלֵל בִּמְשׁוּבָה וְעֶבְרָה.

עוֹדוֹ מַחֲזִיק אֶת־הֶקְטוֹר עַל־יַד הָאֳנִיּוֹת הַכְּפוּפוֹת.  115

אַךְ אִם־מִפָּנַי הוּא יָרֵא – וְקִבֵּל אֶת־כָּפְרוֹ שֶׁל־הֶקְטוֹר.

הִנְנִי שׁוֹלֵחַ אֶת־אִירִיס אֶל־הֵיכַל פְּרִיאַמּוֹס הַנָּדִיב,

יֵלֵךְ לִפְדּוֹת אֶת־בְּנוֹ אֶל־אֳנִיּוֹת בְּנֵי־הָאֲכַיִּים,

יִשָּׂא הַשַּׁי לַאֲכִילֵס וְאֶשְׁכָּר לְרַכֵּךְ אֶת־לִבּוֹ".

כָּכָה סָח, וְלֹא סֵרְבָה לוֹ תֶּטִּיס, לָהּ־רַגְלֵי־הַכָּסֶף.  120

נֶחְפְּזָה יָרְדָה מֵרָמוֹת אוֹלִימְפּוֹס וְשִׂיאָיו הָרָמִים,

בָּאָה עַד־אָהֳלֵי בְנָהּ, וְשָׁם מְצָאַתְהוּ, וְהוּא יוֹשֵׁב

נֶאֱנַח מָרָה מֵעָצְבּוֹ, וְסָבִיב לוֹ רֵעָיו־עֲמִיתָיו

טְרוּדִים, מְכִינִים פַּת־שַׁחֲרִית וְשׁוֹקְדִים עֲלֵי עֲבוֹדָתָם,

זָבְחוּ בָאֹהֶל הָאַיִל הַגָּדוֹל וּמְגֻדַּל־הַצֶּמֶר.     125

יָשְׁבָה אִמּוֹ הַגְּבִירָה שָׁם סָמוּךְ לִבְנָהּ, וּבְכַפֶּיהָ

לִטְּפָה רַכּוֹת אֶת־בְּנָהּ, וַתִּשָּׂא אֶת־קוֹלָהּ וַתַּעַן:

"בְּנִי שֶׁאָהַבְתִּי, עַד־מָתַי אַתָּה מִתְאַבֵּל וְנֶאֱנַח

לִהְיוֹת אוֹכֵל לִבֶּךָ, תִּנָּזֵר מִמַּאֲכָל וּמִשְׁתֶּה,

גַּם מִן־הַשֵּׁנָה הַמְּתוּקָה? וְטוֹב אַף לְחַבֵּק חֵיק אִשָּׁה  130

בְּאַהֲבָה, יַעַן לֹא תַרְבֶּה לִי לֶכֶת, הֵן קָרְבוּ יָמֶיךָ,

קְרוֹבִים לְךָ כְּבָר הַמָּוֶת וְהַגְּזֵרָה שַׂגִּיאַת־הַכֹּחַ!

הַסְכֵּת וּשְׁמַע לַאֲמָרַי, כִּי זֶבְס הוּא שְׁלָחַנִי אֵלֶיךָ:

חָרָה־בְךָ אַף הָאֵלִים, וְהוּא הוּא שֶׁהִגְדִּיל עַל־כֻּלָּם;

יָצָא מִלְּפָנָיו הַקֶּצֶף, כִּי לִבְּךָ מִתְהוֹלֵל בִּמְשׁוּבָה;   135

עוֹדְךָ מַחֲזִיק אֶת־הֶקְטוֹר עַל־יַד הָאֳנִיּוֹת הַכְּפוּפוֹת.

עַתָּה הָשִׁיבָה הֶחָלָל וְלָקַחְתָּ אֶת־כֹּפֶר גְּוִיָּתוֹ".

הֵשִׁיב אֲמָרָיו אֲכִילֵס מְהִיר־הָרַגְלַיִם וַיַּעַן:

"הֵן, כִּדְבָרַיִךְ! הַמֵּבִיא פִּדְיוֹנוֹ יְקַבֵּל גְּוִיָּתוֹ,

אִם־זוֹ עֲצַת הָאוֹלִימְפִּי, וְנַפְשׁוֹ כִי תִבְחַר בָּאֵלֶּה".  140

כָּכָה נִדְבְּרוּ רַבּוֹת הָאֵם וְהַבֵּן שָׁם בַּמָּקוֹם

אֲשֶׁר בּוֹ חוֹנוֹת הַסְּפִינוֹת, מְשׂוֹחֲחִים בְּאִמְרֵי־הַכָּנָף,

וְזֶבְס בֶּן־קְרוֹנוֹס הוּא שָׁלַח אֶת־אִירִיס אֶל־אִלְיוֹס הַקְּדוֹשָׁה:

"חוּשִׁי, אַתְּ אִירִיס הַמְּהִירָה! עִזְבִי אֶת־מִשְׁכְּנוֹת אוֹלִימְפּוֹס,

בּוֹאִי לְאִלְיוֹס הַקְּדוֹשָׁה לְבַשֵּׂר אֶת־מַלְכָּהּ פְּרִיאַמּוֹס, 145

יֵלֵךְ אֶל־צִי הָאֲכַיִּים וְיִפְדֶּה אֶת־בְּנוֹ אֲשֶׁר אָהֵב.

יִשָּׂא הַשַּׁי לַאֲכִילֵס לְרַכֵּךְ אֶת־לִבּוֹ בְאֶשְׁכָּר,

לְבַדּוֹ יֵלֵךְ, וְאִישׁ מִכָּל־אַנְשֵׁי טְרוֹיָה לֹא־יֵרֵד.

יֶאֱרַח עִמּוֹ אַךְ כָּרוֹז, אִישׁ בָּא בַּיָּמִים, לְמַעַן

יִנְהַג הַפְּרָדִים וְהַקָּרוֹן יְפֵה־הָאוֹפַנִּים, וְהוּא יָבִיא  150

עִירָה אִלְיוֹנָה הֶחָלָל שֶׁהָרַג אֲכִילֵס הַנַּעֲלֶה.

מָוֶת אַל־יִירָא, מִמֶּנּוּ אַל־יֵחַת, וְלִבּוֹ אַל־יִפֹּל,

כִּי אֶת־מְמִיתוֹ שֶׁל־אַרְגּוֹס אֲצַוֶּה עָלָיו לַנְחוֹתוֹ,

וְהוּא יְנַהֲלֶנּוּ עַד־יָבֹא לִפְנֵי אֲכִילֵס הַגִּבּוֹר.

וּכְשֶׁיַּכְנִיסוֹ אֶל־אֹהֶל אֲכִילֵס מְהִיר־הָרַגְלַיִם,  155

לֹא יַהַרְגֶּנּוּ גַם הוּא וְגַם לַעֲמִיתָיו לֹא יַרְשֶׁה,

יַעַן אֵינֶנּוּ אֱוִיל, גַּם פֶּתִי גַּם רָשָׁע אֵינֶנּוּ;

אֶלָּא יְרַחֵם עַל־אִישׁ מִתְחַנֵּן וּמַפִּיל תְּחִנָּתוֹ".

דִּבֵּר, וַתָּעָף לְבַשֵּׂר אִירִיס הַמְּהִירָה־כָּרוּחַ.

בָּאָה לְהֵיכַל פְּרִיאַמּוֹס, וַתִּמְצָא שָׁם אֵבֶל וָנֶהִי.  160

יָשְׁבוּ מִסָּבִיב לָאָב הַבָּנִים בִּפְנִים הָעֲזָרָה

מְטַנְּפִים בִּגְדֵיהֶם בִּדְמָעוֹת; וְהַיָּשִׁישׁ יוֹשֵׁב בַּתָּוֶךְ

עוֹטֵף בְּשָׂרוֹ בִמְעִילוֹ, וְסָבִיב לוֹ הַרְבֵּה סְחִי דֹמֶן,

מְכַסִּים רֹאשׁוֹ וְעָרְפּוֹ שֶׁל־אוֹתוֹ הַזָּקֵן הַנִּכְאֶה

אֲשֶׁר שָׁפַךְ בְּעַצְמוֹ בְיָדָיו מִתְפַּלֵּשׁ בְּעָפָר.   165

אִשָּׁה אִשָּׁה הֵילִילוּ בָאַרְמוֹן כַּלּוֹתָיו וּבְנוֹתָיו,

זָכְרוּ כָּל־אֵלֶּה שֶׁהָיוּ רַבִּים וְטוֹבִים, וְשָׁכְבוּ

וְרוּחַ אֵין בָּם, כִּי מִיַּד הָאַרְגֵּאִים הַגֵּאִים נִגְזָרוּ.

עָמְדָה לִפְנֵי פְּרִיאַמּוֹס מְבַשַּׂרְתּוֹ שֶׁל־זֶבְס מִדַּבֶּרֶת,

דִּבְּרָה בְּקוֹל דְּמָמָה דַקָּה, וְחִיל אֲחָזָהוּ וּרְעָדָה:  170

"הוֹי, פְּרִיאַמּוֹס בֶּן־דַּרְדַּן, הֵרָגַע וְאַל־יִפֹּל לִבֶּךָ!

יַעַן כִּי בָאתִי אֵלֶיךָ וּבְפִי לֹא רָעָה הַבְּשׂוֹרָה.

טוֹבוֹת אִיעָצְךָ, כִּי מַלְאָךְ שְׁלָחַנִי בֶּן־קְרוֹנוֹס אֵלֶיךָ,

דּוֹאֵג לְךָ, וְאִם־מֵרָחוֹק, כִּי נִכְמְרוּ רַחֲמָיו עָלֶיךָ.

צִוָּה־לְּךָ הָאוֹלִימְפִּי לִפְדּוֹת אֶת־הֶקְטוֹר הַנַּעֲלֶה,  175

לָשֵׂאת הַשַּׁי לַאֲכִילֵס לְרַכֵּךְ אֶת־לִבּוֹ בְאֶשְׁכָּר.

לְבַדְּךָ תֵלֵךְ, וְאִישׁ מִכָּל־אַנְשֵׁי טְרוֹיָה לֹא־יֵרֵד.

יֶאֱרַח עִמְּךָ אַךְ כָּרוֹז, אִישׁ בָּא בַיָּמִים, לְמַעַן

יִנְהַג הַפְּרָדִים וְהַקָּרוֹן יְפֵה־הָאוֹפַנִּים; וְהוּא יָבִיא

עִירָה אִלְיוֹנָה הֶחָלָל שֶׁהָרַג אֲכִילֵס הַנַּעֲלֶה.   180

מָוֶת אַל־תִּירָא, מִמֶּנּוּ אַל־תֵּחַת, וְלִבְּךָ אַל־יִפֹּל.

כִּי אֶת־מְמִיתוֹ שֶׁל־אַרְגּוֹס יְצַוֶּה עָלֶיךָ לַנְחוֹתְךָ,

וְהוּא יְנַהֶלְךָ עַד־תָּבֹא לִפְנֵי אֲכִילֵס הַגִּבּוֹר.

וּכְשֶׁיַּכְנִיסְךָ אֶל־אֹהֶל אֲכִילֵס מְהִיר־הָרַגְלַיִם,

לֹא יַהֲרָגְךָ גַם הוּא וְגַם לַעֲמִיתָיו לֹא יַרְשֶׁה,   185

יַעַן אֵינֶנּוּ אֱוִיל, גַּם פֶּתִי גַּם רָשָׁע אֵינֶנּוּ;

אֶלָּא יְרַחֵם עַל־אִישׁ מִתְחַנֵּן וּמַפִּיל תְּחִנָּתוֹ".

אִירִיס מְהִירַת־הָרֶגֶל דִּבְּרָה דְבָרֶיהָ וַתָּעַל.



צִוָּה לְבָנָיו לֶאֱסֹר הַפְּרָדִים הַקַּלִּים לַקָּרוֹן

יְפֵה־הָאוֹפַנִּים וְלִקְשֹׁר אֵלָיו הַתֵּבָה מִמָּעַל.  190

אוּלָם הוּא נִכְנַס בַּחֶדֶר הַנִּשָּׂא וָרָם וְרֵיחָנִי,

עָשׂוּי לוּחוֹת אֲרָזִים וְהַרְבֵּה גַנְזַכִּים בְּתוֹכוֹ.

קָרָא לְאִשְׁתּוֹ הֵקַבָּה, וַיִּשָּׂא אֶת־קוֹלוֹ וַיְדַבֵּר:

"הוֹי, הָאֻמְלָלָה, מַלְאָךְ בָּא מֵאוֹלִימְפּוֹס, צִיר־זֵאוּס,

צִוָּה־לִּי לֶכֶת לְצִים־הָאֲכַיִּים וְלִפְדּוֹת אֶת־הֶקְטוֹר,  195

לָשֵׂאת הַשַּׁי לַאֲכִילֵס וּלְרַכֵּךְ אֶת־לִבּוֹ בְאֶשְׁכָּר.

אֶפֶס הַגִּידִי לִי אַתְּ, לְבָבֵךְ מַה יֹאמַר לָאֵלֶּה?

כִּי מְאֹד נִכְסְפָה נַפְשִׁי, וְלִבִּי מֵאַנְּסֵנִי לָלֶכֶת

אֶל־הָאֳנִיּוֹת הַקַּלּוֹת וְאֶל־מַחֲנֵה־אֲכַיִּים הַגָּדוֹל".

כָּכָה דִּבֵּר, וַתִּשָּׂא הָאִשָּׁה אֶת־קוֹלָהּ וַתָּרֶד:  200

"אוֹי לִי! אָן הָלְכָה בִינָתְךָ, עָלֶיהָ תְהִלָּתְךָ לְפָנִים

גַּם בֵּין הַזָּרִים הַבָּאִים גַּם בְּעַמְּךָ שֶׁעָלָיו מָלָכְתָּ?

אֵיכָה תָעִיזָה לָלֶכֶת לְבַדְּךָ אֶל־צִים־הָאֲכַיִּים,

לָבֹא לְעֵינֵי הַגֶּבֶר שֶׁהִכָּה רַבִּים וְטוֹבִים

וְהֵמָּה בָנֶיךָ, וְאָכֵן לְבָבְךָ בְּחֻבְּךָ לֶב־בַּרְזֶל!   205

וְהָיָה אַךְ יַרְגִּישׁ בְּךָ, וְרָאָה בְעֵינָיו פָּנֶיךָ

אוֹתוֹ הַגֶּבֶר הָאַכְזָר אִישׁ־הַבְּלִיַּעַל, וְלֹא יָחוּס,

לֹא יְכַבֶּדְךָ. לָכֵן נִבְכֶּה־לּוֹ הַרְחֵק מִמֶּנּוּ

פֹּה בְאַרְמוֹנֵנוּ, כִּי נִגְזְרָה עָלָיו הַגְּזֵרָה הָרָעָה

יוֹם יְלַדְתִּיהוּ, יוֹם טָוְתָה לוֹ אֶת־פְּתִיל חַיָּיו הַגְּזֵרָה 210

לִהְיוֹת מַאֲכָל לַכְּלָבִים הַזְּרִיזִים וְהַרְחֵק מֵהוֹרָיו,

אֵצֶל הַגֶּבֶר הָאַכְזָר. וְלוּ הָיָה בְיָדִי זֶה כְבֵדוֹ

לְכַרְסֵם, לִבְלֹעַ, אוֹ אָז שִׁלַּמְתִּי לוֹ כָל־אֲשֶׁר עוֹלֵל

לְהֶקְטוֹר לִבְנִי! כִּי לֹא כְהַכּוֹת אֶת־רַךְ הַלֵּבָב הִכָּהוּ;

אֶלָּא בִגְלַל אַנְשֵׁי טְרוֹיָה וְנָשֶׁיהָ יְפוֹת־הַשָּׁדַיִם   215

עָמַד לְפָנָיו וְלֹא חָת, וּמוֹרָא לֹא יָדַע וְלֹא נִמְלָט".

הֵשִׁיב אֲמָרָיו פְּרִיאַמּוֹס הַיָּשִׁישׁ הַדּוֹמֶה־לָאֵלִים:

"אַל־תַּעַצְרִינִי מִלֶּכֶת, וְאַל־תִּהְיִי לִי אַתְּ בְּאַרְמוֹנִי

צִפּוֹר מְנַבְּאָה־הָרָעוֹת, כִּי לֹא תְפַתִּינִי וְאֶשְׁמָע!

וְאִלּוּ צִוַּנִי אִישׁ אַחֵר הַחַי עַל־אֲדָמוֹת, בֶּן־תְּמוּתָה,  220

רוֹאֵה־עֲתִידוֹת, אוֹ חוֹזֶה, אוֹ מְנַחֵשׁ־בְּקָרְבָּנוֹת אוֹ כֹהֵן,

אָמֹר אָמַרְתִּי מֵפִיחַ הוּא כְזָבִים וְסַרְתִּי מִמֶּנּוּ,

אֲבָל הַפַּעַם שָׁמַעְתִּי קוֹל אֵלָה, רָאִיתִי פָנֶיהָ,

הִנְנִי הוֹלֵךְ, וּדְבָרָהּ לֹא יָשׁוּב רֵיקָם, וְאִם־נִגְזַר

וְאָמוּת בְּצִי־הָאֲכַיִּים הָעוֹטִים־שִׁרְיוֹנוֹת־הַנְּחשֶׁת, 225

הִנְנִי, וְיָחִישׁ אֲכִילֵס לָקַחַת אֶת־נַפְשִׁי, וְאָנֹכִי

לוּ חִבַּקְתִּי אֶת־בְּנִי, וְשָׂבְעָה לָהּ נַפְשִׁי דִמְעוֹתָי".

דִּבֵּר, וַיָּסַר הַמִּכְסוֹת הַיָּפִים מֵעַל פְּנֵי הַתֵּבוֹת,

הוֹצִיא שְׁתֵּים־עֶשְׂרֵה שְׂמָלוֹת שֶׁל־נָשִׁים כְּלִילוֹת־הַיֹּפִי,

תְּרֵיסַר חֲלִיפוֹת שֶׁל־חֹל וּתְרֵיסַר שְׁטִיחִים כְּמִסְפָּרָם,  230

תְּרֵיסַר מְעִילִים מְאֹד יָפִים וְכֻתָּנוֹת יָפוֹת כְּמִסְפָּרָם.

וְזָהָב עֲשֶׂרֶת הַכִּכָּר מְלֵאִים, כִּי שָׁקַל הַזָּהָב,

אַרְבַּע קְעָרוֹת מַזְהִירוֹת, וּשְׁתַּיִם חֲצוּבוֹת הֲדוּרוֹת,

וְסֵפֶל אֶחָד כְּלִיל־יֹפִי, לוֹ נָתְנוּ מַתָּנָה הַתְּרֵקִים,

אֶשְׁכַּר־הַיְקָר, עֵת הוֹפִיעַ כְּמַלְאָךְ שָׁלוּחַ אֲלֵיהֶם;  235

אֲבָל גַּם עָלָיו לֹא חָס הַיָּשִׁישׁ לְהַשְׁאִירוֹ בַהֵיכָל,

נַפְשׁוֹ כִּי נִכְסְפָה לִפְדּוֹת אֶת־בְּנוֹ אֲשֶׁר אָהֵב. וַיְגָרֶשׁ

כָּל־אַנְשֵׁי טְרוֹיָה מִדְּבִירוֹ בִּדְבָרִים בּוֹטִים וַחֲרָפוֹת:

"סוּרוּ, כָּל־בְּנֵי־הַבְּלִיַּעַל! וְהַמְּעַט מִכֶּם מִסְפֵּד תִּשְׁמָעוּ

אִישׁ אִישׁ בְּבֵיתוֹ, כִּי בָאתֶם, נֶאֱסַפְתֶּם עָלַי לְהַרְעִימֵנִי? 240

וְאוּלַי מְעַט בְּעֵינֵיכֶם, כִּי הֵמִיט עָלַי זֶבְס בֶּן־קְרוֹנוֹס

הֹוָה וְאִבֵּד אֶת־בְּנִי אֶת־הַטּוֹב? וְגַם אַתֶּם תָּבִינוּ,

עַתָּה יוּקַל מְאֹד לָאֲכַיִּים לְהַכּוֹת בְּכֻלְּכֶם,

יַעַן כִּי זֶה מֵת וְאֵינֶנּוּ. הַלְוַאי יָרַדְתִּי שְׁאוֹלָה

טֶרֶם רָאִיתִי בְעֵינַי אָנֹכִי הָעִיר הַהֲפוּכָה,    245

שְׁדוּדָה, נְתוּנָה לָבַז, וְיָרַדְתִּי לְמִשְׁכְּנוֹת הַדֵס!"

סָח, וַיְפִיצֵם כֻּלָּמוֹ בַמַּטֶּה; וְנָפוֹצוּ הַגְּבָרִים

מִפְּנֵי הַזָּקֵן הַזּוֹעֵף, וַיְחָרֶף וַיַּזְעֵק אֶת־בָּנָיו,

וְהֵמָּה הֶלֶּנּוֹס וּפָּרִיס וְאַגַּתּוֹן הָאֱלֹהִי,

פַּמּוֹן, פּוֹלִיטֵס הַקּוֹרֵא־בְחַיִל וְאַנְטִיפוֹנוֹס,  250

הִפּוֹתּוֹאוֹס וְדִיאוֹס הַגִּבּוֹר וְגַם דֵּאִיפוֹבּוֹס,

נָשָׂא הַיָּשִׁישׁ אֶת־קוֹלוֹ וַיְדַבֵּר בְּאָזְנֵי הַתִּשְׁעָה:

"עוּשׁוּ, בָּנִים כֶּחָשִׁים, מְבִישִׁים! הַלְוַאי וְגַם כֻּלְּכֶם

שְׁכַבְתֶּם מֵתִים עַל־יַד הָאֳנִיּוֹת תַּחַת בְּנִי הֶקְטוֹר!

אוֹי לִי לַגֶּבֶר הָאֻמְלָל! בָּנִים גִּדַּלְתִּי בִטְרוֹיָה   255

טוֹבִים מֵרַבִּים, וְאֵינָם; לֹא נִשְׁאַר אַף אֶחָד מֵאֵלֶּה:

מֵסְטוֹר הַדּוֹמֶה־לָאֵלִים, טְרוֹאִילוֹס הַצּוֹהֵל־לְסוּסִים,

וְהֶקְטוֹר, שֶׁכְּאַחַד הָאֵלִים כִּבְּדוּהוּ בְנֵי־אָדָם, וְנִמְשַׁל

יוֹתֵר לִבְנֵי־אֵלִים מֵאֲשֶׁר לְבֶן־אָדָם בֶּן־תְּמוּתָה.

אָרֵס אִבֵּד אֶת־כֻּלָּם; וְנִשְׁאֲרוּ אַךְ הַנִּתְעָבִים,  260

כָּל־הַגַּלְגָּנִים הַכּוֹזְבִים, וְרָאשֵׁי מְחוֹלוֹת־מַחֲנָיִם,

גּוֹנְבֵי הָעִזִּים וְהַטְּלָאִים, מְלַסְטְמֵי עַמֵּי־הָאָרֶץ!

לָמָּה תְפַגְּרוּ וּמָתַי תִּרְתְּמוּ לִי הָעֲגָלָה

לָשִׂים עָלֶיהָ כָל־אֵלֶּה וְאָשִׂים לַדֶּרֶךְ פְּעָמָי?"

כָּכָה דִּבֵּר, וְחַתּוּ מִדִּבְרֵי אֲבִיהֶם הַמְחָרֵף,  265

מִהֲרוּ לְהוֹצִיא אֶת־עֶגְלַת־הַפְּרָדִים יְפַת־הָאוֹפַנִּים,

נָאָה, זֶה עַתָּה עֲשׂוּיָה, וְקָשְׁרוּ עָלֶיהָ הַתֵּבָה.

וְצֶמֶד עֵץ גַּלְמוּשׁ לַפְּרָדִים הֵסִירוּ מִיָּתֵד תְּקוּעָה,

כַּפְתּוֹר לַצֶּמֶד בַּתָּוֶךְ וְטַבָּעוֹת עֲשׂוּיוֹת לְתִפְאָרָה,

וְאִתָּן רְצוּעַת־הַצֶּמֶד תֵּשַׁע הָאַמָּה זֶה אָרְכָּהּ.  270

כִּוְּנוּ יָפֶה הַצֶּמֶד לִיצוּל הָרִתְמָה הַמְהֻקְצָע

סָמוּךְ לַשָּׂפָה הַקִּדְמִית, וַתְּהִי הַטַּבַּעַת עַל־וָוָהּ,

שָׁלשׁ פְּעָמִים גַּם כָּרְכוּ סָבִיב לַכַּפְתּוֹר הָרְצוּעָה.

אַחֲרֵי־כֵן קְשָׁרוּהָ אֲגֻדָּה מִתַּחַת לַיָּצוּל.

מִן־הָאוּלָם הוֹצִיאוּ וְעָרְמוּ עַל־הָעֲגָלָה   275

הַמְהֻקְצַעַת הַכֹּפֶר הֶעָצוּם לְפִדְיוֹן רֹאשׁ הֶקְטוֹר.

אָסְרוּ הַפְּרָדִים מְלֻמְּדֵי־הָעֹל וְאַדִּירֵי־הַפַּרְסָה,

אַנְשֵׁי מִיסְיָה נְתָנוּם, אֶשְׁכַּר־יְקָר, לִפְּרִיאַמּוֹס.

נָהֲגוּ סוּסִים לְצֶמֶד פְּרִיאַמּוֹס, אֲשֶׁר הַיָּשִׁישׁ

בְּעַצְמוֹ גִדְּלָם וְטִפְּחָם עַל־אֵבוּס מְהֻקְצָע לְתִפְאָרָה. 280

אָסְרוּ פְּרִיאַמּוֹס וְהַכָּרוֹז, – הַיְשִׁישִׁים מְבִינֵי־הַטָּעַם –

סוּסֵי הָרֶכֶב לְרִכְבָּם בָּאוּלָם הַבָּנוּי כְּמוֹ רָמִים.

קָרְבָה אֲלֵיהֶם הֵקַבָּה וְנַפְשָׁה הָגְתָה נְכָאִים,

יַיִן מָתוֹק כִּדְבַשׁ בְּכַפָּהּ בִּימִינָהּ אוֹחֶזֶת

בְּסֵפֶל הַזָּהָב לְמַעַן יִסְּכוּ הַנֶּסֶךְ בְּלֶכְתָּם.   285

לִפְנֵי הַסּוּסִים הִתְיַצְּבָה וַתִּשָּׂא אִמְרָתָה וַתַּעַן:

"קַח וְנָסַכְתָּ לְזֶבְס אָבִינוּ וְתִתְפַּלֵּל, כִּי תָשׁוּב

בְּשָׁלוֹם הַבַּיְתָה מִכַּף הַגֶּבֶר הָאָיֹם, אִם־נַפְשְׁךָ

נִכְסְפָה לֶכֶת לַצִּים, וְאָנֹכִי מְאֹד לֹא חָפַצְתִּי.

שְׁפֹךְ תְּפִלָּתְךָ לְבֶן־קְרוֹנוֹס הַלּוּט־בְּעַנְנֵי־חשֶׁךְ, 290

לְזֶבְס שֶׁבְּאִידָה הַמַּשְׁקִיף מִמְּרוֹמָיו עַל־מֶרְחֲבֵי טְרוֹיָה,

וְיִשְׁלַח לְךָ אֶת־הָעַיִט, מַלְאָכוֹ הַמָּהִיר, לְאוֹת לָךְ,

עֵיט־הַשָּׁמַיִם אֲהֵבוֹ, הָאַדִּיר בְּבַעֲלֵי הַכָּנָף,

אוֹת מִימִינֶךָ, לְמַעַן תִּרְאֶנּוּ בְעֵינֶיךָ וְשָׁלִיתָ,

בְּלֶכְתְּךָ אֶל־צִי הַדַּנָּאִים רוֹכְבֵי־הַסּוּסִים הַמְּהִירִים. 295

וְאוּלָם אִם־זֶבְס הַכֹּל־יָכֹל יִמְנַע מִמְּךָ אֶת־מַלְאָכוֹ,

הִנֵּה עֲצָתִי וְזֶה חֶפְצִי אֲשֶׁר אָמַרְתִּי, אַל־תֹּאמַר

לֶכֶת אֶל־צִי הָאַרְגֵּאִים, אַף אִם־נִכְסַפְתָּ לָלֶכֶת".

הֵשִׁיב אֲמָרָיו פְּרִיאַמּוֹס, הַגֶּבֶר הַדּוֹמֶה־לָאֵלִים:

"אִשְׁתִּי, גַּם אֶשְׁמַע בְּקוֹלֵךְ לַעֲשׂוֹת כְּכָל־אֲשֶׁר תִּיעָצִי! 300

טוֹב מְאֹד לָשֵׂאת כַּפַּיִם לְזֶבְס כִּי הוּא רַחוּם וְחַנּוּן".

מִלֵּל הַיָּשִׁישׁ וַיְצַו לַשִּׁפְחָה לָצֶקֶת עַל־כַּפָּיו

מַיִם טְהוֹרִים מִכֶּלִי, וַתִּשְׁמַע הַשִּׁפְחָה וַתִּגַּשׁ,

כִּיּוֹר הַמַּיִם וְנַטְלָה אוֹחֶזֶת בְּכַפֶּיהָ הַשְּׁתָּיִם.

נָטַל אֶת־יָדָיו, וַיִּקַּח הַכּוֹס מִיָּדֶיה שֶׁל־אִשְׁתּוֹ.  305

עָמַד בְּאֶמְצַע הֶחָצֵר וַיִּסֹּךְ הַיַּיִן, הִתְפַּלֵּל,

צוֹפֶה וּמַבִּיט שָׁמַיְמָה, וַיִּשָּׂא אֶת־קוֹלוֹ וַיְדַבֵּר:

"זֶבְס אָבִינוּ הַמּוֹשֵׁל בְּאִידָה, הַמְּהֻלָּל וְהָאַדִּיר!

תְּנָה־לִּי וְאֶמְצָא חֵן וְחֶסֶד בְּעֵינֵי אֲכִילֵס!

שְׁלַח לִי הָעַיִט, הַמַּלְאָךְ הַמָּהִיר, וְהָיָה לְאוֹת לִי, 310

עֵיט־הַשָּׁמַיִם אָהַבְתָּ, הָאַדִּיר בְּבַעֲלֵי־הַכָּנָף,

אוֹת זֶה מִימִינִי לְמַעַן אֶרְאֶנּוּ בְעֵינַי וְשָׁלִיתִי,

בְּלֶכְתִּי אֶל־צִי־הַדַּנָּאִים רוֹכְבֵי־הַסּוּסִים הַמְּהִירִים".

כָּכָה סָח בִּתְפִלָּתוֹ, וַיֵּעָתֵר־לוֹ זֶבְס הַכֹּל־יָכוֹל.

שָׁלַח מִיָּד אֶת־הָעַיִט, הָאַדִּיר בֵּין צִפּוֹר הַכָּנָף,  315

אוֹתוֹ צַיָּד שְחֹר־אֶבְרָה הַנִּקְרָא הַנֶּשֶׁר הַשָּׁחוֹר.

וְאֶבְרוֹת הַנֶּשֶׁר רְחָבוֹת כְּרֹחַב דַּלְתּוֹ שֶׁל־אוּלָם

נִשָּׂא וָרָם, אֲשֶׁר בָּנָה הַגֶּבֶר הֶעָשִׁיר בִּנְכָסִים,

עָשָׂה־לוֹ בְרִיחִים אַדִּירִים, וְהוּא דוֹאֶה מִמַּעַל בַּמָּרוֹם,

נִשָּׂא עַל־פְּנֵי כָל־הָעִיר מִימִינָם; וְהֵמָּה רָאוּהוּ,   320

שָׂשׂוּ עָלָיו, וּבְלִבָּם נֵעוֹרוּ שָׂשׂוֹן וְתִקְוָה.

מִהֵר הַיָּשִׁישׁ וְעָלָה בָרֶכֶב הַמְהֻקְצָע־לְתִפְאָרָה,

נָסַע דֶּרֶךְ הַשַּׁעַר וְהָאוּלָם הַמַּרְעִים־בְּמֶרְחָבָיו.

עָלוּ לְפָנָיו הַפְּרָדִים בַּצָּב עַל־אַרְבַּעַת אוֹפַנָּיו,

נָהַג בָּהֶם אִידַיּוֹס, אִישׁ חַיִל; וְהַסּוּסִים אַחֲרֵיהֶם 325

רָצִים יָפֶה, כִּי דְפָקָם הַיָּשִׁישׁ בְּשׁוֹטוֹ הַמְזָרֵז,

נֶחְפְּזוּ דֶרֶךְ הָעִיר, וְכָל־מֵרֵעֵיהֶם אַחֲרֵיהֶם

בּוֹכִים קוֹל גָּדוֹל, מֵילִילִים, כְּאִלּוּ הוֹלֵךְ הוּא לָמוּת.

אֶפֶס כְּשֶׁעָבְרוּ הָעִיר וְהִגִּיעוּ אֶל־פְּנֵי הָעֲרָבָה,

שָׁבוּ חֲתָנָיו וּבָנָיו אֶל־אִלְיוֹס הָעִיר הַנִּשָּׂאָה.  330

אוּלָם מֵעֵינָיו שֶׁל־זֶבְס לֹא נִסְתְּרוּ אֵלֶּה הָעוֹלִים

בְּדֶרֶךְ הַמִּישׁוֹר, הִתְבּוֹנֵן וּמֵעָיו מֶה הָמוּ לַיָּשִׁישׁ.

דִּבֶּר מִיָּד אֶל־בְּנוֹ, אֶל־הֶרְמֵיאַס וַיִּשָּׂא אִמְרָתוֹ:

"בְּנִי הֶרְמֵיאַס! הֲלֹא זוֹ דַרְכְּךָ אֲשֶׁר אָהַבְתָּ

לִתְרוֹעֵעַ לָאָדָם, תֵּעָתֵר לָהֶם, אִם־רָצִיתָ,  335

מַהֵר וָרֵד אֶל־פְּרִיאַמּוֹס וְאֶל־הָאֳנִיּוֹת הַגְּדוֹלוֹת,

נַהֲגָה אוֹתוֹ, שֶׁלֹּא תְשׁוּרֶנּוּ עֵין־אִישׁ וְלֹא יִרְאֶנּוּ

אִישׁ מִכָּל־הַדַּנָּאִים עַד־בּוֹאוֹ לִפְנֵי בֶן־פֵּלֵס".

כָּכָה סָח, וְלֹא סֵרַב לוֹ מֵמִית־הָאַרְגּוֹס הַמְבַשֵּׂר.

מִהֵר וְקָשַׁר לְרַגְלָיו סוּלְיוֹתָיו כְּלִילוֹת־הַיֹּפִי,    340

סוּלְיוֹת אַמְבְּרוֹסְיָה וְזָהָב שֶׁיִּשָׂאוּהוּ בִמְעוּפוֹ

עַל־פְּנֵי הַיָּם וְעַל־מֶרְחַב יַבֶּשֶׁת כְּעַל־כַּנְפֵי הָרוּחַ.

לָקַח בְּכַפָּיו הַמַּטֶּה, בּוֹ יִסְגֹּר עַפְעַפֵּי בְנֵי אָדָם,

אֵלֶּה שֶׁיִּרְצֶה, אַף יָעִיף הַשֵּׁנָה מֵעֵינֵי יְשֵׁנִים.

אוֹתוֹ לָקַח וַיָּעָף מְמִיתוֹ הַכַּבִּיר שֶׁל־אַרְגּוֹס.  345

מַהֵר הִגִּיעַ וּבָא עַד־טְרוֹיָה וְעַד־יָם הֶלֵּסְפּוֹנְטוֹס.

הָלַךְ, וְתָאֳרוֹ כְתֹאַר פְּנֵי בֶן־מְלָכִים הָעֶלֶם,

זְקָנוֹ אַךְ הֵחֵל צַמֵּחַ בִּיפִי הָעֲלוּמִים וְעֶדְנָם.

אוּלָם כְּשֶׁעָבְרוּ וְחָלְפוּ צִיּוּנוֹ הַנִּשָּׂא שֶׁל־אִילוֹס,

שָׁמָּה נֶעְצְרוּ וְעָמְדוּ לְהַשְׁקוֹת הַסּוּסִים וְהַפְּרָדִים  350

בְּמֵימֵי הַנַּחַל, כִּי הָיָה הַחשֶׁךְ עַל־פְּנֵי־הָאֲדָמָה.

צָפָה הַכָּרוֹז וְהִרְגִּישׁ בְּהֶרְמֵס הַנִּצָּב בְּקִרְבָתָם,

נָשָׂא אֶת־קוֹלוֹ וַיְדַבֵּר בְּאָזְנֵי פְּרִיאַמּוֹס וַיֹּאמֶר:

"שׁוּרָה, בֶּן־דַּרְדַּן, וּבִין, וְיִהְיוּ פְעָלֵינוּ בְהַשְׂכֵּל!

הִנְנִי רוֹאֶה שָׁם גֶּבֶר, סְבוּרַנִי, כִּי חִישׁ יִקְרָעֵנוּ.  355

הָבָה נָנוּסָה בָרֶכֶב, וְאִם־לֹא נִמָּלֵט נַעְתִּירָה

נְחַבֵּק אֶת־בִּרְכָּיו בִּתְחִנָּה, אוּלַי יְרַחֵם עָלֵינוּ!"

כָּכָה הִבִּיעַ, וְהַיָּשִׁישׁ אָבְדוּ עֶשְׁתּוֹנוֹתָיו מִפַּחַד,

סָמְרוּ כָל־שַׂעֲרוֹתָיו עַל־פְּנֵי כָל־אֲבָרָיו הַגְּמִישִׁים,

עָמַד, הָיָה לְאֶבֶן; וַיִּגַּשׁ אָז נוֹתֵן־הַטּוֹבוֹת,    360

תָּפַס בְּיַד שְׂבַע־הַיָּמִים וַיִּשְׁאָלֵהוּ וַיֹּאמֶר:

"אָבִי, אָנָה־זֶּה תִּנְהַג הַסּוּסִים וְהַפְּרָדִים בַּלַּיְלָה

כֻּלּוֹ אַמְבְּרוֹסְיָה וּבְנֵי־אָדָם אֶת־שְׁנָתָם יִישָׁנוּ?

וְאֵין עָלֶיךָ אֵימַת בְּנֵי־הָאֲכַיִּים הַזֵּדִים,

וְהֵמָּה אוֹיְבֶיךָ בְּנֶפֶשׁ, וּקְרוֹבִים נְחִתִּים בַּשָּׂדֶה?  365

וְאִלּוּ הִרְגִּישׁ בְּךָ אִישׁ בְּלֵיל הָאֲפֵלָה הַמָּהִיר,

וְאַתָּה מוֹבִיל הוֹן רָב, אוֹ אָז מַה יִּיעָצְךָ לִבֶּךָ?

אֵינְךָ צָעִיר לְיָמִים, וְגַם זֶה מְלַוֶּךָ אִישׁ זָקֵן,

לַעֲמֹד בְּפָנָיו שֶׁל־אָדָם, הָעוֹמֵד עָלֶיךָ לְעָלְבֶךָ.

אוּלָם אָנֹכִי לֹא אָרַע לְךָ פֹה וְגַם בַּאֲחֵרִים  370

אֶעְצֹר מִנְּגֹעַ בְּךָ, כִּי לְאָבִי חֲבִיבִי דָּמִיתָ".

הֵשִׁיב אֲמָרָיו פְּרִיאַמּוֹס, הַיָּשִׁישׁ הַדּוֹמֶה־לָאֵלִים:

"אָכֵן וְאָכֵן, בֵּן יַקִּיר, הֲלֹא כָל־דְּבָרֶיךָ נְכוֹנִים!

אַךְ גַּם עָלַי נָטָה יָדוֹ אַחַד הָאֵלִים לְשָׁמְרִי,

אֲשֶׁר הִקְרָה לְפָנַי כַּיּוֹם בֶּן־לְוָיָה כָּמוֹךָ,  375

בָּא לִתְשׁוּעָתִי, אִישׁ יְפֵה־תֹאַר וּמַרְאֵה כָמוֹךָ,

נָבוֹן וַחֲכַם־לֵב, כִּי בֶן־מְאֻשָּׁרִים הִנֶּךָּ".

נָשָׂא אֲמָרָיו הַמְּבַשֵׂר מֵמִית־הָאַרְגּוֹס וַיַּעַן:

"אָכֵן הַיָּשִׁישׁ, דִּבַּרְתָּ דְבָרֶיךָ בְטַעַם וָדָעַת!

אֶפֶס הַגִּידָה לִּי עַתָּה וֶאֱמֶת לַאֲמִתָּהּ תַּבִּיעַ:  380

אוֹתָם כָּל־אוֹצְרוֹת הַחֶמְדָּה הַמְשַׁלֵּחַ אַתָּה כֻלָּמוֹ

לְאֶרֶץ אַחֶרֶת וְעַם נֵכָר, וְיִהְיוּ לְךָ אֵלֶּה לִפְלֵיטָה,

וְאוּלַי כֻּלָּם כְּבָר נוֹטְשִׁים אֶת־אִלְיוֹס הַקְּדוֹשָׁה מִפַּחַד

וְאֵימָה, כִּי נָפַל הַטּוֹב וְהַגִּבּוֹר בָּכֶם וְאֵינֶנּוּ,

בִּנְךָ הוּא, אֲשֶׁר לֹא חַת מִפְּנֵי הָאֲכַיִּים בַּקָּטֶל?"  385

הֵשִׁיב אֲמָרָיו פְּרִיאַמּוֹס, הַיָּשִׁישׁ הַדּוֹמֶה־לָאֵלִים:

"מִי אַתָּה, אִישׁ־הַחֲמֻדוֹת, וּמִי אֲבוֹתֶיךָ יְלָדוּךָ?

אֲשֶׁר הֵיטַבְתָּ לְדַבֵּר עַל־מוֹת בְּנִי הָאֻמְלָל בָּאָדָם?"

נָשָׂא אֲמָרָיו הַמְבַשֵּׂר מַכֶּה־הָאַרְגּוֹס וַיַּעַן:

"זָקֵן, הֲלֹא תְנַסֵּנִי וְלִדְרשׁ לְהֶקְטוֹר אָמַרְתָּ?  390

כַּמָה וְכַמָּה פְעָמִים רְאִיתִיו בְּעֵינַי בַּקֶּטֶל,

חוֹנֵן־הַתְּהִלָּה־לַגְּבָרִים, בְּגָרְשׁוֹ אֶת־הָאַרְגֵּאִים

אֶל־הָאֳנִיּוֹת, וּמְזַנֵּב בָּהֶם בַּחֲנִיתוֹ הַחַדָּה.

אָנוּ עָמַדְנוּ מִשְׁתָּאִים, כִּי אָסַר עָלֵינוּ אֲכִילֵס

לָצֵאת בַּקְּרָב וּלְהִלָּחֵם, כִּי חָרָה מְאֹד אַפּוֹ בְּבֶן־אַטְרֵס. 395

נַעַר אֲכִילֵס אָנֹכִי, בַּסְּפִינָה הָאַחַת יָרַדְנוּ,

אִישׁ מִרְמִידוֹנִי אֲנִי, וְאָבִי פּוֹלִיקְטוֹר הַנָּדִיב,

כָּבֵד בִּנְכָסִים וָהוֹן; אַךְ זָקֵן כָּמוֹךָ, שְׂבַע־יָמִים.

בָּנִים שִׁשָּׁה לְאָבִי, וְאָנֹכִי בֵּן שְׁבִיעִי לוֹ; אוּלָם

נָפַל הַגּוֹרָל עָלַי לָרֶדֶת אִלְיוֹנָה בַצָּבָא.    400

יוֹצֵא אָנֹכִי הַשָּׂדֶה מֵאַחַר הַצִּי, כִּי עִם־שַׁחַר

יֵצְאוּ אֲכַיִּים עַלִּיזֵי־הָעַיִן לְהִלָּחֵם בַּבִּירָה,

יַעַן כִּי חָרָה לָהֶם לָשֶׁבֶת בְּטֵלִים; בְּדֵי־עָמָל

עוֹצְרִים מַלְכֵי אֲכַיָּה בְּעַד עַמָּם הַשּׁוֹאֲפִים־קְרָבוֹת".

הֵשִׁיב אֲמָרָיו פְּרִיאַמּוֹס, הַיָּשִׁישׁ הַדּוֹמֶה־לָאֵלִים: 405

"אָכֵן, אִם־אָמְנָם מִנַּעֲרֵי אֲכִילֵס בֶּן־פֵּלֵס הִנֶּךָּ,

אָנָּא הַגִּידָה דְּבַר אֱמֶת, וְיִהְיוּ דְבָרֶיךָ נְכוֹנִים.

בְּנִי הַאִם מוּטָל עוֹדֶנּוּ לִפְנֵי הַסְּפִינוֹת אוֹ אוּלַי

גְּזָרוֹ אֲכִילֵס לִנְתָחִים וְהִשְׁלִיךְ אוֹתָם לַכְּלָבִים?"

נָשָׂא אֲמָרָיו הַמְּבַשֵּׂר הַמַּכֶּה־אֶת־אַרְגּוֹס וַיְדַבֵּר:  410

"אָמְנָם, הַיָּשִׁישׁ, לֹא הָיָה לְמַאֲכָל לַכְּלָבִים וְלָעָיִט.

עוֹדוֹ מוּטָל כִּהְיוֹתוֹ לִפְנֵי אֳנִיַּת אֲכִילֵס

בֵּין הָאֳהָלִים, כְּבָר עָלְתָה הַצְּפִירָה הַשְּׁתֵּים־עֶשְׂרֵה עָלָיו,

אֶפֶס לֹא שָׁלְטוּ עוֹד בּוֹ הָרָקָב וְהָרִמָּה הַזְּרִיזָה,

הִיא הָאוֹכֶלֶת בְּשַׂר אָדָם, כָּל־נוֹפֵל בִּקְרָב וּמִלְחָמָה.  415

יוֹם יוֹם עִם־שַׁחַר־הַקֹּדֶשׁ גַּם יִסְחָבֶנּוּ אֲכִילֵס

בְּעֶבְרָה סָבִיב לְצִיּוּן פַּטְרוֹקְלוֹס, זֶה רֵעוֹ הַיָּקָר;

אוּלָם לְנַוְּנוֹ לֹא יָכֹל. כִּי תָבֹא –תִּשְׁתָּאֶה גַּם אַתָּה,

אֵיכָה יַרְגִּיעַ, וְהוּא רַעֲנָן וּבְשָׂרוֹ נָקִי מִדָּמִים;

רְבָב אֵין עָלָיו וְאֵין כֶּתֶם, הִגְלִידוּ כָל־פְּצָעָיו הָרַבִּים, 420

אֲשֶׁר עוֹלְלָה הַנְּחשֶׁת, כִּי הִרְבּוּ פְצָעוּהוּ, מְחָצוּהוּ.

כָּכָה דָאֲגוּ הָאֵלִים הַהֹוִים־לָנֶצַח לִבְנֶךָ,

וְאַף־עַל־פִּי שֶׁהוּא מֵת, כִּי הָיָה מְאֹד יָקָר לְלִבָּם".

כָּכָה מִלֵּל, וַיָּגֶל הַיָּשִׁישׁ, וַיַּעַן וַיֹּאמֶר:

"רְאֵה, בְּנִי, מַה טּוֹב וּמַה יָּפֶה לְהַקְרִיב לִבְנֵי־הָאַלְמָוֶת  425

אֶשְׁכָּר הָרָאוּי לָהֶם! גַּם בְּנִי עוֹדוֹ חַי הֵן לֹא שָׁכַח

לַקְרִיב בַּהֵיכָל לָאֵלִים הַיּוֹשְׁבִים בְּהַר הָאוֹלִימְפּוֹס,

לָכֵן גַּם זָכְרוּ לוֹ זֹאת, וּבְמוֹתוֹ בְּרֹעַ הַגְּזֵרָה!

אַתָּה קַח לְךָ הַסֵּפֶל הַלָּז כְּלִיל־הַיֹּפִי מִמֶּנִּי,

כִּי תְנַהֲלֵנִי לְפַלְּטִי בְעֶזְרַת הָאֵלִים הַטּוֹבִים,  430

עַד־שֶׁאַגִּיעַ עַד־אֹהֶל אֲכִילֵס בֶּן־פֵּלֵס הַגִּבּוֹר".

נָשָׂא אֲמָרָיו הַמְּבַשֵּׂר הַמַּכֶּה־אֶת־אַרְגּוֹס וַיַּעַן:

"זָקֵן, אַךְ נַסֵּה תְנַסֵּנִי אוֹתִי הַצָּעִיר, לֹא תְפַתֶּה

וְאֶקַּח מִמְּךָ אֶת־הָאֶשְׁכָּר, וְאֶת־פִּיו שֶׁל־אֲכִילֵס לֹא אֶשְׁאַל!

יָרֵא אֲנִי אֶת־הַגֶּבֶר, וְלִבִּי מְאֹד יִפְחַד לְהוֹנוֹת   435

אוֹתוֹ שֶׁמָּא תְּאֻנֶּה לִי אַחֲרֵי־כֵן רָעָה מִמֶּנּוּ.

אוּלָם בְּרָצוֹן הָיִיתִי מְלַוֶּךָ לְאַרְגּוֹס הַגְּדוֹלָה,

דּוֹאֵג לְךָ בָאֳנִיָּה הַמְּהִירָה וְגַם בֶּחָרָבָה,

וְאִישׁ לֹא יַכְלִימְךָ בַּדֶּרֶךְ וְלֹא יִבֶז לְבֶן לִוְיָתֶךָ!"

כָּכָה סָח נוֹתֵן־הַטּוֹבוֹת וַיִּקְפֹּץ לְתוֹךְ הַמֶּרְכָּבָה.  440

תָּפַס בְּחָפְזָה בְיָדָיו אֶת־שׁוֹטוֹ הַנָּאֶה וְהַמּוֹשְׁכוֹת,

נָפַח הַכֹּחַ הַגָּדוֹל בַּפְּרָדִים וּבְצֶמֶד הַסּוּסִים.

וּכְשֶׁהִגִּיעוּ עַד־מִגְדְּלֵי מַחֲנֵה־הַסְּפִינוֹת וְהַתְּעָלָה,

הָיוּ הַשּׁוֹמְרִים עֲדֶנָּה עֲסוּקִים בִּסְעוּדַת הָעָרֶב.

נָסַךְ עֲלֵיהֶם הַמְבַשֵּׂר הַמַּכֶּה־אֶת־אַרְגּוֹס הַשֵּׁנָה, 445

פָּתַח הַשַּׁעַר הַנִּשָּׂא, הִסִּיעַ הַבְּרִיחִים הַגְּדוֹלִים,

הִכְנִיס לְשָׁם אֶת־פְּרִיאַמּוֹס וְאֶת־כָּל־הַמַּתָּנוֹת בַּקָּרוֹן.

הֵמָּה הִגִּיעוּ עַד־אֹהֶל אֲכִילֵס בֶּן־פֵּלֵס הַנִּשָּׂא,

אֲשֶׁר הֵקִימוּ לַמּוֹשֵׁל הַמִּרְמִידוֹנִים, וְהוּא עָשׂוּי

עֲצֵי־הַגֹּפֶר שֶׁנָּסְרוּ, וְאוּלָם מִמַּעַל סְפָנוּהוּ   450

קָנֶה שֶׁרַכָּה נוֹצָתוֹ, שֶׁכָּרְתוּ בַכָּרִים הַלַּחִים,

סָבִיב לָאֹהֶל לוֹ בָנוּ לַמּוֹשֵׁל הֶחָצֵר הַגָּדוֹל

עָשׂוּי בִּיתֵדוֹת צְפוּפוֹת, וְהַבְּרִיחַ הַסּוֹגֵר לַשַּׁעַר

עָשׂוּי עֵץ גֹּפֶר, וּשְׁלשָׁה אֲכַיִּים אַדִּירִים פְּתָחוּהוּ,

הָיוּ שְׁלשָׁה מַבְרִיחִים הַבְּרִיחַ הָאַדִּיר בַּשָּׁעַר;  455

אוּלָם אֲכִילֵס בְּגַפּוֹ הִבְרִיחַ הַסּוֹגֵר הַגָּדוֹל.

פָּתַח הֶרְמֵיאַס, הוּא נוֹתֵן־הַטּוֹבוֹת, הַשַּׁעַר לַזָּקֵן,

הִכְנִיס אֶת־אֶשְׁכַּר־הַיְקָר בִּשְׁבִיל בְּנוֹ הַמָּהִיר שֶׁל־פֵּלֵס,

קָפַץ מֵעַל הַמֶּרְכָּבָה לָאָרֶץ, וַיִּשָּׂא אֲמָרָיו:

"אֲבָל, הַזָּקֵן, אָנֹכִי בֶּן־אֵל בֶּן־אַלְמָוֶת –הֶרְמֵיאַס!  460

אָבִי הוּא שְׁלָחַנִי לְלַוּוֹת אוֹתְךָ בַדֶּרֶךְ,

אֶפֶס עַתָּה אָשׁוּבָה אֲנִי עַל־עֲקֵבַי, וּבְטֶרֶם

רָאוּ עֵינֵי אֲכִילֵס, כִּי אָכֵן לֹא נָאֶה וְלֹא יָאֶה

אֲשֶׁר יִקְרַב אֵל נִצְחִי לְבֶן־תְּמוּתָה בִידִידוּת וְלֹא קוֹרָא.

אַתָּה הִכָּנֵס וְחַבֵּק בִּתְחִנָּה אֶת־בִּרְכֵּי בֶן־פֵּלֵס,  465

אַף הַשְׁבִּיעֵהוּ בְאָבִיו וּבְאִמּוֹ יְפַת־הַמַּחְלָפוֹת

גַּם בִּבְנוֹ בִּיחִידוֹ לְרַכֵּךְ אֶת־לִבּוֹ הַקָּשֶׁה!"

דִּבֵּר הֶרְמֵס, וַיָּעָף עַל־רֹאשׁ הָאוֹלִימְפּוֹס הַנִּשָּׂא.

אוּלָם פְּרִיאַמּוֹס הוּא קָפַץ מֵעַל הַמֶּרְכָּבָה לָאָרֶץ,

עָזַב שָׁם אֶת־אִידַיּוֹס הַכָּרוֹז עַל־עָמְדוֹ, וְהוּא נִשְׁאַר 470

לִשְׁמֹר הַסּוּסִים וְהַפְּרָדִים, וְהַזָּקֵן הוּא נִכְנַס בָּאֹהֶל,

אֲשֶׁר בּוֹ יָשַׁב אֲכִילֵס הֶחָבִיב עַל־זֵאוּס וְשָׁמָּה

מְצָאוֹ, וְרֵעָיו עֲמִיתָיו יוֹשְׁבִים רְחוֹקִים; אַךְ שְׁנַיִם,

אַבְטוֹמֶדּוֹן הַגִּבּוֹר וְאַלְקִימוֹס מִזַּרְעוֹ שֶׁל־אָרֵס,

שֵׁרְתוּ אוֹתוֹ בְיַחַד, כִּי עַתָּה אַךְ שָׁבַת מִלִּסְעֹד  475

לִבּוֹ בְמַאֲכָל וּמִשְׁתֶּה, וְהַשֻׁלְחָן עוֹד עָרוּךְ לְפָנָיו.

נִכְנַס פְּרִיאַמּוֹס הַגָּדוֹל, וְאִישׁ לֹא רָאָהוּ, וַיִּגַּשׁ,

תָּפַס בְּיָדָיו אֶת־בִּרְכֵּי אֲכִילֵס וַיִּשַּׁק אֶת־כַּפָּיו,

כַּפּוֹת אֲיֻמּוֹת, קַטְלָנִיּוֹת, שֶׁהָרְגוּ כַמָּה־מִבָּנָיו!

כְּאוֹתוֹ הַגֶּבֶר הַכָּבֵד־בַּפֶּשַׁע, שֶׁהָרַג בְּאַרְצוֹ  480

אָדָם וְנִמְלַט עַל־נַפְשׁוֹ אֶל־אֶרֶץ נָכְרִיָּה וְגוֹי אַחֵר,

וְנִכְנַס לְבֵיתוֹ שֶׁל־עָשִׁיר, וְהַכֹּל מִשְׁתָּאִים מַבִּיטִים, –

כָּכָה הִשְׁתָּאָה אֲכִילֵס לְמַרְאֵה פְּרִיאַמּוֹס הַנַּעֲלֶה,

גַּם הָאֲחֵרִים תָּמָהוּ, הִתְבּוֹנְנוּ אִישׁ בִּפְנֵי רֵעוֹ.

נָשָׂא אֲמָרָיו פְּרִיאַמּוֹס מִתְחַנֵּן וַיְדַבֵּר וַיֹּאמֶר:  485

"זְכָר־נָא,אֲכִילֵס הַנִּמְשָׁל־לָאֵלִים, אָבִיךָ חֲבִיבְךָ,

זָקֵן שְׂבַע־יָמִים כָּמוֹנִי עַל־מִפְתַּן הַזִּקְנָה הַנּוּגָה!

וְאוּלַי יָצֵרוּ לוֹ גוֹיִים הֲמוֹנִים הַשּׁוֹכְנִים מִסָּבִיב,

וְאֵין לוֹ אִישׁ אֲשֶׁר יָסִיר מִמֶּנּוּ הַשֹּׁד וְהַשָּׁבֶר;

אוּלָם מִדֵּי אֲשֶׁר יִשְׁמַע כִּי אַתָּה בַחַיִּים הֵן יָשִׂישׂ,  490

לִבּוֹ בוֹ יָגִיל, בְּתִקְוָה יְחַכֶּה לְךָ כָּל־הַיָּמִים

לִרְאוֹת אֶת־בְּנוֹ אֲשֶׁר אָהֵב בְּשׁוּבוֹ מִטְּרוֹיָה הַבָּיְתָה.

אֶפֶס אָנֹכִי הָאֻמְלָל, כִּי בָנִים יָלַדְתִּי בְּאֶרֶץ

טְרוֹיָה הָרְחָבָה, וְהֵם הַגִּבּוֹרִים, וְלֹא נוֹתַר אַף אֶחָד!

הָיוּ לִי בָנִים חֲמִשִּׁים עַד־בָּאוּ פֹה הָאֲכַיִּים,    495

תִּשְׁעָה־עָשָׂר מֵהֶם מִבֶּטֶן אֵם אַחַת נוֹלָדוּ,

וְיֶתֶר בָּנַי לִי יָלְדוּ פִּלַּגְשַׁי אֲשֶׁר בַּהֵיכָל.

אָרֵס הָאַכְזָר שִׁבֵּר בִּרְכֵּיהֶם שֶׁל־רַבִּים, הִתִּירָן;

נִשְׁאַר הָאֶחָד, הַטּוֹב, הוּא שׁוֹמֵר הַבִּירָה וּמְתִים בָּהּ,

הֶקְטוֹר, וְאוֹתוֹ הָרַגְתָּ זֶה־עַתָּה עֵת הֵגֵן עַל־אַרְצוֹ.   500

הִנֵּה בִגְלָלוֹ גַם בָּאתִי עַתָּה אֶל־צִי הָאֲכַיִּים

לִפְדּוֹת אוֹתוֹ מִמֶּךָּ, הֵבֵאתִי הַכֹּפֶר הֶעָצוּם.

הוֹי, אֲכִילֵס, יְרָא אֶת־הָאֵלִים, רַחֲמֵנִי!

זְכֹר אֶת־אָבִיךָ יְלָדְךָ, כִּי אֻמְלָל אָנֹכִי מִמֶּנּוּ,

אִישׁ עַל־אֲדָמוֹת לֹא סָבַל אֶת־אֲשֶׁר סָבַלְתִּי אָנֹכִי: 505

נָשֹׁק נָשַׁקְתִּי בְּפִי כַּפָּיִם שֶׁהָרְגוּ אֶת־בָּנָי!"

כָּכָה דִּבֵּר, וַיָּעַר בְּלִבּוֹ גַּעְגּוּעִים עַל־אָבִיו;

תָּפַס בְּכַף־יַד הַזָּקֵן וְרַכּוֹת דְּחָפוֹ מִמֶּנּוּ.

נִזְכְּרוּ שְׁנֵיהֶם: הַלָּז בְּהֶקְטוֹר הַהוֹרֵג־בַּגְּבָרִים,

נָשָׂא אֶת־קוֹלוֹ וַיֵּבְךְּ וְקָרַס אֶל־רַגְלֵי אֲכִילֵס;    510

בָּכָה אֲכִילֵס לְאָבִיו וּלְרֵעוֹ פַּטְרוֹקְלוֹס חֲלִיפוֹת.

עָנָה הַבַּיִת הַגָּדוֹל לְקוֹל יִלְלָתָם וְאַנְחָתָם.

אוּלָם כְּשֶׁשָּׂבַע אֲכִילֵס הַגֶּבֶר הַנַּעֲלֶה הַבְּכִיָּה,

וְנָסוּ הַיְגוֹנִים מִלִּבּוֹ, וְהִרְפָּה מִמֶּנּוּ מְרִי עָצְבּוֹ,

מִהֵר קָפַץ מִכִּסְאוֹ וַיָּרֶם בְּיָדָיו הַזָּקֵן,    515

רַחֲמָיו כִּי נִכְמְרוּ עַל־רֹאשׁוֹ הַשָּׂב וְעַל־שֵׂיבַת זְקָנוֹ.

נָשָׂא אֶת־קוֹלוֹ וַיְדַבֵּר אֶת־אִמְרוֹת־הַכָּנָף, וַיֹּאמֶר:

"אוֹיָה, הָאֻמְלָל, כִּי רַבּוֹת שָׂבְעָה לָהּ נַפְשְׁךָ תְלָאוֹת!

אֵיכָה הֵעַזְתָּ לְבַדְּךָ לָלֶכֶת אֶל־צִי הָאֲכַיִּים,

אַף לְהֵרָאוֹת לְעֵינֵי הַגֶּבֶר שֶׁהִכָּה בָנֶיךָ,    520

רַבִּים וְטוֹבִים גִּבּוֹרִים? כִּי אָכֵן זֶה לִבְּךָ לֶב־בַּרְזֶל!

אֲבָל, שְׁבָה לְךָ פֹה עַל־הַכִּסֵּא, וְיַרְגִּיעַ הַצַּעַר,

יָנַח לוֹ בְנַפְשֵׁנוּ, וְאִם־גַּם מְאֹד יִדְאַב לִבֵּנוּ.

גַּם הַצַּעַר וְהַיְלָלָה לֹא לְעֵזֶר לְאִישׁ, לֹא לְהוֹעִיל!

יַעַן כֵּן גָּזְרוּ הָאֵלִים עַל־שֵׁבֶט הָאָדָם הָאֻמְלָל   525

לִחְיוֹת בְּצַעַר וִיגוֹנִים; אַךְ הֵמָּה הֵם זָר לָהֶם צָעַר.

שְׁנַיִם כֵּלִים נִצָּבִים עַל־רִצְפַּת הֵיכָלוֹ שֶׁל־זֵאוּס:

אֶחָד מָלֵא הַטּוֹב, הַשֵּׁנִי –אוֹצַר הָרָעוֹת.

אִישׁ, אֲשֶׁר יִתֵּן לוֹ זֶבְס הַמַּרְעִים־רְעָמִים בִּמְעֹרָב,

חֶלְקוֹ לִרְאוֹת בַּטּוֹב וְלִרְאוֹת בָּרָע לְסֵרוּגִין.    530

אוּלָם אִם־יִתֵּן אַךְ רַע לוֹ, הֲלֹא יֶהְדֳּפֵהוּ לִכְלִמּוֹת,

רָעָב וְשֹׁד יִמְצָאוּהוּ עַל־מֶרְחַב כָּל־אַדְמַת־הַקֹּדֶשׁ,

יָנוּד הַגֶּבֶר וְהוּא שָׂנוּא בְעֵינֵי הָאֵלִים וְהָאָדָם.

כָּכָה חָנְנוּ הָאֵלִים אֶת־פֵּלֵס מַתָּנוֹת יְקָרוֹת

לְמִן־יוֹם הִוָּלְדוֹ, בֵּרְכוּהוּ מִכָּל־בְּנֵי־אָדָם בָּאָרֶץ  535

גַּם בְּהוֹן גַּם בְּעשֶׁר, וַיִּמְלֹךְ עַל־הַמִּרְמִידוֹנִים,

וְאִם־כִּי בֶן־תְּמוּתָה הִנֵּהוּ, לוֹ נָתְנוּ לְאִשָּׁה בַת־אֵלִים.

אוּלָם גַּם לוֹ מִנּוּ רָעוֹת מֵאֵת אֱלֹהִים, כִּי בַהֵיכָל

בָּנִים אֵין לוֹ אֲשֶׁר הֵמָּה יִמְשְׁלוּ תַחְתָּיו בְּעַמּוֹ,

בִּלְתִּי הָאֶחָד, וְגַם הוּא הֲלֹא אַךְ קְצַר־יָמִים, וְאֵינֶנִּי 540

דּוֹאֵג לְאָבִי הַזָּקֵן, כִּי הַרְחֵק מְאֹד מִמּוֹלַדְתִּי

אֵשֵׁב בִּטְרוֹיָה לִמְגִנַּת לִבְּךָ וְלֵב כָּל־בָּנֶיךָ.

גַּם עַל־אוֹדוֹתְךָ, הַזָּקֵן, שָׁמַעְנוּ, שֶׁלְּפָנִים אֻשַּׁרְתָּ;

כִּי מֵאִי־לֶסְבּוֹס מִכָּאן, אִי אִוָּה לְמוֹשָׁב לוֹ מַקַּר,

וְעַד־גְּבוּלוֹת־פְרִיגְיָה מִכָּאן וְיָם־הֶלֵּסְפּוֹנְט אֵין־לוֹ־שִׁעוּר 545

הֵן הִתְנוֹסַסְתָּ, הַזָּקֵן, בְּשֶׁפַע נְכָסִים וּבָנִים;

אֶפֶס צָרָה הֵמִיטוּ עָלֶיךָ הַיּוֹשְׁבִים בַּמְּרוֹמִים,

רַעַם מִלְחָמוֹת וְהֶרֶג בָּאָדָם סְבִיב עִירְךָ לֹא יֶחְדָּל.

סְבֹל לְךָ אֵלֶּה וְשָׂא, וְאַל־נָא אֶל־לִבְּךָ תִּתְעַצֵּב!

כִּי לֹא לְהוֹעִיל לְךָ, וְאִם־תֶּאֱבַל לְבִנְךָ וְתִבְכֶּה,   550

לֹא תְעִירֶנּוּ מִשְּׁנָתוֹ, אַךְ תָּעִיר לְךָ הֹוָה עַל־הֹוָה!"

הֵשִׁיב אֲמָרָיו פְּרִיאַמּוֹס, הַיָּשִׁישׁ הַדּוֹמֶה־לָאֵלִים:

"אֲבָל חֲדַל לְךָ, זְרַע זֵאוּס, וְאַל־תּוֹשִׁיבֵנִי עַל־כִּסֵּא,

וְהֶקְטוֹר מוּטָל עוֹדֶנּוּ בֵּין הָאֳהָלִים וְלֹא־נִקְבַּר,

חִישׁ הֲשִׁיבֵהוּ, וְאֶרְאֶנּוּ בְעֵינַי, וְקַח אֶת־הַכֹּפֶר   555

אֶשְׁכַּר־הַיְקָר לְךָ הֵבֵאתִי, וְתֵהָנֶה מִמֶּנּוּ בִשְׂמָחוֹת!

שׁוּבָה בְשָׁלוֹם לְאֶרֶץ מוֹלַדְתֶּךָ, כִּי נְתַתָּנִי

לִרְאוֹת בְּאוֹר חַיִּים כִּי יָהֵל אַחֲרֵי רְאוֹתִי פָנֶיךָ".

זְעוּמוֹת בּוֹ הִבִּיט אֲכִילֵס מְהִיר־הָרַגְלַיִם וַיַּעַן:

"אַל־תַּקְנִיטֵנִי, הַזָּקֵן! וּבְלִבִּי אֲנִי כְּבָר אָמַרְתִּי 560

לְהָשִׁיב גְּוִיָּתוֹ שֶׁל־הֶקְטוֹר, כִּי שָׁלַח אֵלַי זֶבְס מַלְאָכוֹ,

אִמִּי אֲשֶׁר יְלָדָתְנִי, הִיא בַּת־זְקַן־הַיַּמִּים הַיָּשִׁישׁ.

אוּלָם גַּם זֹאת הֵן תִּכַּנְתִּי בְלִבִּי, וְאַל־תַּסְתֵּר, פְּרִיאַמּוֹס:

אַחַד הָאֵלִים הוֹבִילְךָ אֶל־צִי־הָאֲכַיִּים הַמָּהִיר,

יַעַן אֵין אִישׁ בִּבְנֵי־תְמוּתָה שֶׁיָּהִין יִכָּנֵס לַמַּחֲנֶה,  565

וְאִם־בַּעֲלוּמָיו, וְנִסְתַּר מֵעֵינֵי הַשּׁוֹמְרִים, וּבְנָקֵל

יִפְתַּח אֶת־בְּרִיחַ הַשַּׁעַר הָאַדִּיר הַסּוֹגֵר עָלֵינוּ.

לָכֵן אַל־תּוֹסֵף לְעוֹרֵר אֶת־לִבִּי לִיגוֹנִים וָעֶצֶב,

לְמַעַן לֹא אָרַע לְךָ, הוֹי, זָקֵן, בְּאָהֳלִי, וְאִם־בָּאתָ

לְבַקֵּשׁ בִּתְפִלָּה וּתְחִנָּה, וְחָטָאתִי לְזֵאוּס וּבְרִיתוֹ".   570

כָּכָה דִּבֵּר, וַיִּשְׁמַע בְּקוֹלוֹ הַזָּקֵן כִּי נִבְהָל.

אוּלָם בֶּן־פֵּלֵס הִזְדָּרֵז וַיִּקְפֹּץ כְּלָבִיא מִפִּתְחוֹ,

אַךְ לֹא לְבַדּוֹ, כִּי שְׁנַיִם לוֹ אָרְחוּ מְשָׁרְתָיו־עֲמִיתָיו:

וְהֵם אַבְטוֹמֶדּוֹן וְאַלְקִימוֹס, כִּי אוֹתָם אָהַב אֲכִילֵס

יוֹתֵר מִכָּל־מֵרֵעָיו, מִיּוֹם אֲשֶׁר מֵת בּוֹ פַּטְרוֹקְלוֹס. 575

מִהֲרוּ פִּתְּחוּ מִתַּחַת לַצֶּמֶד הַפְּרָדִים וְהַסּוּסִים,

אַף הִכְנִיסוּ בָאֹהֶל כָּרוֹזוֹ שֶׁל־אוֹתוֹ הַזָּקֵן,

וַיּוֹשִׁיבוּהוּ עַל־כִּסֵּא; וְהֵם פָּרְקוּ מֵעַל־הָעֲגָלָה

יְפַת־הָאוֹפַנִּים הַכֹּפֶר הֶעָצוּם לְפִדְיוֹן רֹאשׁ הֶקְטוֹר.

עָזְבוּ אַךְ שְׁנַיִם מְעִילִים וְאַחַת כֻּתֹּנֶת יְפַת־אֶרֶג    580

לַעֲטֹף בָּהּ אֶת־הֶחָלָל עַד שֶׁנְּשָׂאוּהוּ הַבָּיְתָה.

קָרָא לַשְּׁפָחוֹת וַיְצַוֵּן לְרָחֳצוֹ וּלְסוּכוֹ בְשֶׁמֶן

הַרְחֵק מִשָּׁם, וְלֹא יִרְאֶה פְּרִיאַמּוֹס אֶת־בְּנוֹ אֲשֶׁר אָהָב,

וְיִחַר אַף אוֹתוֹ הַזָּקֵן, כִּי בְלִבּוֹ יִתְעַצֵּב וְיִתְעוֹרֵר

לְמַרְאֵה הַבֵּן וְלֹא יָעִיר בָּזֶה לֵב אֲכִילֵס לְזָעַם,  585

לָקוּם עָלָיו לְהָרְגוֹ, וְיֶחֱטָא לָאֵלִים וּבְרִיתָם.

רַחֲצוּ אוֹתוֹ הַשְּׁפָחוֹת וְסָכוּ בְשָׂרוֹ בְשָׁמֶן,

עָטֹה עָטוּהוּ הַמְּעִילִים וַיַּלְבִּישׁוּהוּ כֻתֹּנֶת.

אָז הֱרִימָהוּ אֲכִילֵס בְּעַצְמוֹ לְשִׂימוֹ בַמִּטָּה.

רֵעָיו הֵם עֲזָרוּהוּ לְשֵׂאתוֹ בַּקָּרוֹן הַנָּאוֶה.  590

נֶאֱנַח מָרָה אֲכִילֵס וַיִּקְרָא לְרֵעוֹ עֲמִיתוֹ:

"אָנָּא, פַּטְרוֹקְלוֹס, אַל־תִּקְצֹף עָלַי, וְאִם־תִּשְׁמַע בְּהַדֵס,

כִּי הֲשִׁיבוֹתִי גְּוִיָּתוֹ שֶׁל־הֶקְטוֹר הַנִּפְלָא לְאָבִיו

אֲשֶׁר אֲהֵבוֹ, וּבְיַעַן קִבַּלְתִּי גַם כֹּפֶר לֹא־מִצְעָר;

חֵלֶק מִמֶּנּוּ גַם לְךָ הֵן אָצֹל אָצַלְתִּי כָּרָאוּי".   595

מִלֵּל אֲכִילֵס הַגֶּבֶר הַנַּעֲלֶה וַיָּשָׁב לְאָהֳלוֹ.

יָשַׁב שֵׁנִית עַל־כִּסְאוֹ, זֶה כִסֵּא מוֹשָׁבוֹ כְּלִיל־יֹפִי,

אֵצֶל הַכֹּתֶל הָאַחֵר, וַיְדַבֵּר בְּאָזְנֵי פְּרִיאַמּוֹס:

"הִנֵּה בִנְךָ לְךָ הוּשָׁב, כַּאֲשֶׁר אָמַרְתָּ, הַזָּקֵן,

שׁוֹכֵב בַּמִּטָּה, וּמָחָר אַךְ תּוֹפַע הַצְּפִירָה בְשׁוּבְךָ   600

רָאֹה תִרְאֶנּוּ גַם אַתָּה; אַךְ עַתָּה נְהַרְהֵר בַּסְּעוּדָה.

הֵן גַּם נִיאוֹבָּה יְפַת־הַמַּחְלָפוֹת לֹא שָׁכְחָה לֶאֱכֹל,

וְהָיוּ לָהּ שְׁנֵים־עָשָׂר בָּנִים, וּמֵתוּ לָהּ יַחְדָּו בַּהֵיכָל,

שֵׁשׁ בְּנוֹתֶיהָ וְשֵׁשֶׁת בָּנֶיהָ בְעֶצֶם עֲלוּמִים.

אוֹתָם הָרַג אַפּוֹלוֹן בְּקֶשֶׁת־הַכֶּסֶף, כִּי זָעַם   605

אֶת־נִיאוֹבָּה, וְאוֹתָן – אַרְטֶמִּיס הַשָּׂשָׂה־לְחִצִּים,

יַעַן כִּי דִמְּתָה אֶת־עַצְמָהּ לְלֵטוֹ יְפַת־הַלְּחָיָיִם,

לֵאמֹר: אַךְ שְׁנַיִם יֻלְּדוּ לָאֵלָה, וְהִיא יָלְדָה רַבִּים;

אוּלָם אִם־אַךְ שְׁנַיִם הָיוּ – הִשְׁמִידוּ אֵלֶּה אֶת־כֻּלָּם.

תִּשְׁעָה יָמִים הִתְבּוֹסְסוּ בִדְמֵיהֶם, וְאֵין אִישׁ מְקַבְּרָם, 610

יַעַן כִּי הָפַךְ בֶּן־קְרוֹנוֹס אֶת־כָּל־הָעֲמָמִים לְאָבֶן;

אַךְ בָּעֲשִׂירִי קְבָרוּם הָאֵלִים הַשּׁוֹכְנִים בַּשְּׁחָקִים.

וְזָכְרָה נִיאוֹבָּה גַּם לְאָכְלָה, כִּי עָיְפָה מִשְּׁפֹךְ דִּמְעוֹתֶיהָ.

עַתָּה עַל־אַחַד הַסְּלָעִים הָעוֹמְדִים לְבָדָד בֶּהָרִים

אֲשֶׁר בְּסִיפִּילוֹס, בַּמָּקוֹם, שָׁם אוֹמְרִים, תָּנַחְנָה הַנִּימְפוֹת 615

בְּנוֹת־הָאֵלִים הַיּוֹצְאוֹת עַל־שְׂפַת אַכֶלּוֹיוֹס בִּמְחֹלוֹת,

עוֹדָהּ שָׁם נוּגָה בְקֶצֶף הָאֵלִים, וְאִם־הָיְתָה לְאָבֶן.

הָבָה, זָקֵן אֱלֹהִי, נִזְכֹּר גַּם אָנוּ לְאָכְלָה!

יַעַן עוֹד תַּסְפִּיק לְךָ עִתְּךָ לִסְפֹּד לְבִנְךָ הָאָהוּב,

לִכְשֶׁתְּבִיאֶנּוּ לְאִלְיוֹס, כִּי בֵן רַב־דְּמָעוֹת לְךָ הוּא!" 620

מִלֵּל אֲכִילֵס הַמָּהִיר, וְקָפַץ וַיִּשְׁחַט הַכִּבְשָׂה,

צְחֹרָה כַכָּסֶף, וְרֵעָיו הֵם פָּשְׁטוּ אֶת־עוֹרָהּ, תִּקְנוּהָ

יָפֶה כָּרָאוּי, בִּתְּרוּהָ לִנְתָחִים וַיְשִׂימוּם עַל־שְׁפוּדִים,

אַחֲרֵי־כֵן צָלוּ הַבָּשָׂר בִּזְהִירוּת וְהֵסִירוּ אֶת־כֻּלּוֹ.

חָשׁ אַבְטוֹמֶדּוֹן וְהִגִּישׁ הַלֶּחֶם לַשֻּׁלְחָן וְחִלְּקוֹ  625

שָׁם בְּסַלְסִלּוֹת הַנּוֹי, וַאֲכִילֵס הוּא חִלֵּק הַבָּשָׂר.

וְהֵמָּה נָשְׂאוּ יְדֵיהֶם לָאֹכֶל הֶעָרוּךְ לִפְנֵיהֶם.

אֶפֶס כְּשָׁבְרָם צִמְאוֹנָם וּמַלְאָם אֶת־תַּאֲוַת־רַעֲבוֹנָם,

הִבִּיט פְּרִיאַמּוֹס בֶּן־דַּרְדַּן וְהִשְׁתָּאֶה לְמַרְאֵה אֲכִילֵס,

לְיָפְיוֹ וְקוֹמָתוֹ, כִּי אָכֵן לְאַחַד הָאֵלִים הוּא דָמָה.   630

וַאֲכִילֵס מִשְׁתָּאֶה לְמַרְאֵה פְּרִיאַמּוֹס בֶּן־דַּרְדַּן,

מַבִּיט בְּפָנָיו הַנָּאוִים וּמַאֲזִין לְכָל־אֲשֶׁר יֹאמַר.

אוּלָם כְּשֶׁשָּׂבְעוּ עֵינֵיהֶם מֵהַבִּיט אִישׁ אִישׁ בִּפְנֵי רֵעוֹ,

נָשָׂא פְּרִיאַמּוֹס הַיָּשִׁישׁ הַדּוֹמֶה־לָאֵלִים אֲמָרָיו:

"עַתָּה, אֲכִילֵס זְרַע־זֵאוּס, נָא הַשְׁכִּיבֵנִי בַמִּטָּה  635

מַהֵר, לְמַעַן נָנוּח וְנַמְתִּיק הַשֵּׁנָה הַמְּתוּקָה.

יַעַן כִּי עַד כֹּה לֹא סֻגְּרוּ אֵל עֵינַי שֶׁתַּחַת עַפְעַפַּי

לְמִן־אוֹתוֹ יוֹם אֲשֶׁר נָפַח אֶת־נַפְשׁוֹ בְנִי בְיָדֶיךָ,

נֶאֱנָח אֲנִי וְלֹא חָדֵל מֵאַלְפֵי מַכְאוֹבוֹת סָבָלְתִּי

עַל־פְּנֵי קַרְקַע חֲצֵרִי, כִּי שָׁם הִתְפַּלַּשְׁתִּי בְדֹמֶן. 640

עַתָּה שַׁבְתִּי טָעַמְתִּי הַלֶּחֶם, הֵבֵאתִי בִגְרוֹנִי

יַיִן מַאְדִּים־מִתְנוֹצֵץ, כִּי מְאוּם עַד־הַיּוֹם לֹא טָעַמְתִּי".

מִלֵּל וַיִּפְקֹד אֲכִילֵס לְרֵעָיו־עֲמִיתָיו וְלַשְּׁפָחוֹת

לָשֵׂאת יְצוּעִים לַמִּסְדְּרוֹן, לְהַצִּיעַ אֲרִיגֵי אַרְגָּמָן

רַכִּים וְנָאוִים, לְעָטְפָם וְלִפְרֹשׂ הַשְּׁטִיחִים מִמָּעַל,  645

לָתֵת עֲלֵיהֶם הַשְּׂמִיכוֹת עֲשׂוּיוֹת הַצֶּמֶר לְכַסּוֹת.

יָצְאוּ מִתּוֹךְ הָאֹהֶל הַשְּׁפָחוֹת בִּידֵיהֶן אֲבוּקוֹת,

וַתֵּחָפֵזְנָה מְאֹד וְהִצִּיעוּ הַיְצוּעִים הַשְּׁנָיִם.

פָּתַח אֲכִילֵס הַגִּבּוֹר מְהִיר־הָרַגְלַיִם, הִתְלוֹצֵץ:

"הָשְׁכְּבָה, זָקֵן מְאֹד יָקָר, בַּחוּץ פֹּה, רְאֵה וְלֹא יָבֹא 650

אֶחָד מִבְּנֵי־הָאֲכַיִּים, מִכָּל־יוֹעֲצֵיהֶם הַטּוֹבִים,

לִיעֹץ עֵצוֹת עִמָּדִי, כְּדַרְכָּם יוֹם יוֹם בְּאָהֳלִי.

וְהָיָה כִּי יִרְאוּ פֹה אוֹתְךָ בְּלֵיל הָאֲפֵלָה הַמָּהִיר,

וְקָמוּ וְהִלְשִׁינוּ עָלַי לַאֲגַמֶּמְנוֹן רוֹעֵה־הָעַמִּים,

אָז יִתָּכֵן כִּי יְעַכֵּב לְהָשִׁיב לְךָ אֶת־הַגְּוִיָּה.   655

אוּלָם עַתָּה הַגִּידָה, וֶאֱמֶת לַאֲמִתָּהּ תְּדַבֵּר,

כַּמָּה יָמִים תַּעֲשֶׂה קְבוּרָתוֹ שֶׁל־הֶקְטוֹר הַנַּעֲלֶה,

לְמַעַן אֶעָצֵר מִקְּרָב וְאֶעְצֹר בְּעַד יֶתֶר הָעַמִּים?"

הֵשִׁיב אֲמָרָיו פְּרִיאַמּוֹס הַיָּשִׁישׁ הַדּוֹמֶה־לָאֵלִים:

"אָכֵן, אִם־תַּרְשֶׁה־לִּי לִקְבֹּר מִלְּפָנַי אֶת־הֶקְטוֹר הַנַּעֲלֶה, 660

כָּכָה אִם־תַּעֲשֶׂה, אֲכִיל, הֵן תַּעֲשֶׂה חֶסֶד עִמָּדִי.

וְאַתָּה יוֹדֵעַ, כִּי סֻגְּרָה הַבִּירָה וְעֵצִים נִקָּחָה

הַרְחֵק בֶּהָרִים, וְהַטְּרוֹיִים יְרֵאִים לְנַפְשָׁם מִפָּחַד.

תִּשְׁעָה יָמִים לוֹ נִסְפֹּד וְנִבְכֶּה בַּהֵיכָל הַגָּדוֹל;

וּבָעֲשִׂירִי נִקְבְּרֵהוּ וְעָרַךְ הָעָם אֶת־הַזֶּבַח,  665

נִשְׁפֹּךְ עָלָיו אֶת־גַּל־הַמַּצֵּבָה בְאַחַד־הֶעָשָׂר,

אוּלָם בַּיּוֹם הַשְּׁנֵים־עָשָׂר נִלָּחֵם, אִם־יֻטַּל עָלֵינוּ".

עָנָה אֲכִילֵס הַנַּעֲלֶה מְהִיר־הָרַגְלַיִם וַיֹּאמֶר:

"הֵן, כִּדְבָרֶיךָ גַם יֶהִי! כַּאֲשֶׁר דִּבַּרְתָּ, הַזָּקֵן!

הִנְנִי נִמְנָע מִלְּחֹם כִּרְצוֹנְךָ כָל־אוֹתָם הַיָּמִים".  670

כָּכָה הִבִּיעַ, וַיִּתְפֹּס בְּכַף־יַד הַזָּקֵן בְּפִרְקָהּ

אֲשֶׁר לִימִינוֹ, לְמַעַן הָסֵר מִלִּבּוֹ כָל־פָּחַד.

וְהֵמָּה נָמוּ אֶת־שְׁנָתָם בַּמִּסְדְּרוֹן אֲשֶׁר לַבָּיִת:

גַּם פְּרִיאַמּוֹס וְהַכָּרוֹז, שְׁנֵי זְקֵנִים נְבוֹנִים חֲכָמִים.

אוּלָם אֲכִילֵס הִרְגִּיעַ בִּפְנִים זֶה אָהֳלוֹ הַנִּשְׂגָּב,  675

שָׁכְבָה אִתּוֹ וּלְצִדּוֹ בַּת־בְּרִיסֵס יְפַת־הַלְּחָיָיִם.

וְיֶתֶר הָאֵלִים הַנִּצְחִים וְהָאִישִׁים הָרוֹכְבִים בָּרֶכֶב

נָמוּ כָּל־אוֹתוֹ הַלָּיְלָה, וְנֶהֱנוּ מִשְּׁנָתָם הַמְּתוּקָה.

אוּלָם הֶרְמֵיאַס, הוּא חוֹנֵן־הַטּוֹבוֹת, נָדְדָה שְׁנָתוֹ,

הָיָה מְהַרְהֵר בְּלִבּוֹ, אֵיךְ יוֹצִיא מֵאַחַר הַסְּפִינוֹת  680

חִישׁ אֶת־פְּרִיאַמּוֹס הַמֶּלֶךְ, וְנִסְתַּר מִשּׁוֹמְרִים הַקְּדוֹשִׁים.

בָּא וַיִּתְיַצֵּב לוֹ שָׁם, קָם לִמְרַאֲשׁוֹתָיו וַיְדַבֵּר:

הוֹי, הַזָּקֵן, הַאֵינְךָ מִתְיָרֵא מִפְּנֵי הַסַּכָּנָה

לִהְיוֹת יָשֵׁן בֵּין צָרִים, כִּי רִחֶם אוֹתְךָ אֲכִילֵס?

הִנֵּה פָדִיתָ אֶת־בִּנְךָ אֲהוּבְךָ, הִרְבֵּיתָ מַתָּנוֹת;  685

אוּלָם בָּנֶיךָ שֶׁנּוֹתְרוּ בְּבֵיתְךָ פִּי־שְׁלשָׁה הֵן יִתְּנוּ

לִפְדּוֹת אוֹתְךָ בַחַיִּים, לוּ יָדַע עָלֶיךָ בֶּן־אַטְרֵס,

הוּא אֲגַמֶּמְנוֹן, וְלוּ יָדְעוּ שְׁאָר־הָאֲכַיִּים גַּם הֵמָּה!

כָּכָה דִבֵּר, וְנִבְהַל הַזָּקֵן וַיָּעֶר כָּרוֹזוֹ.

הָלַךְ הֶרְמֵיאַס וְאָסַר לְרִכְבָּם הַסּוּסִים וְהַפְּרָדִים, 690

מַהֵר עָבַר הַמַּחֲנֶה, וְאִישׁ לֹא רָאָהוּ בְצֵאתוֹ.

וּכְשֶׁהִגִּיעוּ אֶל־מַעֲבַר הַנַּחַל הַשּׁוֹטֵף־חֲמוּדוֹת,

כְּסַנְתּוֹס רַב־הַמְּעַרְבּוֹלוֹת מִזֶּרַע בֶּן־קְרוֹנוֹס הַנִּצְחִי,

עָלָה הֶרְמֵיאַס מֵעָלָיו וְעָף לָאוֹלִימְפּוֹס הַנִּשָּׂא.

וְאֵאוֹס לְבוּשַׁת־הַכַּרְכֹּם הִשְׂתָּרְעָה עַל־פְּנֵי כָל־הָאָרֶץ. 695

וְהֵמָּה דוֹפְקִים סוּסֵיהֶם בֹּאֲכָה אִלְיוֹס בִּילָלָה

וּבַאֲנָחוֹת, וְהַפְּרָדִים נוֹשְׂאִים אַחֲרֵיהֶם הֶחָלָל.

וְאָדָם לֹא הִכִּיר בָּהֶם, גַּם גֶּבֶר גַּם אִשָּׁה בְמַחֲלָצוֹת,

בִּלְתִּי קַסַּנְדְּרָה הַדּוֹמָה־לְאַפְרוֹדִיטַת הַזָּהָב.

עָלְתָה עַל־גַּפֵּי פֶּרְגַּמּוֹס, רָאֲתָה אָבִיהָ הֶחָבִיב,  700

בְּנָסְעוֹ מְעֻמָּד בָּרֶכֶב, כָּרוֹזוֹ הַקּוֹרֵא־בַבִּירָה,

גַּם אֶת־הֶחָלָל הַשּׁוֹכֵב בַּמִּטָּה אֲחוֹרֵי הַפְּרָדִים.

נָשְׂאָה אֶת־קוֹלָהּ, הֵילִילָה, וְכָל־הָעִיר שָׁמְעָה אֶנְקָתָהּ:

"מַהֲרוּ, אַנְשֵׁי עִיר טְרוֹיָה וְנָשֶׁיהָ,לְרְאוֹת אֶת־הֶקְטוֹר,

אִם־בֶּאֱמֶת עָלָיו שְׂמַחְתֶּם, בְּשׁוּבוֹ בְּחַיָּיו מִקָּטֶל,   705

יַעַן כִּי הוּא הָיָה שִׂמְחַת הַקִּרְיָה הַגְּדוֹלָה וּמְתִים בָּהּ!"

כָּכָה דִבֵּרָה, וְלֹא נִשְׁאַר בַּבִּירָה גַּם אִישׁ וְגַם אִשָּׁה,

יַעַן כִּי צַעַר וְיָגוֹן אָחֲזוּ כֻלָּם כְּאֶחָד.

סָמוּךְ לְשַׁעַר־הָעִיר שָׁם פָּגְעוּ בְמֵבִיא הֶחָלָל.

אִשְׁתּוֹ אֲשֶׁר אֲהֵבָהּ וְאִמּוֹ הַגְּבִירָה בְרֹאשָׁם,  710

תּוֹלְשׁוֹת שְׂעָרָן בְּרוּצָן, הִשְׂתָּעֲרוּ עַל־הָעֲגָלָה,

חִבְּקוּ לְרֹאשׁוֹ הַמֵּת, וְהֶהָמוֹן עוֹמֵד וּבוֹכֶה.

וְהָיוּ מֵילִילִים כָּל־אוֹתוֹ הַיּוֹם עַד־שֶׁשָּׁקְעָה הַשֶּׁמֶשׁ,

שׁוֹפְכִים דִּמְעָתָם עַל־הֶקְטוֹר, נֶאֱנָחִים שָׁם אֵצֶל הַשָּׁעַר,

אִלּוּ לֹא קָרָא הַיָּשִׁישׁ מֵעַל הַמֶּרְכָּבָה לְעַמּוֹ:   715

"פְּנוּ וּתְנוּ לִי וְאֶעְבְּרָה עִם־פְּרָדַי, אַחַר תִּבְכָּיוּן!

תִּשְׂבְּעוּ דִמְעָה לִרְצוֹנְכֶם לִכְשֶׁאֲבִיאֶנּוּ הַבָּיְתָה!"

סָח, וַיִּתְפַּזֵּר הָעָם, וַיְפַנּוּ הַדֶּרֶךְ לָרָכֶב.

וּכְשֶׁהִגִּיעַ הֶחָלָל עַד־הֵיכַל פְּרִיאַמּוֹס הַנֶּהְדָּר,

שָׁם הִשְׁכִּיבוּהוּ בַמִּטָּה הַנָּאָה, הוֹשִׁיבוּ הַמְּקוֹנְנִים  720

אֶת־מַתְחִילֵי הַקִּינוֹת, וְהֵם פָּתְחוּ בְמַנְגִּינַת־הָאֵבֶל,

קוֹנְנוּ הַקִּינָה הַמָּרָה, וְהַנָּשִׁים הֵן שָׁנוּ בִנְאָקָה.

פָּתְחָה אֲזַי אַנְדְּרוֹמָכָה, הִיא לִבְנַת־הַזְּרוֹעוֹת, וַתְּקוֹנֵן,

חִבְּקָה בְכַפֶּיהָ אֶת־רֹאשׁוֹ שֶׁל־הֶקְטוֹר הַהוֹרֵג־בַּגְּבָרִים:

"אִישִׁי, נָפַלְתָּ בִיפִי עֲלוּמֶיךָ; וְאוֹתִי אַלְמָנָה    725

הֵן עֲזַבְתַּנִי בַהֵיכָל, וְקָטָן וְרָפֶה יַלְדֵּנוּ,

אֲשֶׁר יָלַדְנוּ גַם שְׁנֵינוּ הָאֲמֵלָלִים. דּוֹמַנִי,

גַּם בַּעֲלוּמָיו לֹא יִפְרָח, הֵן תַּקְדִּים וְתִפֹּל הַבִּירָה

וּמִמְּרוֹם שִׁבְתָּהּ, כִּי נָפַל שׁוֹמְרֵנוּ הַסּוֹכֵךְ לַחוֹמוֹת,

גּוֹנֵן עֲלֵי כָל־נָשֶׁיהָ הַכְּבוּדוֹת וְהַיְלָדִים הַקְּטַנִּים.  730

הֵנָּה בְקָרוֹב תּוּבַלְנָה וּבָאֳנִיּוֹת מְקֻמָּרוֹת,

בְּתוֹכָן אָנֹכִי גַם אָנִי. וְאַתָּה, אֲהָהּ, בְּנִי טִפַּחְתִּי,

תָּבֹא שָׁמָּה וְאִתִּי לִסְבֹּל וְלַעֲמֹל בְּאִי־כָבוֹד,

לַעֲבֹד בְּפֶרֶךְ בְּמִצְוַת הָרוֹדֶה הָאַכְזָר, אוֹ אוּלַי

יִתְפֹּס אוֹתְךָ בְיָדְךָ אֶחָד מִבְּנֵי־הָאֲכַיִּים    735

אַף יַשְׁלִיכְךָ מִמְּרוֹמֵי הַמִּגְדָּל, בְּנָקְמוֹ אֶת־נִקְמַת

אָחִיו אוֹ אָבִיו אוֹ בְנוֹ אֲשֶׁר הָרַג הֶקְטוֹר, כִּי רַבִּים

הֵם הָאֲכַיִּים, שֶׁכִּרְסְמוּ אֲדָמָה בְשִׁנֵּיהֶם מִיָּדָיו!

יַעַן כִּי רַחֵם לֹא־יָדַע אָבִיךָ בְקֶטֶל־הַזְּוָעוֹת;

לָכֵן מָרָה יְיֵלִילוּ לוֹ כָל־הָעָם שֶׁבַּבִּירָה.    740

הֶקְטוֹר, יָגוֹן עוֹלַלְתָּ וּמִסְפֵּד מְאֹד מַר לְהוֹרֶיךָ;

אוּלָם הִרְבֵּיתָ עָלַי, הִגְדַּלְתָּ לִי הֹוָה עַל־הֹוָה!

גַּם לֹא פָשַׁטְתָּ לִי יָדְךָ מֵעַל־יְצוּעֲךָ בְמוֹתְךָ,

גַּם לֹא הִגַּדְתָּ דְבַר־נֹחַם לְמַעַן אֶזְכְּרֶנּוּ לְעוֹלָם.

אֶזְכְּרָה בְךָ וְאֶהֱמָיָה, אַף אֶבְכֶּה גַם יוֹמָם גַּם לָיְלָה!" 745

כָּכָה דִבְּרָה בוֹכִיָּה וְהַנָּשִׁים לָהּ סָבִיב מִתְיַפְּחוֹת.

נָשְׂאָה הֵקַבָּה גַם הִיא אֶת־קוֹלָהּ בֵּינֵיהֶן וַתָּמֶר:

"הֶקְטוֹר, הַיֶּלֶד הַיָּקָר לְלִבִּי מִכָּל־בְּנֵי־בִטְנִי!

גַּם בְּחַיֶּיךָ יָקַרְתָּ בְעֵינֵי כָל־בְּנֵי־הָאֵלִים,

גַּם זְכָרוּךָ שְׁמָרוּךָ, בְּמוֹתְךָ בְרֹעַ הַגְּזֵרָה!  750

יֶתֶר בָּנַי, שֶׁלָּקַח מִמֶּנִּי אֲכִילֵס הַמָּהִיר,

אוֹתָם כֻּלָּם מְכָרָם מֵעֵבֶר לְיַמִּים שׁוֹמֵמִים:

לְאִמְבְּרוֹס וּלְסַמּוֹס הָאִיִּים וּלְלֵמְנוֹס שֶׁאוֹרְחִים לֹא יַכְנִיס;

אַךְ בְּהַכּוֹתוֹ אוֹתָכָה בִנְחשֶׁת מַעֲמִיקָה־חֲתָכִים,

סְחָבְךָ כַּמָּה וְכַמָּה סְבִיב צִיּוּן עֲמִיתוֹ פַּטְרוֹקְלוֹס  755

אֲשֶׁר הִכִּיתָ; וְאוּלָם לֹא הֶחֱיָה אוֹתוֹ בְמוֹ אֵלֶּה!

אֶפֶס לֹא שָׁלַט בְּךָ רָקָב, וְרַעֲנָן תַּרְגִּיעַ בַּהֵיכָל,

תִּשְׁכַּב דּוֹמֶה לְגֶבֶר שֶׁפִּתְאֹם פְּגָעוֹ אַפּוֹלוֹן

רוֹמֵה־קֶשֶׁת־הַכֶּסֶף בְּחִצּוֹ הָרַךְ וֶהֱמִיתוֹ!"

כָּכָה הִבִּיעָה בוֹכִיָּה; וַתָּעַר יְלָלָה אֲיֻמָּה.  760

שְׁלִישִׁית נָשְׂאָה הֶלֶּנָּה אֶת־קוֹלָה בֵּינֵיהֶן וַתְּקוֹנֵן:

"הֶקְטוֹר הַיָּקָר לְנַפְשִׁי מִכָּל אֲחֵי־אִישִׁי, יְבָמִי,

יַעַן הֱיוֹתִי לְאִישׁ לַאֲלֶכְּסַנְדֶּר הַדּוֹמֶה־לָאֵלִים

אֲשֶׁר נְהָגַנִי לִטְרוֹיָה! מַה טּוֹב לוּ קִדַּמְתִּי וָמַתִּי!

עֶשְׂרִים שָׁנָה כְּבָר מָלְאוּ לְמִן־הַיּוֹם אֲשֶׁר בָּאתִי  765

הֵנָּה וְעָזַבְתִּי נָטַשְׁתִּי אֶת־בֵּיתִי וְאֶת־אֶרֶץ מוֹלַדְתִּי,

מִלָּה מְגֻנָּה מִפִּיךָ אֲנִי לֹא שָׁמַעְתִּי אוֹ נְזִיפָה;

אוּלָם אִם־כִּהָה בִי אִישׁ פֹּה בַהֵיכָל אוֹ אִם־הוֹכִיחַנִי

אַחַד הַיְבָמִים, אוֹ אַחַת הַיְבָמוֹת, אוֹ גִיסָה בְמַחֲלָצוֹת

אוֹ חֲמוֹתִי כִּי חָמִי הוּא טוֹב לִי לְעוֹלָם כְּאָבִי,   770

אַתָּה הָיִיתָ מְפַיְּסָם בִּדְבָרִים וְהוֹפְכָם לְטוֹבָה,

פּוֹעֵל בְּלִבְּךָ הָרַךְ וּבְמוֹ דְבָרֶיךָ הָרַכִּים.

הִנֵּה לָכֵן אֲנִי בוֹכָה עָלֶיךָ וְעָלַי הָאֻמְלָלָה,

יַעַן אֵין לִי בִטְרוֹיָה, בְּאֶרֶץ זוֹ רַחֲבַת־יָדָיִם,

רֵעַ וּמְנַחֵם בִּלְתֶּךָ; הָיִיתִי לְכֻלָּם לְזַעֲוָה!"  775

כָּכָה הִגִּידָה בוֹכִיָּה, וְהָעָם לָהּ מִסָּבִיב נֶאֱנָחִים.

אוּלָם פְּרִיאַמּוֹס הַיָּשִׁישׁ דִּבֶּר בְּאָזְנֵי הָעַמִּים:

"עַתָּה, טְרוֹיִים, לְכוּ וְהָבִיאוּ פֹה עֵצִים מִיָּעַר!

אַל־נָא תִירָאוּ מֵחֵיל־הָאַרְגֵּאִים הָאוֹרְבִים; אֲכִילֵס

אָמַר לִי, בְּשַׁלְּחוֹ אוֹתִי מֵאַחַר הַסְּפִינוֹת הַשְּׁחוֹרוֹת,  780

כִּי לֹא יָרֵעַ וְלֹא יַשְׁחִית עַד אוֹר לַיּוֹם הַשְּׁנֵים־עָשָׂר".

כָּכָה סָח, וְהֵם אָסְרוּ שְׁוָרִים וּפְרָדִים לַעֲגָלוֹת,

נֶחְפְּזוּ לַעֲשׂוֹת, הִתְאַסְּפוּ אֶל־מוּל פְּנֵי הַבִּירָה, נִקְהָלוּ.

תִּשְׁעָה יָמִים הִסִּיעוּ עֵצִים לְאֵין־מִסְפָּר הָעִירָה.

אַךְ כְּשֶׁהוֹפִיעָה הַצְּפִירָה הַמְּאִירָה בַיּוֹם הָעֲשִׂירִי, 785

נָשְׂאוּ אֶת־הֶקְטוֹר הָאַדִּיר הַחוּצָה וְשָׁפְכוּ רֹב דְּמָעוֹת.

שָׂמוּ הֶחָלָל מִמַּעַל לַמּוֹקֵד וְהִצִּיתוּ בוֹ לָהַב.

וְאֵאוֹס יְלִידַת־הַבֹּקֶר, וְרֻדַּת־אֶצְבָּעוֹת, אַךְ תּוֹפָע

נִקְהַל הָעָם אֶל־הַמּוֹקֵד בּוֹ שָׂרְפוּ אֶת־הֶקְטוֹר הַמְהֻלָּל,

אַחֲרֵי שֶׁבָּאוּ הֲמוֹנִים הֲמוֹנִים, וְנִפְגְּשׁוּ יַחַד,     790

כִּבּוּ תְּחִלָּה הַלַּהַב בַּיַּיִן הַמַּאְדִּים הַנּוֹצֵץ,

כָּל־אֲשֶׁר אָכְלָה הָאֵשׁ הָאוֹכֶלֶת בְּכֹחָהּ; וְאוּלָם

רֵעָיו עֲמִיתָיו וְאֶחָיו הֵם צָבְרוּ עַצְמוֹתָיו הַלְּבָנוֹת

נוּגִים מְאֹד, נֶעֱצָבִים, רוֹחֲצִים פְּנֵיהֶם בִּדְמָעוֹת.

וְכַאֲשֶׁר כִּנְּסוּ עַצְמוֹתָיו, הִכְנִיסוּן בְּאָרוֹן־שֶׁל־זָהָב,  795

יָפֶה הֵלִיטוּ הָאָרוֹן בְּמַרְבַדֵּי אַרְגָּמָן הָרַכִּים

וַיּוֹרִידוּהוּ אֶל־בּוֹר מְאֹד עָמֹק; וַיִּצְבְּרוּ עָלָיו

אַבְנֵי מִדּוֹת צְפוּפוֹת וּגְדוֹלוֹת מֵאַבְנֵי־הַשָּׂדֶה;

שָׁפְכוּ בְּחָפְזָה הַגָּל, וְסָבִיב הִצִּיבוּ מְרַגְּלִים

לְמַעַן לֹא־יִפְּלוּ עֲלֵיהֶם אֲכַיִּים הֲדוּרֵי־הַמְּצָחוֹת.  800

אוּלָם כְּשֶׁשָּׁפְכוּ הַגָּל, וַיָּשׁוּבוּ לִמְקוֹמָם הָעִירָה,

שָׁבוּ הִתְקַבְּצוּ כַמִּנְהָג אֶל־מִשְׁתֵּה־הַקְּבוּרָה הַמְפֹאָר,

עָרְכוּ בְהֵיכַל פְּרִיאַמּוֹס הַמֶּלֶךְ מִזַּרְעוֹ שֶׁל־זֵאוּס.

כָּכָה חָגְגוּ קְבוּרָתוֹ שֶׁל־הֶקְטוֹר מַכְנִיעַ־הַסּוּסִים.


  

פּטרוֹגרַאד, בֶּרדיַאנְסק, אודיסה, בֶּרלין 1917־1923







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5526