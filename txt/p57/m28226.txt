


	
	וַרְדִּינַת-הָעֲרָבָה
	




רָאָה נַעַר וַרְדִּינָה,

וַרְדִּינַת הָעֶרֶב,

כֹּה צְעִירָה וַעֲדִינָה,

חָשׁ לִרְאוֹת בָּהּ בְּחִנָּהּ.ּ

שָׂשׂ מִלֵּב וָקֶרֶב.

וֶרֶד, וֶרֶד, וֶרֶד-חֵן,

וַרְדִּינַת-הָעֶרֶב!



סָח הַנַּעַר: אֶקְטָפְךָ,

וֶרֶד שֶׁבָּעֶרֶב!

סָח הַוֶּרֶד: אֶדְקָרְךָ,

וְלֹא תִשְׁכַּח עַד קֵץ יוֹמְךָ

אֲסָרֵב אַךְ סֶרֶב.

וֶרֶד, וֶרֶד, וֶרֶד-חֵן,

וַרְדִּינַת-הָעֶרֶב.



וְהַבֵּן הָרַע קָטַם

וַרְדִּינַת הָעֶרֶב,

שָׁוְא קָבַל הַוֶּרֶד גַּם

עֲקָצוֹ וּבוֹ נִלְחַם,

אַךְ נִכְנַע בַּסֶּרֶב,

וֶרֶד, וֶרֶד, וֶרֶד-חֵן,

וַרְדִּינַת-הָעֶרֶב.


תל-אביב, 17.12.1937










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28226