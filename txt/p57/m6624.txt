


	
	בֵּית-הַכְּנֶסֶת בְּצ'וּפוּט קַלֶּה
	




עֲזוּבַת הַקֹּדֶשׁ! הֲצִוָּה לָךְ אֵל,



אוֹ יָרְדוּ מֵעַצְמָם מַלְאֲכֵי הַתּוּגָה



וְכִנְּסוּ לְתוֹכֵךְ – וּבְנֶפֶשׁ עֲנֻגָּה –



כָּל-תְּפִלּוֹת הַחֻרְבָּה וִיגוֹן כָּל-הַתֵּל?

עַצֶּבֶת שַׁתְקָנִית מְעַלֶּפֶת הַחֵל,



דְּמִי צוּלָה חוֹלֶמֶת עַל סִבְכֵי אַלְמֻגָּה;



וּלְטָאוֹת מוֹרִיקוֹת עַל גְּדֵרֵךְ, הַסּוּגָה



פַּשְׁטִינָה סַרְבָּנִית וּכְמֵהָה לְצֵל.

וּבְאֵין בָּאֵי-מוֹעֵד בִּתְפִלָּה עֲלוּבָה



הִתְיַחֲדוּ פָּרְשׁוּ כְּתָלַיִךְ בַּתֹּם;



וּשְׁתֵּי מַרְגָּנִיּוֹת הָאוֹמְרוֹת: עֲלוּ-בָהּ!

(מִי יֵדַע, מֵאַיִן הִגִּיעוּ הֲלוֹם)



מִתְרַפְּקוֹת עָלַיִךְ כְּתִינוֹק בַּחֲלוֹם



וּכְצִפּוֹר חֲבוּשָׁה מִתְחַבְּטָה עַל כְּלוּבָהּ.



1930






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6624