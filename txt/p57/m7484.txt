


	
	[לַיְלָה... לַיְלָה... לֵיל-אֱלִילִים]
	




לַיְלָה… לַיְלָה… לֵיל-אֱלִילִים,



לְלֹא-כּוֹכָב, לְלֹא-אוֹרוֹת,



שְׂרִידֵי שְׁעָרִים, שְׁיָר אֲשֵׁרוֹת,



עֵצִים עֹרִים פּוֹרְשֵׂי-פֹּארוֹת –


  


הָס! בִּנְתִיבָה נַעֲלָמָה



שָׁם צִפֳּרִים עוֹבְרוֹת, קוֹרְאוֹת!



קוֹל צִפֳּרִים נַעֲלָמוֹת – – –



הֲלָאֲפֵלָה אוֹ לַמְּאוֹרוֹת?!


  


צְלָלִים צָפִים, צְלָלִים צוֹלְלִים,



חוֹלְפִים חֶרֶשׁ כַּתִּנְשָׁמוֹת – – –



צְלָלִים חוֹלִים לִפְנות בֹּקֶר,



צְלָלִים נוּגִים עַל פְּנֵי קָמוֹת.


  

יאסטרֶבֶנויה, 1907






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7484