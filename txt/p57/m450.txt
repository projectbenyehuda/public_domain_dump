


	
	בֵּין הָרִים
	



לְמ – ה ג. – ג.

I


עָלִיתִי בְּרֹאשׁ הָהָר: לְשַׁרְשְׁרוֹת גָּלְמֵי סְלָעִים



בָּרֶקֶת וְאִיזְמָרַגְדְּ, וּשְׁלָגִים מִנִּי עוֹלָם



מִשְׂתָּרְעִים שָׁם, כְּזֵר לִפְנֵי כֵּס בּוֹרֵא עוֹלָם,



הִנִּיחוּ שַׂרְפֵי-רוֹם מִתְפָּעֲלִים, מִשְׁתָּאִים.


  


וְנִדְמֶה לִי: כָּל כָּךְ לִי קָרוֹב זֵר הַפְּלָאִים – – –



"אֲדוֹנִי! – אָז אֵלַי הָרוֹעִים נָשְׂאוּ קוֹלָם –



כְּשֶׁהֵמָּה קְרוֹבִים כָּךְ לְמִקְּטַנָּם וְעַד גְּדוֹלָם,



לִימֵי הַסְּעָרוֹת אוֹת הַמְמַשְׁמְשִׁים וּבָאִים".


  


אֲנִי הָגִיתִי אֵשׁ: וַחֲלוֹם נַפְשֵׁנוּ כַּמָּה



וְכַמָּה קָרַב כְּבָר, וּלְרֹאשׁוֹ קָשְׁרָה חַמָּה



עֲטָרָה לוֹ – וָגָז, וְהַסַּעַר טֶרֶם בָּא.


  


צוּר יִשְׁעִי, הַרְעֵם נָא עַל תֵּל-הַפְּגָרִים כֻּלּוֹ!



וְאִם יֵשׁ עוֹד סַעַר זֶה, שֶׁיָּעִיר עַם מֵת בְּעֻלּוֹ,



וּבַחֲדָרֶיךָ הוּא – לַסַּעַר, שַׁדַּי, קְרָא!


  

II


בֵּין הַגַּלִּים קוֹרֵא שָׁחַף



וּבִכְנָפָיו יַךְ הַגַּלִּים,



מְקוֹם יֵהוֹמוּ וְקִצְפָּם מַעֲלִים;



גַב מִשְׁבָּרִים בְּחָזוֹ דָחָף.


  


וּלְקוֹל רַעַם סוּפָה רָחַף



בַּרְבּוּר צַח עַל פְּנֵי הַגַּלִּים,



הָדוּר, שׁוֹקֵט וְנִידָיו קַלִּים,



בְּגַאֲוַת-הוֹד מִשְׁבָּרִים רָכָב.


  


לִבִּי אֶל שְׂדוֹת-יָם וּקְרָבוֹת,



מְקוֹם שָׁם תֶּחֱזַק הַלְמוּת-לְבָבוֹת,



וְהֵד נִצְחוֹנוֹת בָּא וָרָן;


  


וְעוֹלַם-אֵל נָח כָּל-כָּך יָפֶה,



עַד שֶׁאֵין הַלֵּב הָרָפֶה



יֵדַע יָבֹר לוֹ: לְאָן…


  

III


“לְאָן, לְאָן?” – אֶל אֲשֶׁר יֵשׁ



קוֹל קוֹרֵא לָךְ: עֲלֵה וָרֵשׁ!



מְקוֹם צוּקֵי-צוּר שָׁם נוֹשְׁקִים תְּהוֹם,



וּגְבוּלוֹת אֵין לִתְהוֹמוֹת-רוֹם,



מְקוֹם יֶתֶר אוֹר לְאוֹר הַיּוֹם,



וְלַיְלָה יָלִין בְּיַעֲרוֹת-דּוֹם.



וְאַל תַּעֲמֹד שָׁם! כִּי לֵךְ בַּקֵּשׁ,



אֵי קָדְשֵׁי-אֵל וְהֵיכָלוֹ אֵשׁ.


  


אַל תֵּחַת אִם הַשֶּׁמֶש רַד,



וְלֹא יַעְצָרְךָ קֶרַח-עַד!



וְלֵךְ וָלֵךְ, בְּשֵׁם אֲדֹנָי,



עַד תִּמְצָא מָקוֹם, שָׁם בִּמְלֹא



כָּל כֹּחוֹת נְעוּרָיו לִבְּךָ יַךְ,



וְהַמָּוֶת מָלֵא הוֹד כָּל-כָּךְ…


  

Lausanne






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/450