


	
	נוֹטֶה הַשֶּׁמֶשׁ לַעֲרֹב
	




נוֹטֶה הַשֶּׁמֶשׁ לַעֲרֹב,

צַו יְצַוֶּה אָז דִּימוֹס:

"בָּנַי, הָבִיאוּ מַיִם לִי

וּסְעוּדַתְכֶם תַּקֵּנוּ.

בֶּן-אֲחוֹתִי, לַמְפְּרַקִי, בֹּא

וְלִימִינִי תֵשֵׁבָה,

הִנֵּה נִשְׁקִי, קָחֶנּוּ לָךְ

וְלַנְּעָרִים רֹאשׁ תֶּהִי.

וְאַתֶּם, בָּנִים, תִּפְסוּ תָפוֹס

אֶת יְתוֹמִי – הַסַּיִף,

כִּרְתוּ שׂוֹכוֹת לִי מוֹרִיקוֹת

מֵהֶן עֲשׂוּ יָצִיעַ,

הַבְהִילוּ אֶת הַכֹּמֶר לִי,

לְמַעַן אֶתְוַדֶּה לוֹ

עַל כָּל אֲשֶׁר חָטָאתִי פֹה,

אֶת כָּל-פְּשָׁעַי אַגִּידָה:

שְׁלֹשִים שָׁנָה אַרְמָטוֹלוֹס,

וְעֶשְׂרִים – גַּנָּב אָנֹכִי;

עַתָּה מוֹתִי קָרֵב וּבָא,

וְאָנֹכִי אָמוּתָה.

תִּכְרוּ לִי קֶבֶר מְאֹד גָּדוֹל,

גָּבֹהַּ, רְחַב-יָדַיִם,

בּוֹ מְעֻמָּד אִלָּחֲמָה

וַאֲמַלֵא אֶקְדּוֹחַ

חַלּוֹן קָטָן בּוֹ תִּקְרְעוּ

לִי מִימִינִי פָתוּחַ,

הַסְּנוּנִיּוֹת תָּבֹאנָה בוֹ

לִי עַל אָבִיב תְּבַשֵּׂרְנָה,

וּבְיֶרַח זִיו יְרַנְּנוּ

אֶת שִׁירָתָם זְמִירֵינוּ."




28.12.1940














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13599