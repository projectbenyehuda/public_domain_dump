


	
	[עוֹד יֵשׁ בִּשְׂדֵה מוֹאָב וִיהוּדָה]
	




עוֹד יֵשׁ בִּשְׂדֵה מוֹאָב וִיהוּדָה,



בַּגִּלְגָּל וּבְפַדַּן-אֲרָם



מַצֵּבוֹת – אַךְ אֶבֶן גַּלְמוּדָה,



מְשָׁחוּהָ הַנְּדִיבִים בָּעָם,


  


מֻצָּקָה וְקָשָׁה וּגְלוּדָה



כִּבְיוֹם בּוֹ הֻתָּכָה בַּעְיָם,



שׁוֹקַעַת, חוֹלֶמֶת כְּרַפְסוֹדָה



שֶׁנִּנְעֲצָה בְּשִׂרְטוֹן בַּיָּם.


  


בַּחֲלוֹמָהּ: – שׁוּב פָּרְחוּ הָעִיִּים



וּבָא הָמוֹן חוֹגֵג וּלְוִיִּים



בְּקוֹל שׁוֹפָר וּמְנַעַנְעֵי-פָז.


  


וּבָאוּ אֶל-פְּנֵי הָאֲבָנִים



וְנִלְווּ וְאָמְרוּ הַבָּנִים:



“נִצְחוּנוּ הָאָבוֹת – דּוֹר עָז!”
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4314