


	
	יִלְדֵי אֲדָמָה
	




בִּמְקוֹם חֶרֶס חַכְלִיל-עֵינָיִם,



וּתְכֵלֶת נִמְתַּחַת עַל כֹּל;



זְבוּב-רִקְמָה שָׁם צִלְצַל-כְּנָפָיִם,



הַצְּלָצַל בַּשִּׁיר יִתֵּן קוֹל;


  


בִּמְקוֹם זִמְזוּם חַרְגֹּל בָּרָמָה,



וּדְבוֹרָה עִם צִיץ תַּמְתִּיק רָז, –



שָׁם רוּחַ יִכָּנֵף בַּקָּמָה,



וּכְנִרְדָּם יִנּוֹעַ גַּל-פָּז.


  


וּבְנוּעָן שִׁבֳּלִים תּוֹפַעְנָה



בִּבְדֹלַח הַמַּעְיָן כְּבִרְאִי,



וּבְנוּעָן שִׁבֳּלִים תַּבַּעְנָה:



עָדֵינוּ, בַּת-אָדָם, נָא גְשִׁי!


 


עָדֵינוּ, הָרָפָה, הַנְּכֵאָה!



אֲנַחְנוּ עָצַמְנוּ מְאֹד;



כַּנִּצָּן תִּתְנַעֲרִי מְלֵאָה



טַל חַיִּים, גַּם עֶדְנָה וָהוֹד.





נִינָקָה שַׁד נִבְכֵי-אֲדָמָה,



גַּם רָוֶה גִזְעֵנוּ מֵי-עָל;



בַּלַּיְלָה, עֵת תֵּבֵל נִרְדָּמָה,



יְחַיֵּנוּ מֵחָדָשׁ הַטָּל.


  


דְּעִי: יִלְדֵי אֲדָמָה אֲנַחְנוּ,



צָמַחְנוּ בַּשָּׂדֶה עִם דְּרוֹר;



מִסַּעַר בַּלַּיִל רַק שַׁחְנוּ,



חִישׁ קַמְנוּ, נִתְעוֹדֵד בָּאוֹר.





נִפְרָחָה… עַלִּיזִים, רַעֲנַנִּים,



נָקוּמָה נֵרָגַע יוֹם יוֹם, –



וּמְעוֹנְכֶן אַתֶּן אַךְ אַשְׁמַנִּים,



בַּגֵו גַּם בַּנֶפֶשׁ אֵין מְתוֹם.


  


הוֹי אַתְּ שִׁבֹּלֶת, בַּת-עֹנִי!



מַה-נְּעִימִים הַגַּיְא עִם הַגָּל,



מַנְגִּינוֹת הַבֹּקֶר לְעֶפְרוֹנִי



וּתְהוֹמוֹת הַתְּכֵלֶת מֵעָל!…


  

מיכאילובקה 1895






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7153