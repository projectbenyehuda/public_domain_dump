


	
	אִיֵּי יָוָן
	



1






אִיֵּי יָוָן, אִיֵּי יָוָן!

שַָׁם סַפְּפוֹ2 בְאַהֲבָה אֻכְּלָה,



שָׁם מְקוֹר חָכְמַת שָׁלוֹם וּקְרָב,

שָׁם דֵּילוֹס צָץ3 וּפֶבּ עָלָה!



וְקַיִץ-עַד עוֹד מְקַשְּׁטָם;

אַךְ גָּז הַכֹּל מִלְבַד שִׁמְשָׁם.





שִׁירַת אִישׁ-כִיאוֹס4 וְאִישׁ-תֵּיאוֹס,5



כִּנּוֹר אַהֲבָה, קַתְרוֹס גִּבּוֹר,

אַךְ בַּנֵּכָר שָׁם תְּהִלָּתָם,

מוֹלַדְתָּם כִּי בָם תִּכְפֹּר:

מַנְגִּינָתָם בַּיָּם פָּרְחָה,

לֹא עַל חוֹפֵי “אִיֵּי-בְרָכָה”.6





הָהָר מַשְׁקִיף עַל מָרָתוֹן,7



וּמָרָתוֹן מַשְׁקִיף לַיָּם;

יָוָן תָּשׁוּב לִהְיוֹת חָפְשִׁית

כֵּן בַּחֲלוֹם רָאִיתִי שָׁם;

כִּי עַל יַד קֶבֶר הַפַּרְסִים

אֵיךְ עֶבֶד אֶת עַצְמִי אָשִׂים.





יָשַׁב לוֹ מֶלֶךְ עַל רֹאשׁ צוּר,8

הִשְׁקִיף עַל סָלָמִיס9 בַּת-יָם,

וּלְרַגְלָיו אַלְפֵי סְפִינוֹת,

וַעֲמָמִים – שֶׁלּוֹ כֻלָּם!

בִּבְקֹעַ יוֹם, מָנָה אוֹתָם;

אַךְ בָּא הַשֶּׁמֶשׁ – וְאַיָּם?





אַיָּם כֻּלָּם? אֵיפֹה גַם אַתְּ,

אַרְצִי? עַל פְּנֵי חוֹפֵךְ שׁוֹתֵק

נָדַם מִזְמוֹר הַגִּבּוֹרִים,

כִּי אֵין לֵב הַגִּבּוֹר דּוֹפֵק!

וּכְלוּם נִבְלֵךְ, כְּלִי-אֵל מֵאָז,

בְּיָדִי יִפֹּל, בִּידֵי לֹא-עָז?





דָּבָר נָעִים הוּא לְהַרְגִּישׁ

כִּי גַם תּוֹךְ עַם רְתוּק-כְּבָלָיו,

יֵשׁ תְּכַסֶּה פָּנַי כְּלִמַּת-

אוֹהֵב אַרְצוֹ, בְּשׁוֹרְרִי עָלָיו.

כִּי הַמְשׁוֹרֵר מַה יַּעַשׂ פֹּה?

יֵבוֹשׁ מֵעָם, יֵבְךְּ עַל אַרְצוֹ.





הַאִם עָלֵינוּ אַךְ קוֹנֵן

וְהִכָּלֵם?! – אָבוֹת אֵינָם.

הָשִׁיבִי, אֶרֶץ, מֵחֵיקֵךְ

מֵתֵי אַשְׁפַּרְטָה,10 שִׁיר הֲמוֹנָם,



מִשְּׁלֹש-מֵאוֹת11 – שְׁלֹשָׁה, וְדֵי



חַדֵּשׁ אֶת יוֹם תֶּרְמוֹפִּילֵי!





אֵיכָה, אֵין קוֹל? הַכֹּל נָדַם?

לֹא כִי! הִנֵּה קוֹל הַמֵּתִים;

כְּקוֹל רָחוֹק שֶׁל אֲשֵׁדָה

עוֹנִים: "יָקוּם רֹאשׁ חַי מִמְּתִים,

לוּ רַק אֶחָד – וּבֹא נָבוֹא!"

אַךְ כָּל הַחַי אֵין הֶגֶה בוֹ.





לַשָּׁוְא, קוּם גַּע בְּמֵיתָר חָדָשׁ,

מַלֵּא יֵין-סַמוֹס12 מְלֹא הַכּוֹס!



עֲזֹב הַקְרָב לְחֵיל תּוּרְכִּים

וּשְׁפֹךְ מִדַּם עִנְּבֵי-כִיאוֹס!

וּשְׁמַע! לְקוֹל קְרִיאַת שְׁפָלִים

שִׁכּוֹר13 מַה יַּעַן, עַז-פָּנִים!





לָכֶם מְחוֹל פִּירוּס14 עַד הַיּוֹם,



וּגְדוּדֵי-פִּירוּס15 הֵם אַיָּם?



מִשְּׁנֵי לְקָחִים מַה תִּשְׁכְּחוּ

הַטּוֹב וְהַגַּבְרִי שֶׁבָּם?

הָאוֹתִיּוֹת קַדְמוֹס16 נָתַן



כְּלוּם עֲבָדִים בָּהֶן חָנַן?





מַלֵּא יֵין-סַמוֹס מְלֹא הַכּוֹס!

לְנוֹשֵׂא אַחֵר הֵלֵּב יִחַדְּ –

בָּזֶה נִקְדַּשׁ אֲנַקְרֵיאוֹן,





הַלָּה עָבַד אֶת פּוֹלִיקְרַט17 –



עָרִיץ, אַךְ אָז לְכֵס עָלוּ

רַק בְּנֵי-אַרְצֵנוּ וּמָשְׁלוּ.





וְעָרִיצָהּ שֶׁל כֶרְסוֹנֶס –

יְדִיד-הַדְּרוֹר, עִזּוּז וָטוֹב,

אוֹתוֹ עָרִיץ – מִילְטִיאַדֶס.18



וּלְוַאי זָכִינוּ שׁוּב, עַכְשָׁו,

לְתַקִּיף כָּזֶה! וּכְלוּם עָלָיו

לֹא שִׂישׂ נָשִׂישׂ וְלִכְבָלָיו?





מַלֵּא יֵין-סַמוֹס מְלֹא הַכּוֹס!

עַל שְׂפַת פַּרְגָּה,19 עַל צוּר סוּלִי20



עוֹד יֵשׁ מִשְּׁיָר דֹּרוֹת הַגּוֹי

יֻלַּד לַדּוֹרִיּוֹת,21 וְלֹא מִבְּלִי



כָּל זֶרַע עוֹד יָחוּשׁ לָבוֹא –

דַּם צֶאֱצָאֵי הֵֶרַקְלֶס בּוֹ!





אֵין דְּרוֹר לָכֶם מִידֵי פְרַנְקִים,22



אֲשֶׁר מַלְכָּם קוֹנֶה-מוֹכֵר;

סֵיפֵי-יָוָן, גְּדוּדֵי-יָוָן –

בָּם עַם יְקַו לְהִשְׁתַּחְרֵר;

אַךְ אוֹן-תּוּרְכִּים, תֹּךְ אִיטַלְקִים

שִׁלְטְכֶם יִרְעַץ, אִם גַּם אַלִּים!





מַלֵּא יֵין-סַמוֹס מְלֹא הַכּוֹס!

בְּתוּלוֹתֵיכֶם בַּצֵּל חָלוֹת –

רוֹאֶה אֲנִי בְרַק עֵינֵי-שְׁחוֹר;

אוּלָם לִרְאוֹת הַנִּלְהָבוֹת

עֵינַי שֶׁלִּי דֹמְעוֹת; הַאִם

שַׁד זֶה יָנִיק הָעֲבָדִים?!





שִׂימֵנִי עַל שִׂיא שֵׁישׁ-סוּנְיוּם23,



שָׁם אֵין בִּלְתִּי וְהַמִּשְׁבַָּרִים

שׁוֹמְעִים קוֹל-שְׁנֵינוּ הַחוֹלֵף;

אָמוּת בְּשִׁיר כַּבַּרְבּוּרִים.

לֹא! אֶרֶץ-עֲבָדִים לֹא לִי!

יֵין-סַמוֹס זֶה – נַפֵּץ הַכְּלִי!















שיר מתוך פרק שלישי של דון ז'ואַן.  ↩



משוררת יוונייה במאה הששית לפני הספירה, מפורסמת בשירי–האהבה שלה.  ↩



אי יווני, מולדתו של האל פֶבּ(וּס) אפולו, אלוהי השמש במיתולוגיה
היוונית.  ↩



הוא הומֶרוס, הקרוי על שם כִיאוֹס, אחד משבעת המקומות אשר עליהם
נאמר כי בהם נולד.  ↩



הוא אֲנַקְרֵיאוֹן, שנולד בתיאוס שבאסיה הקטנה.  ↩



האיים אשר אליהם עברו כל הרוחות העליזות אחרי מותן.  ↩



מקום הקרב הגדול בין בני אתונה ובין הפרסים בשנת 490 לפני הספירה,
בו נחלו היוונים נצחון גדול.  ↩



הוא אחשוורוש, מלך פרס, אשר התבונן בקרב הים בסָלָמיס בין הצי שלו
ובין צי היוונים וראה במפלת אניותיו.  ↩



הוא אחשוורוש, מלך פרס, אשר התבונן בקרב הים בסָלָמיס בין הצי שלו
ובין צי היוונים וראה במפלת אניותיו.  ↩



שלוש מאות אנשי אשׁפרטה תחת פקודתו של לֵיאוֹנִידֶס, מלך אשׁפרטה,
הגנו על מעבר תֶּרְמוֹפִּילֵי מפני חיל פרסי גדול ונפלו כולם “נאמנים
לחוקי מולדתם”.  ↩



שלוש מאות אנשי אשׁפרטה תחת פקודתו של לֵיאוֹנִידֶס, מלך אשׁפרטה,
הגנו על מעבר תֶּרְמוֹפִּילֵי מפני חיל פרסי גדול ונפלו כולם “נאמנים
לחוקי מולדתם”.  ↩



יין משובח מאי סַמוֹס.  ↩



הכוונה לבַכְּכָנָלִים, שהלכו אחרי דיואניסוֹס (הוא בַּכְּכוֹס),
אלוהי היין.  ↩



מחול–מלחמה עתיק שמייחסים אותו לפירוס.  ↩



מִסְדְּרֵי–גדודים צפופים כפי שהיה נהוג בכל מדינות יוון.  ↩



לפי האגדה הוא מייסדה של העיר תֶּבֵּי ועליו מסופר כי המציא את
האלפא–ביתא.  ↩



הטירָן של האי סַמוֹס, ידידו של אנקריאון.  ↩



הטירָן של כֶרסוֹנֶס, בדרומה של יוון – מפקד היוונים בקרב מָרָתוֹן.  ↩



עיר קטנה מבוצרת באלבניה, נתפרסמה בימי מרד היוונים.  ↩



נתפרסמה בימי מלחמת יוון, 1830–1820; הפטריוטים הקיצוניים –
סוליוטים.  ↩



הדוריים (בני אשׁפרטה) היו מצאצאי הרקלס (אחד מגיבורי יוון
המיתולוגיים). הם היו אוהבי קרבות וידועים כגיבורים.  ↩



הרמז כאן הוא ליחסם של הצרפתים ומלכם לואי השמונה–עשר (שמלך משנת
1815 עד 1824).  ↩



כֵּף באַטִיקָה.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/13620