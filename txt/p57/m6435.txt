


	
	שלוש אמיתות
	



שָׁלשׁ אֲמִתּוֹת / שאול טשרניחובסקי


שָׁלשׁ אֲמִתּוֹת יֶשְׁנָן בָּעוֹלָם;



אֱמִת אֱמִת וְנָגְהָהּ שֶׁלָּהּ:



אֱמֶת־הַגְבוּרָה,



אֱמֶת־הַכֹּחַ



וֶאֱמֶת־הָאֱמֶת – אֱמֶת־הַנּוֹי.



דּוֹר דּוֹר אוֹחֵז בְּאַחַת מֵאֵלֶּה,



כָּל עוֹד נַפְשׁוֹ חַיָּה, וְרוּחוֹ לֹא תֵלֶא,



דּוֹרוֹת חָלָפוּ, וְדוֹר אוֹמֵר לָבֹא.

שָׁלשׁ אֲמִתּוֹת יֶשְׁנָן בָּעוֹלָם;



אֱמֶת אֱמֶת וְזִיוָהּ שֶׁלָּהּ:



אֱמֶת־הַיָּחִיד,



אֱמֶת־הָרַבִּים



וֶאֱמֶת־הָאָדָם – אֱמֶת הַכְּלָל.



אֻמָּה, אֻמָּה תְּבָרֵר לָהּ אֱמֶת,



תְּפַתְּחָהּ וּתְשַׂרְּדָדהּ – עַד תֵּלֵךְ בָּהּ תֶּמֶס.



וּמִי הִיא הָאֻמָּה הָעוֹלָה בַגַּל!

שָׁלשׁ אֲמִתּוֹת יֶשְׁנָן בָּעוֹלָם;



אֱמֶת אֱמֶת וְזִיוָהּ שֶׁלָּהּ:



אֱמֶת הַיָּחִיד – אֱמֶת־הַכֹּחַ,



אֱמֶת־הַתּוֹרָה – אֱמֶת־הָרַבִּים



וֶאֱמֶת־הַיֹפִי – הִיא אֱמֶת־הַכְּלָל.



אֱמֶת־הַיָּחִיד הִיא אֱמֶת־הַזָּדוֹן,



אֱמֶת־הָרַבִּים, וּקְלָלָה בָהּ תָּדוֹן,



וֶאֱמֶת־הַיֹּפִי הָעוֹלָה אֶל עָל…
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6435