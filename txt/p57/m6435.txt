


	
	שָׁלשׁ אֲמִתּוֹת
	




שָׁלשׁ אֲמִתּוֹת יֶשְׁנָן בָּעוֹלָם;



אֱמֶת אֱמֶת וְנָגְהָהּ שֶׁלָּהּ:



אֱמֶת־הַגְּבוּרָה,



אֱמֶת־הַכֹּחַ



וֶאֱמֶת־הָאֱמֶת – אֱמֶת־הַנּוֹי.



דּוֹר דּוֹר אוֹחֵז בְּאַחַת מֵאֵלֶּה,



כָּל עוֹד נַפְשׁוֹ חַיָּה, וְרוּחוֹ לֹא תֵלֶא,



דּוֹרוֹת חָלָפוּ, וְדוֹר אוֹמֵר לָבֹא.


  


שָׁלשׁ אֲמִתּוֹת יֶשְׁנָן בָּעוֹלָם;



אֱמֶת אֱמֶת וְזִיוָהּ שֶׁלָּהּ:



אֱמֶת־הַיָּחִיד,



אֱמֶת־הָרַבִּים



וֶאֱמֶת־הָאָדָם – אֱמֶת הַכְּלָל.



אֻמָּה, אֻמָּה תְּבָרֵר לָהּ אֱמֶת,



תְּפַתְּחָהּ וּתְשַׂדְּדָהּ – עַד תֵּלֵךְ בָּהּ תֶּמֶס.



וּמִי הִיא הָאֻמָּה הָעוֹלָה בַגַּל!


  


שָׁלשׁ אֲמִתּוֹת יֶשְׁנָן בָּעוֹלָם;



אֱמֶת אֱמֶת וְזִיוָהּ שֶׁלָּהּ:



אֱמֶת הַיָּחִיד – אֱמֶת־הַכֹּחַ,



אֱמֶת־הַתּוֹרָה – אֱמֶת־הָרַבִּים



וֶאֱמֶת־הַיֹפִי – הִיא אֱמֶת־הַכְּלָל.



אֱמֶת־הַיָּחִיד הִיא אֱמֶת־הַזָּדוֹן,



אֱמֶת־הָרַבִּים, וּקְלָלָה בָהּ תָּדוֹן,



וֶאֱמֶת־הַיֹּפִי הָעוֹלָה אֶל עָל…


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/6435