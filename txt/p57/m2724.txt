


	
	בשוק ירושלים
	



בְּשׁוּק יְרוּשָׁלַיִם / שאול טשרניחובסקי


מִי בוֹצֵר – סוּר אֵלַי וְזָכִיתָ בְּסַלְסִלָּה!



גַּנָּנִים, חוּשׁוּ קְנוּ חוֹתֶלֶת-תְּמָרִים, סָל!



סַלְסִלּוֹת-תְּאֵנִים? – יֵשׁ! כָּל אֲשֶׁר-תִּשְׁאַל שְׁאָל:



כַּלְכָּלָה, קֻבָּה, סָל, פְּטִילִיָּה, גַּם סַלִּילָה!

וּלְמוֹכְרֵי יְרָקוֹת – כֵּן, בִּשְׁבִילָם לְכַתְחִלָּה



גַּם כְּלִיבָה קְלוּעַת-גְּמִי וּכְפִיפָה מִצְרִית, וְכָל



כְּלֵי נְצָרִים, כְּלִי שֶׁל סוּף וְקָנֶה נִמְתַּח עָל.



הוֹי, מְגַדְּלֵי-עוֹפוֹת! תְּנוּ עֵינֵיכֶם בְּצִנַּת-תְּהִלָּה!

אַךְ טֶנֶא נָאֶה זֶה צָבוּעַ סְרָק וּכְחוֹל,



אַךְ טֶנֶא זֶה בִּשְׁבִיל בְּנוֹת-צִיּוֹן נְשֵׁי-הֶחָיִל!



לֹא הָיְתָה סְחוֹרָה כָזוֹ גַם שִׁלְשׁוֹם וְגַם תְּמוֹל

הַקּוֹדֵם זוֹכֶה בָהּ – בְּחֵפֶץ טוֹב וּמוֹעִיל.



הִזְדָּרְזוּ, קוֹנִים, קְנוּ – עוֹד מְעַט וְרַד הַלָּיִל…!



כַּלְכַּלָּה, קֻפָּה, סָל…! בְּזוֹלֵי-זוֹל, בְּזוֹל!



אודיסה, 1919






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/2724