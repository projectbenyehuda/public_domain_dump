


	
	אֶתָּנָה
	




פָּתַח הַנָּחָשׁ פִּיהוּ אוֹמֵר לַנָּשֶׁר:



"הָבָה נִכְרֹת בְּרִית־רֵעִים בֵּינֵינוּ,



נִהְיֶה מֵעַתָּה אַנְשֵׁי־בְרִית נֶאֱמָנִים."



פָּתַח הַנֶּשֶׁר פִּיהוּ אוֹמֵר לַנָּחָשׁ:



"אָרוּר מֵפִיר אֶת הַבְּרִית,



הָרַע וְהַמַּכְעִיס אֶת הָאֵלִים,



עוֹשֵׂה עַוְלָה, פּוֹעֵל רֶשַׁע."



עַל פְּנֵי שַׁמַשׁ הָאַדִּיר נִשְׁבָּעוּ:



"אֲשֶׁר יַעֲבֹר גְּבוּלוֹת שַׁמַשׁ –



יִפְגָּעֵהוּ שַׁמַשׁ בִּזְרוֹעַ מַכָּה,



אֲשֶׁר יַעֲבוֹר גְּבוּלוֹת שַׁמַשׁ –



הַשְׁמֵד יַשְׁמִידֵהוּ,



יִגְּפֶנּוּ נֶשֶׁק יָבוֹא פֶתַע,



יַדְבִּיקוּהוּ וְיָקוּשׁוּ לוֹ מוֹקְשֵׁי קִלֲלַת שַׁמַשׁ."



וַיְהִי כַּאֲשֶׁר נִשְׁבְּעוּ וַיָּעִידוּ אֶת הָאָרֶץ,



וַיִּכּוֹנוּ וַיָּשִׂימוּ פְנֵיהֶם אֶל הֶהָרִים.



וַיְהִי כְּצוּד הַנֶּשֶׁר עָרוֹד אוֹ רְאֵם,



יֹאכְלֵם הַנָּחָשׁ, יִזְחֲלוּ וְיִתְפַּרְנְסוּ בְנֵי־הַנָּחָשׁ.



וְהָיָה כְּצוּד הַנָּחָשׁ אַיָּלָה אוֹ יַעֲלָה,



יֹאכְלֵן הַנָּשֶׁר, יָעוּפוּ וְיִתְפַּרְנְסוּ גוֹזָלָיו.



וְהָיָה כִּלְכֹד הַנֶּשֶׁר עִזֵּי־בָר אוֹ אֵילֵי־הָר,



יֹאכְלֵם הַנָּחָשׁ, יִזְחֲלוּ וְיִתְפַּרְנְסוּ בְנֵי־הַנָּחָשׁ.



וְהָיָה כִּלְכֹד הַנָּחָשׁ אֶת הַחַיָּה הָרוֹמֶשֶׂת,



יֹאכְלֶנָּה הַנָּשֶׁר, יָעוּפוּ וְיִתְפַּרְנְסוּ גוֹזָלָיו.



וַיְהִי כְּשָׂבְעָם מִן הַצַּיִד,



וַיְהִי בֶן־הַנֶּשֶׁר אַדִּיר וִיפֵה־קוֹמָה.



וַיְהִי כְּשֶׁנַּעֲשָׂה בֶן־הַנֶּשֶׁר נֶאְדָּר וִיפֵה־קוֹמָה,



וַיַּחֲרשׁ אָז הַנֶּשֶׁר בְּלִבּוֹ רָעָה,



זָמַם לִבּוֹ לַעֲשׂוֹת רָעָה:



אָמַר לֶאֱכֹל אֶת וַלְדוֹתָיו שֶׁל אִישׁ־בְּרִיתוֹ.



פָּתַח פִּיו הַנֶּשֶר אוֹמֵר לְגוֹזָלָיו:



"אֲנִי אֹכַל אֶת שְׁגַר־הַנָּחָשׁ; לֵב הַנָּחָשׁ שַׁאֲנָן,



אַמְרִיא עָל וְאֶתְבּוֹנֵן מִמָּרוֹם,



עַל רֹאשׁ אָמִיר אֵרֵד, אֹכַל אֶת שִׁגְרוֹ."



אָמַר הַגּוֹזָל הַקָּטָן הֶחָכָם לְאָבִיו הַנָּשֶׁר:



"אַל תֹּאכַל, אָבִי! לָמָּה תִלְכֹּדְנָה אוֹתְךָ מְצוּדוֹת שַׁמַשׁ?



אֶת הָעוֹבֵר עַל גְּבוּלוֹת שַׁמַשׁ



יַךְ הַשַּׁמַשׁ מַכָּה רַבָּה בְיָד מַכָּה."



לֹא שָׁמַע בְּקוֹלָם, לֹא שָׁמַע בְּקוֹל גּוֹזָלוֹ;



מַטָּה יָרַד וַיֹּאכַל אֶת וַלְדוֹת הַנָּחָשׁ.



רָאָה הַנָּחָשׁ, וַיִּשָּׂא פָנָיו אֶל שַׁמַשׁ וַיֹּאמַר:



"הִנְנִי לְסַפֶּר לְךָ אֶת אֲשֶׁר קָרָנִי.



הִנֵּה נָתַתִּי אֶת בְּרִיתִי יְדִידוּת לַנָּשֶׁר;



עַתָּה אָרַב לְקַן וַלְדוֹתַי,



בְּרַעַבְתָנוּתוֹ אָרַב לְמוֹ קִנִּי;



תָּעוּ לַעֲבָרִים וַלְדוֹתַי, וְאִתָּם לֹא הָיִיתִי;



יָרַד מַטָּה וַיֹּאכַל אֶת וַלְדוֹתַי.



שַׁמַשׁ, שַׁלֵּם לוֹ כְרָעָתוֹ אֲשֶׁר עוֹלֵל.



הֲלֹא מְצוּדָתְךָ, הוֹי שַׁמַשׁ, הָאָרֶץ רַחֲבַת־הַיָּדָיִם,



הַשָּׁמַיִם הָרְחוֹקִים – לוּלְאָתֶךָ.



מִי יָכֹל וְנָתַן לָזֶה הָרָשָׁע,



לְעוֹשֵׂה הָרָע, לְהִמָּלֵט מִמְּצוּדוֹתֶיךָ?"



שָׁמַע שַׁמַשׁ אֶת תְּפִלָּתוֹ שֶׁל הַנָּחָשׁ,



פָּתַח שַׁמַשׁ פִּיהוּ וַיֹּאמֶר לַנָּחָשׁ:



"שִׂים לַדֶּרֶךְ פְּעָמֶיךָ, עֲבֹר אֶת הֶהָרִים!



רְאֵם מֵת אֶתֵּן לְךָ, אַקְרֶה לְפָנֶיךָ.



פְּתַח אֶת קִרְבּוֹ, בּוֹא בִכְרֵסוֹ,



מָעוֹן לְךָ תָשִׂים בְּתוֹךְ קְרָבָיו.



כְּשֶׁתֵּרַדְנָה כָּל צִפֳרֵי הַשָּׁמַיִם



לֶאֱכֹל מִבְּשַׂר הָרְאֵם הַמֵּת,



יֵרֵד אִתָּן מוּעָף גַּם הַנֶּשֶׁר,



יַעַן כִּי אֵינֶנּוּ יוֹדֵעַ וְאֵינוֹ מֵבִין,



יֵרֵד עַל הַבָּשָׂר, יֵלֵךְ אָנֶה וָאָנָה.



כְּשֶׁיִּכָּנֵס, תַּחֲזִיק בִּכְנָפָיו,



קְרַע אֶת כְּנָפָיו, אֶת אֶבְרוֹתָיו וְצִפָּרְנָיו,



מָרוֹט תִּמְרְטֶנּוּ וְהַשְׁלִיכֶנּוּ הַבּוֹרָה,



לְמַעַן יָמוּת בָּרָעָב וּבַצָּמָא."



וַיֵּלֶךְ הַנָּחָשׁ כִּדְבַר שַׁמַשׁ, עָבַר אֶת הֶהָרִים.



וַיַּגִּיעַ הַנָּחָשׁ עַד הָרְאֵם הַמֵּת,



פָּתַח קִרְבּוֹ, חָדַר בְּתוֹךְ כְּרֵסוֹ,



עָשָׂה מָעוֹן לוֹ בְּתוֹך קְרָבָיו.



יָרְדוּ כָּל צִפֳּרֵי הַשָּׁמַיִם וְאָכְלוּ מִן הַבָּשָׂר.



הֲיַרְגִּישׁ הַנֶּשֶׁר בָּרָעָה



וְלֹא יֹאכַל בָּשָׂר עִם אֶפְרוֹחֵי הַצִּפֳּרִים?



פָּתַח הַנֶּשֶׁר פִּיהוּ וַיֹּאמֶר לְגוֹזָליו:



“הָבָה נֵרְדָה וְנֹאכַל מִבְּשַׂר הָרְאֵם הַזֶּה!”



אָמַר הַגּוֹזָל הַקָּטָן הֶחָכָם לַנֶּשֶׁר, לְאָבִיהוּ:



“אַל תֵּרֵד, אָבִי, פֶּן מִסְתַּתֵּר נָחָשׁ בְּתוֹךְ רְאֵם זֶה.”



וְהוּא לֹא שָׁמַע, לֹא שָׁמַע בְּקוֹל גּוֹזָלוֹ.



יָרַד מַטָּה וַיֵּשֶׁב עַל גַּב הָרְאֵם.



הִתְבּוֹנֵן הַנֶּשֶׁר בַּבָּשָׂר, הִבִּיט לְפָנָיו וְלַאֲחוֹרָיו,



הִתְבּוֹנֵן אֵלָיו שׁוּב, הִבִּיט לְפָנָיו וְלַאֲחוֹרָיו,



וּכְשֶׁנִּכְנַס לְתוֹכוֹ, תְּפָסוֹ הַנָּחָשׁ בִּכְנָפָיו.



פָּתַח הַנֶּשֶׁר פִּיהוּ וַיֹּאמֶר לַנָּחָשׁ:



“רַחֶם נָא עָלָי, וְאַרְבֶּה לְךָ מֹהַר, כַּאֲשֶׁר יַרְבֶּה חָתָן.”



פָּתַח הַנָּחָשׁ פִּיהוּ וַיֹּאמֶר לַנֶּשֶׁר:



"אִם אֲשַׁלַּחֲךָ לְנַפְשֶׁךָ, אֵיכָה אֶצְדַּק לִפְנֵי שַׁמַשׁ
בַּמָּרוֹם?



הֲלֹא עֲוֹנְךָ אֲנִי אֶשָּׂא,



כִּי עַל כֵּן צֻוֵּיתִי לְיַסְּרֶךָּ."



קָרַע מֵעָלָיו כְּנָפָיו, אֶבְרוֹתָיו וְצִפָּרְנָיו,



מָרוֹט מְרָטָהוּ וְהִשְׁלִיכוֹ הַבּוֹרָה,



לְמַעַן יָמוּת בָּרָעָב וּבַצָּמָא.



מִדֵּי יוֹם בְּיוֹמוֹ הִתְפַּלֵּל הַנֶּשֶׁר אֶל שַׁמַשׁ:



"פֹּה בַבּוֹר אָמוּתָה, מִי יוֹדֵעַ אַחֲרִיתִי.



שָׁמְרֵנִי, אוֹתִי אֶת הַנֶּשֶׁר, בַּחַיִּים,



לְמַעַן אֲסַפְּרָה לְעוֹלָמִים שְׁמֶךָ."



פָּתַח שַׁמַשׁ פִּיהוּ וַיֹּאמֶר לַנָּשֶׁר:



"אַתָּה רָע וְכִעַסְתָּנִי,



פָּעַלְתָּ עַוְלָה, עוֹלַלְתָּ רֶשַׁע.



מוֹת תָּמוּת! אֲנִי נַפְשִׁי נָקְעָה מִמֶּךָּ.



הִנְנִי שׁוֹלֵחַ לְךָ אִישׁ, אוּלַי יְחַלֶּצְךָ הוּא."



מִדֵּי יוֹם בְּיוֹמוֹ שִׁוַּע אֶתָּנָה אֶל שַׁמַשׁ:



"הוֹי הַשַּׁמַשׁ, אַתָּה נֶהֱנֵיתָ מֵחֵלֶב־כְּבָשָׂי,



רָוְתָה הָאֲדָמָה דַם־טְלָאָי,



כִּבַּדְתִּי אֶת הָאֵלִים, יָרֵאתִי אֶת הָרוּחוֹת,



קָרְבְּנוֹת עוֹלוֹתַי הֶעֱלוּ הַחוֹזוֹת,



בְּטָבְחָן טְלָאַי שִׁבְּחוּ לָעֶלְיוֹנִים בָּעֶלְיוֹנִים.



אֲדֹנָי, בַּטֵּא זֹאת בְּפִיךָ, תֵּן לִי אֶת סַמֵּי־הַלֵּדָה, 1



הַרְאֵה לִי אֶת סַמֵּי־הַלֵּדָה! פְּרֹק מִמֶּנִּי סֻבֳּלִי וַעֲשֵׂה לִי
שֵׁם."



פָּתַח שַׁמַשׁ אֶת פִּיהוּ וַיֹּאמֶר לְאֶתָּנָה:



"שִׂים לַדֶּרֶךְ פְּעָמֶיךָ, עֳבֹר אֶת הֶהָרִים,



תִּרְאֶה בּוֹר – הִתְבּוֹנֵן בּוֹ.



בּוֹ שׁוֹכֵב נֶשֶׁר, הוּא יַרְאֶה לְּךָ אֶת סַמֵּי־הַלֵּדָה!"



הָלַךְ אֶתָּנָה בִּדְבַר שַׁמַשׁ, עָבַר אֶת הֶהָרִים.



וַיַּרְא אֶת הַבּוֹר, הִבִּיט בּוֹ, שָׁם שָׁכַב הַנָּשֶׁר.



פָּתַח הַנֶּשֶׁר פִּיהוּ וַיֹּאמֶר לְאֶתָּנָה:



“לָמָּה בָּאתָ וְנִגְלֵיתָ לִי?”



פָּתַח אֶתָּנָה פִיהוּ וַיֹּאמֶר לַנָּשֶׁר"



"יְדִידִי, תֵּן לִי אֶת סַמֵּי־הַלֵּדָה,



הַרְאֵה לִי אֶת סַמֵּי־הַלֵּדָה,



פּרֹק מֵעָלַי אֶת סֻבָּלִי וַעֲשֵׂה לִי שֵׁם." 2



כַּעֲבֹר הַחֹדֶשׁ הַשְּׁמִינִי עָזַב הַנֶּשֶׁר אֶת הַבּוֹר.



כִּלְכְּלוּ אֶת הַנֶּשֶׁר – גָּבַר כַּאֳרִי שׁוֹאֵג.



אָמַר לוֹ הַנֶּשֶׁר לְאֶתָּנָה:



"יְדִידִי אַעַלְךָ לִשְׁמֵי־אַנוּ.



שִׂים חָזְךּ עַל חָזִי,



פְּרֹשׂ יָדֶיךָ עַל אֶבְרוֹתַי,



הַנַּח צַלְעוֹתֶיךָ עַל פְּנֵי צַלְעוֹתָי."



שָׂם חָזֵהוּ עַל חָזֵהוּ,



עַל אֶבְרוֹתָיו פָּרַשׂ יָדָיו,



הִנִּיחַ צַלְעוֹתָיו עַל פְּנֵי צַלְעוֹתָיו:



כָּבַד מְאֹד מַשָּׁאוֹ.



כְּשֶׁהִתְרוֹמֵם אִתּוֹ שָׁעָה כְפוּלָה אַחַת,



אָמַר לוֹ הַנֶּשֶׁר לְאֶתֶּנָה:



"הַבֵּט, יְדִידִי, מֶה הָיְתָה הָאָרֶץ?



רְאֵה הַיָּם לְרַגְלֵי הַר־הָעוֹלָם."



– הָיְתָה הָאָרֶץ כְּמַרְאֵה הָהָר,



הָיָה הַיָּם כְּעֵין פָּלֶג."



כְּשֶׁהִתְרוֹמֵם אִתּוֹ שְׁתֵּי שָׁעוֹת כְּפוּלוֹת,



אָמַר לוֹ הַנֶּשֶׁר לְאֶתָּנָה:



“הַבֵּט, יְדִידִי, מֶה הָיתָה הָאָרֶץ?”



– הָיְתָה הָאָרֶץ כְּאַמַּת הַמַּיִם, אֲשֶׁר חָפַר הַגַּנָּן."



וּכְשֶׁעָלוּ עַד שְׁמֵי־אַנוּ,



וַיַּגִּיעוּ עַד שַׁעֲרֵי שְׁמֵי־אַנוּ



וּבָאוּ בְשַעֲרֵי אַנוּ, אֶנְלִיל וְאֵאָה –



נָפְלוּ הַנֶּשֶׁר וְאֶתָּנָה עַל פְּנֵיהֶם בַּעֲנָוָה.



אָמַר לוֹ הַנֶּשֶׁר לְאֶתָּנָה:



"וּבְכֵן, יְדִידִי, אַעַלְךָ שְׁמֵי־עִשְׁתָּר.



אֵצֶל עִשְׁתָּר גְּבִרְתֵּנוּ סַמֵּי־הַלֵּדָה;



אֶל עִשְׁתָּר גְּבִרְתֵּנוּ אֶשָּׂאֶךָ,



הַנַּח צַלְעוֹתֶיךָ עַל צַלְעוֹתָי,



פְּרֹשׂ יָדֶיךָ עַל אֶבְרוֹתָי."



הִנִּיחַ צַלְעוֹתָיו עַל צַלְעוֹת הַנָּשֶׁר,



הִנִּיחַ יָדָיו עַל אֶבְרוֹתָיו.



כְּשֶׁהִתְרוֹמֵם אִתּוֹ שָׁעָה כְפוּלָה אַחַת, אָמַר הַנָּשֶׁר:



“יְדִידִי, הַעֲמֵק הַבֵּט מָטָּה, מַה דְּמוּת לָאָרֶץ?”



"הָיְתָה הָאָרֶץ כְּבִקְתָּה,



וְהַיָּם רְחַב־הַיָּדַיִם גָּדְלוֹ כְגֹדֶל חָצֵר."



וּכְשֶׁהִתְרוֹמְמוּ עוֹד כְּדֵי שָׁעָה כְפוּלָה אַחַת, אָמַר הַנָּשֶׁר:



“יְדִידִי, הַבֵּט, מֶה הָיְתָה הָאָרֶץ?”



– הָפְכָה הָאָרֶץ לְעוּגָה,



וְהַיָּם רְחַב־הַיָּדַיִם גָּדְלוֹ כְגֹדֶל טֶנֶא."



כְּשֶׁהִתְרוֹמְמוּ עוֹד שָׁעָה כְפוּלָה, אָמַר הַנָּשֶׁר:



“יְדִידִי, רְאֵה, אֵיךְ נֶעֶלְמָה הָאָרֶץ!”



– רוֹאֶה אֲנִי, אֵיךְ נֶעֶלְמָה הָאָרֶץ,



לֹא עוֹד תִּשְׂבַּעְנָה עֵינַי אֶת מֶרְחַב־הַיָּם;



עֲמֹד, וְאֵרְדָה עַל הָאָרֶץ!"



שָׁעָה כְפוּלָה אַחַת נָפָל,



וְהַנֶּשֶׁר גַּם הוּא נָפַל אִתּוֹ.



שָׁעָה כְפוּלָה שְׁנִיָּה נָפַל,



וְהַנֶּשֶׁר גַּם הוּא נָפַל אִתּוֹ.



שָׁעָה כְפוּלָה שְׁלִישִית נָפַל,



וְהַנֶּשֶׁר גַּם הוּא נָפַל אִתּוֹ. 3







אשת אתנה עקרה, והוא דורש אחר סמי–הלידה.  ↩



“עשה לי שם”, כלומר: אחיה בדורותי.  ↩



מה היה בסופו של אתנה, אין אנו יודעים.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/21351