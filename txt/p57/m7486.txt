


	
	מִשִּׁירֵי הַגּוֹלִים
	




– “מֵאַיִן תָּבוֹאָה?”



– מִמִּזְרַח הַשֶׁמֶשׁ אָנֹכִי – מִכְּנָעַן.



שָׁם בּוֹכִים הֶהָרִים, נִגָּרוֹת יַרְדֵּנָה



הַדְּמָעוֹת הַקָּרוֹת, הַשְּׁקוּפוֹת כְּבָרֶקֶת.



מִנַּהֲמַת לִבִּי קָרָאתִי – וַיַּעַן



הַשּׁוּעָל מִבָּמוֹת-הַיַּעַר, שֶׁהֵנָּה



הֵרִיעוּ מִשִּׁירוֹת בַּת-צִיּוֹן צוֹחֶקֶת…


  


– “וּמְצוּדוֹת יְהוּדָה?”



– הַחוֹמוֹת הַבְּצוּרוֹת – תֵּל עוֹלָם וּשְׁמָמָה,



אַךְ שִׁבְרֵי מַצֵּבוֹת עַל קִבְרוֹת הָאֻמָּה,



וְחוֹפֵף עֲלֵיהֶם יְגוֹן-הָעוֹלָמִים,



אַף שִׁירוֹת הֶעָבָר לֹא קִנְּנוּ בָּמוֹ;



וִילַהֵט הַשֶּׁמֶשׁ, וְנָסַךְ אַךְ תְּנוּמָה



וְהוֹבִישׁ אֶת נַהֲרֵי נַחֲלֵי הַדָּמִים.


  


– “וְקִבְרוֹת קַנָּאַי?”



– שְׁאַל עֵיט הֶהָרִים, שֶׁנִּקֵּר עֵינֵיהֶם,



שְׁאַל אֶת הַכֶּלֶב, אֵי יְגָרֵם עֲצָמָיו,



שְׁאַל אֶת הָרוּחַ, אֵי יִזְרֶה עֲפָרָיו, -



וְאַל תִּשְׁאַל אֶת עַמְּךָ, מְאַשְּׁרָיו וַחֲכָמָיו,



הַקּוֹרְאִים “פָּרִיצִים” לַטּוֹבִים בִּבְנֵיהֶם



וּמוֹחִים שֵׁם קְדוֹשָׁיו מִלִּבּוֹ וּסְפָרָיו.


  


– “מַה נִּשְׁאַר, הַגִּידָה”.



– כָּל מְעָרוֹת הֶהָרִים – לַגִּבּוֹר בְּעַמָּיו,



וּנְקִיקֵי הַסְּלָעִים - לַשּׁוֹאֵף לִנְקָמָה,



וּמְרוֹמֵי הַשָּׂדֶה, שְׂדוֹת מְכוֹרָתוֹ,



לְהַרְטִיב וּלְהַשְׁקוֹת בְּחֶלְבּוֹ וּבְדָמָיו



אֶת עֵמֶק הַשָּׁרוֹן וּנְאוֹת-הָאֲדָמָה



בְּיוֹם יָשׁוּב עַמּוֹ וְגָאַל נַחֲלָתוֹ.


  

Heidelberg






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7486