


	
	Faune, Nympharum...
	



Faune, Nympharum… / הוראטיוס, תרגם שאול טשרניחובסקי


הוֹי, פַוְן1 חוֹבְבִי אֶת-נִימְפוֹת הַמֹּרֶךְ,



בְּפָקְדְךָ אֶת גְּבוּלַי, כָּל-שְׂדוֹת שֶׁמֶשׁ,



אָנָּא, לְאַט לְךָ (בְּצֵאתְךָ וּבְבֹאֶךָ)



עִם טְלֵה הָעֵדֶר.

כִּי בֶן שָׁנָה רַךְ יִכְרַע לְךָ גֶּדִי,



לֹא תֶּחְסַר גַּם אַתָּה, יְדִיד וֶנוּס,2



רָב כַּדֵּי-יָיִן, יִרְבֶּה הַנִּיחוֹחַ



עַל הַמִּזְבֵּחַ.

אָז יִשְׁתַּעֲשֵׁעַ הַבְּעִיר עַל כַּר-עֵשֶׂב,



וּכְשֶׁיַּגִּיעַ יוֹם נוֹנֵי-דֶצֶמְבֶּר,3



חָג לְעַם הָאָרֶץ בַּכָּר עִם מִקְנֵהוּ



בְּעֹנֶג מַרְגּוֹעַ.

זְאֵב יַעַשׂ דֶּרֶךְ בֵּין צֹאן עַזּוֹת רוּחַ,



יַעַר פּוֹרֵחַ יִזְרֹק לְךָ עָלֵהוּ,



עֶבֶד דָּשׁ בְּרֶגֶל קַרְקַע נִמְאֶסֶת



שָׂשׂ בַּמַּחְנָיִם.

תל-אביב, 19.1.38







שׂעיר — אלוהות היער, שהנימפות היו חביבות עליה.  ↩



אלוהות האהבה.  ↩



יום חמישי לחודש דצמבר.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5794