


	
	מִלְחֶמֶת הַפִּטְרִיּוֹת
	



בעקבות שיר רוסי




תַּחַת אַלּוֹן יָשְׁבָה “אַרְנָה”



לַפִּטְרִיוֹת מַלְכָּה וְסַרְנָה,



וְעֵינֶיהָ צוֹפִיּוֹת



עַל כָּל מִשְׁפְּחוֹת הַפִּטְרִיּוֹת.



נָתְנָה צָו



צֵאת לַקְּרָב



בְּכָל מִשְׁפְּחוֹת הַפִּטְרִיּוֹת.





עָנוּ וְאָמְרוּ הַ“סַּמְקָנִים”



– גְּבִירִים נַחְנוּ וְיַחְסָנִים!



לֹא נִשְׁמַע לַצָּו,



לֹא נֵצֵא לַקְּרָב!





עָנוּ כָּל הַ“שּׁומָנִיּוֹת”



– נַחְנוּ נָשִׁים צַדְקָנִיּוֹת!



לֹא נִשְׁמַע לַצָּו,



לֹא נֵצֵא בַקְּרָב!





עָנוּ וְאָמְרוּ ה“יַּרְקָנִים”



– דַּלִים נַחְנוּ וְקַבְּצָנִים!



לֹא נִשְׁמַע לַצָּו,



לֹא נֵצֵא בַקְּרָב!





עָנוּ וְאָמְרוּ הַ“שּׁוּעָלִים”



– פְּעוּטִים נַחְנוּ וְעוֹלָלִים!



לֹא נִשְׁמַע לַצָּו,



לֹא נֵצֵא בַקְּרָב!





עָנוּ וְאָמְרוּ הַ“פִּלְפְּלָנִים”



– לוֹמְדִים נַחְנוּ וּבַטְלָנִים!



לֹא נִשְׁמַע לַצָּו,



לֹא נֵצֵא בַקְּרָב!



עָנוּ “פִטְרִיּוֹת הַזְּבוּבִים”



– אָנוּ – בַּעֲלֵי בָּתִּים חֲשׁוּ-



לֹא נִשְׁמַע לַצָּו, [בִים!



לֹא נֵצֵא בַקְּרָב!





עָנוּ וְאָמְרוּ הָ“אַדְמוֹנִים”



– לְמַחְנוֹתֵינוּ אָנוּ חוֹנִים!



נִשְׁמַע לְקוֹל הַצָּו,



גַּם נֵצֵא בַקְּרָב!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/11146