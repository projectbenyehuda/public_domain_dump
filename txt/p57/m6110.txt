


	
	אצל ים יפו
	



אֵצֶל יָם יָפוֹ / שאול טשרניחובסקי


כְּבָר פּוֹנֶה רַד הַיּוֹם וְהוֹלֵךְ הָלוֹךְ וְרָפֹה,



וּמְקוֹמוֹ תּוֹפֵס לֵיל, כְּיוֹם לְלֹא שֶׁמֶשׁ-אוֹר,



לִקְסָמִים וְלַעֲדַת אֱלִילֵי גַת וְצוֹר,



מִלְּבֹא הַיַּרְקוֹן עַד תְּלוּלִיּוֹת סֶלַע יָפוֹ.

מִי נִצָּב עַל הַכֵּף? צֵל מִי בִּכְחוֹל חֲפָפוֹ?

נִשֵּׂאת עַל עֵגֶל-אֵל, וְשׁוֹמֵר בָּא מִשְּׁמוֹר


אֶת אַנְדְרוֹמֵידָה1
שָׁם עַד קְרוֹב פֶּרְסֵס וּנְגָפוֹ.


הוֹי אַדְמַת פִּלְאֵי אֵל! לְמַעֲנֵךְ וּלְמַעֲנִי,



הַיִּבָּצֵר מִמֵּךְ וְחָיָה שׁוּב וְקָם



לִתְחִיָּה אוֹתוֹ דּוֹר מַסִּיגֵי גְבוּל הַכְּנַעֲנִי?

כָּל עוֹד אֲנַחְנוּ לָךְ – עוֹד נִבְנֵךְ וְנִבְנֵית:



בַּפָּז בָּאֵת, בַּחֵץ! בַּזֵּעָה וּבַדָּם!



וְאִם אֶפְשָׁר אַךְ בְּנֵס – וְיִתְרַחֵשׁ הַנֵּס!

פיכטנגרונד, 1929







אנדרומידה בת–קפיס מלך כוש וקסיופיה היתה כפותה אל סלע ושמרה אותה מפלצת–ים איומה, עד שפדה אותה פרסס רוכב הפגסוס. כעת קפיס, פגסוס, פרסס, קסיופיה ואנדרומידה – שמות מזלות באזור הצפוני.  ↩










את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6110