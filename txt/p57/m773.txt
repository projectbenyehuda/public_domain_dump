


	
	עַל הַחַיִּים הַחֲדָשִׁים
	




עַל הַחַיִּים הַחֲדָשִׁים,

עַל הַחַיִּים הַנֵּעוֹרִים

חֻפַּת-תְּכֵלֶת תַּרְהִיב עָיִן,

תִּתְפַּזֵּרְנָה קַרְנֵי-אוֹרִים.

אוֹר וָחַיִּים, גִּיל וָעֹנֶג

בִּנְאוֹת דֶּשֶׁא וְרָקִיעַ;

רוּחַ תֵּימָן מָלֵא נֹעַם

יַחֲלֹף שֶׁפִי, צִּיץ יָנִיעַ.

רוּחַ תֵּימָן, רוּחַ עֶדְנָה,

רוּחַ חַיִּים, רוּחַ אָבִיב…

כִּדְמוּת יָם יְרַקְרַק-חָרוּץ

רַחֲבֵי שְׁדֵמָה סָבִיב סָבִיב.

בֵּין עֳפָאיִם אַךְ יָרָקוּ,

בִּנְאוֹת רִבֲבוֹת נִצָּנִים,

שָׁם מַקְהֲלוֹת-רַבֵּי-נוֹצָה,

הֶגֶה, צִפְצוּף, שִׁיר וּרְנָנִים.

מִן עֲרָבוֹת רַחֲבֵי עָבִים

אָרְצָה נִתְּכוּ שִׁירֵי-פְּלָאוֹת, –

מִי זֶה מָנָה מִסְפָּר לָמוֹ –

לְצִפֳּרִים הַנִּשָּׂאוֹת?

לָמוֹ יַעַן הֵד בֶּן הָרִים,

יַעַן חַרְגֹּל קַל-כְּנָפָיִם,

וּמַנְגִּינוֹת זְמִיר-הַנֶּשֶׁף,

הֶמְיַת נַחַל זַךְ-הַמָּיִם.

סְבִיבַי חַיִּים, סְבִיבַי אוֹרָה,

שִׁירַת-אֹשֶׁר, שִׁירַת-פֶּלֶא,

זִמְרַת שִׁנְאָן בְּעֵדֶן גַּנִּים,

שִׁירַת נִמְלָט מִבּוֹר-כֶּלֶא.


  
 אודיסה 1894






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/773