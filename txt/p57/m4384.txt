


	
	מלאכי אהבה
	



מַלְאֲכֵי אַהֲבָה / שאול טשרניחובסקי

  


חֲלוֹמוֹת הֶעָבָר סַבּוּנִי, - בַּכּוֹל



אֶרְאֵם. אַאֲזִינֵם, אֵלַי יִשְׂאוּ קוֹל:



"זְכֹר-נָא, זָכְרֵנוּ! מְעוּפֵנוּ כַּעֲנָן



בֹּקֶר הָאָבִיב וְצִפֹּרֶת הַגָּן" – – –


  


– זָכֹר אֶזְכָּרְכֶם – וְאַתֵּמָה כְּנִיר



קִסְמֵי תַּעֲלוּמוֹת וּכְרִקְמוֹת הַשִּׁיר,



בְּלִבִּי עֲלִיתֶם וּפְרַחְתֶּם; מֵאָז



רֵיחַ נִיחֹחֲכֶם טֶרֶם עוֹד גָּז.


  


– שׁוּרִי יוֹנָתִי, הַשָּׂדֶה הַנָּם,



לֵילוֹת-הָאוֹרוֹת עִם גַּעֲרַת-הַיָּם…



אַיֵךְ, רַעְיָתִי הָרוֹעָה בִּדְגַן



שְׁדֵמוֹת פּוֹרִיּוֹת וַעֲרוּגוֹת הַגָּן?


  


– שׁוֹטְטוּ מַלְאָכַי, הַשִּׁיר וְהַדְּרוֹר,



שִׁירָה וְצִפּוֹר וְקֶרֶן הָאוֹר!



שׁוֹטְטוּ, מִצְאוּהָ וְשׁוּבוּ הֲלוֹם,



דִּרְשׁוּ, אִם לִבָּהּ לִי נֶאֱמָן כַּיּוֹם.


 


יָמָּה אָז תִּפְרֹשׂ כְּנָפֶיהָ הַדְּרוֹר,



נִתְקַע בְּעַב-תְּכֵלֶת וְנֶחְבָּא הָאוֹר,



נָטָה הַשֶּׁמֶשׁ, וַיָּפָז הָעָב, -



שִׁירִי, זֶה שִׁירִי עֲדֶנָּה לֹא שָׁב.


  


שָׁוְא לוֹ חִכִּיתִי כָּל אוֹתוֹ הַיּוֹם,



לְמָחֳרָת בָּעֶרֶב אֵלַי קָרַב דּוֹם



שִׁירִי, זֶה שִׁירִי הַנֶּאֱמָן בַּיְקוּם,



נִלְחַץ אֶל לִבִּי וְלֹא עָנָה מְאוּם…


  

הילדברג






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4384