


	
	שיר ערש
	



שִׁיר עֶרֶשׂ / שאול טשרניחובסקי

 


יֶלֶד, יֶלֶד לִי נִתַּן!



חִבַּלְתִּיו אֶל קוֹל הַתּן,



יְלִדְתִּיו אֶל קוֹל פְּצָצָה,



בֵּן חָלוּץ וַחֲלוּצָה;



נוּמָה, נוּמָה, נוּם!



נוּמָה, נוּמָה, נוּם!


 


נּוּם וּגְדָל וּסְפֹג הָאוֹן!



יוֹם גָּדוֹל כִּי עוֹד נָכוֹן,



יָד עוֹזֶרֶת נְחוּצָה,



נֶאֱמָנָה וְחָרוּצָה:



נוּמָה, נוּמָה, נוּם!



נוּמָה, נוּמָה, נוּם!


 


נוּם! הַיּוֹם אֲנִי עִמְּךָ!



כִּי תִישַׁן – תִּישַׁן אִמְּךָ



עֲיֵפָה גַם רְצוּצָה.



נוּם, חָלוּץ בֶּן חֲלוּצָה,



נוּמָה, נוּמָה, נוּם!



נוּמָה, נוּמָה, נוּם!


 


שֶׂה חוֹלֶה, פָּרוּץ הַלּוּל,



וּמִשְׁמֶרֶת עַל הַגְּבוּל,



וְדַלָּה עוֹד הַקְּבוּצָה, –



גְּדַל מַהֵר, בֶּן חֲלוּצָה.



נוּמָה, נוּמָה, נוּם!



נוּמָה, נוּמָה, נוּם!


 


וְאִם אֶדְמַע לֹא תֵדַע מָה,



אַךְ אֶת שִׁירָתִי תִּשְׁמַע,



שִׁירָתָהּ שֶׁל חֲלוּצָה



(“כַּדּוּרִית בּוֹ נְעוּצָה”):



נוּמָה, נוּמָה, נוּם!



נוּמָה, נוּמָה, נוּם!


 


גְּדַל בָּעֲרִיסָה, קָטָן,



אֶל יְלֵל שׁוּעָל וָתַן,



רַעֲמָהּ שֶׁל פְּצָצָה,



בֶּן חָלוּץ וַחֲלוּצָה;



נוּמָה, נוּמָה, נוּם!



נוּמָה, נוּמָה, נוּם!


 

תל-אביב, 1936






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8187