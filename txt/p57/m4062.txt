


	
	שר היער (מאת י. ו. גיטה)
	



שַׂר הַיָּעַר / י. ו. גֵּיטֶה, תרגם שאול טשרניחובסקי


מִי הוּא הָרוֹכֵב בְּסוּפָה וַחֲצוֹת?



הָאָב הוּא עִם בְּנוֹ. בִּזְרֹעוֹת אַמִּיצוֹת



יְאַמְּצֶנּוּ הַלָּה, יְחַבְּקֶנּוּ חָבֹק



וּבְיָד חֲזָקָה וְיֵחַם לַתִּינוֹק.

– מַה תִּירָא, הַיֶּלֶד, פָּנֶיךָ תַּסְתִּיר?



– אָבִי, שַׂר הַיַּעַר, כְּלוּם אֵינְךָ מַכִּיר?



בְּרֹאשׁו לוֹ עֲטֶרֶת, זָנָב לוֹ שָׁחוֹר.



– מַטְלִית עֲרָפֶל הִיא, בְּנִי, עַל פְּנֵי הַיְאוֹר.

אֵלַי בֹּא, הַיֶּלֶד, אֵלַי, הַנָּעִים –



"אִתְּךָ אֶשְׁתַּעֲשֵׁעַ שַׁעֲשׁוּעִים נָאִים.



פִּרְחֵי צִבְעוֹנִים עַל גְּדוֹתַי לִי לָרֹב,



“אִמִּי לָהּ כַּמָּה גְּלִימוֹת כֶּתֶם טוֹב”.

– אָבִי, הוֹי אָבִי! וּכְלוּם לֹא תִשְׁמַע



מַה שָׂח שַׂר הַיַּעַר, מַבְטִיחַ לִי מָה?



– הֵרָגַע, הֵרָגַע, יַלְדִּי הַנָּעִים:



אַךְ רוּחַ מְרַשְׁרֶשֶׁת בְּעָלִים יְבֵשִׁים.

"הוֹי נַעַר נֶחְמָד, כְּלוּם אֵלַי לֹא תֹאבֶה?



"בְּנוֹתַי תְּטַפֵּלְנָה בְּךָ מַה יָפֶה,



"בְּנוֹתַי כִּי תֵצֶאנָה בַּלַּיְלָה בַּסָּךְ, –



“תָּחוֹלְנָה, תָּשׁוֹרְנָה, תְּיַשְׁנֶנָּה אוֹתָךְ”.

– אָבִי, הוֹי, אָבִי, כְּלוּם רוֹאֶה אֵינְךָ



אֶת בְּנוֹת שַׂר הַיַּעַר שָׁם בַּחֲשֵׁכָה?



– הוֹי, בְּנִי! הוֹי, בְּנִי, מְאֹד אֵטָב לִרְאוֹת,



לֹא, כִּי עֲרָבִים עַתִּיקוֹת מַקְדִּירוֹת.

"אֲנִי אֲהַבְתִּיךָ, נָעַמְתָּ לִי מְאֹד,



“אִם לֹא בִּרְצוֹנְךָ, אָבֹא בְּחֹזֶק יָד”.



– אָבִי, הוֹי, אָבִי! הִנֵּה תָפַס בִּי.



הוֹי הוֹי, שַׂר הַיַּעַר פָּגַע בִּי, אָבִי!

נִבְהַל הַפָּרָשׁ, הוּא נֶחְפָּז, הוּא שׁוֹקֵק,



הַיֶּלֶד בְּיָדוֹ נֶאֱנָק וְצוֹעֵק.



דּוֹפֵק אֶת סוּסוֹ וּבָא חֲצֵרוֹ.



וּבִזְרֹעוֹתָיו מֵת מוּטָל – נַעֲרוֹ.








את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4062