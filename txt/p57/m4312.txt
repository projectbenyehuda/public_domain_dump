


	
	המטר-כסף נתך ממרום
	



[הַמְּטַר-כֶּסֶף נִתַּךְ מִמָּרוֹם] / שאול טשרניחובסקי




הַמְּטַר-כֶּסֶף נִתַּךְ מִמָּרוֹם



וְנֶאֱחַז בֶּעָלִים, בַּטְּרָפִים,



אוֹ אֶרֶץ וְשָׁמַיִם מִתְכַּנְּסִים



בְּרֶשֶׁת שֶׁל פִּלְאֵי-אַשָּׁפִים?


  


הֲזָהֳרֵי אוֹר גָּנוּז נִמְלָטִים



וְעַל תֵּבֵל אֶת חִנָּם מְשַׁוִּים,



אוֹ עָמַד לְמַרְאֵה-עֵינַיִם



חֲלוֹם שֶׁל עוֹלָמוֹת מִתְהַוִּים?


  


בַּשָּׁעוֹת הַחוֹלְמוֹת שֶׁל לַיְלָה,



בַּדְּמָמָה הֲרַת-הַגַּעְגּוּעִים,



אַגָּדוֹת קַיָּמוֹת וְחַיּוֹת,



אַגָּדָה – הַחַיִּים הַגְּלוּיִם.





לַגָּן יְפִי-פְלָאִים, שֶׁטֶּרֶם



לוֹ שֵׁם עַל אֲדָמוֹת יְקֹרָא….



וּצְלָלִים קַלִּילִים וּשְׁקוּפִים



מִתְלַכְּדִים בְּדִמְדּוּמֵי הָאוֹרָה.


  


בַּשָּׁעוֹת הַחוֹלְמוֹת שֶׁל לַיְלָה,



בַּדְּמָמָה הֲרַת-הַגַּעְגּוּעִים,



הַנֶּפֶשׁ בְּחֵיק נֶפֶשׁ מִשְׁתַּפְּכָה



בְּרַחֲמִים, בְּשִׁפְעַת-וִדּוּיִם.


  


וּרְגָשִׁים לְלֹא-פִּתְרוֹן נֵעוֹרִים



וְנִימִים לֹא-גְלוּיִם וּגְלוּיִם –



בַּשָּׁעוֹת הַחוֹלְמוֹת שֶׁל לַיְלָה,



בַּדְּמָמָה הֲרַת-הַגַּעְגּוּעִים.


  

הידלברג 1901






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4312