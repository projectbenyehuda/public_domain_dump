


	
	אַלְפָא-בֵיתָא דְשָׁאוּל
	




אָלֶ"ף – אוֹת,



בֵּי"ת הִיא אוֹת, –



אוֹתְיוֹת הַקֹּדֶשׁ:



אֶרֶץ אֲבוֹתֶיךָ בְּחָר,



בְּנֵה בֵיתְךָ בַּגַּיְא וָהָר, –



אוֹתְיוֹת הַקֹּדֶשׁ!


  


גִּימֶ"ל – אוֹת,



דָּלֶ"ת – אוֹת, –



אוֹתְיוֹת הַשֶּׁפַע:



גֹּרֶן-גֹּדֶשׁ – גְאוֹנְךָ,



תֵּן דָּגָן בּוֹ – דְּגָנְךָ, –



אוֹתְיוֹת הַשֶּׁפַע!


  


הֵ"א הִיא אוֹת,



וָ"ו הִיא אוֹת, –



אוֹתְיוֹת הַטַּעַם:



הֵד הֱיֵה לַטּוֹב, לָאוֹר,



וַעַד וָתִיקִים בְּרוֹר, –



אוֹתְיוֹת הַטַּעַם!


  


זַיִּ"ן – אוֹת,



חֵי"ת הִיא אוֹת, –



אוֹתְיוֹת הַטֹּהַר:



זֶרַע-קֹדֶשׁ – זַרְעֲךָ,



חֵן חָלוּץ עַל חֲרִישְׁךָ, –



אוֹתְיוֹת הַטֹּהַר!


  


טֵי"ת הִיא אוֹת,



יוּ"ד הִיא אוֹת, –



אוֹתְיוֹת הַשֶּׁבַח:



טֶפַח טַנְאֲךָ – לֶרָשׁ,



יוֹם יְרוּשָׁלַיִם דְּרָשׁ, –



אוֹתְיוֹת הַשֶּׁבַח!


  


כָּ"ף הִיא אוֹת,



לַמֶּד – אוֹת, –



אוֹתְיוֹת הַפֶּלֶא:



כָּל-הָעָם תֵּן כַּף אֶל כָּף,



לֵב לִסְבּוֹל, אַךְ לֹא-יִיעָף, –



אוֹתְיוֹת הַפֶּלֶא!


  


מֵ"ם הִיא אוֹת,



נוּ"ן הִיא אוֹת, –



אוֹתְיוֹת הַזֹּהַר:



מִלְחָמָה – אִם אֵין מוֹצָא,



נֶפֶשׁ נִצָּחוֹן רוֹצָה, –



אוֹתְיוֹת הַזֹּהַר!





סַמֶ"ךְ – אוֹת,



עַיִ"ן – אוֹת, –



אוֹתְיוֹת תִּפְאֶרֶת:



סֵבֶר פָּנִים לְאִישׁ בַּסַּד,



עֵין הָעַיִט לְעוֹלְמֵי-עַד, –



אוֹתְיוֹת תִּפְאֶרֶת!





פֵּ"ה הִיא אוֹת,



צַדִּ"י – אוֹת, –



אוֹתְיוֹת הַחֶסֶד:



פֶּרַח פִּנָּתְךָ תָּחֹן,



צַו צִלְּךָ לַצְּבִי, לַצֹּאן, –



אוֹתְיוֹת הַחֶסֶד!


  


קוּ"ף הִיא אוֹת,



רֵי"שׁ הִיא אוֹת, –



אוֹתְיוֹת הַנֹּעַר:



קֹדֶשׁ לוֹ קַו-קָו הַלְּאֹם,



רֶנֶן רָם עִם גְּמַר הַיּוֹם, –



אוֹתְיוֹת הַנֹּעַר!


  


שִׁי"ן הִיא אוֹת,



תָּ"ו הִיא אוֹת, –



אוֹתְיוֹת הַנֶּצַח:



שַׂרְפֵי-קֹדֶשׁ שְׁלִיחֵי-אֵל,



תִּינוֹקוֹת בֵּית יִשְׂרָאֵל, –



אוֹתְיוֹת הַנֶּצַח!


  

תל-אביב, 20.3.40






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3735