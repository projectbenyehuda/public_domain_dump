


	
	הַגָּלִיל...
	



/ שאול טשרניחובסקי


וְלִיהוּדָה קַלָּס?! בָּגְדָה



בֵּאלֹהֶיהָ יְהוּדָה:



עַל כָּל הָרֶיהָ מִנְזָרִים



וּכְנֵסִיּוֹת בַּעֲמָקֶיהָ,



בָּם מְקַטְּרִים יַלְדֵי זָרִים;



בַּסִּילְקָאוֹת וַחֲדָרִים



לִכְבוֹד נִסִּים עָבְרוּ עָלֶיהָ;



קוֹל חַשְׁמַנִּים, קָדְשֵׁי-קְבָרִים.


  


כִּי יְהוּדָה בַּת-הֲפַכְפֶּכֶת!



בִּשְׂפַת רוֹמִים הֲרַת-מַתֶּכֶת



יָרֹן גַּלָּח קָרַח-קָרְחָה



שִׁירַת דָּוִד, – שִׁירָה נִתֶּכֶת –



לְבַת-עַמּוֹ לְתוֹכֵחָה;



סְבִיב מִזְבְּחוֹ יַקְטִיר סְחוֹר-סְחוֹר



חַבַּשׁ רָזֶה שָׁחֹם-שָׁחוֹר.


  


צִיּוֹן שַׁלְשֶׁלֶת טְעוּנָה!



בָּהּ הֵיכָלוֹת נוּסַח-גֶּרְמַנְיָה:



חַסְרֵי כָל-פֶּסֶל וּתְמוּנָה,



נְטוּלֵי כָּל-חֹם, זְבוּל קוּדְשָׁא-עַנְיָא



שֶׁל פְּרוֹטֶסְטַנְט דַּל-אֱמוּנָה.



עַל מַחֲרֹזֶת-מַרְגָנִית



תְּפִלָּתוֹ שָׂח מָרוֹנִיט.


  


בָּהּ עַל כָּל-צַעַד, מִדְרַךְ נַעַל,



רִמְזֵי נִסִּים שֶׁל קְדוֹשׁ-נָכְרִים



בִּימֵי עַשְׁתֹּרֶת וְהַבַּעַל,



אִילָן מַכְרִיז וְאֶבֶן-מַעַל



וַעֲיָנוֹת בָּהּ מְסַפְּרִים



מֵרֹאשׁ גְּבָעוֹת עַד שְׂפַת הַיָּם



תְּהִלָּתוֹ שֶׁל בֶּן-מִרְיָם.


  


בִּמְעָרוֹתֶיהָ – קֵן וְעֶרֶשׂ



לִמְחוֹקְקֵי-דָת וּלְאֵם הֲרַת-



בֶּן-אֱלֹהִים, – שָׁם גִּדְלֵי כֶּרֶס,



סְרוּחֵי-שׁוּלַיִם בְּלַחַשׁ-אֶרֶס



נִצִּים כָּמְרֵי סִיעָה אַחַת



עִם חֲבֶרְתָּהּ וְכַת עִם כַּת.


  


וְזוֹ אֶל זוֹ בָהּ תַּעֲנֶינָה



בְּנִגּוּנִים-חֵן עֲמוּסִים



קְהַל-פַּעֲמוֹנִיּוֹת רוּסִים.



הִנֵּה אוֹרְחָה – אֲנִי אֶרְאֶנָּה –



בְּמַעֲלוֹת-הַר הֲרוּסִים,



נָזִיר קַנַּאי-רַע, יְוָנִי,



וּפְרָבוֹסְלָבִי – גֵּר עָנִי.


  


בְּקָדְשֵׁי-קָדְשֶׁיהָ קוֹל-הֵידָד,



קוֹל בְּנֵי-דּוֹדְךָ לֹא יְחֻנֶּךָּ,



הַנִּשְׁבָּעִים לְאֶבֶן-מֶכָּה



בְּתַהֲלוּכוֹת לְשֵׁם אֶחָד



עִם-בְּרַק הַסַּכִּינִים בַּיָּד.


  


אֲבָל לֹא כָךְ גְּלִיל-מִסְתּוֹרֵינוּ,



גְּלִיל-הָרָזִים, גָּלִיל עֶלְיוֹן!



הוּא מֵת, אַךְ הֵד אֲרֶשֶׁת-שְׁמֵנוּ



חַי בַּשָּׂדֶה, עֵר בַּצָּיוֹן;



וְאִם קֶבֶר-קֹדֶשׁ בּוֹ, – קְדוֹשֵׁינוּ



יָנוּחוּ בּוֹ, עַד יוֹם-אַחֲרוֹן;



כָּל קֶבֶר – שֵׁם! כָּל שֵׁם – שֵׁם-עַד!



שְׂדֵה-אֱלֹהִים סָבִיב לָךְ, צְפַת!


  


אֲבָל עוֹד זַךְ גַּל הַכִּנֶּרֶת,



וּבְתֻמָּתוֹ הַגִּינוֹסַר,



זֶה הַמַּכְחִיל בִּכְחוֹל-תִּפְאֶרֶת



בֵּין הָר לְהָר זוֹעֵף וָסָר



לְרֶגֶל טְבֶרְיָה הַמְעֻפֶּרֶת.


  


עוֹד בַּדְּלֵקוֹת כְּבֵדוֹת-בַּשֶּׁמֶן



מֵאָז הָעֶרֶב עַד אוֹר-יוֹם



יְכַרְכְּרוּ פְּלִיטִים מִיֶּמֶן



שִׁפְלֵי חָזֶה צְנוּמִים מֵחֹם;



יִסְתּוֹבְבוּ בְּקֶסֶם-דֵּימוֹן



שָׁרִים-עֵרִים וּבְתוֹךְ חֲלוֹם –



פַּרְסִי זָקוּף, וְגוּרְגִ’י קַל



וּצְעִיר שָׁבֵי גָּלוּת-בַּיְקַל;


  


פָּרוּשׁ חִוֵּר עוֹלֵה-פּוֹלַנְיָה,



חָלוּץ שֶׁבְּלוֹרִיתוֹ פְּרוּעָה,



מוּגְרַבִּי חוּם, תַּלְמִיד הַ“תַּנְיָא”



אֲמֵרִיקָנִיָּה נָאָה,



גּוּץ סְפָרַדִי, חוֹלֵם-דְּגַנְיָה



וְאוּקְרַאִינִי שְׁבַע-רָעָה,



בְּנֵי גּוּשׁ-הָעֵמֶק וְהַשָּׁרוֹן



בָּרִקּוּדִים בִּכְפָר-מִירוֹן.


  


וּבְכָל אֲשֶׁר עֵינוֹ פּוֹגֶשֶׁת



עֵין-הַחֶרְמוֹן בְּזֵר שְׁלָגָיו, –



שֵׁם יִשְׂרָאֵל עָלָיו – מוֹרֶשֶׁת:



הַגַּיְא, הָהָר וְהַחֲגָו.



אַךְ שְׁכִינָה עָלָיו פּוֹרֶשֶׁת



אֶת כְּנָפֶיהָ בְּעֶצֶב רָב,



שֵׁם יְהוּדִי – שֵׁם יִשְׂרָאֵל,



כָּבוֹד עָבַר, יוֹם פְּדוּת הֵחֵל.


  

תל-אביב 1934






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1281