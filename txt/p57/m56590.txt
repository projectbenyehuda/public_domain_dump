


	
	לכבוד עורך "השלוח"
	




לכבוד עורך “השלוח”

שלא ידע מנוח

ושנתו נעדרת

עד צאת חוברת וחוברת







מר ח.נ. ביאליק

לִידִידִי הַשָּׁר, לוֹ הַכָּבוֹד וְהַיְּקָר

וְהַתְּבוּנָה וּשְׁאָר־רוּחַ בְּחָכְמַת הַחֲרוּזִים.

וְהוּא גֶּפֶן פּוֹרִיָה עַל הַר “הַמּוֹרִיָּה”,

בִּמְשׁוֹרְרֵי הַתְּחִיָּה גְּבִיר לַאֲרָזִים.

וְהַשִּׁירָה לוֹ אוּלָם וְעָלָה בְּסֻלַּם

וּגְנָזוֹ, וְאוּלָם אַךְ שָׂם לוֹ מָעוּזִים.

וּמְחַקָּיו הָרַבִּים כְּמֻכֵּי עֲצַבִּים

וְכִנְשׁוּכֵי עַקְרַבִּים נִבְהָלִים נֶחְפָּזִים,

וְעָבְדוּ בְּפֶרֶךְ, וְכָשְׁלוּ בַּדֶּרֶךְ,

וְכָרְעוּ לוֹ בֶּרֶךְ בִּקְסָמָיו אֲחוּזִים.

וּכְגֹדֶל תְּהִלָּתוֹ, כֵּן תֵּרֶב עַנְוָתוֹ,

וְהַיֶתֶר לְעֻמָּתוֹ כִּצְפִירֵי הָעִזִּים

וּבְרֹאשׁוֹ דֵּי מֹחַ וּבְתַחְתּוֹ דֵּי כֹּחַ

לַעֲרִיכַת “שִׁלֹּחַ” לַיְּהוּדִים הַפְּזִיזִים.

וְהוּא יוֹשֵׁב עַל “סַלִּים” וּסְבִיבוֹ כְגַלִּים

רוֹמַנִים וּמְשָׁלִים מִקַּ"קִּים וְעָרִים פְּרָזִים.

וַאֲלָפִים שֶׁל שִׁירִים, אֲסוּפִים וּצְבוּרִים,

חֳמָרִים חֳמָרִים, דַּקִּים וְרָזִים.

וְהוּא יוֹשֵׁב וּמוֹחֵק, וְרֹגֶז וְשׂוֹחֵק,

אוֹ יֵשׁ שֶׁהוּא לוֹקֵק אֶת צִפָּרְנָיו הַגְּזוּזִים (קְרִי אֶצְבְּעוֹתָיו),



מִמֶּנִּי הַצָּעִיר וְלֹא לוֹ חָכְמָה תָּאִיר,

לֹא חָלָק אֲבָל שָׂעִיר, חוֹבֵב עֲלָמוֹת וֶאֱגוֹזִים

וְלִבּוֹ לָקוּחַ מֵחָכְמַת נִתּוּחַ,

וְנַפְשׁוֹ תָּשׂוּחַ לְלֹא שִׁירִים וּלְלֹא פְּרָזִים.

וּמַבִּיט בְּכֶלִי וְרוֹאֶה בְּשֶׁלִּי

מִקְּרוֹבּ וּשְׁמוֹ פֶּלְאִי וּתְכוּנוֹתָיו גְּנוּזִים.

מִסְתַּכֵּל בְּבִרְיָה – שֶׁמָּא הִיא בַקְטֶרִיָּה,

וְהִיא עֵרוֹם וְעֶרְיָה וְלִלְבוּשׁ אֵין רְמָזִים.

וְעוֹד שָׁם נֶאֱבָקִים בַּצִּלּוֹת וְקָקִים,

בְּתוּלוֹת וְרַוָּקִים, וְכֻלּוֹ סוֹד וְרָזִים.

וְיָדָיו מְלֻכְלָכוֹת בְּשָׁפִיר שֶׁל טַבָּחוֹת,

וּבְשִׁלְיַת רַקָחוֹת וּבְדַם חַלָּפִים שְׁחוּזִים.

וְעַתָּה לֹא חַסְתִּי עַל עִתִּי וְחָרַזְתִּי

וּבְעֹבִי הַקּוֹר נִכְנַסְתִּי לִמְצֹא חָרוּז עַל “אוּזִים”.





אַךְ אֶקְרָא בִיגוֹנִי: מָה אֶכְתֹּב לַאֲדוֹנִי?

וַאֲנִי חָנוּט בַּאֲרוֹנִי כַּמִּצְרִים הַגְּנוּזִים.

פֹּה אֵין נִשְׁפֵי פּוּרִים וְ“עִתּוֹנִים” אֲסוּרִים

וְלֵית “בַּעֲלֵי לַאו” אֲרוּרִים, מְחָאוֹת וּכְרוּזִים.

וְאֵין גַּם קוֹזָקִים וּמֻכִּים וּמַכִּים,

וְיֵשׁ רַק "חַיְדַּקִּים " – וְגַם הֵמָּה כְּבָר גְּזוּזִים.

וְכָלְתָה הַמְּגִלָּה. וַאֲנִי לְאֵלִי תְּפִלָּה

וְאֶת שַׂקּוֹ לוּ מִלֵּא בְזוּזִים וְזוּזִים.

וִיהִי מִסְפַּר זוּזָיו כְּמִסְפַּר חֲרוּזָיו

וַאֲלָפִים מָעוּזָיו וַעֲלֵיהֶם אֲחוּזִים …







ממני הצעיר שאול טשרניחובסקי


ק"ק לוזן 11.3.04






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/56590