


	
	הֲכִנְטוֹת הַצֵּל
	




הֲכִנְטוֹת הַצֵּל

לֹא עוֹד יָאִיר יוֹם?

וְכִי יוּעַם פָּז,

יֶחְדַּל טָהֳרוֹ?

עַל פָּנַיִךְ אֶעֱבֹר –

וְלֹא תִּתְבּוֹנְנִי,

וְלִשְׁלוֹמֵךְ אֶשְׁאֲלָה –

וְאֵין לִי מַעֲנֶה.

לֹא אָעִידָה בָּךְ,

גַּם לֹא אֶשְׁאֲלָה…

לוֹכֵד צִפּוֹר-גַּן

הֲכִי יֶאְשָׁם?

קוֹטֵף שִׂיחַ-גַּיְא

וְלֹא נִסְלַח לוֹ?

לִבִּי חָלָל בִּי –

בַּמֶּה נֶחְשָׁב הוּא?

וְאִם גַּם נֶעֱקַר,

הֲתִשְׁתּוֹחֲחִי?

לֹא אֲקַלֵּל יוֹם

בּוֹ נוֹלַדְתִּי,

אַף לֹא אֶקֹּב זְמָן,

כִּי יִתְפּוֹרֵר חִישׁ.

אֵצֵא לִי הַיַּעֲרָה,

שִׁיר צִפֳּרִים בּוֹ,

לָעֲרָבָה – שָׁם

דְּבִיר וּמֶרְחַב-אֵל.

הָרִים אֶעֱלֶה,

עָב בָּם קִנְּנָה,

וּבְמַעֲמַקֵּי-תְּהוֹם

אַשְׁלִיךְ שִׁבְרִי זֶה.

לִפְנֵי רוּחַ-יָּם

וּמִדְבְּרוֹת אֵל

אֲפִיצֶנּוּ שָׁם

וַאֲסָעֲרוֹ.

מִנִּי יַעֲרֵי-עַד

אָבִיא שִׁירַת גִּיל:

רֹן צִפֳּרֵי-דְרוֹר,

שִׁירַת אַרְזֵי-אֵל

אֵין פִּתְרוֹנִים לָהּ.

לֹא אֲקַלֵּל יוֹם

חָשַׁךְ בַּעֲדִי.

סְבִיבַי נִשְׂעֲרָה –

דִּמְעָה זָרָה לִי.

שׁוּב אֶתְנַעֲרָה,

וּפִי מָלֵא שִׁיר

שִׁירַת-גִּיל – אֵין קֵץ – – –

וְיָנוּחַ לִי.

מַה תִּתְבּוֹנְנִי

בִּי, מַה תֶּחֱזִי?

הֲכִנְטוֹת הַצֵּל,

לֹא עוֹד יָאִיר יוֹם?

וְכִי יוּעַם פֶּז,

יֶחְדַּל טָהֳרוֹ?


  

הידלברג






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7353