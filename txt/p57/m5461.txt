


	
	Exegi Monumentum
	




הִצַּבְתִּי לִי צִיּוּן נִצְחִי מִנְּחשֶׁת זֹה,



רָם עַל פִּירָמִידוֹת עוֹמְדוֹת בְּהוֹד-מַלְכוּת,



לֹא יִצְלְחוּ עָלָיו מִטְרוֹת-אוֹן מְאַכְּלִים,



סוֹעַת-צָפוֹן עַזָּה אַף לֹא הֲמוֹן שָׁנִים,



יוֹבְלוֹת רַבִּים מִסְּפוֹר בְּמֵרוֹץ הָעִדָּנִים.



כִּי לֹא כֻלִּי אָמוּת; מִכִּלָּיוֹן חָרוּץ



אֶפְרַח בְּמַהֲלָל חָדָשׁ, עַד שֶׁכֹּהֵן עוֹלֶה



בַּקַּפִּיטוֹלִיּוֹן עִם שַׁתְקָנִית עַלְמָה 1



לִי יֵאָמֵר: בְּמָקוֹם יִסְעַר בְּאוֹן הָאַבְפִיד 2



וּבְאֶרֶץ חֲרֵבָה, אֲשֶׁר שָׁם דַּבְן מָלַךְ, 3



רוֹדֶה בְּעַמִּים פְּרָאִים, מִשְׁפַל דַּרְגָּה עָלָה,



וְהוּא רִאשׁוֹן הִכְנִיס נִגּוּן-יָוָן בְּתוֹךְ



שִׁירַת הָאִיטַלְקִים. נָא, מֶלְפּוֹמֶנָה, שְׂאִי 4



אֶת-מִפְעָלִי שֶׁלִּי וּבְנֶפֶשׁ חֲפֵצָה



לִי מִדַּפְנֵי-דֶלְפֵי עִטְרִי כְּלִיל לְרֹאשִׁי. 5


ירושלים, 2.11.1932






כוהנת.  ↩



הנהר הגדול באפוליה.  ↩



מלך אגדי בצפונה של אפוליה.  ↩



המוזה הממונה על הטרגדיה ועל התיאטרון.  ↩



הדפנה — סמל הכוח. מעלי דפנה היו עושים כלילים לראש המשוררים והמנצחים. בעיר הקדושה דלפי היה משכנו של אפולון, האל הממונה על השירה והתהילה.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/5461