


	
	הגאון מוילנה
	



הגאון מוילנה / ישראל שף

ורשה: האור, [1906].









א. הַגָּאוֹן בִּימֵי יַלְדוּתוֹ




בִּשְׁנַת חֲמֵשֶׁת אֲלָפִים אַרְבַּע מֵאוֹת וּשְׁמוֹנִים



לִבְרִיאַת הָעוֹלָם, בַּיּוֹם הָרִאשׁוֹן לְחַג הַפֶּסַח, בַּיּוֹם



הַשְּׁלִישִׁי לְשָׁבוּעַ, נוֹלַד לְהַרָב הַצַּדִּיק רַבִּי שְׁלֹמֹה



זַלְמָן מִוִּילְנָה בֵן וַיִּקְרָא אֶת שְׁמוֹ אֵלִיָּהוּ.

וַיְהִי הַיֶּלֶד אֵלִיָּהוּ יְפֵה תוֹאַר וִיפֵה מַרְאֶה.

וּבִהְיוֹת הַיֶּלֶד בֶּן שָׁנָה כְבָר רָאוּ אֲבוֹתָיו,



כִּי הַיֶּלֶד אֵלִיָּהוּ יִהְיֶה לְגָדוֹל בְּיִשְׂרָאֵל; חָכְמָתוֹ



הָרַבָּה הֵאִירָה אֶת פָּנָיו וְעֵינָיו הַשְּׁחוֹרוֹת וְהַגְּדוֹלוֹת



הֵאִירוּ כְאוֹר הַשָּׁמֶשׁ.

כַּאֲשֶׁר מָלְאוּ לְהַיָּלֶד שָׁלשׁ שָׁנִים מָסַר אוֹתוֹ



אָבִיו לְאַחַד הַמְּלַמְּדִים לְלַמֵּד אוֹתוֹ תוֹרָה, וּבִהְיוֹתוֹ בֶן



שֵׁשׁ שָׁנִים כְּבָר יָדַע אֶת כָּל הַתּוֹרָה כֻלָּהּ, וְלֹא נִמְצָא



עוֹד בְּכָל הָעִיר אִישׁ אֲשֶׁר יִגְדַל מִמֶּנּוּ בְתוֹרָה, וְלֹא יָסֵף



עוֹד אָבִיו לִשְׁלוֹחַ אוֹתוֹ אֶל הַחֵדֶר, וַיִּלְמַד הַנַּעַר בֶּן



שֵׁשׁ הַשָּׁנִים אֶת הַתּוֹרָה בְעַצְמוֹ. וְכַאֲשֶׁר מָלְאוּ



לְאֵלִיָּהוּ שֵׁשׁ שָׁנִים וָחֵצִי, לִמֵּד אוֹתוֹ אָבִיו רַבִּי שְׁלֹמֹה



דְרָשָׁה, וַיִּדְרוֹשׁ הַנַּעַר אֵלִיָּהוּ לִפְנֵי קָהָל גָּדוֹל



בְּאֶחָד מִבָּתֵּי הַמִּדְרָשׁ הַגְּדוֹלִים אֲשֶׁר בְּוִילְנָה,



וַיִּשְׁתּוֹמְמוּ הַשּׁוֹמְעִים הָרַבִּים בְּשָׁמְעָם אֶת דִּבְרַי



הַדּוֹרֵשׁ הַקָּטָן הַזֶּה, הַמְּבָרֵר וּמְבָאֵר אֶת דִּבְרַי הַתּוֹרָה



אֲשֶׁר לִמַּד אוֹתוֹ אָבִיו, וַיִּתְפַּלְּאוּ עָלָיו מְאֹד.

בֵּין הַשּׁוֹמְעִים הָרַבִּים נִמְצָא גַּם הַגָּאוֹן



הַגָּדוֹל רַבִּי הֶשִׁיל, שֶׁהָיָה בַּיָּמִים הָהֵם הָרַב בְּעִיר



וִילְנָה, וּבְיוֹם הַשַּׁבָּת הַבָּאָה אַחֲרֵי הַסְּעוּדָה



הַשְּׁלִישִׁית שָׁלַח הָרַב לִקְרוֹא אֵלָיו אֶת הַנַּעַר הַקָּטָן



אֵלִיָּהוּ, וּבְבוֹאוֹ לְפָנָיו נִסָּה אוֹתוֹ בִּשְׁאֵלוֹת שׁוֹנוֹת,



וְעַל כֻּלָּן הֵשִׁיב אֵלִיָּהוּ תְּשׁוּבוֹת בְּרוּרוֹת וּנְכוֹנוֹת.



וַיּוֹסֶף הָרַב וְכָל הָעוֹמְדִים שָׁמָּה לְהִתְפַּלֵּא וּלְהִשְׁתּוֹמֵם



עַל הַנַּעַר הַנִפְלָא וְהַנֶּחְמָד הַזֶּה, וַיְחַבְּקוּהוּ



וַיְנַשְּׁקוּהוּ מֵרוֹב חִבָּתָם אֵלָיו וַיֹּאמְרוּ כֻּלָּם פֶּה אֶחָד:



אֵין נַעַר חָכָם וְנָבוֹן כָּמוֹהוּ בְּכָל יִשְׂרָאֵל.




ב. הַגָּאוֹן בִּימֵי נַעֲרוּתוֹ




וְהַנַּעַר אֵלִיָּהוּ הוֹלֵךְ וְגָדוֹל בַּתּוֹרָה מְאֹד.



בַּיָּמִים הָהֵם וְלַנַּעַר אֵלִיָּהוּ מָלְאוּ שְׁמוֹנֶה שָׁנִים, וַיִּתְאַסְּפוּ הַרְבֵּה לוֹמְדִים מוּפְלָגִים1 לִלְמוֹד יַחַד אֶת דִּבְרֵי “מִשְׁנֵה הַתּוֹרָה” אֲשֶׁר
לְרַבֵּנוּ מֹשֶׁה בֶּן מַיְמוּן הַנּוֹדָע בְּשֵׁם “רַמְבַּ”ם",



וַיִּקַּשׁ מֵהֶם לְהָבִין עַל נָכוֹן אֶת דִּבְרַי הָרַמְבַּ"ם



בְּעִנְיָנֵי “קִדּוּשׁ הַחוֹדֶשׁ”, כִּי הַלִּמּוּד הַזֶּה דּוֹרֵשׁ


יְדִיעָה רַבָּה בְּחָכְמַת הַתְּכוּנָה2 וְדַעַת מַהֲלַךְ הַכּוֹכָבִים וְסִבּוּב הָאָרֶץ וְכָל


הַגַּלְגַּלִים. וּלְמַעַן יָקֵל לָהֶם לְהָבִין אֶת הָעִנְיָן הַהוּא



עָשׂוּ לָהֶם הַלּוֹמְדִים כַּדּוּרִים וַיְצַיְּרוּ עֲלֵיהֶם אֶת מַהֲלַךְ



הַגַּלְגַּלִים, בְּאָמְרָם לְהָבִין עַל יְדֵי הַצִּיּוּרִים הָאֵלֶּה אֶת



כַּוֶּנַת דִּבְרֵי הָרַמְבַּ"ם. וּבְיוֹם רֹאשׁ חֹדֶשׁ נֶאֶסְפוּ



הַלּוֹמְדִים הָאֵלֶּה, שֶׁרֻבָּם הָיוּ כְבָר בָּאִים בַּיָּמִים מִבְּנֵי



חֲמִשִּׁים שָׁנָה וָמַעֲלָה, אֶל מָקוֹם אֶחָד וַיָּבִיאוּ אִישׁ אִישׁ



כַּדּוּרוֹ בְיָדוֹ; אוּלָם גַּם בִּהְיוֹתָם כֻּלָּם יַחַד לֹא יָכְלוּ



עוֹד לִמְצוֹא אֶת הַכַּוָּנָה הַנְּכוֹנָה, כִּי הַנַּגָּר שֶׁעָשָׂה



לָהֶם אֶת הַכַּדּוּרִים שָׁגָה בִמְלַאכְתּוֹ וְלֹא עָשָׂה אֶת



הַכַּדּוּרִים, כְּפִי שֶׁהֵם צְרִיכִים לִהְיוֹת בֶּאֱמֶת, וְלָכֵן שָׁגוּ



גַּם הַלּוֹמְדִים הָהֵם וְלֹא הֵבִינוּ גַּם עַתָּה אֶת דִּבְרַי



הָרַמְבַּ"ם וְלֹא יָכְלוּ לִמְצוֹא אֶת הָאֱמֶת וַיִּחִר לָהֶם



מְאֹד.

וְהַנַּעַר אֵלִיָּהוּ, הַנַּעַר בֶּן שְׁמוֹנֶה שָׁנִים,



בְּשׁוּבוֹ מִבֵּית הַמִּדְרָשׁ וּמִתַּלְמוּדוֹ וְלֹא מָצָא עוֹד אֶת



סְעֻדַּת הַצָּהֳרַיִם עוֹמֶדֶת לְפָנָיו עַל



הַשֻּׁלְחָן, הָיָה עוֹסֵק, עַד אֲשֶׁר יַגִּישׁוּ לְפָנָיו לֶאֱכוֹל,



בְּחָכְמַת הַתְּכוּנָה, עַל פִּי סֵפֶר אֶחָד אֲשֶׁר מָצָא בְאוֹצָר



הַסְּפָרִים אֲשֶׁר לְאָבִיו, כִּי לֹא יָכוֹל הַנַּעַר הַמַּתְמִיד הַזֶּה



לָשֶׁבֶת בָּטֵל אַף רֶגַע אֶחָד; וּבְמֶשֶׁךְ יָמִים לֹא רַבִּים גָּדְלָה



חָכְמָתוֹ וִידִיעָתוֹ בְּחָכְמַת הַתְּכוּנָה עַד מְאֹד, וַיֵּדַע אֶת



כָּל דַּרְכֵּי הַכּוֹכָבִים וּמְסִלּוֹתֵיהֶם וְאֶת נְתִיבוֹת כָּל צְבָא



הַשָּׁמַיִם וּמַהֲלָכָם. וַיְהִי כַּאֲשֶׁר נוֹדַע לְהַנַּעֵר אֵלִיָּהוּ,



כִּי מִתְקַשִּׁים הַלּוֹמְדִים בַּהֲבָנַת דִּבְרֵי הָרַמְבַּ"ם,



וַיִּקְרַב אֲלֵיהֶם וַיַּבֵּט עַל הַכַּדּוּרִים אֲשֶׁר בִּידֵיהֶם,



וַיֵּדַע תֵּכֶף, כִּי בְשֶׁל הַשְּׁגִיאָה שֶׁשָׁגָה הַנַּגָּר



בִּמְלַאכְתּוֹ, הַלּוֹמְדִים הָאֵלֶּה מִתְקַשִּׁים. וַיִּשָּׂא אֶת



קוֹלוֹ וַיֹּאמַר:

– שִׁמְעוּ אֵלַי, רַבּוֹתַי, לֹא לְמַעַן הִתְגָּאוֹת



בְּחָכְמָתִי כִּי רַבָּה, אֲנִי אוֹמֵר לָכֶם אֶת דְּבָרַי, כִּי אִם



לְמַעַן חָכְמַת תּוֹרָתֵנוּ הַקְּדוֹשָׁה. רוֹאֶה אֲנִי, כִּי לֹא מֵחֹסֶר



יְדִיעַתְכֶם אֶת דִּבְרֵי הָרַמְבַּ"ם אַתֶּם מִתְקַשִּׁים בָּהֶם, כִּי



אִם מִפְּנֵי שְׁגִיאַת הַנַּגָּר, שֶׁשָׁגָה בִּמְלֶאכֶת הַכַּדּוּרִים



אַתֶּם טוֹעִים; וְעַתָּה הַבִּיטוּ וּרְאוּ אֶת הַכַּדּוּר אֲשֶׁר



בְּיָדִי וּרְאִיתֶם כִּי כָל דִּבְרֵי רַבֵּנוּ משֶׁה בֶּן מַיְמוּן אֱמֶת



הֵם! – וּבְדַבְּרוֹ אֶת הַדְּבָרִים הָאֵלֶּה הוֹצִיא מִכִּיסוֹ כַדוּר



אֶחָד שֶׁעָשָׂה לוֹ בְעַצְמוֹ, וַיְבָאֵר לִפְנֵיהֶם, עַל פִּי כַדּוּרוֹ,



אֶת כָּל דִּבְרֵי הָרַמְבַּ"ם, וַיִּשְׁתּוֹמְמוּ הַמּוּפְלָגִים הָאֵלֶּה



וַיֹּאמְרוּ: לֹא בֶן אָדָם הוּא הַנַּעַר הַזֶּה, כִּי אִם מַלְאַךְ



מִמָּרוֹם שֶׁכָּל דִּבְרֵי הַתּוֹרָה גְּלוּיִים וִידוּעִים



לְפָנָיו.

וְרַבִּי שְׁלֹמֹה זַלְמָן, אֲבִי הַנַּעַר, הָיָה כָל



יָמָיו עָנִי מְדֻכָּא וְלֹא יָכוֹל לְכַלְכֵּל אֶת בְּנֵי בֵיתוֹ



וּלְפַרְנֵס אוֹתָם בְּלֶחֶם. וַיִּקַּח אִישׁ עָשִׁיר אֶחָד מִתּוֹשְׁבֵי



וִילְנָה, וּשְׁמוֹ רַבִּי אַבְרָהָם קַצֶּנֶלְנְבּוֹגֶן, אֶת הַנַּעַר



אֵלִיָּהוּ אֵלָיו וַיְבִיאֵהוּ לָעִיר קֵידָן הַקְּרוֹבָה לְוִילְנָה,



וְיִתְּנֻהוּ עַל יַד אָבִיו הַגָּאוֹן רַבִּי דָוִד הָרַב בְּעִיר הַהִיא,



וַיִּלְמוֹד הַגָּאוֹן שָׁם תּוֹרָה, וּבִהְיוֹתוֹ כְבֶן תֵּשַׁע שָׁנִים



יָדַע כִּמְעַט עַל פֶּה אֶת כָּל סִפְרֵי הַתּוֹרָה, הַמִּשְׁנֶה



וְהַגְּמָרָא, וְעוֹד הַרְבֵּה סְפָרִים אֲחֵרִים.

וַיְהִי הַיּוֹם, יוֹם שְׁמִינִי הָעֲצֶרֶת בָּעֶרֶב,



וַיִּזְכּוֹר הַנַּעַר אֵלִיָּהוּ, וְהוּא אָז בֶּן אַחַת עֶשְׂרֵה שָׁנָה,



כִּי נָדַר נֵדֶר בַּשָּׁנָה הַהִיא לִלְמוֹד אֶת שְׁתֵּי



הַמְּסָכוֹת3 “זֶבָחִים וּמְנָחוֹת”,



הַמְּסָכוֹת הַיּוֹתֵר קָשׁוֹת שֶׁבְּכָל הַתַּלְמוּד, בְּמֶשֶׁךְ



הַשָּׁנָה וּלְסַיֵּם4 אוֹתָם בְּיוֹם שִׂמְחַת



תּוֹרָה, בַּיּוֹם שֶׁבּוֹ מְסַיְּמִים כָּל יִשְׂרָאֵל אֶת כָּל הַתּוֹרָה



וּשְׂמֵחִים בָּהּ שִׂמְחָה רַבָּה; וְעַתָּה בְּבוֹא הַיּוֹם הַהוּא



נִזְכַּר, כִּי עוֹד לֹא הֵחֵל אֶת לִמּוּדוֹ זֶה, כִּי כָל הַשָּׁנָה



הָיָה עָסוּק בִּשְׁקִידָה רַבָּה וּבְהַתְמָדָה גְדוֹלָה בְלִמּוּדִים



אֲחֵרִים, אֲשֶׁר שָׂם לְפָנָיו הַגָּאוֹן רַבִּי דָוִד מִקֵּידָן.



וַיַּעֲזוֹב הַנַּעַר אֶת הַחֵדֶר אֲשֶׁר יָשַׁב בּוֹ תָמִיד וַיִּבְחַר



לוֹ חֵדֶר מְיוּחָד אֲשֶׁר לֹא יָבוֹא שָׁם אִישׁ, וַיָּחֵל לִלְמוֹד אֶת



הַמַּסֶּכֶת “זְבָחִים” מִבְּלִי לְהַפְסִיק אַף רֶגַע.



וּבָעֵת הַהִיא הִתְאַכְּסֵן5 בְּבֵית רַבִּי דָוִד אִישׁ אֶחָד גָּדוֹל בַּתּוֹרָה
וְחוֹבֵב6 תַּלְמִידַי חֲכָמִים, וּשְׁמוֹ
רַבִּי מִיכַל. וְיֹאהַב רַבִּי מִיכַל אֶת הַנַּעַר אֵלִיָּהוּ אַהֲבָה



רַבָּה עַל רוֹחַב יְדִיעָתוֹ וְעוֹמֶק הֲבָנָתוֹ וַיִּשְׁתַּעֲשֵׁעַ



אִתּוֹ תָמִיד בְּדִבְרֵי תוֹרָה. וְכִרְאוֹת רַבִּי מִיכַל, כִּי עָזַב



הַנַּעַר אֶת חַדְרוֹ זֶה כִשְׁתֵּי שָׁעוֹת וְלֹא שָׁב עוֹד, וַיֵּלֶךְ



לְבַקְּשׁוֹ, וַיִּמְצָאֵהוּ יוֹשֵׁב בְּחֶדְרוֹ הַמְּיוּחָד לוֹמֵד



בְּקוֹל נָעִים, הַמְּצַלְצֵל כְּפַעֲמוֹן כֶּסֶף, אֶת הַמַּסֶּכֶת



“זְבָחִים” וְהוּא כְבָר לוֹמֵד אֶת הַדַּף הַחֲמִשִּׁים. וְלֹא הֶאֱמִין



רַבִּי מִיכַל לְמַרְאֵה עֵינָיו, וַיֹּאמֶר בְּלִבּוֹ: אֵין זֹאת כִּי



הַנַּעַר רַק מְדַפְדֵּף7 הוּא אֶת דַּפֵּי



הַגְּמָרָא מִבְּלִי לִלְמוֹד אֶת הַכָּתוּב בָּהֶם, כִּי אַף עַל פִּי



שֶׁהוּא נַעַר חָכָם וְגָדוֹל בְּתוֹרָה, אֲבָל אֵיכָכָה יוּכַל נַעַר



קָטָן כָּזֶה לִלְמוֹד בְּמֶשֶׁךְ שְׁתֵּי שָׁעוֹת חֲמִשִּׁים דַּפִּים



וְלָדַעַת אוֹתָם כָּרָאוּי?

וַיִּגַּשׁ רַבִּי מִיכַל אֶל אֵלִיָּהוּ וַיֹּאמַר:

– הָבָה אֲנַסְּךָ הַיּוֹדֵעַ אַתָּה אֶת הַכָּתוּב בְּכָל



הַדַּפִּים, אֲשֶׁר עָבַרְתָּ עֲלֵיהֶם, וְרָאִיתִי אִם בֶּאֱמֶת לָמֹד



לָמַדְתָּ אֶת כָּל אֵלֶּה, אוֹ רַק דַּפְדֵּף דִּפְדַפְתָּ בָּהֶם.

וַיַּעֵן הַנַּעַר וַיֹּאמַר:

– יְנַסֶּה נָא אֲדוֹנִי אוֹתִי כְּכָל אֲשֶׁר יַחְפּוֹץ.



וַיִּשְׁאַל הָרַב רַבִּי מִיכַל אֶת הַנַּעַר שְׁאֵלוֹת שׁוֹנוֹת בְּכָל הַסּוּגְיוֹת8 הַיּוֹתֵר
קָשׁוֹת אֲשֶׁר בַּמַּסֶּכֶת הַהִיא, וַיַּעֲנֵהוּ הַנַּעַר עַל כָּל



שְׁאֵלוֹתָיו, וַיְבָאֵר לְפָנָיו אֶת כָּל הָעִנְיָנִים הַקָּשִׁים,



וַיִּתְפַּלֵּא הָרַב רַבִּי מִיכַל מְאֹד וַיֹּאמַר: בָּטוּחַ אֲנִי בָךְ,



נַעַר נֶחְמָד, שֶׁתָּאִיר אֶת עֵינֵי כָּל יִשְׂרָאֵל בְּדִבְרֵי



תּוֹרָתֶךָ.



וְהַנַּעַר אֵלִיָּהוּ לֹא יָשַׁן כָּל הַלַּיְלָה וַיִּלְמוֹד עַד אוֹר הַבֹּקֶר, וְרַק כַּאֲשֶׁר הִשְׁלִים9
גַּם אֶת הַמַּסֶּכֶת “מְנָחוֹת” עַד הַדַּף הָאַחֲרוֹן שָׁב לְחֶדְרוֹ אֲשֶׁר יָשַׁב בּוֹ תָמִיד.

וְלֹא רַק בַּתּוֹרָה לְבַד שָׂם הַנַּעַר מַעְיָנוֹ, כִּי



אִם עָסַק בְּכָל דְּבַר חָכְמָה וּמַדָּע עַל פִּי סְפָרִים שׁוֹנִים



בִּשְׂפַת עֵבֶר, וַיְהִי בָּקִי בְחָכְמַת הַתְּכוּנָה, הַחֶשְׁבּוֹן,



הָרְפוּאָה, הַזִמְרָה וְכָל יֶתֶר הַחָכְמוֹת הַיְדוּעוֹת בַּיָּמִים



הָהֵם.

וַיִּגְדַּל הַנַּעַר אֵלִיָּהוּ, וּכְכָל אֲשֶׁר



הִגְדִּיל, כֵּן גָּדַל בְּתוֹרָה וּבְחָכְמָה. וּבִמְלֹאת לוֹ שְׁלשׁ



עֶשְׂרֵה שָׁנָה הוֹסִיף עוֹד לְהִתְקַדֵּשׁ וּלְהִטָּהֵר וְלִהְיוֹת



עָסוּק רַק בְּתוֹרָה וְחָכְמָה וְיִרְאַת שָׁמַיִם, וּמֵאָז וְעַד יוֹם



מוֹתוֹ לֹא פָסַק מִלִּמּוּד הַתּוֹרָה אַף רֶגַע אֶחָד. יוֹם וָלַיְלָה,



יוֹם וָלַיְלָה הָגָה בַּתּוֹרָה, וְרַק שְׁתֵּי שָׁעוֹת בַּלַּיְלָה הָיָה



יָשֵׁן, וְגַם אֲכִילָתוֹ הָיְתָה מְעַטָּה מְאֹד, כְּדֵי שֶׁלֹּא לְבַטֵּל



זְמַן רַב מִלִּמּוּדוֹ, וְהָיָה אוֹכַל רַק לֶחֶם שָׁרוּי10
בְּמַיִם, וְכָל בָּשָׂר וּמַטְעַמִּים לֹא בָאוּ אֶל פִּיו מִלְבַד בִּימֵי שַׁבָּת וּמוֹעֵד.

וַאֲנָשִׁים רַבִּים הָיוּ בָאִים אֶל בֵּית אֲבִי



הַגָּאוֹן לִשְׁמוֹעַ תּוֹרָה מִפִּי אֵלִיָּהוּ וְלִרְאוֹת אֶת פָּנָיו



הַמְּאִירִים, וְהָיוּ מְבַטְּלִים בְּדִבְרֵיהֶם אֶת הַגָּאוֹן



מִלִּמּוּדוֹ. וְעַל כֵּן עָזַב אֶת הָעִיר וַיֵּצֵא אֶל הַיַּעַר אֲשֶׁר



מִחוּץ לָעִיר, וַיִּתְבּוֹדֵד שָׁמָּה בֵין עֲצֵי הַיַּעַר וַיִּלְמוֹד



שָׁמָּה תַחַת כִּפַּת שְׁמֵי הַתְּכֵלֶת אֲשֶׁר מִמַּעַל לְרֹאשׁוֹ



בְּקוֹל רָם, וַעֲצֵי הַיַּעַר עוֹנִים בְּהֵד קוֹלָם לְעוּמָתוֹ,



וַיֶּעֱרַב לוֹ לִמּוּדוֹ וַיְהִי לוֹ לְעֹנֶג נֶפֶשׁ, וַיִּתְקַדֵּשׁ



וַיִּטָּהֵר כְּאֶחָד מִמַּלְאֲכֵי הַשָּׁמָיִם. וְרַק כַּאֲשֶׁר נָשָׂא



לוֹ לְאִשָּׁה אֶת הַצַּדְקָנִית מָרַת חַנָּה בַּת הָרַב רַבִּי יְהוּדָה



מִקֵּידָן, שָׁב לִלְמוֹד אֶל בֵּיתוֹ, וְהִיא הִשְׁגִּיחָה עָלָיו וְלֹא



נָתְנָה לְאִישׁ לְבַטֵּל אוֹתוֹ מִלִמּוּדוֹ.

וְגַם כַּאֲשֶׁר בָּאוּ אֵלָיו אֲנָשִׁים לְדַבֵּר אִתּוֹ



בִּדְבַר עִנְיָנִים נִכְבָּדִים, הָיָה מַמְעִיט שִׂיחָה עַד מְאֹד, וְרַק



בְּעִנְיְנֵי תוֹרָה וְיִרְאַת אֱלֹהִים הָיוּ דְבָרָיו כָל הַיָּמִים,



וּמֵעוֹלָם לֹא הִטָּה אָזְנוֹ לִשְׁמוֹעַ אַף שִׂיחָה אַחַת שֶׁל



דְּבָרִים בְּטֵלִים.




ג. הַגָּאוֹן עוֹרֵךְ “גָּלוּת”






בְּעוֹד הַגָּאוֹן צָעִיר לְיָמִים, קִבֵּל עַל עַצְמוֹ לַעֲרוֹךְ “גָּלוּת”11 וְלִהְיוֹת נָע וְנָד
בְּעָרֵי יִשְׂרָאֵל, וַיַּעֲבוֹר עָרִים רַבּוֹת וּבֵינֵיהֶן גַּם



בֶּרְלִין וְלִיסָה, עָרֵי אַשְׁכְּנַז, וַיִּסְבּוֹל הַרְבֵּה תְלָאוֹת



בְּדַרְכּוֹ, וְגַם הַרְבֵּה כָּבוֹד נָחַל.

וַיְהִי הַיּוֹם, יוֹם תַּעֲנִית אֶסְתֵּר, וְהַגָּאוֹן



נִמְצָא הַרְחֵק מֵעִיר נוֹשֶׁבֶת, וַיִּצְטַעֵר מְאֹד עַל אֲשֶׁר לֹא יוּכַל לִשְׁמוֹעַ אֶת קְרִיאַת הַמְּגִילָה בְּצִבּוּר12; וַיְהִי בַדֶּרֶךְ, וַיַּרְא עֲגָלָה טְעוּנָה קְדֵרוֹת,
וַיִּשְׂכּוֹר הַגָּאוֹן אֶת בַּעַל הָעֲגָלָה לְהוֹבִילוֹ אֶל הָעִיר



הַקְּרוֹבָה. אוּלָם בַּדֶּרֶךְ נִכְשְׁלָה הָעֲגָלָה וַתִּפּוֹל,



וַיִּפּוֹל גַּם הַגָּאוֹן, וְעָלָיו נָפְלוּ הַקְּדֵרוֹת הַנִּשְׁבָּרוֹת.



וַיִּחַר אַף הָעֶגְלוֹן עַל הַהֵיזֶק הָרַב שֶׁהָיָה לוֹ, וַיִּשְׁפּוֹךְ



אֶת חֲמָתוֹ עַל הַגָּאוֹן וַיַּכֵּהוּ מַכּוֹת רַבּוֹת, אַךְ הַגָּאוֹן



לֹא דִבֵּר דָּבָר לְהָאִישׁ הַהוּא וְלֹא גִלָּה לְפָנָיו מִי הוּא,



וַיִּמָּלֵט עַל נַפְשׁוֹ וַיָּבוֹא רַגְלִי אֶל הָעִיר הַקְּרוֹבָה; אַךְ



בְּבוֹאוֹ שָׁמָּה כְּבָר נִקְרְאָה הַמְּגִילָה בְכָל בָּתֵּי הַתְּפִלָּה



אֲשֶׁר בָּעִיר הַהִיא, וַיִּשְׂכּוֹר לוֹ הַגָּאוֹן עֲשָׂרָה אֲנָשִׁים



וַיְשַׁלֵּם לְכָל אֶחָד שְׁנֵי זְהוּבִים, לְמַעַן יִשְׁמְעוּ בְקָרְאוֹ



אֶת הַמְּגִילָה לִפְנֵיהֶם.

בְּעֶרֶב פֶּסַח הִגִּיעַ רַבֵּנוּ אֵלִיָּהוּ הַגּוֹלֶה



לְעִיר זַלְקוֹב אֲשֶׁר בִּמְדִינַת גַּלִּיצִיָּה, וַיָּבֹא אֶל הָרַב



אֲשֶׁר בָּעִיר הַהִיא, וַיְבַקֵּשׁ מִמֶּנּוּ כִּי יִקָּחֵהוּ אִתּוֹ



לִימֵי הַפֶסַח לֶאֱכוֹל עַל שֻׁלְחָנוֹ, וְהָרַב אֲשֶׁר לֹא יָדַע כִּי



זֶה הוּא הַגָּאוֹן מִוִּילְנָה, שְׁאָלָהוּ: מַדּוּעַ זֶה, בְּנִי,



בָּחַרְתָּ לָשֶׁבֶת רַק עַל שֻׁלְחָנִי? הַאֵין גְּבִירִים מַכְנִיסֵי



אוֹרְחִים בְּעִירֵנוּ אֲשֶׁר יִקָּחוּךָ אִתָּם? וַיַּעֵן הַגָּאוֹן:



רְצוֹנִי לָחוֹג אֶת חַג הַפֶּסַח דַּוְקָא בְּבֵיתְךָ, רַבִּי וּמוֹרִי,



מִפְּנֵי שֶׁבָּטוּחַ אֲנִי כִי בְבֵיתְךָ נַעֲשֶׂה הַכֹּל בְּהֶכְשֵׁר עַל



צַד הַיּוֹתֵר טוֹב, וַיַּעַשֹ הָרַב כְּבַקָּשָׁתוֹ.

וּבַלַּיְלָה כַּאֲשֶׁר הֵחֵלוּ לְסַדֵר אֶת הַשֻּׁלְחָן



וְלַעֲרוֹךְ אוֹתוֹ כְהִלְכָתוֹ, שָׁאַל הָרַב אֶת אוֹרְחוֹ, אִם רוֹצֶה



הוּא לָצֵאת אֶת חוֹבָתוֹ בַּעֲרִיכַת הַסֵּדֶר שֶׁל בַּעַל הַבַּיִת, אוֹ



כִי יַעֲרֹךְ אֶת הַסֵּדֶר בִּפְנֵי עַצְמוֹ? וַיַּעַן הַגָּאוֹן: אִם נָא



מָצָאתִי חֵן בְּעֵינֶיךָ וְעָשִׂיתָ לְעַבְדְּךָ סֵדֶר לְבָד. וַיַּעַשׂ



הָרַב כְּדִבְרֵי הַגָּאוֹן. וַיִּתְבּוֹנֵן הָרַב אֶל הַנְהָגַת אוֹרְחוֹ



בְּעִנְיְנֵי הַסֵּדֶר, וַיַּרְא וְהִנֵּה הוּא עוֹשֶׂה בָהֶם שִׁנּוּיִים



רַבִּים מִמִּנְהָג שֶׁנָהֲגוּ מִכְּבָר. וַיֵּרַע הַדָּבָר בְּעֵינֵי



הָרַב עַל אֲשֶׁר יָעִיז אַבְרֵךְ צָעִיר כָּמוֹהוּ לְשַׁנּוֹת



מִמִּנְהָגִים מְקֻבָּלִים עַל יְדֵי חַכְמֵי יִשְׂרָאֵל מִדּוֹר דּוֹר.



וּבְיוֹם הַמָּחֳרָת בַּבֹּקֶר הִתְאוֹנֵן הָרַב בְּאָזְנֵי לוֹמְדֵי



הָעִיר וַחֲכָמֶיהָ עַל הָאוֹרֵחַ, וַיֹּאמְרוּ הַלּוֹמְדִים כִּי צָרִיךְ



לְנַסּוֹת אוֹתוֹ אִם הוּא גָּדוֹל בַּתּוֹרָה, וְאָז לֹא יַעֲשׂוּ לוֹ



דָבָר, וְאִם לֹא – וְיַעֲנִישׁוּהוּ קָשֶׁה עַל גַאֲוַת רוּחוֹ וְעַל



הֵעִיזוֹ לְשַׁנּוֹת מִמִּנְהָגִים מְקֻבָּלִים. וַיְהִי בִּשְׁעַת



סְעֻדַּת הַצָּהֳרַיִם, וַיִּפְצַר הָרַב בְּאוֹרְחוֹ שֶׁיֹּאמַר לְפָנָיו



אֵיזֶה דִבְרֵי תוֹרָה, וְלֹא חָפֵץ הַגָּאוֹן לַעֲשׂוֹת כְּדִבְרֵי הָרַב,



כִּי הָיָה עָנָו גָּדוֹל מְאֹד, וְלֹא חָפֵץ לְהִתְפָּאֵר בְּתוֹרָתוֹ.



וַיֹּאמֶר אֵלָיו הָרַב: אִם כֵּן הָבָה אֹמַר אֲנִי לְפָנֶיךָ דִּבְרֵי



תוֹרָה, אִם אַךְ תּוּכַל לְהָבִין אֶת דְּבָרָי! וַיְנַעְנֵעַ לוֹ



הַגָּאוֹן בְּרֹאשׁוֹ לְאוֹת כִּי הָבֵן יָבִין אֶת דְּבָרָיו. וַיֹּאמֶר



לְפָנָיו הָרַב מִמִּבְחַר חִדּוּשֵׁי תוֹרָתוֹ, וְהַגָּאוֹן שָׁמַע אֶת



דְּבָרָיו וְלֹא הִפְסִיק אֶת דִּבְרֵי הָרַב כְּדֶרֶךְ הַלּוֹמְדִים וְלֹא



הוֹצִיא אַף הֶגֶה מִפִּיו. וַיֹּאמֶר הָרַב בְּלִבּוֹ: אֵין זֹאת כִּי אִם



נִשְׂגָּבִים הַדְּבָרִים מִבִּינַת הָאוֹרֵחַ וְאֵינוֹ יָכוֹל לְהָבִין



אוֹתָם. וַיֹּאמֶר הָרַב בְּקֶצֶף: אוּלַי אֵינְךָ מֵבִין אֶת דְּבָרַי,



הִנְנִי וְאֶחֱזוֹר עֲלֵיהֶם עוֹד פַּעַם וּבְיֶתֶר בֵּאוּר לְמַעַן



תְּבִינֵם. וַיַּעַן הַגָּאוֹן: לָמָּה לַאֲדוֹנִי לְהַטְרִיחַ אֶת עַצְמוֹ



וְלַחֲזוֹר עַל דְּבָרָיו, הִנְנִי וְאֶחֱזוֹר אֲנִי עַל דִּבְרֵי



אֲדוֹנִי! – וַיַּחֲזוֹר הָאוֹרֵחַ עַל דִּבְרֵי הָרַב בִּדְבָרִים



קְצָרִים, אֲבָל בְּרוּרִים וּמְבוֹאָרִים, וְאַף שֶׁלֹּא חִדֵּשׁ בָּהֶם



הַגָּאוֹן דָּבָר מִדַּעַת עַצְמוֹ, בְּכָל זֹאת נוֹכַח הָרַב כִּי הֵבִין



הָאוֹרֵחַ הֵיטֵב אֶת כַּוֶּנַת דְּבָרָיו, וַיִּמְסוֹר אֶת
תַּמְצִיתָן13 בִּדְבָרִים מְעַטִּים
וּבְרוּרִים. וַיֵּדַע הָרַב כִּי אוֹרְחוֹ זֶה גָּדוֹל בְּיִשְׂרָאֵל הוּא



וַיְחַלֵּק לוֹ רֹב כָּבוֹד, וַיֹּאכַל עַל שֻׁלְחָנוֹ כָּל יְמֵי



הַפֶּסַח. וּבְאִסְרוּ חַג שֶׁל פֶּסַח הִשְׁכִּים הַגָּאוֹן בַּבֹּקֶר,



וּבְטֶרֶם יֵלֵךְ לְדַרְכּוֹ עָזַב בַּחֲדַר מִשְׁכָּבוֹ עַל הַשֻּׁלְחָן



כֶּסֶף עִם רְשִׁימַת תַּשְׁלוּמַי מְזוֹנוֹתָיו, שֶׁאָכַל בְּכָל יְמֵי



הַפֶּסַח עַל שֻׁלְחַן הָרַב.

פַּעַם אַחַת בָּא הַגָּאוֹן לְעִיר קְטַנָּה בְמְדִינַת



פּוֹלִין, וַיָּבֹא לְבֵית הַמִּדְרָשׁ בְּלֵיל יוֹם הַחֲמִישִׁי



בַּשָּׁבוּעַ, וַיִּלְמוֹד שָׁם כָּל הַלַּיְלָה בְּלִי הֶפְסֵק, וּלְמָחָר



בַּבֹּקֶר אַחַר תְּפִלַּת שַׁחֲרִית, בְּשׁוּב הַמִּתְפַּלְּלִים



לְבָתֵּיהֶם, רָאָה הַגָּאוֹן וְהִנֵּה אִשָּׁה זְקֵנָה אַחַת מַגֶּשֶׁת



אֹכֶל לְאִישׁ זָקֵן עִוֵּר בִּשְׁתֵּי עֵינָיו, שֶׁיָשַׁב עָטוּף



בְּטַלִית וּתְפִילִין כָּל הַיּוֹם, וַיִּלְמֹד בִּקְדוּשָׁה וּבְטַהֲרָה.



וּבִשְׁעַת הָאֲכִילָה אָמַר הַזָּקֵן הָעִוֵּר אֶל הַזְקֵנָה: רְאִי נָא,



מִי הוּא פֹּה בְּבֵית הַמִּדְרָשׁ, שֶׁלָמַד בְּלַחַשׁ כָּל הַלַּיְלָה?



קוֹלוֹ שֶׁל הָאִישׁ מוּזָר הוּא לִי, עוֹבֵר אוֹרֵחַ הוּא בְוַדַּי, אִישׁ



קָדוֹשׁ מְאֹד הוּא. בַּקְּשִׁי נָא אוֹתוֹ, כִּי יֹאכַל אִתִּי סְעֻדַּת



שַׁחֲרִית. – וַתַּעַשׂ הַזְקֵנָה כְדִבְרֵי הָעִוֵּר, וַתִּקְרָא אֶת



הָאוֹרֵחַ לֶאֱכֹל אִתָּם לֶחֶם, וְלֹא אָבָה הַגָּאוֹן בָּרִאשׁוֹנָה



לְמַלְּאוֹת אַחֲרֵי דְבָרֶיהָ, כִּי אָמַר פֶּן יִמְעַט הַלֶּחֶם



לִשְׁנֵיהֶם, וַיִּפְצַר בּוֹ הַזָּקֵן וַיֹּאמַר: יֵשׁ וְיֵשׁ אִתָּנוּ



לֶחֶם רַב, כִּי אִשְׁתִּי הַזְּקֵנָה הוֹלֶכֶת תָּמִיד אֶל בָּתֵּי



הָרֵיחַיִם וְאוֹסֶפֶת שָׁמָּה, בְּרִשְׁיוֹן הַבְּעָלִים, אֶת שְׁאֵרִית



אֲבַק הַקֶּמַח הַנִּמְצָא שָׁמָּה, וּמִזֶה אָנוּ אוֹכְלִים לָשׂוֹבַע



וּמְפַרְנְסִים עַל שֻׁלְחָנֵנוּ גַּם אֵיזֶה עֲנִיִּים לוֹמְדֵי תוֹרָה.



וַיְמַלֵּא הַגָּאוֹן אֶת בַּקָּשַׁת הַזָקֵן וַיֹּאכְלוּ יַחַד



וַיִּשְׂבְּעוּ וַיְבָרְכוּ אֶת אֲדֹנָי.

לִפְנוֹת עֶרֶב בִּקֵּשׁ הַזָקֵן אֶת הַגָּאוֹן, כִּי



יִתְאַרֵחַ בְּבֵיתוֹ גַּם בְּיוֹם הַשַּׁבָּת, וַיְסַפֵּר לוֹ הַזָקֵן,



כִּי בְּשַׁבָּת קֹדֶשׁ הוּא מִתְנַהֵג כְּמִנְהַג בַּעֲלֵי הַבָּתִּים



הָעֲשִׁירִים, כִּי אִשְׁתּוֹ הַזְקֵנָה בָאָה תָמִיד בְבֵית



הַמִּטְבְּחַיִם, שֶׁשָׁמָּה שׁוֹחֲטִים אֶת הָעוֹפוֹת וְשָׁמָּה הִיא



מוֹרֶטֶת אֶת נוֹצוֹת הַתַּרְנְגוֹלוֹת וְהָאַוָּזִים הַנִּשְׁחָטִים



כְּדֵי לְהָקֵל עַל הַשְּׁפָחוֹת, וּבִשְׂכַר טִרְחָתָהּ הִיא מְקַבֶּלֶת



אֶת רַגְלֵי הָעוֹפוֹת וְגֻלְגּלוֹתֵיהֶם, וּמִבְּשַׂר הָעוֹפוֹת הָאֵלֶּה



הִיא מְכִינָה אֶת כָּל הַדָּרוּשׁ לִימֵי הַשַּׁבָּת. וַיַּעַשֹ הַגָּאוֹן



אֶת בַּקָּשַׁת הַזָקֵן וַיֹּאכַל עַל שֻׁלְחָנוֹ כָל סְעֻדּוֹת



הַשַּׁבָּת. וּבִהְיוֹת הַגָּאוֹן בְּבֵית הַזָקֵן הַהוּא רָאָה, כִּי



אֲנָשִׁים רַבִּים מִבְּנֵי הָעֲנִיִּים, תַּלְמִידַי חֲכָמִים וְיִרְאֵי



אֱלֹהִים אוֹכְלִים עַל שֻׁלְחָנוֹ בְיוֹם הַשַּׁבָּת וּשְׂמֵחִים עַל



הַמַּאֲכָלִים הָעֲרוּכִים לִפְנֵיהֶם. וַיִּצְטָעֵר הַגָּאוֹן מְאֹד עַל



כִּי נִמְצָא אִישׁ אֶחָד הַמִּסְתַּפֵּק בְּמוּעָט יוֹתֵר מִמֶּנוּ,



וַיְקַבֵּל עַל עַצְמוֹ לִבְלִי לֵיהָנוֹת מִן הַמַּאֲכָלִים יוֹתֵר



מִכְּדֵי לְהַחַיוֹת אֶת נַפְשׁוֹ.

בְּשֶׁבֶת רַבֵּנוּ אֵלִיָּהוּ בִימֵי גָלוּתוֹ בְעִיר



לִיסָה, נוֹדַע לְיוֹשְׁבַי הָעִיר, כִּי הָאִישׁ הַגּוֹלֶה הַשּׁוֹכֵן



בְּקִרְבָּם, הוּא הַגָּאוֹן רַבֵּנוּ אֵלִיָּהוּ מִוִּילְנָה, אֲשֶׁר



כְּבָר יָצָא שֵׁם תְּהִלָּתוֹ בְּכָל הָאָרֶץ, וַיְחַלְּקוּ לוֹ כָבוֹד



גָּדוֹל וַיְשַׁלְחוּ אוֹתוֹ בְמֶרְכָּבָה עַד בֶּרְלִין. וּבְטֶרֶם יִסַּע



שָׁמָּה שָׁלְחוּ נִכְבַּדֵי עִיר לִיסָה מִכְתָּב לְפַרְנְסֵי14
עֲדַת יִשְׂרָאֵל בְּבֶרְלִין, כִּי אִישׁ אֱלֹהִים



קָדוֹשׁ יָסוּר אֶל עִירָם. וְרֹאשׁ פַּרְנְסֵי עֲדַת יִשְׂרָאֵל



בְּבֶרְלִין בַּיָּמִים הָהֵם הָיָה הַגְבִיר רַבִּי יַעֲקֹב צְבִי, אִישׁ



צַדִּיק וְיָשָׁר, מַרְבֶּה לַעֲשׂוֹת טוֹב וָחֶסֶד עִם כָּל אִישׁ



וְאוֹהֵב חֲכָמִים וּמְכַבְּדָם. וַיְהִי כִשְׁמוֹעַ הַפַּרְנֵס רַבִּי



יַעֲקֹב צְבִי, כִּי זֶה הָאִישׁ הַמְּהוּלָל, הַגָּאוֹן הַנּוֹדָע



רַבֵּנוּ אֵלִיָּהוּ, יָסוּר אֶל עִירָם בְּקֶרֶב הַיָּמִים, וַיְמַהֵר אֶל



הַשָּׂר הַמְּמוּנֶה עַל הַפּוֹסְטָה וַיְבַקֵּשׁ מִמֶּנּוּ, כִּי כַאֲשֶׁר



יָבוֹא בְּמֶרְכֶּבֶת הַפּוֹסְטָה אִישׁ אֶחָד בְּשֵׁם אֵלִיָּהוּ



מִוִּילְנָה, יְמַהֵר לְהוֹדִיעַ לוֹ. וַיַּבְטִיחַ הַשָּׂר לַעֲשׂוֹת



כִּדְבָרָיו. וְהַפַּרְנֵס רַבִּי יַעֲקֹב צְבִי פִאֵר אֶת בֵּיתוֹ



וַיְקַשֵּׁט אוֹתוֹ בְכָל מִינֵי פְאֵר וְהָדָר לִהְיוֹת לְמָעוֹן



לְהַצַּדִּיק וְהַגָּאוֹן הַגָּדוֹל הַזֶּה.

וּבִשְׁכוּנַת הַפַּרְנֵס רַבִּי יַעֲקֹב צְבִי גָר אַחַד



הַפְּרוֹפֵיסוֹרִים הַמְּלוּמָדִים, אֲשֶׁר בָּאוּנִיבֶרְסִיטָה



הַבֶּרְלִינִית. וְכִרְאוֹת הַמְּלוּמָד הַהוּא אֶת הַהֲכָנָה הָרַבָּה



שֶׁהַפַּרְנֵס עוֹשֶׂה לְבֵיתוֹ, שְׁאָלָהוּ: מַה כָּל הַחֲרָדָה הַזֹאת?



וַיְסַפֵּר לוֹ הַפַּרְנֵס אֶת כָּל הַדְּבָרִים הָאֵלֶּה וַיַּגֵּד לוֹ,



כִּי הַגָּאוֹן הַנָּכוֹן לָסוּר אֶל בֵּיתוֹ הוּא גַם מְלוּמָד גָּדוֹל



בְּכָל חָכְמוֹת הָעוֹלָם.

וּבְיוֹם הַשִּׁשִּׁי לְעֵת הַצָּהֳרַיִם בָּא הַגָּאוֹן



אֶל עִיר בֶּרְלִין וַיָּסַר אֶל בֵּית הַפַּרְנֵס רַבִּי צְבִי, וְכָל



גְדוֹלֵי חַכְמֵי יִשְׂרָאֵל הַנִּמְצָאִים בְּבֶרְלִין בָּאוּ לִרְאוֹת



אֶת פְּנֵי הַגָּאוֹן וְלִשְׁמוֹעַ דִּבְרֵי תוֹרָה מִפִּיו. וְכִרְאוֹת



הַפְּרוֹפֵיסוֹר הַהוּא אֶת כָּל אֵלֶּה וַיִּשְׁתּוֹקֵק לָבוֹא גַם הוּא



בִדְבָרִים עִם הַגָּאוֹן הַצָּעִיר-לְיָמִים הַזֶה, וַיַּגֵּד אֶת חֶפְצוֹ



זֶה בְאָזְנַי הַפַּרְנֵס; אַךְ הַפַּרְנֵס לֹא מָצָא עֹז בְּנַפְשׁוֹ



לְדַֽבֵּר עִם הַגָּאוֹן בְּיוֹם הַשַּׁבָּת דְּבָרִים שֶׁל חוֹל,



וַיְחַכֶּה עַד מוֹצָאֵי שַׁבָּת אַחֲרֵי בִרְכַּת הַהַבְדָּלָה, וְאָז



סִפַּר לְהַגָּאוֹן אֶת בַּקָּשַׁת הַפְּרוֹפֵיסוֹר, וַיִּתֵּן הַגָּאוֹן



רְשׁוּת לְהַפְּרוֹפֵיסוֹר לָבוֹא לְפָנָיו. וַיַּעֲרוֹךְ הַפְּרוֹפֵיסוֹר



לִפְנֵי הַגָּאוֹן שְׁאֵלָה אַחַת בְּחָכְמַת הַתְּכוּנָה, שְׁאֵלָה אֲשֶׁר



זֶה שָׁלשׁ שָׁנִים מִתְקַשִּׁים בָּהּ גְדוֹלֵי הַחֲכָמִים



וְהַמְּלוּמָדִים בְּאַשְׁכְּנַז וְלֹא יָכְלוּ לִמְצוֹא עָלֶיהָ



תְּשׁוּבָה. כִּשְׁמוֹעַ הַגָּאוֹן אֶת דִּבְרֵי הַשְּׁאֵלָה הַהִיא,



רָשַׁם עַל הַגִּלָּיוֹן אֲשֶׁר לְפָנָיו בְּעִפָּרוֹן צִיּוּרִים



שׁוֹנִים, שֶׁעַל פִּיהֶם נִתְבָּאֲרוּ וְנִתְבָּרְרוּ לְהַפְּרוֹפֵיסוֹר



כָּל הַסְּפֵקוֹת וְהַקּוּשְׁיוֹת בָּעִנְיָן הַזֶּה. וַיִּשְׂמַח



הַפְּרוֹפֵיסוֹר שִׂמְחָה גְדוֹלָה עַד מְאֹד וַיֵּצֵא מִבֵּית הַפַּרְנֵס



רַבִּי יַעֲקֹב צְבִי מָלֵא רָצוֹן, וְהַפַּרְנֵס וְעוֹד אֲחָדִים



מִנִּכְבַּדֵי הָעִיר וּגְבִירֶיהָ לִוּוּ אֶת הַפְּרוֹפֵיסוֹר עַל



דַּרְכּוֹ מְעַט וּבְרִדְתָּם מֵעַל הַמַּעֲלוֹת, אָמַר לָהֶם



הַפְּרוֹפֵיסוֹר: "דְּעוּ לָכֶם, כִּי הָאִישׁ הָאוֹרֵחַ, הַיּוֹשֵׁב



בְּבֵיתְכֶם, הוּא אַחֵד הָאֲנָשִׁים הַיּוֹתֵר גְּדוֹלִים בָּעוֹלָם.



בִּדְבָרָיו הַמְּעַטִּים הֵאִיר עֵינֵי לִפְתּוֹר לִי אֶת הַשְׁאֵלָה



הַגְּדוֹלָה, אֲשֶׁר אָמַרְנוּ: אֵין אִישׁ בְּכָל הָעוֹלָם יוֹדֵעַ



לִפְתּוֹר אוֹתָהּ".

וּבַלַּיְלָה הַהוּא לֹא שָׁקַט וְלֹא נָח



הַפְּרוֹפֵיסוֹר. וַיּוֹדִיעַ זֹאת בְּבֵית הָאוּנִיבֵרְסִיטָה,



וַיִּוָּעֲדוּ יַחְדָּו כָּל הַפְּרוֹפֵיסוֹרִים וַיַּחֲלִיטוּ כָּל



הַמְּלֻמְּדִים וְכָל תַּלְמִידֵיהֶם, לְהִתְאַסֵּף לְיוֹם הַמָּחֳרָת



לִרְאוֹת אֶת פְּנֵי הַגָּאוֹן וּלְהוֹדוֹת לוֹ וְלַעֲשׂוֹת לוֹ יְקָר



וּגְדוּלָה כְעֶרְכּוֹ, אַךְ כְּאוֹר הַבֹּקֶר וְהִנֵּה הַגָּאוֹן,
כְּדַרְכּוֹ תָמִיד, חָמַק15 עָבַר לְדַרְכּוֹ וּלְמַסָּעֵהוּ, וַיְבַקְּשׁוּהוּ וְלֹא מְצָאוּהוּ.



וְכִרְאוֹת הַגָּאוֹן כִּי אִי אֶפְשָׁר לוֹ עוֹד לָלֶכֶת בַּגּוֹלָה וְלִבְלִי הַכִּירֵהוּ עוֹד, הֶחֱלִיט לָשׁוּב לְעִירוֹ.

וְהַנְּדוּדִים וְהֶעָמָל, אֲשֶׁר שָׂבַע הַגָּאוֹן



בְּלֶכְתּוֹ בַּגּוֹלָה רַגְלִי, הִכְשִׁילוּ אֶת כֹּחוֹ וַיֶּחֱלֶה



בְּרַגְלָיו, וְלֹא יָכֹל עוֹד לָלֶכֶת, וַיִּשְׂכֹּר לוֹ הַגָּאוֹן



עֲגָלָה, וַיִּסַּע בָּהּ יוֹמָם וָלַיְלָה. וַיִּקְצֹב הַגָּאוֹן



לְהָעֶגְלוֹן מִלְבַד שְׂכַר הַנְּסִיעָה הַקְּצוּבָה עוֹד סְכוּם יָדוּעַ,



בִּכְדֵי שֶׁיְחַכֶּה לוֹ הָעֶגְלוֹן בְּכָל עֵת שֶׁיַעֲמֹד לְהִתְפַּלֵל.



וּפַעַם אַחַת כַּאֲשֶׁר עָמַד הַגָּאוֹן בִּתְפִלַּת "שְׁמוֹנֶה



עֶשְׂרֵה", דָפַק הֶעָלוֹן אֶת סוּסָיו וַיֵּעָלֵם, וְכָל חֶפְצֵי



הַגָּאוֹן וְכֵלָיו, אֲשֶׁר נָשָׂא אִתּוֹ, נִשְׁאֲרוּ בָעֲגָלָה, וְהוּא



בָא אֶל עִירוֹ בְרַגְלָיו, וְלֹא הִתְאוֹנֵן עַל הָעֶגְלוֹן עַל הָעַוְלָה



הָרַבָּה, אֲשֶׁר עָשָׂה לוֹ.




ד. יְמֵי הַגָּאוֹן הָאַחֲרוֹנִים




וַיְהִי כְשׁוּב הַגָּאוֹן אֶל עִיר וִילְנָה



וַיְקַבְּלוּהוּ נִכְבַּדֵי הָעִיר בְּכָבוֹד גָּדוֹל, וְלֹא נָתְנוּ לוֹ



עוֹד לַעֲזוֹב אֶת עֲדָתָם, כִּי רָאוּ עַד כַּמָּה הֶחֱלִישׁוּ עִנּוּיֵי



הַדֶּרֶךְ אֶת כֹּחוֹ, וַיַּקְצִיבוּ לוֹ סְכוּם יָדוּעַ לְפַרְנָסַת



בֵּיתוֹ, וַיִּשְׁלְחוּ לוֹ אֶת הַכֶּסֶף הַקָּצוּב עַל יְדֵי אַחַד



הַשַּׁמָּשִׁים. וְאוּלָם הַשַּׁמָּשׁ הַהוּא לֹא מָסַר לְהַגָאוֹן אֶת



כָּל הַכֶּסֶף הַנִּתָּן עַל יָדוֹ, כִּי אִם חֵלֶק קָטָן מִמֶּנּוּ, וְאֶת



הַשְּׁאָר לָקַח לוֹ לְעַצְמוֹ. וַיִּסְבּוֹל הַגָּאוֹן וּבְנֵי בֵיתוֹ



רָעָב וּמַחֲסוֹר. אוּלָם לֹא גִלָּה מִזֶה לְאִישׁ, לְמַעַן לֹא יִכָּלֵם



הַשַּׁמָּשׁ הַהוּא. פַּעַם אַחַת הִתְאוֹנְנָה אִשְׁתּוֹ הַצַּדְקָנִית



בְּאָזְנָיו, כִּי אֵין לָהּ אַף פְּרוּסַת לֶחֶם לְהַשְׁקִיט אֶת רַעֲבוֹן



הַיְלָדִים, וַיֹּאמֶר לָהּ הַגָּאוֹן, כִּי תִּשְׁלַח אֶת הַיְּלָדִים



לְבָתֵּי הַשְּׁכֵנִים בְּשָׁעָה שֶׁאוֹכְלִים שָׁמָּה, כִּי כֵן דֶּרֶךְ



הַיְּלָדִים לְבַקֵּשׁ אֹכֶל בְּשָׁעָה שֶׁהֵם רוֹאִים אֲחֵרִים אוֹכְלִים.



וַתַּעַשׂ הָאִשָּׁה כִדְבָרָיו, וַיְרַחֲמוּ הַשְּׁכֵנִים עֲלֵיהֶם



וַיַּאֲכִילוּם וַיַּשְׁקוּם.

לֹא עָבְרוּ יָמִים רַבִּים וְהַשַּׁמָּשׁ הַהוּא חָלָה



מַחֲלָה קָשָׁה, וַיֵּדַע כִּי אֱלֹהִים מְיַסֵּר אוֹתוֹ, בִּשְׁבִיל



עֲוֹנוֹ הָרַב לְהַגָּאוֹן. וַיִּתְוַדֶּה עַל חַטָּאתוֹ אֲשֶׁר חָטָא,



וּמֵאָז נִתְּנָה לְהַגָּאוֹן הַקִּצְבָה בְמִלּוּאָה, וְלֹא יָדַע עוֹד



מַחֲסוֹר.

וְהַגָּאוֹן חִבֵּב מְאֹד אֶת אַרְצֵנוּ הַקְּדוֹשָׁה,



וּבְבוֹאוֹ בַּשָּׁנִים גָּמַר בְּנַפְשׁוֹ לִנְסוֹעַ שָׁמָה וּלְבַלּוֹת



בָּהּ אֶת שְׁאֵרִית יְמֵי חַיָּיו, וּכְבָר יָצָא לַדֶרֶךְ, וַיִּסַּע



דֶּרֶךְ מְדִינַת פְּרוּסִיָּה וְאוֹסְטְרִיָּה. וּבְבוֹאוֹ לְעִיר



קֶנִיגְסְבֶּרְג שָׁלַח מִשָּׁם מִכְתָּב לְבֵיתוֹ, הַנּוֹדָע בְּשֵׁם



“עָלִים לִתְרוּפָה”, וְהַמִּכְתָּב מָלֵא דִבְרֵי מוּסָר וְיִרְאָה,



הַנְהָגַת הָאָדָם עִם אֱלֹהִים וַאֲנָשִׁים. אַךְ מֵאֶמְצַע הַדֶּרֶךְ



שָׁב לְבֵיתוֹ, כִּי לֹא הָיָה רְצוֹן הָאֱלֹהִים כִּי יָבוֹא רַבֵּנוּ



אֵלִיָּהוּ לָאֶרֶץ הַקְּדוֹשָׁה. וְהַדָּבָר הַזֶה נוֹדַע לוֹ לְהַגָּאוֹן



עַל יְדֵי אִישׁ אֶחָד קָדוֹשׁ, הַנִּקְרָא בְשֵׁם רַבִּי לֵיבּ.

וְרַבִּי לֵיבּ זֶה הָיָה גָר בְּאַחַד הַכְּפָרִים,



אֲשֶׁר בִּסְבִיבַת עִיר בְּרוֹדִי. וַיְהִי רַבִּי לֵיבּ אִישׁ



צַדִּיק תָּמִים גָּדוֹל בְּתוֹרָה וְחָכְמָה, אַךְ הוּא הִסְתִּיר אֶת



יְדִיעָתוֹ בְתוֹרָה מִכָּל אִישׁ, וַיָּשֶׂם אֶת עַצְמוֹ לְאִישׁ נִבְעַר



מִדַּעַת, לְמַעַן לֹא יְחַלְקוּ לוֹ כָבוֹד, וַיְהִי נִקְרָא בְּפִי



יוֹשְׁבַי הַכְּפָר וְהַסְּבִיבָה בְּשֵׁם “לֵיבּ בְּהֵמָה אֱלֹהִית”. הוּא



הָיָה בְיָמָיו הָרִאשׁוֹנִים עָשִׁיר גָּדוֹל בַּעַל עֲסָקִים רַבִּים,



אֲבָל בְּרוֹב צִדְקָתוֹ וְנִדְבַת לִבּוֹ פִּזַר אֶת כָּל כַּסְפּוֹ



לָעֲנִיִּים, עַד אֲשֶׁר הָיָה גַם הוּא לְעָנִי, וְלָכֵן הָיָה נֶאֱלַץ



לְהַשְׂכִּיר אֶת עַצְמוֹ לִמְלֶאכֶת עֲשִׂיַּת יַיִן שָׂרָף אֵצֶל אִישׁ



עָשִׁיר אֶחָד, הַיּוֹשֵׁב בַּכְּפָר הַהוּא.

וַיְהִי בְלֶכֶת הַגָּאוֹן רַבֵּינוּ אֵלִיָּהוּ



לְמַסָּעוֹ לָאֶרֶץ הַקְּדוֹשָׁה דֶרֶךְ הַסְּבִיבָה הַהִיא, וַיִּקְרַב



לְעִיר אַחַת הַסְמוּכָה לַכְּפָר, שֶׁבּוֹ יָשַׁב רַבִּי לֵיבּ.



וַיִּשְׁלַח הַגָּאוֹן אֵלָיו מִכְתָב עַל יְדֵי שָׁלִיחַ מְיוּחָד,



וַיְצַו עַל הַשָּׁלִיחַ לִמְסוֹר אֶת הַמִּכְתָּב לְיָדוֹ שֶׁל רַבִּי



לֵיבּ מַמָּשׁ וְלֹא לְשׁוּם אִישׁ אַחֵר. הַשָּׁלִיחַ בָּא אֶל הַכְּפָר



וַיִּשְׁאַל מִי פֹה הָאִישׁ הַנִּקְרָא בְּשֵׁם רַבִּי לֵיבּ? וַיִצְחֲקוּ



עָלָיו הָאֲנָשִׁים מְאֹד, כִּי לֹא נִמְצָא בַּכְּפָר הַהוּא אִישׁ



בְּשֵׁם כָּזֶה, וְרַק הָאִישׁ הֶעָשִׁיר, אֲשֶׁר בְּבֵיתוֹ עָבַד רַבִּי



לֵיבּ, אָמַר לְהַשָּׁלִיחַ, כִּי אָמְנָם נִמְצָא אֵיזֶה אִישׁ בְּשֵׁם



לֵיבּ וִינֶר הָעוֹסֵק בִּמְלֶאכֶת הַיַּיִן, אֲבָל לֹא אִישׁ בְּשֵׁם



רַבִּי לֵיבּ. וַיֹּאמֶר הַשָּׁלִיחַ: הֵבִיאוּ אוֹתוֹ אֵלַי, כִּי דָבָר



נָחוּץ לִי אֵלָיו. וַיִּשְׁאָלֵהוּ הֶעָשִׁיר: מַה לְּךָ אֶל הָאִישׁ



הַפָּשׁוּט הַזֶה? – וְלֹא חָפֵץ הַשָּׁלִיחַ לְגַלּוֹת לוֹ. וַיִּפְצַר



בּוֹ בַעַל הַבַּיִת הֶעָשִׁיר, וַיֹּאמֶר לוֹ הַשָּׁלִיחַ, כִּי הֵבִיא



מִכְתָּב אֶל רַבִּי לֵיבּ מֵאֵת הַגָּאוֹן רַבִּי אֵלִיָּהוּ מִוִּילְנָה,



הַנּוֹסֵעַ עַתָּה לָאֶרֶץ הַקְּדוֹשָׁה; וַיִּשְׁתּוֹמֵם הֶעָשִׁיר



בְּשָׁמְעוֹ אֶת הַדְּבָרִים הָאֵלֶּה וַיֶּחֱרַד וַיִּבָּהֵל מְאֹד.



וּבְיוֹתֵר גָּדְלָה חֶרְדָּתוֹ בְּהַרְאוֹת לוֹ הַשָּׁלִיחַ אַחֲרֵי



הַפְצָרוֹת רַבּוֹת אֶת הַדְּבָרִים: “לְהָרַב אִישׁ אֱלֹהִי מַר לֵיבּ”,



הַכְּתוּבִים עַל הַמִּכְתָּב בִּכְתָב יָדוֹ שֶׁל הַגָּאוֹן בְּעַצְמוֹ.



וַיְמַהֵר הֶעָשִׁיר לְהַרְאוֹת לְהַשָּׁלִיחַ אֶת מְקוֹם רַבִּי לֵיבּ



בְּבֵית בִּשּׁוּל הַיָּיִן. וַיְבַקֵּשׁ הֶעָשִׁיר מֵאֵת הַשָּׁלִיחַ



בְּשׁוּבוֹ, לְהַרְאוֹת לוֹ אֶת תְּשׁוּבַת רַבִּי לֵיבּ אֶל הַגָּאוֹן.



וַיְסַפֵּר לוֹ הַשָּׁלִיחַ, כִּי בְבוֹאוֹ מָצָא אֶת רַבִּי לֵיבּ יוֹשֵׁב



אֵצֶל הַתַּנּוּר שֶׁמְּבַשְּׁלִים בּוֹ אֶת הַיַּיִן וְאוֹמֵר תְּהִלִּים,



וַיִּמְסוֹר לוֹ אֶת הַמִּכְתָּב. וַיִּקְרָא רַבִּי לֵיבּ אֶת הַמִּכְתָב



עַד תּוּמוֹ, וְאַחֲרֵי כֵן הַשְׁלִיכָהוּ אֶל תּוֹךְ אֵשׁ הַתַּנּוּר,



וְלֹא הֵשִׁיב לוֹ כָּל תְּשׁוּבָה. אָז בִּקֵּשׁ וְהִתְחַנֵּן לִפְנֵי



“רַבִּי לֵיבּ” שֶׁיָּשִׁיב לוֹ אֵיזוֹ תְשׁוּבָה לְמַעַן יַאֲמִינוּ לוֹ,



כִּי אָמְנָם מָסַר אֶת הַמִּכְתָּב לְיָדוֹ, וִיקַבֵּל אֶת שְׂכָרוֹ.



וַיַּעֲנֵהוּ רַבִּי לֵיבּ: אֱמוֹר לַאֲשֶׁר שְׁלָחֲךָ “שֶׁאֵין צוֹרֶךְ”.



וְיוֹתֵר לֹא אָמַר לוֹ שׁוּם דָּבָר. וּבַעַל הַבַּיִת הִפְצִיר מְאֹד



בְּרַבִּי לֵיבּ, כִּי יְגַלֶּה לוֹ אֶת דִּבְרֵי הַמִּכְתָּב שֶׁל



הַגָּאוֹן, וְלֹא חָפֵץ בְּשׁוּם אוֹפָן לְגַלּוֹת. וַיְאַיֵּם בַּעַל



הַבַּיִת הֶעָשִׁיר עַל רַבִּי לֵיבּ וַיֹּאמֶר לוֹ, כִי אִם לֹא יְגַלֶּה



לוֹ אֶת הַדָּבָר הַזֶּה יְשַׁלְּחֵהוּ מִבֵּיתוֹ, וְלֹא יִהְיֶה לוֹ



בַּמֶּה לְפַרְנֵס אֶת אִשְׁתּוֹ וְאֶת בָּנָיו. וְרַק אָז גִּלָּה לוֹ



רַבִּי לֵיבּ אֶת הָאֱמֶת, כִּי הַגָּאוֹן דָּרַשׁ מִמֶּנּוּ שֶׁיִּסַּע



אִתּוֹ יַחַד לָאָרֶץ הַקְּדוֹשָׁה, וְהֵשִׁיב לוֹ שֶׁאֵין צוֹרֶךְ, וְכִי



גַּם הַגָּאוֹן בְּעַצְמוֹ יָשׁוּב מִדַּרְכּוֹ זֶה.

וְהַגָּאוֹן שָׁמַע בֶּאֱמֶת לִדְבָרָיו וַיָּשָׁב לְוִילְנָה.

וְשֵׁם הַגָּאוֹן הוֹלֵךְ וְגָדוֹל בְּכָל הָאָרֶץ,



וַיִּפְנוּ אֵלָיו בִּשְׁאֵלוֹת מֵעָרֵי הָאֲרָצוֹת הַקְּרוֹבוֹת



וְהָרְחוֹקוֹת וְגַם מֵאַרְצוֹת אַשְׁכְּנַז וְיֶתֶר הָאֲרָצוֹת.

וּבַיָּמִים הָהֵם פָּרְצָה מְרִיבָה גְּדוֹלָה בֵּין



שְׁנֵי גְדוֹלֵי הַדּוֹר, הַגָּאוֹן רַבִּי יְהוֹנָתָן אֵיבְּשִׁיץ,



הַנּוֹדָע בְּשֵׁם רַבִּי “יוֹנָתִיל פְּרֶגֶר” וּבֵּין הַגָּאוֹן רַבִּי



יַעֲקֹב עֶמְדִין. וּגְדוֹלֵי יִשְׂרָאֵל שֶׁבַּדּוֹר הַהוּא פָנוּ אֶל



הַגָּאוֹן רַבֵּנוּ אֵלִיָּהוּ, שֶׁהָיָה אָז כְּבֶן שְׁלשִׁים וְחָמֵשׁ



שָׁנִים, וַיְבַקְּשׁוּהוּ כִי יְחַוֶּה הוּא אֶת דַּעְתּוֹ וְיֹאמַר לְמִי



הַצֶּדֶק. וְהַגָּאוֹן אֲשֶׁר שָׂנֵא אֶת הַמַּחֲלֹקֶת וְהַמְּרִיבוֹת,



הִתְאַמֵּץ לְהַשְׁקִיט אֶת הָרִיב.

וּבְיָמָיו קָמָה כַּתְּ חֲסִידִים, אֲשֶׁר נִשְׁעֲנוּ עַל



דִּבְרֵי חֲכָמֵינוּ: “לֹא הַמִּדְרָשׁ הוּא הָעִקָּר אֶלָּא הַמַּעֲשֶׂה”,



וְלָכֵן הֵחֵלּוּ לְבַכֵּר אֶת הַמַּעֲשִׂים הַטּוֹבִים עַל לִמּוּד



הַתּוֹרָה. וְאָמְנָם הַמַּעֲשִׂים הַטּוֹבִים הֵם הָעִקָּר, אֲבָל



הַגָּאוֹן הָיָה מִתְיָרֵא פֶּן תִּשָּׁכַח חָלִילָה תּוֹרָה



מִיִּשְׂרָאֵל, וְאָז לֹא יֵדְעוּ מָה הֵם הַמַּעֲשִׂים הַטּוֹבִים, אֲשֶׁר



אֲדֹנָי אֱלֹהִים דּוֹרֵשׁ מֵהָאָדָם; וְגַם רָאָה וְהִתְבּוֹנֵן, כִּי



הַחֲסִידוּת הָיְתָה בְעֵינֵי הֲמוֹן הָעָם לֶאֱמוּנָה בְּמוֹפְתִים



וּבְסִפּוּרֵי מַעֲשִׂיּוֹת עַל אֵיזֶה צַדִּיקִים עוֹשֵׂי נִפְלָאוֹת. –



לָכֵן יָצָא לְהוֹכִיחַ עַד מָה רָעָה הִיא אֱמוּנָה כָּזֹאת וְעַד מָה



נָחוּץ הוּא לִמּוּד הַתּוֹרָה, כִּי רַק הַתּוֹרָה מְבִיאָה לִידֵי מַעֲשִׂים טוֹבִים "וְאֵין בּוּר16 יְרֵא חֵטְא,



וְלֹא עַם הָאָרֶץ חָסִיד". וְלַמְרוֹת אַהֲבָתוֹ הָרַבָּה אֶת הַשָּׁלוֹם



וְשִׂנְאָתוֹ אֶת הַמַחֲלֹקֶת, יָצָא לָרִיב וּלְהִלָחֵם עִם הָאֲנָשִׁים,



שֶׁלֹּא הֵבִינוּ הֵיטֵב אֶת הָרוּחַ הָאֲמִתִּי וְהַטוֹב שֶׁבַּחֲסִידוּת.



אֶת מִלְחַמְּתּוֹ זֹאת נִהֵל בְּאֹמֶץ לֵב עַד יוֹמוֹ הָאַחֲרוֹן, וְגַם



עָלְתָה לוֹ לַעֲצֹר אֶת הַחֲסִידוּת בְּרֵאשִׁית דַּרְכָּהּ וְלֹא נָתַן



לָהּ לְהִתְפַּתֵּחַ וּלְהִתְפַּשֵּׁט בָּאָרֶץ.

וְכָל חוֹבְבֵי תוֹרָה וְהַצְּמֵאִים לִדְבַר אֲדֹנָי



בָאוּ מִכָּל הֶעָרִים הַקְּרוֹבוֹת וְהָרְחוֹקוֹת אֶל בֵּית מִשְׁכַּן



הַגָּאוֹן לִשְׁמוֹעַ תּוֹרָה מִפִּיו. וְתַלְמִידִים רַבִּים לָמְדוּ



תּוֹרָה מִמֶּנּוּ, וַיִּהְיוּ גַם הֵם לִגְאוֹנִים גְּדוֹלִים מְאוֹרֵי



יִשְׂרָאֵל. וּמֵהֶם הַיּוֹתֵר נִכְבָּדִים הָאַחִים: רַבִּי חַיִּים



וְרַבִּי שְׁלֹמֹה זַלְמָן מֵעִיר וַלּוֹזִ’ין, הוּא הַגָּאוֹן רַבִּי



חַיִּים, אֲשֶׁר יָסַד אֶת הַיְּשִׁיבָה הַנּוֹדָעָה בְּשֵׁם "יְשִׁיבַת



עֵץ חַיִּים" בְּוַלּוֹזִ’ין, אֲשֶׁר כִּשְׁתֵּי מֵאוֹת שָׁנָה הָיְתָה



אַכְסַנְיָה שֶׁל תּוֹרָה, וּמִמֶּנָּה יָצְאוּ גְאוֹנֵי יִשְׂרָאֵל



וַחֲכָמָיו עַד הַיּוֹם הַזֶּה.

וּסְפָרִים רַבִּים כָּתַב הַגָּאוֹן עַל כָּל דִּבְרֵי



הַתּוֹרָה שֶׁבִּכְתָב וְשֶׁבַּעַל פֶּה וַיָּאֶר בִּדְבָרָיו וּבִסְפָרָיו



אֶת עֵינֵי כָּל חַכְמֵי יִשְׂרָאֵל.

פְּעָמִים אֲחָדוֹת חָלָה הַגָּאוֹן בְּמַחֲלוֹת שׁוֹנוֹת,



אַךְ הוּא לֹא דָרַשׁ בְּרוֹפְאִים, כִּי אִם צִוָּה לְהָבִיא לְפָנָיו אֶת



הַמַּגִּיד הַמְּפוּרְסָם רַבִּי יַעֲקֹב מִדֻּבְּנָה, הַנּוֹדָע לְשֵׁם



בִּמְשָׁלָיו הַנְּעִימִים וְהַמְּחֻכָּמִים, וְהוּא בִּדַּח אֶת לֵב הַגָּאוֹן בִּדְבָרָיו וַיָּבֵא בָּזֶה מַרְפֵּא



לְמַחֲלָתוֹ.

וּבִשְׁנַת תקנ"ח בִּמְלֹאוֹת לְהַגָּאוֹן שִׁבְעִים



וּשְׁמוֹנֶה שָׁנָה חָלָה בְּעֶרֶב יוֹם הַכִּפּוּרִים מַחֲלָה קַלָה, אַךְ



לִבּוֹ נִבָּא לוֹ כִּי לֹא יָקוּם הַפַּעַם מֵחָלְיוֹ זֶה. וַיִּקְרָא



לְבָנָיו וְלִבְנוֹתָיו וְלִנְכָדָיו, וַיִּשְׁלַח יָדוֹ וַיָּשֶּׂם עַל



רֹאשׁ בְּנוֹ הַגָּדוֹל רַבִּי אַבְרָהָם וַיְבָרֵךְ אוֹתוֹ וַיִּשָּׂא



קוֹלוֹ וַיֵבְךְּ, וְכָל הָעוֹמְדִים שָׁמָּה רָעֲדוּ וְנִבְהָלוּ.



וּמִמָּחֳרָת יוֹם הַכִּפּוּרִים גָּבְרָה הַמַּחֲלָה וַתֵּלֶךְ הָלֹךְ



וְקָשָׁה, וְשִׂמְחַת חַג הַסֻּכּוֹת נֶהֶפְּכָה לְעִיר וִילְנָה לְאֵבֶל,



כִּי גָוַע וַיֵּאָסֵף אֶל עַמָּיו גְּאוֹן הָעִיר וַהֲדָרָה רַבֵּנוּ



אֵלִיָּהוּ, בִּהְיוֹתוֹ בֶן שִׁבְעִים וּשְׁמוֹנֶה שָׁנָה.

וּבְכָל עָרֵי יִשְׂרָאֵל, בְּהַגִּיעַ אֲלֵיהֶם



הַשְּׁמוּעָה, כִּי עָלָה אֵלִיָּהוּ הַשָּׁמָיְמָה, הִסְפִּידוּ אוֹתוֹ



וַיְבַכּוּ כָל יִשְׂרָאֵל אֶת נִשְׁמָתוֹ, אֲשֶׁר עָלְתָה בִקְדוּשָׁה



וּבְטָהֳרָה אֶל הָאֱלֹהִים.








לָצֵאת מֵעִיר מוֹלַדְתָּם וְלִנְדּוֹד לְעָרִים נָכְרִיּוֹת,



וְהַדָּבָר הַזֶּה נֶחֱשַׁב לָהֶם לְמִצְוָה.










גְּדוֹלִים וִידוּעִים.  ↩



אַסטראָנאָמיע.  ↩



מַסֶּכֶת – חֵלֶק אֶחָד מֵחֶלְקֵי הַתַּלְמוּד  (הַגְּמָרָא).  ↩



וְלִגְמוֹר.  ↩



גָּר, דָּר.  ↩



אוֹהֵב.  ↩



מְעַלְעֵל, הוֹפֵךְ אֶת הֶעָלִים.  ↩



הַעִנְיָנִים.  ↩



גָּמַר.  ↩



טָבוּל.  ↩



לְפָנִים נָהֲגוּ הָאֲנָשִׁים יִרְאֵי–הָאֱלֹהִים  ↩



בְּקָהָל.  ↩



תּוֹכְנָן.  ↩



פַּרְנֵס – רֹאשׁ הָעֵדָה.  ↩



נֶעֱלַם, הִשְׁתַּמֵּט.  ↩



בּוּר – אִישׁ לֹא לָמוּד.  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28130