


	
	עַל מוֹת
	




בּוֹא־נָא, יַלְדִּי! הַלֵּיל יַאֲפִיל

מְדוּרוֹת הַחַיִּים וּמוֹקְדֵי מַכְאוֹבָם;

בְּבוֹר שַׁאֲנָן, בְּלִי קוֹל וּבְלִי צְלִיל

תָּנוּחַ שָׁלֵו לְעוֹלָם!





סָבִיב הָעוֹלָם יִסְתַּחְרֵר, יִתְמוֹטֵט

בְּסוּפוֹת־מִלְחָמָה־וְאָבְדָן,

רַק אַתָּה – הָאָחוּז בִּשְׁנַת־מָוֶת קוֹפֵאת –

לֹא תֵדַע יִסּוּרִים וְחֻרְבָּן.





בַּקֶּבֶר דּוּמָם תִּשְׁכַּב לְלֹא נִיד

תּוֹךְ לֵיל־נְצָחִים זֶה אָפֵל.

רַק גֶּשֶׁם־אָבִיב רְגָבֶיךָ יַרְעִיד,

בִּרְנָנָה עֲלֵיהֶם יְצַלְצֵל…




בלילה הראשון לנפילת אפרים אחיו.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54251