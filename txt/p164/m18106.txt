


	
	יוֹמוֹ שֶׁל מָשִׁיחַ
	



1


יוֹם שֶׁמֶּלֶךְ הַמָּשִׁיחַ בָּא, עוֹמֵד עַל גַּג בֵּית הַמִּקְדָּשׁ
מַשְׁמִיעַ לָהֶם לְיִשְׂרָאֵל: עֲנִיִּים, הִגִּיעַ זְמַן גְּאֻלַּתְכֶם!
וְאִם אֵין אַתֶּם מַאֲמִינִים לִי רְאוּ בְאוֹרִי שֶׁזָּרַח עֲלֵיכֶם. –
בְּאוֹתָהּ שָׁעָה מַבְהִיק הַקָּדוֹשׁ בָּרוּךְ הוּא אוֹרוֹ שֶׁל מֶלֶךְ
הַמָּשִׁיחַ וְשֶׁל יִשְׂרָאֵל, וְכֻלָּם הוֹלְכִים לְאוֹרוֹ שֶׁל מֶלֶךְ
הַמָּשִׁיחַ וּלְאוֹרוֹ שֶׁל יִשְׂרָאֵל, וְכֻלָּם בָּאִים וְנוֹפְלִים עַל
פְּנֵיהֶם. – וַעֲתִידִים אֲבוֹת הָעוֹלָם לַעֲמֹד [לָקוּם מִקִּבְרָם]
בְּנִיסָן. – וְהַקָּדוֹשׁ בָּרוּךְ הוּא מַגְבִּיהַּ לְמָשִׁיחַ עַד
שְׁמֵי הַשָּׁמַיִם וּפוֹרֵשׂ עָלָיו סָדִין שֶׁל כְּבוֹדוֹ. – לֹא
מַלְכוּת אַחַת וְלֹא שְׁתַּיִם בָּאוֹת עָלָיו, כִּי אִם מֵאָה
וְאַרְבָּעִים מַלְכֻיּוֹת מַקִּיפוֹת אוֹתוֹ. וְהַקָּדוֹשׁ בָּרוּךְ הוּא
אוֹמֵר לוֹ: אֶפְרַיִם מְשִׁיחַ צִדְקִי! אַל תִּירָא מֵהֶם וּמֵהֲמוֹנָם!
– עוֹשֶׂה לּוֹ הַקָּדוֹשׁ בָּרוּךְ הוּא שֶׁבַע חֻפּוֹת שֶׁל אֲבָנִים
טוֹבוֹת וּמַרְגָּלִיּוֹת וּזְמָרַגְדִין2 וְקוֹרֵא לְרוּחַ צְפוֹנִית
וּלְרוּחַ דְּרוֹמִית וְאוֹמֵר לָהֶם: כַּבְּדוּ וְרַבְּצוּ לִפְנֵי
אֶפְרַיִם מְשִׁיחַ צִדְקִי כָּל מִינֵי בְשָׂמִים שֶׁבְּגַן עֵדֶן. –
בְּאוֹתָה שָׁעָה מֵבִיא הַקָּדוֹשׁ בָּרוּךְ הוּא אֶת אֵלִיָּהוּ
וּמָשִׁיחַ בֶּן דָּוִד וּצְלוֹחִית שֶׁל שֶׁמֶן הַמִּשְׁחָה וּמַקְלוֹ
שֶׁל אַהֲרֹן בִּידֵיהֶם; וְנִקְבָּצִים כָּל יִשְׂרָאֵל, וְהַשְּׁכִינָה
לִפְנֵיהֶם, וְהַנְּבִיאִים מֵאַחֲרֵיהֶם וְהַתּוֹרָה מִימִינָם
וּמַלְאֲכֵי הַשָּׁרֵת מִשְּׂמֹאלָם. – וְנִקְבָּצִים כָּל הָעַמִּים אֶל
עֵמֶק יְהוֹשָׁפָט. – וּכְשֶׁרוֹאִים יִשְׂרָאֵל גְּזַר דִּינָם הֵם
מִתְיָרְאִים, וְקוֹרֵא הַקָּדוֹשׁ בָּרוּךְ הוּא לְאַבְרָהָם יִצְחָק
וְיַעֲקֹב לְהָעִיד שֶׁהֵם עַמּוֹ וְשֶׁהוּא אֱלֹהֵיהֶם. וְהֵם אוֹמְרִים
לְפָנָיו: רִבּוֹנוֹ שֶׁל עוֹלָם! לֹא אָמַרְתָּ לָהֶם: לֹא יִהְיֶה לָכֶם
אֱלֹהִים אֲחֵרִים עַל פָּנַי? וְהֵם אָמְרוּ לְפָנֶיךָ בְּכָל יוֹם
שְׁתֵּי פְּעָמִים: שְׁמַע, יִשְׂרָאֵל! יְיָ אֱלֹהֵינוּ, יְיָ אֶחָד! –
בְּאוֹתָהּ שָׁעָה עוֹבֵר הַקָּדוֹשׁ בָּרוּךְ הוּא לִפְנֵיהֶם
וְיִשְׂרָאֵל עַמּוֹ אַחֲרָיו. – בְּאוֹתָהּ שָׁעָה מֵבִיא הַקָּדוֹשׁ
בָּרוּךְ הוּא אֶת הַתּוֹרָה וּמַנִּיחָהּ בְּחֵיקוֹ וּמַבְהִיק זִיוָן
שֶׁל יִשְׂרָאֵל מִסּוֹף הָעוֹלָם וְעַד סוֹפוֹ. –








תָּנָא דְּבֵי אֵלִיָּהוּ.  ↩



מִין אֲבָנִים יְקָרוֹת.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/18106