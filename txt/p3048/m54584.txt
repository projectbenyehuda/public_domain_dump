


	
	תּוֹכֵכִי, נֶגְבָּה
	



א


הַיּוֹם קַמְתִּי עִם שַׁחַר וָאֵצֵא לְקַבֵּל פְּנֵי הַשֶּׁמֶשׁ.

אֲבָרֵךְ יְדִידַי מִשֶּׁכְּבָר: אֶת הַשָּׂדוֹת וְאֶת הַשָּׁמַיִם וְאֶת הֶהָרִים

שֶׁבָּאֹפֶק. הִנֵּה נִמְתָּחִים הֵם קַוֵּי־הַגְּבָעוֹת הַגַּלִּיִּים עַל רֶקַע־הָרַקִיעַ

הַמִּתְבַּהֵר בַּמַּגָּע שֶׁל קַרְנֵי־הַשֶּׁמֶשׁ הָרִאשׁוֹנוֹת. הֵם יְדוּעִים לִי מְאֹד;

צוֹפֵן אֲנִי אוֹתָם בְּעֵינַי מַמָּשׁ. אַךְ מֵחָדָשׁ מְעוֹרְרִים הֵם אֶת לִבִּי

וּמַפְעִימִים אוֹתוֹ. וּמַעֲבִיר אֲנִי עֵינַי מִזְרָחָה וּמַבָּטִי גוֹלֵשׁ עַל פְּנֵי

שָׂדוֹת שֶׁנֶּחֶרְשׁוּ, כָּרֵי־שֶׁלֶף וְנִירִים שְׁחוֹרִים, פּוֹסֵחַ עַל הַכְּפָר הָעֲרָבִי

אֲשֶׁר נִצְמַד לְרֹאשׁ הַגִּבְעָה כְּפִטְרִיָּה אֲפֹרָה, וְשוֹקֵעַ בִּכְחוֹל הֶהָרִים

הַנִּצָּבִים אִלְּמִים וְרָאשֵׁיהֶם טוֹבְלִים בַּזֹּהַר הַוָּרֹד שֶׁל הֶזְּרִיחָה.

וּפֹה אַתְּ, נֶגְבָּה! יָפָה אַתְּ בְּאוֹר־הַזְרִיחָה הֶעָנֹג, בִּשְׁרַב הַיּוֹם

וּבִשְׁעַת מַעֲרִיב עֵת לֹבֶן הַחַמָּה הוֹפֵךְ לְפָז וָאֹדֶם…


ב


תַּרְתִּי לִי פִּנָּה בּוֹדֶדֶת בְּהַפְסָקַת־הָעֲבוֹדָה כְּדֵי לִשְׁכַּב מְעַט עַל

הָאֲדָמָה וּלְהִתְרַפֵּק עָלֶיהָ. אָהַבְתִּי שְׁכִיבָה זוֹ עַל הָאֲדָמָה, הִצָּמְדוּת

זוֹ אֶל הַחֹם הַנִּפְלָט מֵרְגָבֶיהָ. חֹם זֶה מַזְכִּיר לִי חֹם גּוּפוֹ שֶׁל אַבָּא

עֵת שָׁכַבְתִּי בְּחִבּוּקוֹ נֶהֱנֶה מִן הַחֹם אֲשֶׁר שָׁפַע עָלַי מִמֶּנּוּ.

יְבֵשָׁה עַתָּה הָאֲדָמָה וּמְסֻדֶּקֶת – לִפְצָעִים דּוֹמִים הֵם הַסְּדָקִים

שֶׁמֵּאֲנוּ הַגְלֵד, כְּמוֹ פִיּוֹת הֵם זוֹעֲקִים לְמָיִם… וְרֵיחָהּ הוּא רֵיחַ אֵפֶר

שֶׁנִּשְׂרַף עֵת עַל פָּנֶיהָ דֹּק אָבָק שֶׁל רְגָבִים מִתְפּוֹרְרִים. אַךְ אָהַבְתִּי

שְׁכִיבָה זוֹ עַל הָאֲדָמָה, כִּי רֹךְ אַרְגִּישׁ בָּהּ, מֵעֵין רֹךְ וְלֹא כְּשֶׁל סַפָּה;

קָשֶׁה הָרֹךְ, אַךְ לֹא כְּשֶׁל רִצְפָּה. אֵין הִיא לוֹחֶצֶת – וְאֵין הִיא

מַכְאֶבֶת…

אָהַבְתִּי שְׁכִיבָה זוֹ עַל הָאֲדָמָה. וַאֲהוּבִים עָלַי כָּל רֵיחוֹתֶיהָ.

בָּאָבִיב, עֵת רְטֻבָּה הִיא, אַחֶר רֵיחָה לְגַמְרֵי; עַז הוּא וְחָמוּץ מְעַט,

מְגָרֶה הוּא וּמְרַעֲנֵן גַּם יָחַד. אֵין הִיא חַמָּה אָז וְאִי אֶפְשָׁר לִשְׁקֹעַ

בְּחֻמָּהּ וּלְהִתְרַפֵּק עָלֶיהָ. קְרִירָה הִיא אָז, דּוֹחָה וְאַף מוֹשֶׁכֶת, וּכְכָל

שֶׁתִּתְרַפֵּק תַּרְגִּישׁ בְּאִי־סִפּוּק, כִּי לֹא תִמְצָא הַחֹם אֲשֶׁר בִּקַּשְׁתָּ.

אוּלָם רֻכָּה וּקְרִירוּתָהּ דַּיָּם לְלָכְדְּךָ בְּתוֹךְ רִשְׁתָּהּ…





מַה טּוֹב לְהִתְפַּלֵּשׁ בַּעֲפָרֵךְ, נֶגְבָּה, בַּקַיִץ וּבָאָבִיב.


ג


צוֹעֵד אֲנִי עַל פְּנֵי הָאֲדָמָה וְנִדְמֶה לִי, כִּי אֶת כֻּלָּה אֶרְאֶה, אֶת

כָּל הַכַּדּוּר הָעֲנָקִי כְּמוֹ חַיָּה אֲשֶׁר בְּרֹב חַסְדָּה תִּתֵּן לִי לְהַלֵּךְ עֲלֵי

גַבָּהּ. שׁוֹכֵב אֲנִי עַל פְּנֵי הָאֲדָמָה מִתְפַּלֵּשׁ בַּעֲפָרָהּ וְנֶאֱנָק מֵאשֶׁר,

וְנִדְמֶה לִי, כִּי אֲנִי שׁוֹמֵעַ רַחַשׁ שֶׁל חַיִּים כֹּה נִפְלָאִים מְפַעֲמִים בְּקֶרֶב

הַחַיָּה; כִּי אֲנִי שׁוֹמֵעַ אֶת נְשִׁימָתָה שְׁלֵוָה וַעֲמֻקָּה וַאֲרֻכָּה כְּאִלּוּ לְיַד

נְחִירֵי חַיַּת־עֲנָק אֲנִי עוֹמֵד; כִּי מְלַוֶּה אֲנִי טִפָּה שֶׁל מַיִם בִּתְנוּדָתָה

הַרִיתְמִית מַעְלָה־מַטָּה בְּלֹעַ הַחַיָּה; כְּמוֹ נִלְוֶה אֲנִי לְזִרְמֵי הָאֲוִיר

הַּגוֹלְשִׁים בִּתְעָלוֹת אֲפֵלוֹת…





צוֹעֵד אֲנִי עַל פְּנֵי הָאֲדָמָה וְנִדְמֶה לִי כִּי רוֹטֶטֶת הִיא מִתַּחַת

לְכַפּוֹת־רַגְלַי; וְעֵת כִּי אֶתְפַּלֵּשׁ בַּעֲפָרָה נֶאֱנָק מֵאשֶׁר, וְנִדְמֶה לִי כִּי

אַקְשִׁיב אֶת הֶמְיָתָהּ הַחֲרִישִׁית הַנִּשְׁמַעַת רַק לְאוֹהֲבֶיהָ…


ד


צוֹעֵד אֲנִי מִתַּחַת כִּפַּת־תְּכֵלֶת וְעֵינַי תָּרוֹת בְּלִי הֶרֶף תְּהוֹמָהּ

הָאֵין־סוֹפִית…

צוֹעֵד אֲנִי מִתַּחַת כִּפַּת־תְּכֵלֶת וְאִם כִּי רְחוֹקָה הִיא בְּמָקוֹם מַה

קְרוֹבָה הִיא לִי בַּהֲוָיָה…

לְטִיפָתָהּ תְּכֻלָּה אַרְגִּישׁ תָּמִיד וְעֵת אָרִים רֹאשִׁי לִשְׁתּוֹת הַנֶּקְטָר

הַכָּחֹל נֶעְלָם מִמֶּנִּי כָּל הַיְקוּם וְלֹא אָחוּשׁ אֶת הַקַּרְקַע כִּי קָשָׁה

מִתַּחַת לְרַגְלַי, וְלֹא אֶרְאֶה אֶת הֶהָרִים וְלֹא אֶשְׁמַע מִזְמוֹר־רוּחוֹת

וְלֹא אֶקְלֹט הֶמְיַת־קָמָה.

נִדְמֶה: בְּמוֹ עֵינַי תָּלוּי גּוּפִי בַּחֲלַל־עוֹלָם…





צוֹעֵד אֲנִי מִתַּחַת כִּפַּת־תְּכֵלֶת כְּשִׁכּוֹר, נִכְסָף לִצְלֹל וְגַם לִטְבֹּעַ

בְּיָם צִנַּת־הַתְּכֵלֶת…


ה


מַרְגִּישׁ אֲנִי כְּבֵן לַאֲדָמָה זוֹ.

וְאוֹהֵב אֲנִי אוֹתָהּ כְּאֱהֹב הַבֵּן אֶת הוֹרָתוֹ.

אֶתְעַטֵּף בְּנִצְחִיּוּתָהּ וְאֶדְמֶה לַחֲסַר פְּחָדִים וּדְאָגוֹת, כְּעוֹלָל

חָפְשִׁי לִנְשֹׁם – לִרְאוֹת – – לִשְׁמֹעַ – – – לִחְיוֹת כְּצֶמַח, כְּצִפּוֹר…

אֶתְרַפֵּק אֱלֵי חֻמָּהּ הַחוּם־שָׁחוֹר וְרָגְעוּ פַּעֲמֵי־לִבִּי וּנְשִׁימָתִי

הַקְּצָרָה מִתּוֹךְ חַיֵּי אֱנוֹשׁ מְסֹעָרִים תַּהֲפֹךְ שַׁלְוָה אִטִּית בְּקֶצֶב נְשִׁימַת

הָאֵם־הָאֲדָמָה…

מַרְגִּישׁ אֲנִי כְּבֵן לַאֲדָמָה זוֹ –



וְהִיא בְּיָפְיָהּ, בְּחֻמָּהּ, בְּזִמְרַת־רוּחָהּ, בְּמַנְגִּינַת־קָמָתָהּ, בְּעֹז־הָרֶיהָ,



בְּעוֹרָהּ הֶחָרוּשׁ – כָּל צַעַר הִיא תָפִיג, כָּל פֶּצַע תְּרַפֵּא, כָּל סֵבֶל

תַּשְׁכִּיחַ..


ו


לָיְלָה.

וְשׁוּב אֲנִי בְּרֹאשׁ הַגֶּבַע.

עַז מְאֹד כְּחוֹל־הַשָּׁמַיִם וְהַכּוֹכָבִים זוֹהֲרִים מְאֹד.

גּוּפִי עוֹטֵף חֹם זֶה אֲשֶׁר פָּלְטָה הָאֲדָמָה וּתְנוּמָה נִמְסֶכֶת עַל עֵינַי.



אַךְ אֲנִי נִלְחָם בָּה: טוֹב לָתוּר פְּנֵי־הַשָּׁמַיִם וּלְפַעְנֵחַ צוּרוֹת־פֶּלֶא



אֵלּוּ שֶׁהַכּוֹכָבִים צָרִים בַּתְּכֵלֶת…

וּפִתְאֹם אֲנִי יוֹדֵעַ וּמַרְגִּישׁ, כִּי נְמוּכִים הֵם הַשָּׁמַיִם וְהָאֹפֶק כֹּה

קָרוֹב.

קָטָן חֲצִי כַּדּוּר־הָאָרֶץ – כֹּה קָטָן…







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54584