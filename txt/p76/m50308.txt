


	
	שִׁיר־עָם
	



א


עוֹד אַרְצֵנוּ לֹא אָבָדָה

וּכְבוֹדֵנוּ בָהּ יִגְדָּל,

אֻמָּתֵנוּ לֹא נִכְחָדָה

וֶעֱזוּזָה לֹא חָדָל.



גֵּו וָנֶפֶשׁ

גַּם נַקְרִיבָה

עַל מִזְבַּח חֻפְשֵׁנוּ;

אוֹר וָחֹפֶשׁ

גַּם נָשִׁיבָה

לָנוּ וּלְאַרְצֵנוּ.



מקהלה: הו הו בני החיל



מקהלה: 

הוֹ הוֹ בְּנֵי הֶחָיִל!

קוּם עָבוֹד יוֹמָם וָלָיִל!

עֵת לַעֲשׂוֹת הִיא לְעַמֵּנוּ

וּלְאַרְצֵנוּ וּלְחֻפְשֵׁנוּ.




ב


לֹא לָנֶצַח עוֹד יִזְחָלָה

כַּתּוֹלַעַת עַם עוֹלָם

וַהֲמוֹן צָרָיו – “גֵּשׁ הֲלְאָה”

לוֹ יִרְעַם שְׁאוֹן קוֹלָם.



לֹא תוֹלַעַת,

זוֹחֵל אֶרֶץ,

עַם־עַנָק, עַם־עֵבֶר

עֵת לָטַעַת

לִגְדָּר פֶּרֶץ,

קוּמָה, הַעַל אֵבֶר!



מקהלה: הו הו בני החיל… 




ג


רַב נְדֹד, חֲדַל הִשּׁוֹחַ!

זְקֹף קוֹמָה יַשֵּׁר הַגָּב

רֹאשׁ הָרֵם, הַבֵּט נָכוֹחַ!

מַה תָשׁוּחַ? רַב לָךְ רָב!



זְכוֹר מִי אָתָּה.

עַם הַנֵּצַח 

עָם חַי בֶּן־אַל־מָוֶת!

אַל תֵּחַתָּה

שָׁוְא כָּל רֶצַח

כָּל עָמָל וְעַצָבֶת!



מקהלה: הו הו בני החיל… 




ד


קוּם הִנָּעֵר עַם הַפֶּלֶא,

וּנְחֻשְׁתֶּיךָ נַתֵּק חִישׁ!

רַב לָךְ שֶּׁבֶת בֵּית הַכֶּלֶא 

רַב הֱיוֹת מִשְׁחַת מֵאִישׁ



שׁוּר! אוֹיְבֶיךָ

מִגָּבוֹהַּ

בָּךְ יִתְקַלְּסוּ יָחַד!

תֵּן קוֹלֶךְ

נְזִיר אֱלֹהַּ.

קוֹל אֲרִי, קוֹל פָּחַד!



מקהלה: הו הו בני החיל… 






ה


אַף יָפזֹוּ זְרוֹעוֹתֶיךָ,

וּלְעֵינֵי עַמִּים רַבִּים

קוּם הָרִימָה עָל נִסֶּיךָ –

נֵס עֱזוּז הַמַּכַּבִּים!



עַל הָרֶיךָ

שָׁם מִמַּעַל

יִתְנוֹסֵס הַדָּגֶל 

שָׁם שִׁמְשֶׁךָ

תָּאֵר, תַּעַל,

וּבְעָזְךָ מַה תָגֶל!



מקהלה: הו הו בני החיל… 









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/50308