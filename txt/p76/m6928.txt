


	
	הלוים
	



הַלְוִיִּם / ש' בן-ציון

שלישיה


א. עַל אַדְמַת-נֵכָר



בּוֹדֵד מַשְׁמִים הָיָה לֵוִי זֶה כָל אוֹתָהּ הַשָּׁנָה שֶׁלְּאַחַר הַחֻרְבָּן – נֶאֱלָם וּמִתְחַבֵּא כְּחַיָּה רָעָה בִּמְאוּרָתָה הָאֲפֵלָה.



כְּרָךְ גָּדוֹל זֶה שֶׁל רוֹמָא כְגֵיא-צַלְמָוֶת הָיָה לוֹ, וּשְׁאוֹן צַהֲלָתוֹ – הֲמוֹנוֹ שֶׁל גֵּיהִנֹּם. גַּם אֶת אֶחָיו בְּנֵי-עַמּוֹ לֹא הִכִּיר, בְּתוֹכָם יָשַׁב וְלֹא רָאָם…



דּוֹמֶה הָיָה, כִּי לִבּוֹ-מַבּוּעוֹ – חֵיק סֶלַע אָפֵל שֶׁחָרַב מַעְיָנוֹ, הַנְּשָׁמָה שֶׁבְּקִרְבּוֹ – כִּנּוֹר שֶׁנִּתְּקוּ כָל נִימָיו, וְגוּפוֹ עָלָיו – פֶּגֶר מֵת הַמֻּטָּל בַּקֶּבֶר וּמַרְגִּישׁ עֲדַיִן בְּטֻמְאַת רִקְבוֹנוֹ…



שָׁמַם בַּעֲדוֹ וְחָשַׁךְ כָּל הָעוֹלָם כַּשְּׁאוֹל, וְרַק שֵׁדֵי-שַׁחַת בּוֹ יֶהֱמָיוּן…

אַךְ בְּאוֹתוֹ הַבֹּקֶר, הוֹשִׁיטָה לוֹ הַחַמָּה אֶת שַׁרְבִיט הַזָּהָב – וַיָּקָם וַיֵּצֵא גַם הוּא.



יָצָא – וְהַכֹּל הִבְהִיק לוֹ בְּשָׁעָה זוֹ בְּאוֹר חָדָשׁ.



הָעוֹלָם – זֹהַר-יְקָרוֹת שׁוֹרֶה עָלָיו, תְּחִיָּה בָאָה עָלָיו – וַהֲרֵיהוּ כִיצִירָה חֲדָשָׁה שֶׁאֵינָהּ יוֹדַעַת שׁוּם צָרָה וְאֵינָהּ מַכִּירָה עֲדַיִן בְּשׁוּם צַעַר, אֶלָּא בְטוּבוֹ וְנִדְבָתוֹ שֶׁל הַנּוֹתֵן חַיִּים בִּלְבָד…



גַּם כָּל הַחֲצֵרוֹת שֶׁבְּמָבוֹי זֶה שֶׁל הַגּוֹלִים נִקּוּ וְטָהֵרוּ, וְכָל הַבָּתִּים שֶׁבַּחֲצֵרוֹת נִתְלַבְּנוּ וְנִתְקַשְּׁטוּ מִבַּיִת וּמִחוּץ – וְהַכֹּל הַכֹּל מְחֻדָּשׁ וּמְקֻדָּשׁ, עוֹמֵד בְּזִיווֹ שֶׁל עוֹלָם וּמְצַפֶּה לִקְרַאת יוֹם טוֹב אֶחָד, לִקְרַאת יוֹם מִיּוֹמָיִם…



גַּם אֶחָיו בְּנֵי הַגּוֹלָה, דְּווּיִים וּשְׁפוּיִים אֵלּוּ, שֶׁלֹּא מֵתוּ בַמִּלְחָמָה, אֵלּוּ שֶׁקּוֹמָתָם כְּפוּפָה וּפְנֵיהֶם כְּשׁוּלֵי-קְדֵרָה – גַּם הֵם נִתְעוֹרְרוּ, נִזְדַּקְּפוּ וְנִתְחַדְּשׁוּ בְזִיווֹ שֶׁל אָבִיב וּבְחֶסֶד תִּקְווֹתָיו…



רוּחַ – רוּחַ חֲדָשָׁה, רוּחַ שֶׁל חֵרוּת נוֹשֶׁבֶת מִמָּרוֹם גַּם לְתוֹךְ הַגּוֹלָה, וְאוֹר – אוֹר שֶׁל גְּאֻלָּה מְשַׁפֵּר אֶת הָעוֹלָם וְכָל בְּרִיּוֹתָיו –



מָחָר חָג – חַג הָאָבִיב – פֶּסַח, זְמַן חֵרוּתֵנוּ הִגִּיעַ…

– בָּעֵר גַּם אַתָּה אֶת הֶחָמֵץ שֶׁבְּלִבֶּךָ! – אָמַר הַלֵּוִי אֶל עַצְמוֹ וַיֵּצֵא עַד שַׁעַר הַחוֹמָה וַיֵּשֶׁב לוֹ שָׁם מוּל מֶרְחֲבֵי הַשָּׂדֶה.



וּמִיָּד הִרְגִּישׁ שֶׁלִּבּוֹ נִפְנֶה מִכָּל כַּעַס, מִכָּל כְּאֵב, מִכָּל דְּאָגָה וַחֲשֵׁכָה, וְהוּא מַתְחִיל לָחוּשׁ כְּקֶדֶם בְּכָל מַה שֶׁלְּמַעְלָה וּבְכָל מַה שֶׁלְּמָטָּה…



נִפְתַּח הַלֵּב כְּפִתְחוֹ שֶׁל אוּלָם! – וְהוּא קוֹלֵט אֶל תּוֹכוֹ כָּל זֹהַר, כָּל גַּוָּן, כָּל קוֹל, כָּל צְלִיל, כָּל רֵיחַ, כָּל נְשִׁימָה וְכָל מַגָּע כָּל-שֶׁהוּא –



הַכֹּל, הַכֹּל נִקְלָט לְתוֹךְ הַלֵּב שֶׁנִּשְׁתַּחְרֵר!



נִקְלָט וּמִסְתַּנֵּן וּמִצְטַלֵּל שָׁם בְּמַטְמוֹנִיּוֹתָיו וְנִקְוֶה שָׁם לְנִימִין נִימִין שֶׁל פָּז דְּקִיקִין וְעַזִּין…



הַקָּדוֹשׁ-בָּרוּךְ-הוּא מַחֲזִיר נְשָׁמוֹת בְּיוֹם זֶה וּמְחַדֵּשׁ אֶת הַבְּרִיּוֹת!

וְחוּטֵי הַפָּז הוֹלְכִים וְנִמְתָּחִים עַל גַּבֵּי הַלֵּב – וְהַנְּשָׁמָה שֶׁבְּקִרְבּוֹ חוֹזֶרֶת לְתִקּוּנָהּ… מֵאֲלֵיהֶם הֵם נִמְתָּחִין עַד דַּק – כִּנּוֹר שֶׁל זָהָב הֵם מַתְקִינִים שָׁם!…



לָמָּה וּלְמִי? וַהֲרֵי אָסוּר לְנַגֵּן.



אָז בַּיּוֹם הַנּוֹרָא הַהוּא, בְּאוֹתוֹ הַיּוֹם שֶׁהָיָה בּוֹעֵר בַּחֲרוֹן-אַף-יְיָ – בִּשְׁעַת הַחֻרְבָּן, נָדַר עַל עַצְמוֹ אִסּוּר שִׁירָה.



נֵדֶר נָדַר וְלֹא יַחֵל – וִיהֵא הַיּוֹם שִׁבְעָתַיִם מִשֶׁהוּא!



וּמַשְׁפִּיל הַלֵּוִי אֶת עֵינָיו כְּלַפֵּי קַרְקָע, מִתְאַנֵּחַ וְאוֹמֵר:



– “אֵיךְ נָשִׁיר אֶת-שִׁיר-יְיָ עַל אַדְמַת נֵכָר?”…



נָשְׁמָה עָלָיו הָאֲדָמָה בְּהֶבְלָהּ וְרֵיחָהּ הַדָּשֵׁן וְאָמְרָה לוֹ:



"בֶּן אָדָם! כְּלוּם דְּגָנִי וּפֵרוֹתַי אֵינָם מַשְׂבִּיעִים, אוֹ שֶׁאִלָּנוֹתַי אֵינָם מְלַבְלְבִין וְסֵתֶר צִלָּם אֵינוֹ נָעִים?



"וּכְלוּם מִטָּתִי אֵינָהּ מְרֻפֶּדֶת דְּשָׁאִים וְאֵינָהּ מְנֻפָּה בְּשָׂמִים וָמֹר, וּמַצְּעוֹתַי אֵינָן רַכּוֹת וְאֵינָן מְרֻקָּמוֹת צִיצֵי-צִיצִים, תַּאֲוָה לָעֵינַיִם וְתַפְנוּק לְכָל בָּשָׂר?



"אוֹ שֶׁמָּא אֵינִי מְקֻשֶּׁטֶת לְךָ בַּחֲרוּזֵי פְּנִינִים וְתִקְווֹת-מֶשִׁי, וְאֵין פְּלָגִים וִיבָלִים מִשְׁתַּלְשְׁלִים בְּחַמּוּקֵי גְוִיָּתִי?



"אוֹ שֶׁגִּבְעוֹת-שְׁרִירַי הַדְּשֵׁנוֹת אֵין בְּלִיטוֹתֵיהֶן אַדִּירוֹת וְאֵינָן נָאוֹת וְטוֹבוֹת לָךְ, בֶּן אָדָם?!



“וְהִסְתַּכֵּל בַּשָּׁדַיִם הַלָּלוּ, הַרְרֵי אֵל! – כְּלוּם אֵינָן מְרַתְּתוֹת חֵשֶׁק וְזוֹרְקוֹת אֵשׁ הֲמָסִים מִפִּטְמוֹתיהן?” – – –

יוֹשֵׁב הַלֵּוִי מַקְשִׁיב וּמַתְמִיהַּ לְבַחוּרָה אַבִּירָה זוֹ, – וְהַלֵּב טִפִּין טִפִּין שֶׁל אַוַּת-נְעוּרִים וְחֶמְדַּת-דּוֹדִים מִסְתַּנְּנִין לְתוֹכוֹ…



גַּל בָּהִיר, מַעְיַן עֹז נִקְוָה בְּעִמְקֵי הַלֵּב – וְכַמָּה תַעֲרֹג נֶפֶשׁ הַלֵּוִי עַל אֲפִיק שִׁירָתוֹ זוֹ!



תַּעֲרֹג נַפְשׁוֹ, אַךְ פִּיו יִדֹּם כְּפִי הַפְּסִילִים אֲשֶׁר בְּרוֹמָא…



וְהַמַּעְיָן אֵינוֹ פוֹסֵק –



מַה יַּעֲשֶׂה?… לִכְשֶׁיִּתְמַלֵּא הַלֵּב, יִהְיוּ טִפִּין נוֹפְלִין הֵימֶנוּ וּמַכִּין עַל נִימֵי הַזָּהָב – הַכִּנּוֹר יְהֵא מְנַגֵּן מֵאֵלָיו – וְהַנֶּדֶר, הַנֶּדֶר מַה יְּהֵא עָלָיו?!…

הִפְנָה הַלֵּוִי אֶת עֵינָיו מִן הָאֲדָמָה וּנְשָׂאָן כְּלַפֵּי הַשָּׁמַיִם בִּתְחִנָּה, נִתְאַנַּח בַּאֲנָחָה הַמַּעְכֶּרֶת אֶת הַנְּשָׁמָה וּפָתַח לָהֶם בְּקִינָה לֵאמֹר:



– “אַלְבִּישׁ שָׁמַיִם קַדְרוּת וְשַׂק אָשִׂים כְּסוּתָם”…



נָשְׁבוּ עָלָיו הַשָּׁמַיִם בְּרוּחָם הַצַּחָה וְהַחַמִּימָה וְאָמְרוּ לוֹ:



"לֵוִי, לֵוִי, בֶּן בְּנוֹ שֶׁל עַמְרָם! וְכִי לֹא נָאֶה הוּא אַפִּרְיוֹן זֶה שֶׁפָּרַשׂנוּ כָאן?



"וְכִי לֹא הֶעְמַדְנוּ כַאן לְרִבּוֹן הָעוֹלָמִים כִּסֵּא-כָבוֹד שֶׁל סַפִּיר עַל גִּבְעַת יַהֲלֹם זוֹ?



"וְכִי לֹא תָלִינוּ לוֹ שֶׁמֶשׁ שֶׁל כֶּתֶם פָּז עַל אַרְמוֹנוֹת שֶׁל אֶקְדָּח וְהֵיכְלֵי כַדְכֹּד?



"וְחֻפָּה זוֹ שֶׁל זֹךְ הַתְּכֵלֶת, שֶׁנָּטִינוּ כַאן עַל כָּל הַכָּבוֹד הַזֶּה – אֶפְשָׁר מְפֻחָמָה הִיא בְעֵינֶיךָ?



"אוֹ אוּלַי קְצָרָה הִיא לָךְ וְאֵינָהּ מְכִילָה כָּל אוֹתָהּ הַחֵרוּת וְכָל אוֹתוֹ הַהוֹד וְהַזִּיו וְהַנּוֹי שֶׁבְּכָל הָאֲרָצוֹת כֻּלָּן יָחַד? – – –

יוֹשֵׁב הַלֵּוִי שׁוֹתֵק וּמִתְאַפֵּק, שׁוֹתֵק בְּכָל מַאֲמַצֵּי כֹחוֹ…



דָּבָר, עוֹד דָּבָר אֶחָד יֶשׁ לוֹ לוֹמַר כְּלַפֵּי רִבּוֹן הָעוֹלָמִים בִּכְבוֹדוֹ וּבְעַצְמוֹ – אֲבָל יוֹדֵעַ הוּא שֶׁשּׁוּב אֵינוֹ יָכוֹל לְדַבֵּר, אֶלָּא לְרַנֵּן בִּלְבָד…



אֵין אֹמֶר וְאֵין דְּבָרִים בְּפִיו, אֶלָּא שִׁירָה וּנְגִינָה קְדוֹשָׁה וְרוֹמֵמָה –



וּכְדֵי שֶׁלֹּא יְחַלֵּל אֶת הַנֵּדֶר, הֲרֵיהוּ יוֹשֵׁב וְשׁוֹתֵק…



אֲבָל הַלֵּב, לֵב זֶה בִשְׁרִירוּתוֹ וְכִמְהוֹנוֹ קוֹלֵט הַכֹּל – וַהֲרֵיהוּ הוֹלֵךְ וּמִתְמַלֵּא!

מִטִּפָּה לְטִפָּה מִתְמַלֵּא הַלֵּב, מִתְמַלֵּא הוּא וְנֶאֱחָז בְּרִשְׁתָּן שֶׁל נִימֵי הַזָּהָב יוֹתֵר וְיוֹתֵר –



מַה יַעֲשֶׂה?…



עוֹצֵם הַלֵּוִי אֶת עֵינָיו מֵרְאוֹת, אֲבָל אָזְנָיו שׁוֹמְעוֹת שֶׁהָעוֹלָם כֻּלוֹ שִׁירֵי שִׁירִים בּוֹ:



צִפּוֹר אוֹמֶרֶת שִׁירָה, צְפַרְדֵּעַ אוֹמֶרֶת שִׁירָה, דְּבוֹרָה אוֹמֶרֶת שִׁירָה, יַתּוּשׁ קָטָן גַּם הוּא אוֹמֵר שִׁירָה וַאֲפִילוּ חוּט שֶׁל דֶּשֶׁא אֵינוֹ שׁוֹתֵק וְאוֹמֵר שִׁירָה!



סוֹתֵם הַלֵּוִי אֶת אָזְנָיו – אֲבָל צִנּוֹרוֹת הַהַשְׁפָּעָה אֵינָם מִסְתַּתְּמִים וַהֲרֵי הֵם שׁוֹפְעִים וּמְבִיאִים מִסָּבִיב כָּל מִינֵי הַרְגָּשׁוֹת וַעֲדָנִים לְחוּשָׁיו:



צִיצִים קַלִּים נוֹתְנִים רֵיחַ וּמְזַלְּפִים דּוֹדִים זֶה לָזֶה…



וּמָתוֹק הָאַוֵּר וְנָעִים, מַשְׁקֶה סַם-חַיִּים הוּא בְּתוֹךְ ַהֶּפה…



וַהֲרֵי נְמָלָה דַקָּה רוֹחֶשֶׁת עַל כַּף יָדוֹ – וַחֲמִימוּת נְעִימָה מְפַעְפַּעַת וּמְעַדֶּנֶת אֶת כָּל הָאֵבָרִים שֶׁבַּגּוּף – –



עָרוּךְ, נָכוֹן הַכִּנּוֹר! – כָּל הַנִּימִין שֶׁבְּקִרְבּוֹ נִמְתָּחוּ! – עוֹד רֶגַע, רֶגַע הַקַּל – וְזַרְזִיף שֶׁל פְּנִינִים וּבְדֹלַח יִסְטֹר עֲלֵיהֶן מִמַּעְיַן לִבָּתוֹ –



וּפָרְצָה, חָלִילָה, נְגִינָה בְאַלְפֵי קוֹלוֹת וְרִבֲבוֹת צְלִילִים! – – –

קוֹפֵץ הַלֵּוִי אֶת פִּיו, עוֹצֵר נְשִׁימָתוֹ בְשִׁנָּיו – אַךְ הַלֵּב, הַלֵּב הוּא חָרֵד וּמְפַזֵּז, בּוֹכֶה וְשָׂשׂ, נִכְלָם וְתוֹבֵעַ, כּוֹאֵב וּמִתְעַנֵּג – מִתְאַפֵּק הַלֵּב וּמְצָעֵק מִקִּרְבּוֹ בְּלִי קוֹל עַד לֵב-הַשָּׁמָיִם:



"רִבּוֹנוֹ-שֶׁל-עוֹלָם! תַּשְׁפִּיעַ עוֹד טִפָּה – וְאֶתְפַּקֵּעַ… כַּאן, כָּאן, בַּמָקוֹם הַזֶּה, תִּתְפָּרֵץ שִׁירַת הַשִּׁירוֹת! –



" כַּאן, כָּאן, עַל אַדְמַת נֵכָר, תֵּצֵא כַּבָּרָק שִׁירָה אַדִּירָה… שִׁירָה חֲדָשָׁה, שִׁירָה בְתוּלָה אֲשֶׁר לֹא יָדַע עוֹד אִישׁ!!"



צוֹעֵק הוּא הַלֵּב – וְאֵין רַחֲמִים בְּיוֹם זֶה!



אַכְזָרִי הוּא הַיּוֹם בְּיָפְיוֹ, בְּנָעֳמוֹ, בְּזִיווֹ וּשְׂשׂוֹנוֹ –



וּבַת צְחוֹק יוֹצֵאת וְקוֹרֶצֶת אֲפִילוּ מֵרוּם עוֹלָם הָאֲצִילוּת, מְלַגְלֶגֶת וְאוֹמֶרֶת:



“מֻתָּר לָךְ… מֻתָּר לָךְ…”



מִפַּמַלְיָה שֶׁל מַעְלָה עַצְמָהּ מַתִּירִין לוֹ אֶת הַנֵּדֶר – אַךְ הַלֵּוִי אֵינוֹ מְקַבֵּל!



שִׁירָתוֹ עֲדַיִן בְּאִסּוּרָהּ הִיא עוֹמָדֶת.





מִיָּד שִׁגְּרוּ לוֹ מִן הַשָּׁמַיִם שְׁנֵי כְרוּבִים – תִּינוֹק וְתִינוֹקֶת מִזְדַּקְּרִים שָׁם כְּנֶגְדּוֹ…



הַתִּינוֹקוֹת הַלָּלוּ בְנֵי רוֹמִיִּים הֵם – אֲבָל גַּם אֱלֹהֵי-צִיּוֹן יָכוֹל לְהִשְׁתַּבֵּחַ בָּהֶן וְלוֹמַר: “הַבִּיטוּ וּרְאוּ בְרִיּוֹת נָאוֹת שֶׁיָּצָרְתִּי!” –



וְהַבְּרִיּוֹת הַלָּלוּ מִתְעַלְּסוֹת כִּשְׁנֵי עֳפָרִים, מְצַפְצְפוֹת כִּשְׁנֵי צִפֳּרִים –



יַלְדֵי בְנֵי אָדָם וְעֵינֵיהֶם הַמְּאִירוֹת – כְּלוּם יֵשׁ חֲרוּזִים יוֹתֵר נָאִים בְּשִׁירָתוֹ שֶׁל הַבּוֹרֵא, כִּבְיָכוֹל, עַצְמוֹ? –



וּשְׁנֵי חֲרוּזֵי-יָהּ אֵלּוּ, שְׁנֵי הַכְּרוּבִים כְּאֶחָד מְכַוְּנִים זִיו עֵינֵיהֶם הָעַלִּיזוֹת בּוֹ, בַּלֵּוִי –



קָרְנוּ עֵינֵיהֶם, וְקַרְנֵי זִיו אֵלּוּ נוֹגְעוֹת וּמְזַעְזְעוֹת נִימֵי הַנָּפֶשׁ… מְנַעְנְעוֹת וּמְשַׂחֲקוֹת הֵן בְּלִבּוֹ – בְּלֵב זֶה אֲשֶׁר מָלֵא וַאֲשֶׁר עָלָה עַל כָּל גְּדוֹתָיו –



וְהַטִּפָּה הָאַחֲרוֹנָה – וָה! – גַּם הִיא כְּבָר הוֹלֶכֶת וְנִקְוֵית מֵעַל הַלֵּב…



כְּלוּם הוּא, כִּבְיָכוֹל, עַצְמוֹ מֵפֵר אֶת הַנֵּדֶר?…



וְהוֹ-הוֹ – אוֹתָהּ הַטִּפָּה הַמְשַׁכָּרֶת! זוֹ הַטִּפָּה הַיְתֵרָה, מְחוֹלֶלֶת הַשִּׁיר – הִנֵּה זֶה גָדְלָה, כָּבְדָה – הִנֵּה תִפּוֹל, הִנֵּה תַּכֶּה בְשִׁיר-הַשִּׁירִים! –



הִנֵּה זֶה הִיא צוֹחֶקֶת בְּכָל עֵינֵי הָאוֹר וְגַוָּנֵי הַבְּדֹלַח לְעַוֵּר עֵינָיִם… הִנֵּה, הִנֵּה הִיא מִתְעַגָּלֶת –



וְהִנֵּה צוֹהֵל כְּרוּב חֲרוּז-יָהּ וְקוֹרֵא:



– מָחָר חָג, חַג הָאָבִיב בָּא! אִמְרִי, בַּמֶּה נְחָגֵּהוּ?



וַחֲבֶרְתּוֹ, חֲרוּז-יָהּ שֵׁנִי, שָׂשָׂה וּמוֹרָה בְאֶצְבָּעָהּ הַדַּקָּה וְהַזַּכָּה עָלָיו, עַל פָּנָיו מְכֻוָּן, עַל הַלֵּוִי מַמָּשׁ, וְכִכְנַף רְנָנִים תְּצַפְצֵף אִמְרָתָהּ:



– בְּגֵיא-חִזָּיוֹן נְחָגֵּהוּ! – וְכָל פִּרְאֵי הָאָדָם, כָּל בַּרְבָּר, שֶׁכְּמוֹ זֶה – נַשְׁלִיךְ לְפִרְאֵי הַיַּעַר שֶׁבַּזִּירָה, לִדְרִיסָה וְלִטְרֵפָה! –



וּפָקַע לֵב הַלֵּוִי וְרֹאשׁוֹ הוּטַח – טַח – בַּכֹּתֶל! –



וַיֵּז נִצְחוֹ, דַּם לְבָבוֹ וּמֹח גֻּלְגָּלְתּוֹ אָדֹם וְלָבָן הֻזוּ בְקִצְפָּם עַל קִיר הַחוֹמָה וְעַל צֶמַח הָאֲדָמָה – – – –



נִצְחוֹ – דָּמוֹ וּמֹחוֹ וְקִלְלָתוֹ עַל אַדְמַת נֵכָר טְמֵאָה – אַךְ לֹא שִׁירָתוֹ!!

ב. עַל אַדְמַת-הַקֹּדֶשׁ



הֵד הָרִים רְחוֹקִים וְיָמִים מֻפְלָגִים מִתְּהוֹמוֹת קְדוּמִים יִקְרָא אֵלֵיהוּ –



וּכְנֶשֶׁר שְׁבוּי-עָבִים שֶׁמִּתְחַבֵּט תּוֹךְ כְּלוּבוֹ, כֵּן נַפְשׁוֹ בְּקִרְבּוֹ נִסְעָרָה נֶעֱצָרָה…



אֶלֶף שָׁנִים מֵרָחוֹק נִזְעָקוּ –



אֶלֶף שָׁנִים וְדוֹרוֹתֵיהֶן כֻּלָּם בְּלִבּוֹ כְאִלְּמִים יִבְעָיוּן…



דּוֹר דּוֹר וְיִסּוּרָיו, דּוֹר דּוֹר וּמַאֲוַיָּיו וְתִקְוָתוֹ הַנִּכְזָבָה, כֻּלָּם כְּאֶחָד בַּחֲמָסָם, חֲמַס עַמּוֹ יִסְעָרוּ –



אֶלֶף שְׁנוֹת יִסּוּרִים, יִסּוּרֵי-נְבָלָה וְיִסּוּרֵי-תוֹחֶלֶת מְמֻשָּׁכָה יִסְעָרוּ בְלִבּוֹ, יִבְעָרוּ – וְהוּא כַיָּם בְּיוֹם-קָדִים עָלָיו יֶהֱמֶה.

הָרִים רְחוֹקִים וְיָמִים מֻפְלָגִים בַּמַּחֲזֶה יַעֲבֹרוּן –



יֶחֱזֶה צִיּוֹן – וְכַגָּמוּל עֲלֵי אִמּוֹ נַפְשׁוֹ נִכְמָרָה –



כְּגוֹזָל נוֹפֵל הוּא, שׁוֹאֵף אֶל קִנּוֹ – וּכְנָפָיו לֹא יִשָּׂאוּהוּ…



תִּלְהַט נַפְשׁוֹ, וּשְׁכִינַת הַקֹּדֶשׁ שָׁם יְדַמֶּה – וְהוּא כְחָתָן שֶׁנִּשְׁבָּה מֵחֻפָּתוֹ, מֵחֶסֶד נְעוּרָיו… נַפְשׁוֹ עָלָיו תַּחֲלוֹם… אֶל תַּמָּתוֹ בְּסֵתֶר הָאַפִּרְיוֹן תֶּהְגֶּה בְעֶרְגָּתָהּ;



– עַד מָתַי? עַד מָתַי הַשֶּׁבִי, עַד מָתַי הַפֵּרוּד? עַד אָנָה עֱנוּת הַנֶּפֶשׁ וּכְלוֹת הַנָּפֶשׁ?…



וְכָבֵד צַעַר הַנֶּפֶשׁ – מִי יִשָּׂאֶנּוּ? וְאִלֵּם הַצַּעַר וּמִי יַבִּיעֶנּוּ?



נֶפֶשׁ נִכְספֶת, חוֹלֶמֶת טָהֳרָה וְאַהֲבָה – וְהִיא בְלַחַץ-הַטֻּמְאָה חֲבוּקָה וּבִמְדוּשַׁת נִבְזִים וּנְבָלִים תְּפַרְכֵּס – – –

הָרִים רְחוֹקִים – וְהַר יְיָ בְּרֹאשׁ הֶהָרִים… וַאֲבוֹתָיו שָׁמָּה לְאֵל עֻזָּם בְּשִׁיר הַקֹּדֶשׁ יַנְעִימוּ יַרְעִימוּ –



אֶלֶף שָׁנִים – וַעֲדַיִן הֵד קוֹלָם בִּלְבָבוֹ יַעֲנֶה!



וּכְיוֹנָה אוֹבֶדֶת הַמְנַהֶמֶת תְּשׁוּקָה, כֵּן תֶּהְגֶּה שִׁירָתוֹ – וּבְאֵין אוֹנִים אַךְ תִּתְחַנֵּן וּתְקוֹנֵן בַּלָּיְלָה…



עַמּוֹ וּמוֹלַדְתּוֹ וּמִקְדָּשׁוֹ תּוֹבְעִים עֶלְבּוֹנָם – וְשִׁירוֹ מֶה חָדֵל הוּא, נִרְתָּע וְנִכְלָם…

לַיְלָה – לֵיל סְפָרַד בְּרֹךְ עֶדְנָתוֹ, לֵיל סְפָרַד בִּלְחִישַׁת אַוָּתוֹ –



וּמִמֶּרְחַקֵּי אֶרֶץ וּמֶרְחֲבֵי זְמָן בַּת-קוֹל מְהַלֶּכֶת, תַּעֲבוֹר תְּהוֹמוֹת הַשָּׁנִים – תְּהוֹמוֹת קְדוּמִים מְעֻנְּנֵי הַצָּעַר – –



וּמִן הַתְּהוֹם דְּמוּת יוֹנָה טָסָה –



יוֹנָה בָרָה כַשֶּׁלֶג וּגְדוֹלָה כַנֶּשֶׁר עָלָיו יָרָדָה…



צִיץ רֹאשָׁהּ – גַּוָּנֵי הַקֶּשֶׁת בְּזָהֳרָם, וּכְנָפֶיהָ הַכַּבִּירוֹת, כְּמַרְאֵה הַסַּפִּיר, עַל רֹאשׁ הַלֵּוִי פָרָשָׂה –



עָלָיו תְּרַפְרֵף, עָלָיו תֶּהְגֶּה – וְקוֹלָהּ קוֹל כִּנּוֹר אֵיתָן, מַנְעִים וּמַרְעִישׁ כְּאֶחָד:



חָתוּם סָתוּם שִׁיר יְיָ,  הָרֵי הָרִים עָלָיו נֶעֱרָמוּ,



עֲלֵה וַחֲצֹב בְּהָרֵי הַצּוֹר



וּקְרָא לוֹ דְרוֹר!



וְהוּא כְאֵשׁ פְּרָצִים יִפְרֹץ וּבְרָן הַכּוֹכָבִים יְהַלֵּךְ



לִקְצוֹת שָׁמַיִם כְּזִיו הָאוֹר –



וְקָרָא דְרוֹר!



וַיִּקַץ הַלֵּוִי –



וַיֵּדַע כִּי קֹרָא אֶל הֶהָרִים…

אֶל הֶהָרִים – אֶל הַר יְיָ קֹרָא לוֹ, אֶל דּוּכַן אֲבוֹתָיו מְשָׁרְתֵי אֵל – וְהוּא יַעֲלֶה!



וְעָמַד שָׁם מוּל שַׁעֲרֵי שַׁחַק, וְשַׁעֲרֵי לִבּוֹ אָז יִקְרַע – וְכָל רוּחוֹ עַד תֻּמָּהּ, בְּכָל מַכְאוֹבָהּ וַעֲתִירָתָהּ אָז תִּפְרֹץ…



אֶלֶף שָׁנִים אָז יֶעְתָּרוּ, אֶלֶף שָׁנִים אָז יִרְעֲמוּ רַעַם עוֹלָם –



וְשָׁמַע יִשְׂרָאֵל וְשָׁמְעוּ עַמִּים כֻּלָּם…



וְשָׁמַע אֵל עוֹלָם – וּבָא עִם יוֹמוֹ הַגָּדוֹל!





וַיָּקָם הַלֵּוִי וַיֵּרֶד בָּאֳנִיָּה הַיָּמָּה.



רָאוּהוּ גַלִּים וַיָּשִׂישׂוּ לִקְרָאתוֹ, וְשָׁטוּ וְנָשְׂאוּ וְהֵשִׁיטוּ אוֹתוֹ זֶה לָזֶה בְחֶדְוָה וְקָרָא זֶה אֶל זֶה וְאָמַר: “הִנֵּה הוּא הוֹלֵךְ! הִנֵּה הוּא הוֹלֵךְ!”



שָׁמְעוּ הַדַּלְפִינִין וַיָּטוּשׁוּ כָרָצִים לִפְנֵי שַׂר-הַשִּׁירָה, מִזְדַּקְּרִים וּמִתְחַבְּטִים לִפְנֵי הַסְּפִינָה בְשָׂשׂוֹן אַלִּים וְאִלֵּם, טָסִים כַּבָּזָק וְדֶרֶךְ הַיָּם לְפָנָיו יַתְווּ…



וּשְׁחָפִים מִמַּעַל לוֹ יִפְצָחוּ, מֵרֹאש תֹּרֶן יִתְּנוּ קוֹל – טָסִים לְמַעְלָה וְנוֹפְלִים לְמַטָּה, מוֹחֲאִים כָּנָף וְצוֹוְחִים בְּשׂוֹרָה לַמֶּרְחַקִּים: “הוּא הוֹלֵךְ וּבָא, הוּא הוֹלֵךְ וּבָא!”…

וְשָׁטָה הַסְּפִינָה לַיְלָה וָיוֹם, בַּיָּם תִּפְרֹשׂ כָּנָף כַּצִּפּוֹר בַּשָּׁמַיִם.



וְהַשָּׁמַיִם כָּל חֶסֶד בֹּקֶר, כָּל זֹהַר צָהֳרַיִם, כָּל יְקַר עַרְבָּיִם בְּרָב עָשְׁרָם לַלֵּוִי יִתֵּנוּ – וְהִצִּיעוּ לוֹ בַּיָּם דֶּרֶךְ שֶׁל כֶּסֶף וּתְכֵלֶת, וְכָל פָּז וְאַרְגָּמָן שֶׁלְּמַעְלָה לְפָנָיו יִשְׁטָחוּ.



יִשְׂאוּ הָרִים שָׁלוֹם, זִקְנֵי עוֹלָם צוֹנְפֵי עַנְנֵי-טֹהַר מִמְּנוּחָתָם כָּבוֹד דַּרְכּוֹ יְבָרֵכוּ.



וְנֶכְדֵיהֶם, עֲצֵי זַיִת וְאַרְזֵי אֵל, עַל בִּרְכֵּי הַיְשִׁישִׁים וְכִתְפֵיהֶם יְטַפֵּסוּ, וְהִבִּיטוּ אַחֲרֵי הַלֵּוִי וְנִעַנְעוּ לוֹ: “עֲלֵה!” אַף הַתָּמָר מֵחֹף הַזָּהָב יִשָּׂא כַפּוֹתָיו לוֹ בִּבְרָכָה: “עֲלֵה, עֲלֵה, בְּרוּךְ יְיָ!”



וּמְדִינוֹת הַיָּם כֻּלָּן יוֹצְאוֹת לְעָרֵיהֶן בְּעַטְרוֹת הַיֶּרֶק כְּכִתּוֹת כִּתּוֹת שֶׁל מַלְאֲכֵי שָׁלוֹם עוֹטְפֵי לְבָנִים וְעַל דַּרְכּוֹ יְלַוּוּהוּ.



יָבֹא לַיְלָה וּפִזֵּר כּוֹכָבִים לְרֹאשׁ הַלֵּוִי וְתַחַת רַגְלָיו שַׁלְהֲבוֹת נֹגַהּ יְנַפֵּץ, וְנָשְׂאוּ עָרֵי-הֶהָרִים לִקְרָאתוֹ נִזְרֵי עוֹלָם גְּדוֹלִים, בְּאִשֵּׁי בָּרָקוֹת יְנוֹצֵצוּ –



דֶּרֶךְ הַמֶּלֶךְ דַּרְכּוֹ, דֶּרֶךְ חָתָן אֶל חֻפָּתוֹ – וְהוּא הוֹלֵךְ וְקָרֵב אֶל חֶמְדַּת קָדְשׁוֹ, עַד סֵתֶר שִׁירָתוֹ הֲרַת לְבָבוֹ יַגִּיעַ!…

שָׁמַיִם, אֶרֶץ וְיָם בְּלֵילוֹת-יָרֵחַ סוֹד הֲוָיָתָם לוֹ יָשִׂיחוּ. אָמַר יָם: "טִפָּה קְטַנָּה זוֹהִי רֵאשִׁית אוֹנִי וְכֹחַ כָּל הוֹדִי; תָּזִיעַ אֶרֶץ בַּעֲמָלָהּ, וַעֲנָנִים מִמַּעְלָה כִּי יִבְכָּיוּן – אֲנִי כָּל טִפָּה שֶׁל זֵעָה, כָּל נֵטֶף שֶׁל דֶּמַע אָצַרְתִּי – וְהִנֵּה זֶה אוֹצַר גְּבוּרָתִי, עָזִּי וְזִמְרָתִי נֶצַח –



“תֶּאֱצֹר שִׁירָתְךָ עֲמַל דּוֹרוֹת, דִּמְעוֹת אָבוֹת וּבָנִים כֻּלָּם – וְנָהֲמָה כַּיָּם!”



– "חֲזַק וַחֲזָק! – יְעוֹדְדוּהוּ הַרְרֵי אֹפֶל – מְצוּקֵי אֶרֶץ וְאֵימְתָנֵי גַאֲוָתָהּ אֲנַחְנוּ, כִּי אֵשׁ עֲצוּרָה עָצְמָה בָנוּ – וַנִפְרֹץ וַנְּרוֹמָם, וּמָצוֹק וְרוֹמָם קַמְנוּ עֲדֵי עַד –



“יַעֲצֹם אֵשׁ לִבְּךָ וּפָרַץ – הַרְרֵי עֹז וּבָמוֹת עוֹלָם מִלֵּב זֶה יִנָּשֵׂאוּ!”



– "רוֹמָה! – שָׁמַיִם מֵעָל לוֹ יִרְזֹמוּ – רְאֵה כוֹכָבִים בִּמְחוֹל עוֹלָם יִסַּבּוּ, בְּאוֹר עוֹלָם יָאִירוּ; מֵרֵאשִׁית בְּרִיאָתָם וְעַד רִבְבוֹת דּוֹר לֹא הוּעָמּוּ – כִּי רָמִים הֵם, כִּי נִשָּׂאִים הֵם וּלְמֵרָחוֹק יַבִּיטוּ…



“הַשְׁקִיפָה מִשָּׁמַיִם וּרְאֵה, מִמָּרוֹם תַּבֵּט נָא עֵינֶךָ – וְנָהַרְתָּ בְּאוֹר עוֹלָם” – – –



וְחָזַק הַלֵּב וְאָמַץ בְּמִקְוֵה-עֻזּוֹ, וְנָהֲמָה לַהַבְתּוֹ וְשָׁאֲפָה, וְצֹרַף בְּאוֹר עוֹלָמִים וְהִבְהִיק וּכְפַטִּישׁ הֶחָזָק כֵּן יַךְ –

אֶלֶף שָׁנִים אוֹצַר לִבּוֹ,



אֶלֶף שָׁנִים בּוֹ יִבְעָיוּן,



אֶלֶף שָׁנִים בּוֹ יֶחֱמָרוּן –



אֶלֶף שָׁנִים מַשָּׂא עַמוֹ –

וְהוּא הוֹלֵךְ וּבָא, הוּא נוֹשֵׂא וּמֵבִיא אֶת זַעֲקַת עַמּוֹ לְדוֹרוֹתָיו בְּשִׁיר-יְיָ אֶל הָרֵי יְיָ!





וְהִנֵּה הִנֵּה הִיא הָאָרֶץ –



הִנֵּה הִנָּם הֵם הֶהָרִים!



שׁוּר וַעֲמֹד, אַל תַּסְתֵּר פָּנִים!…



מְחֵה דִמְעָה וְתַבֵּט עֵינֶךָ – וּרְאֵה:

מֵעַרְפְּלֵי תְכֵלֶת, תַּעֲלוּמֵי מָרוֹם הִנֵּה הִנֵּה הִיא נִשְׁקָפֶת…



הִנֵּה הִנָּם הֲרָרֵיהָ קֹדֶשׁ – מַפְּלֵי וִילוֹן הָרָקִיעַ…



מְעוֹן נְשָׁרִים, זְבוּל שְׂרָפִים, סוֹד מְרוֹמִים – הִנֵּה הִנֶּהָ אֶרֶץ-הַשָּׁמַיִם! –



זֹאת הָאָרֶץ…



זֶה קַו הַקֹּדֶשׁ נָטָה עֶלְיוֹן לִבְנוֹ בְכוֹרוֹ מִקַּדְמֵי אָרֶץ.



חֲזַק וַעֲמֹד! – הַטֵּה אָזְנְךָ וּשְׁמָע:



רִפְרוּף רוּחַ, כַּנְפֵי יוֹנָה – יוֹנוֹת הַקֹּדֶשׁ, תַּנְחוּמוֹת עֶלְיוֹן – נִשְׁמוֹת אָבוֹת שָׁם תְּרַחֵפְנָה…



תְּרַחֵפְנָה, תְּבַקֵּשְׁנָה אֶת בְּנֵי אוֹנָן וִיגוֹנָן הַנּוֹשְׂאִים תְּפִלָּה מִכַּנְפֵי אֶרֶץ, מִתְּפוּצוֹתֵיהֶם אֶלֶף שָׁנָה…



אַל תָּזֹע אַל תִּשְׁתָּע, הַלֵּוִי! – שָׂא לִבְּךָ אֶל מַשָׂא הַלְּבָבוֹת, וְאוֹצָרְךָ, אוֹצַר דּוֹרוֹת – אֶל אוֹצַר הַחַיִּים שָׂאֵהוּ.



עֲמֹד, עַד תִּפּוֹל בְּחֵיק זֶה, מִמֶּנּוּ יָנַק עַמְּךָ חַיִּים וַיֵּלֶךְ וַיִּתְעַנֶּה אֶלֶף שָׁנִים – וַיֶּחִי…



עֲמֹד וְהִכּוֹן, הַלֵּוִי, לִקְרַאת הָאָרֶץ!



הִנֵּה הִנֶּהָ אֶרֶץ-יִשְׂרָאֵל…





וְהוּא בָא, הוּא עָלָה, הוּא נִצָּב עָלֶיהָ – וּכְעֵינֵי הַנֶּשֶׁר הַנִּבְהָל עֵינָיו עָמְדוּ רָהָבוּ…



לַמַּרְאֶה יָצָא לִבּוֹ –



מַשָּׂא לִבּוֹ עַל כָּל דּוֹרוֹתָיו יָצָא, הִבִּיט בּוֹ בְעֵינֵי הַשְּׁמָמָה…



מֵאֵד הָרִים, מִצְּחִיחֵי סְלָעִים, מֵעַרְבוֹת חוֹל וּמֵאֹפֶל מְעָרוֹת – אֶלֶף שָׁנִים בּוֹ הִבִּיטוּ, וְכֻלָּן תֹּהוּ יְלֵיל יְשִׁימוֹן – – –



– מָה הָעָם מִבְּלִי אַרְצוֹ? וּמָה הָאָרֶץ מִבְּלִי עַמָּהּ? –

אֶלֶף שָׁנִים כֻּלָּן שְׁמָמָה,



אֶלֶף שָׁנִים חוֹל וָאָבֶן,



אֶלֶף שָׁנִים יְלֵיל תֹּהוּ –



אֶלֶף שָׁנִים כֻּלָּן אָפֶס…

יָצָא הַלֵּב וַיִּדֹּם וַיְהִי לְאָבֶן –



וְרֵיקָם, חָלָל עָמַד הַלֵּוִי, שׁוֹמֵם עַל הַשְּׁמָמָה – – –



יְחִידִי עָמַד וִיחִידִי הָלַךְ לוֹ, וּבָדָד הוּא עוֹבֵר בָּעִיר – זָרִים לֹא יָדַע מִסָּבִיב…



– מָה הָעָם מִבְּלִי אַרְצוֹ וּמָה הָאָרֶץ מִבְּלִי עַמָּהּ – וְאַיֵּה אֵפוֹא אֱלֹהֵיהֶם? – – –

וִיחִידִי הוּא תועֶה אֶל בֵּין הֶהָרִים…



גָּזוּ תַמּוּ אֶלֶף שָׁנִים, בִּתְהוֹם הַשְּׁמָמָה צָלְלוּ, תַּמּוּ – וְעִמָּן תַּמָּה, חָרְבָה גַם שִׁירָתוֹ גַם קִינָתוֹ…



רַק הַתַּנִּים שָׁם יְתַנּוּ בְּמִדְבַּר-הָרִים וּבָא קוֹלָם בִּמְעָרוֹת אָזְנָיו הַחֵרְשׁוֹת נֶצַח – – –





וִיחִידִי דוּמָם תָּעָה הַלֵּוִי וִיחִידִי דוּמָם אָבֹד אָבַד בִּילֵיל יְשִׁימוֹן.



הֲרֹמַח פֶּרֶא לִמּוּד מִדְבָּר שָׁם דְּקָרוֹ?



אִם צְבֹעֵי נַחַל בְּשָׂרוֹ חִלְּקוּ וַיֹּאכְלוּ לְבָבוֹ מְעוֹן הַדּוֹרוֹת? –



אִישׁ לֹא יָדַע קִצּוֹ, וְאִישׁ לֹא יֵדַע קְבוּרָתוֹ –



שִׁמְמַת אַרְצוֹ בְּלָעַתְהוּ נֶצַח.

ג. עַל אַדְמַת הַתְּחִיָּה


I. נְגִינַת הַלָּיְלָה



הַלַּיְלָה, לֵיל שְׁבָט בַּהֲדָרוֹ, מַאֲפִיל וְשׁוֹתֵק – הוּא מַסְתִּיר בְּחֻבּוֹ אֶת סוֹדוֹ. אַךְ הַסּוֹד – גַּם הַחשֶׁךְ לֹא יַחְשִׁיכֶנּוּ, וְהַשְּׁתִיקָה מִנִּי סֵתֶר מַכְרִיזָה עָלָיו גָּלוּי, גָּלוּי – גַּם בְּאֵין אֹמֶר וּבְאֵין דְּבָרִים…



סוֹד הַלַּיְלָה, לֵיל נְעוּרִים – מִנְּשִׁימָתוֹ רֵיחוֹ נוֹדֵף, מִן הָאֲפֵלָה הוּא מִזְדַּכֵּךְ בְּאוֹרָה כְּחֻלָּה, וּמִתּוֹךְ הַקָּרָה תַּפְנוּקֵי חֲמִימוּת כִּצְמַרְמֹרֶת תַּרְעִידֶנּוּ… וּרְאוּ נָא עֵינָיו, תַּמּוֹת תְּמִימוֹת – וּבְזִיקֵי נָגְהָן כְּבָר סָחוּ לַכֹּל כָּל-אֲשֶׁר אִתָּן!…



תַּפְנוּקֵי רוּחַ וּבָשְׂמֵי פַרְדֵּס – דּוּמָם, דּוּמָם כּׁה נֵשְׁבָה עַל הַסַּפְסָל שֶׁלִּפְנֵי בֵיתֵךְ… אִישׁ לֹא רוֹאֶה, הַשַּׁעַר סָגוּר, אַף גַּם כֶּלֶב לֹא יֶחֱרַץ לָשׁוֹן, אַךְ הִתְבַּשְּׂרִי – גַּם הַתִּינוֹקוֹת שָׁם בְּ“גַנָּם” לִפְנֵי “הַגְּבֶרֶת” כְּבָר פִּטְפֵּטוּ, כַּיּוֹם הַזֶּה, בְּסוֹדֵנוּ!…



אֶתְּנָה רֹאשִׁי אֵצֶל רֹאשֵׁךְ, תַּמָּתִי, וְרֵיחַ אַפֵּךְ, כְּנִצָּנֵי הַשָּׁקֵד, אֶשְׁתָּיָה!… כְּנַף טַלֵּיתֵךְ, זוֹ הַחַמִּימָה, עֲלֵי שִׁכְמִי לָהּ נָפָלָה, וְכַךְ יָדֵךְ, זוֹ הַדַּקָּה, זוֹ הָרַכָּה, תּוֹךְ כַּפּוֹתַי, אֵלּוּ הַגַּסּוֹת וְהַנִּקְשׁוֹת – בְּחֶסֶד עוֹלָם לִי תַפְקִידִי:



– חֵן-חֵן לָךְ, תַּמָּתִי! – אָכֵן קַר הוּא לֵיל הַשְּׁבָט, צְפָדַתְנִי זוֹ הַצִּנָּה, אַף גַּם רֹאשִׁי נִמְלָא טָל – כַּסִּינִי, כַּסִּינִי בִכְנָפֵךְ, יוֹנָתִי, הַכְנִיסִינִי בְטַלֵּיתֵךְ רְוַת הָעֶדְנָה…



שְׁתֵּי גוּפוֹת אֲדוּקוֹת שִׂמְלָה אַחַת, וּשְׁנֵי לְבָבוֹת – בְּאַהֲבָה אַחַת וְלֵיל שְׁבָט בְּזֹךְ אַפְלוּלִי עָלֵינוּ יְסוֹכֵךְ… דְּמָמָה וּשְׁתִיקָה, גַּם צְפִיר-נַפְשֵׁךְ הֵן אֶשְׁמָעָהּ – וּמִי הֶחֱרִידֵךְ אַיָּלָתִי?… קִרְקוּר צְפַרְדְּעִים אֵינוֹ כְלוּם…



– סַבְתָּא בָאָה…



– אוֹי, אוֹתָהּ זְקֵנָה! עַד חֲצוֹת לַיְלָה לֹא יִכְבֶּה נֵרָהּ… מַה לָהּ וְלָמָּה? אֶת מִי תִּנְצֹר עוֹד בַּלָּיְלָה? – כַּרְמִי שֶׁלִי לְפָנַי, אֲנִי אֶטְּרֵהוּ, וְשׁוּם שׁוּעָל בְּאֶשְׁכֹּל בָּסְרוֹ לֹא יַגַּע חֹטֶם!…



חֲשָׁאִיּוֹת, חֲשָׁאִיּוֹת פַּעֲמֵי הַזְּקֵנָה, אַךְ בַּמִּפְתָּן אֲחָזָה שֵׁעוּל – מְכַעְכְּעָה סַבְתָּא בְדֶרֶךְ אֶרֶץ שֶׁלֹּא לִפְגֹּע פֶּגַע-פִּתְאֹם בִּכְבוֹד בָּחוּר וְעַלְמָה לַיְלָה, – יָפָה מִדַּת דֶּרֶךְ אֶרֶץ! – וַהֲרֵי אַתְּ מֻבְדֶּלֶת וּמֻפְרֶשֶׁת כְּבָר יָשַׁבְתְּ לָךְ, נְזִירָתִי…



וּבְטָהֳרָה תְמִימָה עֵינַיִךְ לַמָּרוֹם תִּשָּׂאִי – וּכְאִלּוּ אֵין לָךְ דָּבָר בְּעוֹלָם זֶה הַשָּׁפָל, בִּשְׁאֵלָה צְנוּעָה אֶת פִּי תִּשְׁאֲלִי עַל הָעוֹלָמוֹת הָעֶלְיוֹנִים:



– מִפְּנֵי מָה רַבּוּ כָךְ וְגָדְלוּ כָךְ כּוֹכְבֵי הָאוֹר שֶׁבְּאַרְצֵנוּ?…



שְׁאֵלָה חֲמוּרָה – אַךְ, אֲבוֹי, הֵן לַזְּקֵנָה יֵשׁ פִּתְרוֹנִים! – הִנֵּה יָשְׁבָה לָהּ בְּאֶמְצַע, וּלְלֹא שְׁאֵלוּהָ הִיא נִדְרֶשֶׁת וּפוֹתַחַת גַּם בִּתְשׁוּבָה:



“כְּשֶׁחָרַב בֵּית-הַמִּקְדָּשׁ…”



קַלַּנִי מֵרֹאשִׁי! אֲרֻכָּה תְהֵא אוֹתָהּ הַמַּעֲשָׂה וִישָׁנָה הִיא נוֹשָׁנָה כְּאַלְפַּיִם שָׁנָה – וְאַתָּה שֵׁב וּשְׁמַע בְּכֹבֶד רֹאשׁ עַד לִקְרִיאָתוֹ שֶׁל הַגֶּבֶר, וְאָז לֵךְ לְךָ, בָּחוּר – עָרַב עַרְבֶּךָ! – לֵךְ וּבָדָד בֵּין הַקָּלִפְּטוֹת הֱוֵי מְבַכֶּה אֶת הַחֻרְבָּן…



וְעַל-כָּרְחִי אֲנִי שׁוֹמֵעַ:



“… בְּאוֹתָהּ שָׁעָה יָשְׁבוּ מַלְאֲכֵי הַשִּׁיר עַל חָרְבוֹת יְרוּשָׁלַם וְגַם בָּכוּ בְזָכְרָם אֶת בְּנֵי צִיּוֹן הַיְקָרִים. כִּנּוֹרוֹת-הַפָּז הָיו מֻשְׁלָכִים לִפְנֵיהֶם בֵּין אַבְנֵי הַמַּפֹּלֶת וְאוּדִים שֶׁכָּבוּ, וּפְנֵיהֶם כְּבוּשׁוֹת לָהֶם בְּתוֹךְ כַּנְפֵיהֶם, שֶׁהָיוּ מְרַתְּתוֹת וּמִתְחַבְּטוֹת עַל רָאשֵׁיהֶם הַכְּפוּפִים… נָשְׁבָה, אוֹי, רוּחַ צְפוֹנִית עַל עִיר אֱלֹהִים, וּבָאָה רוּחַ הַקֹּדֶשׁ וְאָמְרָה לָהֶם, לַמַּלְאָכִים: “בָּנַי, עוֹלָם כְּמִנְהָגוֹ נוֹהֵג – הִגִּיעָה הַשָּׁעָה שֶׁתַּעַמְדוּ בַשִּׁיר”… עָמַד מִיכָאֵל שַׂר יִשְׂרָאֵל, נָתַן קוֹל וְאָמָר: “אֵיךְ נָשִׁיר אֶת שִׁיר יְיָ עַל אַדְמַת יִשְׂרָאֵל זוֹ לְאַחַר שֶׁחָרְבָה? הַאֵיךְ נָשִׁיר עַל לֵב אֵם בְּשָׁעָה שֶׁבָּנֶיהָ גְּלוּיִים וּשְׁבוּיִים וְנִשְׁחָטִים כַּצֹּאן עַל אַדְמַת נֵכָר?!” – מִיָּד עָמְדוּ כָל מַלְאֲכֵי הַשִּׁיר, נָטְלוּ כִנּוֹרוֹתֵיהֶם וּזְרָקוּם בְּבַת-רֹאשׁ כְּלַפֵּי מַעְלָה עַד שֶׁנִּתְעוֹפְפוּ לִשְׁמֵי מָרוֹם בְּנִתּוּק נִימִין כְּשׁוּרָה שֶׁל בְּרָקִים מְצַלְצְלִים… וּבְעוֹד שֶׁשִּׁיּוּרֵיהֶם שֶׁל צְלִילֵי הַקֹּדֶשׁ הָיוּ זָעִים וּמְרַטְּטִים שָׁעָה קַלָּה בַחֲלָלוֹ שֶׁל עוֹלָם, נִרְתְּעוּ מַלְאֲכֵי הַשִּׁיר וְהִתְנוֹפְפוּ גַם הֵם לַמָּרוֹם כַּעֲדַת-יוֹנִים צַחוֹת, עַד שֶׁהִגִּיעוּ לִנְהַר-דִּי-נוּר, זֶה שֶׁהוּא נִרְאֶה לַיְלָה בְאֵשׁ לְבָנָה מִקְּצֵה הָעוֹלָם וְעַד קָצֵהוּ – וְעָמְדוּ וְקָפְצוּ כֻּלָּם לְתוֹכוֹ וְטָבְעוּ בְתוֹךְ אִשּׁוֹ לְעוֹלָם… כֵּיוָן שֶׁרָאָה הַקָּדוֹשׁ-בָּרוּךְ-הוּא כָךְ, אָמַר: “אֵין מֶלֶךְ בְּלֹא עַם וְאֵין עֹז וָהוֹד בְּלִי שִׁיר” – וּמִיָּד תָּפַשׂ כִּבְיָכוֹל בְּנֵזֶר רֹאשׁוֹ, שֶׁהָיָה קָשׁוּר וְקָלוּעַ כֻּלּוֹ מִשִּׁירוֹת הֵיכָל – וּזְרָקוֹ אַף הוּא, וְנִתְפּוֹצֵץ בִּרְקִיעַ עֻזּוֹ כְּבָרָד שֶׁל זִקּוּקֵי הַחַשְׁמַל! – – – וְאֵלֶּה נוֹסְפוּ עַל הַכּוֹכָבִים שֶׁבָּאָרֶץ הַקְּדוֹשָׁה: הַקְּטַנִּים הֵם הֵם נְפוּצוֹת הַנֵּזֶר, כִּבְיָכוֹל, וְהַגְּדוֹלִים הֵם הֵם כִּנּוֹרוֹתֵיהֶם שֶׁל מַלְאֲכֵי הַשִּׁיר, כִּנּוֹרוֹת הַזָּהָב הַקֱּדוֹשִׁים שֶׁנִּתְּלוּ בַּמָּרוֹם… וּמֵאָז תְּלוּיִים הֵם כִּנּוֹרוֹת הַזָּהָב הַלָּלוּ בְאִלְמוּתָם – שָׁבַת כִּנּוֹר הַלְוִיִּם – וּבַשָּׁמַיִם מִמַּעַל וּבָאָרֶץ מִתַּחַת שִׁיר יְיָ, אוֹיָה, אֵין עוֹד”…



הַמַּעֲשָׂה נָאָה הִיא וְגַם נוּגָה, גַּם אֶת נַפְשִׁי הוֹגֵה הוֹגָתָה – וּמַה לָּךְ שָׁם, טִפְּשָׁה קְטַנָּה, שֶׁכָּכָה נִתְעוֹרַרְתְּ עָלֶיהָ? – הַחֲשִׁי, אֵין מַקְשִׁין עַל הַמַּעֲשָׂה!…



אֲבָל אַתְּ סָלֹח לֹא תִסְלְחִי עַל פְּגִיעָה קַלָּה בִּכְבוֹד מְשׁוֹרְרַיִךְ, אֵלֶּה הַצְּעִירִים:



– כֵּיצַד? שִׁיר יְיָ אֵין עוֹד?! – לֹא! עוֹד לֹא בֻּטַּל שִׁיר מִיִּשְׂרָאֵל! מִתְּחוּם-הַמּוֹשָׁב וְגַלִּיצִיָּה עַד לְקַנְטוֹנֵי שְׁוַיץ וְהָרֶיהָ תָּעֹז שִׁירַת לְוִיֵּינוּ! גַּם לָאַנְטִיפּוֹדִים שֶׁבַּאֲמֵרִיקָה, בְּאַרְצוֹת-הַבְּרִית שִׁיר יְיָ יְשׁוֹרֵרוּ!



יָבֹא עָנְשֵׁךְ, פְּתַיָּה קְטַנָּה! הִנֵּה הַזְּקֵנָה הִזְדַּקְּפָה נֶגְדֵּךְ – עַתָּה שִׁמְעִי מוּסַר-קִצְפָּהּ, שִׁמְעִי בַת וְהִתְאַפָּקִי! –



– זִמְרַת נְבָלִים זֹאת אֵינָהּ שִׁירָה! גַּם זֶה נִבְלָם לֹא מִמִּקְדָּשׁ הוּא מַתָּנָה, אֶתְנַן-זוֹנָה גְּנוּב-הַקֻּבָּה הוּא בְיָדָם!… פִּרְחֵי-לְוִיָּה אֵלּוּ אֲנִי רָאִיתִי, בִּשְׁעַת הַפָּגְרוֹמִים – אָז פְּגַשְׁתִּים גַּם הִכַּרְתִּים! – וְהֵמָּה בַחוּרִים אֲכוּלֵי רָקָב וּבְלוּיֵי שִׁעֲמוּם, דַּלִּים גֵּאִים בְּעָשׁ-לִבָּם, וּשְׁאָר כְּנִימָתָם… לְוִיַּיִךְ – זְמִיר-נַאֲפוּפִים בִּמְעָרַת פָּרִיצִים לָקְחָה אָזְנָם מִשִּׁכּוֹרֵי גוֹיִים שְׂבֵעֵי נְבָלָה וּבְבֶטֶן רְעֵבָה וְגָרוֹן נִחָר יַעֲנוּ אַחֲרָיו בְּבֵית יִשְׂרָאֵל כְּיִלְלַת חֲתוּלִים בְּעוֹנָתָם!…



– אָ! רַב לָךְ, רַב לָךְ, סַבְתָּא טוֹבָה – וּבִפְרָט בְּאָזְנֵי בְתוּלָה… וְדַי לָךְ גַּם אַתְּ, פְּתַיָּה קַלָּה – וַהֲרֵי אָמַרְתִּי לָךְ: “אֵין חוֹלְקִין עַל הַמַּעֲשָׂה”!…



וַדַּאי וַדַּאי, סַבְתָּא חֲבִיבָה, אַגָּדָתֵךְ כֻּלָּה אֱמֶת וְגַם מִשְׁפָּטֵךְ יֶשׁ בּוֹ אֱמֶת, אֲבָל רַק בָּהּ בְּמִדָּה שֶׁל הַכָּזָב שֶׁבְּשִׁירָתֵנוּ זוֹ הַצְּעִירָה… אַךְ דָּא עָקָא, מִתּוֹךְ שִׂיחָה זוֹ סִפְרוּתִית קָם הַגֶּבֶר וְגַם קָרָא – הַכְבָר חָלַף עָבַר עַרְבִּי? – דֹּמּוּ, גְבָרִים, בְּלוּלֵיכֶם! וּלְוַאי שֶׁלֹּא תִשְׁמַע הַזְּקֵנָה קוֹלְכֶם…



אַךְ הַזְּקֵנָה הִיא כְבָר פַּהֲקָה פֵהוּק לְסִמַּן שֵׁנָה, אַף גַּם תַּעַן בַּאֲמָרֶיהָ:



– עֵת הַזָּמִיר, אֶל הַכֶּרֶם מָחָר נַשְׁכִּים לִזְמִיר-הַגְפָנִים – גַּם אֲנִי אֶעֱלֶה מָחָר, יְבֵשֵׁי-זְמוֹרוֹת שָׁם אֶאֱסֹפָה… חֲרָיוֹת אֵלּוּ נִפּוּחָם רַב וְגַחֶלֶת אֵין בָּהֶן לַחְמָם – אַךְ טוֹבָה גַם שַׁלְהֶבֶת רֶגַע בְּקֹר הַשְּׁבָט… הַ-הַ-הָ!



שׁוּב פֵּהֲקָה זוֹ הַזְּקֵנָה – הָהּ! – הִגִּיעָה שְׁעָתִי לְהִסְתַּלֵּק…



– סַבְתָּא טוֹבָה! יִסְלַח לָךְ אֵל טוֹב וְסָלְחָן שֶׁעִרְבַּבְתְּ אֶת הָעֶרֶב בְּאוֹתָהּ שִׂיחָה – אַךְ בְּדִיעֲבֵד, הֵא אוֹצָרִי לָךְ, הַזְּקֵנָה, קְחִי נֶכְדָּתֵךְ זוֹ הַשּׁוֹגָה וְשַׁחֲרִי, שַׁחֲרִי אוֹתָהּ מוּסָר (אַךְ בְּלָשׁוֹן יוֹתֵר רַכָּה!) – וְלֹא תִשְׁעֶה עוֹד בְּדִבְרֵי שִׁירָה! תְּכַבֶּה הַנֵּר וְתִשְׁכַּב לָהּ בְּלִי שׁוּם קְרִיאָה – וְעָרְבָה עָלֶיהָ שְׁנָתָהּ לַיְלָה, וְקָמָה בֹּקֶר וְרוּחָהּ צוֹהֲלָה וְרַעֲנָנָה וְרֹאשׁ לָהּ בָּרִיא וּפִכֵּחַ!… וַהֲרֵי נְשִׁיקָה לָךְ בַּיָּד, וּסְלִיחָה סַבְתָּא – לְנֶכְדָּתֵךְ זוֹ הַכַּלָּה – צוּף – עַל פִּיהָ זֶה הַמָּתוֹק!





תֶּעֱרַב שְׁנַתְכֶן נְפָשׁוֹת כְּשֵׁרוֹת, נִשְׁמוֹת שִׁירָה! – וַאֲנִי אֵלְכָה לִי בֵּין הַקָּלִפְּטוֹת, צַעַר-קְדוּמִים וַחֲלוֹם-עֲתִידוֹת וְאַהֲבַת-נֶצַח עִם שִׂמְחַת-רֶגַע לִי אֶמְזָגָה וְאֶשְׁתֶּה כוֹסִי שָׁם בַּחֹרְשָׁה… וּבִנְגִינַת קֶדֶם וְלָשׁוֹן פְּשׁוּטָה עִם לֵילִי זֶה בִּיחִידוּת לִי אָשִׂיחָה:


– הוֹ לֵילִי – הוֹ לֵילִי – הוֹ לֵילִי! – –

II. זְמִיר הַיּוֹם


וּשְׁבָט בְּתָקְפּוֹ הוּא הַשַּׁלִּיט וּבְבֶגֶד בּוֹגְדִים אַךְ יִתְעַלֵּל בָּנוּ כָל הַיּוֹם.



בֹּקֶר, קָרָא לָנוּ בְשִׁמְשׁוֹ וּבִתְכֵלֶת שָׁמָיו, עֶדְנַת פּוֹשְׁרִין – וָאֵצֵא עִם בְּרוּדִי, סוּסִי-מְשׂוֹשׂי זֶה הַצָּעִיר, וְעִם מַחֲרַשְׁתִּי כְּבַעַל-הַבַּיִת אֶל הַשָּׂדֶה, – וְהִנֵּה זֶה פַּעֲמַיִם מֵעַל נִירִי שֶׁלִּי, בְּחֻצְפַּת גְּשָׁמָיו, כְּאַחַד הָרֵיקִים גֵּרְשָׁנִי…



וּבַשְׁלִישִית הֵנִיס אוֹתִי! – בְּרַעֲמֵי חֶרֶשׁ הִתְחִיל רוֹטֵן: “תָּפֹר תָּפַרְתִּי אַדֶּרֶת יְקָרָה – וַתָּבֹא אַתָּה וַתִּקְרָעֶנָּה… טִיט תְּרַפֵּד עֲלֵי חָרוּץ – וַתַּהַפְכֵהוּ עָלַי שָׁחוֹר…” וּפִתְאֹם טָפַח בִּפְתִילֵי מֵימָיו עַל פָּנֵינוּ בְּיֶתֶר זַעַף מִבָּרִאשׁוֹנָה!



נָנוּסָה, בְּרוּדִי, וְאַל נִתְיַצֵּב עִם עַז-פָּנִים, עִם שְׁוִלְיָא דְחַיָּטָא זֶה!



נָסִים – אַךְ שָׁחוּץ זֶה עוֹדֵהוּ רוֹדֵף וּמַצְלִיף מַצְלִיף עַל גַּבֵּינוּ וְעַל פָּנֵינוּ, זוֹרֵק-יוֹרֵק וּמְסַמֵּא הָעֵינַיִם וְלֹא יִתֵּן הָשֵׁב רוּחַ… הֶרֶף, הֲרֵינִי הוֹלֵךְ לִי מַר שְׁבָט! – חָמֹד חָמַדְתָּ אֶת נַחֲלָתִי – הֲרֵינִי עוֹזְבָהּ כַּיּוֹם עָלֶיךָ… הִתְיַחֲדוּ דוֹדִים, אֵינִי קַנָּא… הֵיטִיבוּ לִבְּכֶם שָׁם בִּלְעָדַי… שְׁתוּ לָכֶם וְשִׁכְרוּ כּוֹס שֶׁל בְּרָכָה! –



וְהוּא – אִלּוּ הָיוּ שָׁם אִילָנוֹת, הָיָה עוֹקְרָם בְּסַעֲרַת-רוּחוֹ וּמְשַׁבְּרַם בְּקִנְאָתוֹ עֲלֵי גַבִּי!…



אַךְ כִּמְעַט שֶׁעָבַרְתִּי אֶת הָרָמָה, וְהִנֵּה חָזַר וְהִצְהִיל פָּנִים: “שׁוּב בֶּן-אָדָם עִם בֶּן-סוּסְךָ וְאַל תִּתְרָעֵם אַגַּב הֲלָצָה! שׁוּב וַחֲרשׁ וּזְרַע זַרְעֶךָ, שׁוּב וּפְצַח לִי שָׁמָּה שִׁירָה, וְלֹא יִתְקְפֵנִי הַשִּׁמָּמוֹן…”



אִי לָךְ, חַיָּטָא, רֵיקָא, לֵיצָן! דַּי לְךָ חוּכָה וְאִטְלוּלָה! רְאֵה שֶׁעָשִׂיתָ לְבֶן-סוּסִי; זוֹ גוּפָתוֹ טְפוּחָה כֻלָּה וְעוֹרָהּ רוֹעֵד, וְהָרִתְמָה טְפֵלָה לָהּ גוֹעֶלֶת רֹטֶב… נֵלְכָה, בְּרוּדִי, נָשׁוּבָה בָיְתָה, שָׁם לְחֹם לָךְ בִּשְׁטִיחַ אֲכַסֶּךָ, גַּם אֲנִי בְגָדַי אַחֲלִיף, אֶסְרֹק רֹאשִׁי כְבֻרְגָּנִי, וְעִם גַּלּוֹשַי הַחֲדָשִׁים אֶל תַּמָּתִי כְּבֶן-כְּרָךְ לִי אֵלֵכָה! – שָׁמָּה נִשְׁתֶּה חַמֵּי-תֵּיָה מִן הַמֵּיחַם זֶה הָרוּסִי, וּבֵין-הָעַרְבַּיִם, אִם גְּשָׁמִים עַזֵּי פָנִים לֹא יַפְרִיעוּ, אִתָּה אֵצֵא כִבְיוֹם מוֹעֵד וּנְטַיְּלָה בַמּוֹשָׁבָה…



אָכֵן חָכָם אַתָּה, בֶּן טִפּוּחִי, מֵבִין וְיוֹדֵעַ נֶפֶשׁ בְּעָלֶיךָ! – לַמּוֹשָׁבָה בְעֵינֵי בִּינָה, עֵינֵי תַרְשִׁישׁ, נִסְתַּכַּלְתָּ – וַתְּנָעֵר רַעֲמָה, רֹאשׁ זָקַפְתָּ וַעֲלֵי שָׂדוֹת בְּהוֹד קוֹלְךָ לַחַג הִצְהַלְתָּ – בְּשׂוֹרָה טוֹבָה “לָהּ” בִּשָּׂרְתָּ!… הֶאָח, מַחְמַדִּי! בְּרַגְלַי, פַּנְתִּירִי, אֲחַבְּקֶךָ! – אַךְ אַל תְּמַהֵרָה תְּדַהֵרָה כָכָה – הֵן גַּם פֹּה חֲגִיגָה נָאָה:



רְאֵה, מִן הַגְּבָעוֹת עוֹלֶה אֵד, הוֹלֵךְ לוֹ, וְעַל הֶהָרִים, הָרֵי יְהוּדָה, שָׁם יִתְלַקֵּט וְעִם הֶעָבִים אֵלּוּ הַדְּשׁוּנוֹת שָׁם יִתְלַכֵּד לַעֲשׂוֹת חשֶׁך – וּפֹה כְבָר זָרְחָה חַמָּה לָנוּ, כַלָּה נָאָה וַחֲסוּדָה!



כַּלָּה נָאָה וַעֲשִׁירָה, וּבְשִׂמְחַת לִבָּה הֲרֵיהִי מַרְאָה כָל הַפֻּרְנָה שֶׁלָּהּ הָרַבָּה!



כָּל הַמְּלָאכָה מְלֶאכֶת רִקְמָה בְּחֵפֶץ כַּפֶּיהָ הִפְלִיאָה לַעֲשׂוֹת, הִיא וּבְתוּלוֹתֶיהָ יָחַד; רְאֵה טַפֵּיטֵי-מַלְכוּת אֵלּוּ שֶׁפָּרָשָׂה! כָּל אֶחָד יָרוֹק וְרַכְרַךְ כָּכָה, וּבְכָל חוּטֵי הַצִּבְעוֹנִין כִּלְלָה רִקְמָתָם לְתִפְאָרֶת:



זֶה חָטוּב כֻּלּוֹ שִׁירָאֵי פְרַנְדָא, זֶה כְּלִיל יְרַקְרַק וְתוֹרֵי זָהָב עִם נְקֻדּוֹת כֶּסֶף כְּפִי-תַחְרָא לוֹ מִסָּבִיב, וִירִיעוֹת אֵלּוּ חוֹבְרוֹת יַחַד עֵינֵי תְכֵלֶת עִם נַרְכֵּסִים חוֹלְמֵי אַהֲבָה עַל חֲבַצָּלוֹת – טֹהַר בְּתוּלוֹת – מַעֲשֵׂה חוֹשֵב! כַּפְתּוֹר וָפֶרַח! – וּבְשׁוֹשַׁנֵּי הָעֲמָקִים – דַּם גִּבּוֹרִים מִנִּי קֶדֶם – כַּמָּה הִרְבְּתָה זוֹ הַשָּׁנָה עַל כָּל סְדִינֶיהָ וְשִׂמְלוֹתֶיהָ!…



וְלֹא דַי לָהּ לַפַּזְרָנִית, כִּי גַם נִצְנוּצֵי הַבָּרָקוֹת זָרְקָה בָּזְקָה כַּחוֹל לָרֹב – פְּזוּר-פְּנִינִים מְלֹא חָפְנַיִם – לְהַזְהִיר בָּם לְנַצְנֵץ בָּם עַד כְּדֵי עִוְרוֹן הָעֵינָיִם!



אָכֵן קָרוֹב יוֹם הַנִּשּׂוּאִין! וּבְרוֹשִׁים, אֲרָזוֹת, זֵיתִים, קָלִפְּטוֹת נָעֲרוּ כִּבְּסוּ לְבוּשָׁם-תָּמִיד – מוּכָנִים כְּבָר לִימֵי הַמִּשְׁתֶּה הַמְחֻתָּנִים בְּאַדְרוֹתֵיהֶם!

וּצְעִירֵי הַדּוֹר כַּמָּה מַזְהִירִים הֵם וּשְׂמֵחִים! – תִּינוֹקוֹת-שְׁקֵדִים כְּבָר עָטְפוּ לְבָנִים – קַלִּים הֵם לָצֵאת בְּמָחוֹל… וְהָעֲלָמוֹת הָרַעֲנַנּוֹת שֶׁבַּפַּרְדֵּס נוֹשְׂאוֹת כֻּלָּן פְּרִי הַזָּהָב בְּעִטּוּר עָלִים יְרַקְרַק כֵּהִים, וּבְסוֹד פָּזִיז תִּתְלַחַשְׁנָה… אָ, יָדַעְתִּי גַּם יָדַעְתִּי אֶת מַעֲשֵׂיכֶן שָׁם בַּסָּתֶר! – כְּבָר אוֹרְגוֹת-סוֹרְגוֹת אַתֶּן שָׁם צִיצֵי הַבְּדֹלַח שֶׁלָּכֶן, כְּלִיל לֶחָתָן וְלַכַּלָּה!



רַק הַתְּאֵנָה זוֹ הַזְּקֵנָה, בַּחֲלוּקָהּ הָאָפוּר מַעֲשֵׂה חוֹל, כְּפוּפַת חֲרָיוֹת עוֹמֶדֶת בְּאֶמְצַע וּמִתְרָעֶמֶת – עֲדַיִן לֹא עָשׂוּי לָהּ הַבֻּרְנָס… אַל תִּדְאֲגִי, סַבְתָּא טוֹבָה, גַּם זֶה הֻזְמַן אֵצֶל הַחַיָּט וְיַעֲשֶׂנּוּ! קְטִיפָה יְרוֹקָה שִׁבְעִים אַמָּה וְשֶׁבַע אַמּוֹת נִתְּנָה לוֹ, עוֹד מְעַט יָבֹא וִיכַסֵּךְ מִנִּי רֹאשׁ עַד כַּף-רֶגֶל וְעוֹד סֶרַח עוֹדֵף עַל הַקַּרְקַע יַעֲשֶׂה לָךְ! – וּבִלְבָד שֶׁתָּכִינִי, סַבְתָּא, בְּטוּב טַעְמֵךְ, אוֹתָהּ הַפַּרְפֶּרֶת הַמְשֻׁבָּחָה, פַּגִּים לְבָנוֹת, אוֹ שְׁחוֹרוֹת, אַךְ רְקוּחוֹת בְּדֵי דְבָשׁ! –



וְחִדְלִי מֵרֹגֶז, סַבְתָּא טוֹבָה! שְׂאִי עֵינַיִךְ וְנָהָרְתְּ: הִנֵּה הַתְּמָרִים, נְשִׂיאֵי הָאָרֶץ, עָמְדוּ בְּשׁוּרָה כְכֹהֲנֵי עֶלְיוֹן וּכְבָר פָּרְשׂוּ שָׁם כַּפֵּיהֶם, בֵּין תִּימְרוֹת עֲנָנִים וְאֵד מִזְדַּכֵּךְ – לְבָרֵךְ בְּרָכָה שֶׁהַזִּוּוּג יַעֲלֶה יָפֶה בְּשָׁעָה טוֹבָה וּמֻצְלָחַת! – –



וַהֲרֵי גַם כְּנוּפְיָה שֶׁל “כְּלֵי-זֶמֶר”! מִכְּנַף הָאָרֶץ הִיא טָסָה בָאָה בְּהָמוֹן חוֹגֵג – בָּרָד! בָּרָד שָׁחוֹר יָזֹקּוּ שְׁחָקִים! זִיקִים זִיקִים שְׁחַרְחַרִים שָׁם יָטוּשׁוּ יְשַׁקְשַׁקוּ! – בָּרָד! בְּרַד-דְּרוֹרִים לַאֲלָפִים נוֹפֵל, עוֹפֵף, מִתְלַהְלֵהַּ בִּצְוִיצֵי-קוֹלוֹת – אֵלִי, אֵלִי, אֵיזוֹ חֲתֻנָּה! מָה רַבָּה, עָצְמָה זוֹ הַתְּכוּנָה – בֹּאִי כַלָּה, בֹּאִי! בֹּאִי וּרְאִי וְשִׁמְעִי-נָא!



וְאָח, מַה שָּׁחֲרוּ פְּנֵי הַמִּזְרָח! שְׁחוֹר-הַלַּיְלָה וּכְפוֹר-הַצָּפוֹן הִתְמַזְּגוּ יַחַד וַיִּרְבְּצוּ עַל הֶהָרִים… הָרֵי יְהוּדָה מַאֲפֵל אֶחָד סְתוּר-תַּעֲלוּמוֹת – הַאֵין זֶה שָׁם חֲדַר-הָאֹפֶל לְחָתָן-כַּלָּה?… וּמַה פָּרַץ הָאוֹר מִנָּגֶד! אֵיזוֹ אוֹרָה, אֵיזוֹ בְהָקָה! – מִנַּיִן הוֹצִיא בוֹרֵא עוֹלָם עַרְבּוּבִית-שִׁגָּעוֹן וּמֶזֶג-הֲפָכִים, אוֹר יְקָרוֹת וַאֲפֵל קִפָּאוֹן? – חִדּוּשֵׁי-עוֹלָם, עוֹלָם חָדָשׁ! –



בֹּאִי כַלָּה, בֹּאִי כַלָּה! רְאִי בִּבְרִיאָה זוֹ הַחֲדָשָׁה! עַתָּה הוּא יוֹצֵר, עַתָּה הוּא בוֹרֵא, סוֹבֵב סוֹבֵב עַל הָאָבְנַיִם וּבִרְקֵי זָהָב יָם-נְגֹהוֹת מִבֵּין אֶצְבְּעוֹתָיו יִתְמַלָּטוּ!



בֹּאִי, בֹּאִי אֲחוֹתִי כַלָּה! נַחְנוּ אוֹרֵי הָאַהֲבָה, שְׁנֵינוּ מַעֲשֵׂי אֶצְבְּעוֹתָיו, – נַעַמְדָה שְׁנֵינוּ בְּסוֹד הַבְּרִיאָה! הֵן כָּל הָעוֹלָם זֶה הֶחָדָשׁ, הֲרֵי זֶה נִבְרָא בִשְׁבִילֵנוּ, בִּשְׁבִילֵנוּ!



וְהִנֵּה, הִנֵּה הִיא גַם בָּאָה!



הִנֵּה הִנֵּה אֲחוֹתִי כַלָּה, יוֹצְאָה עוֹלָה מִתּוֹךְ כַּרְמָה, עוֹלָה עוֹלָה רֹאשׁ הַגִּבְעָה – וַתֵּתַצַּב!



אֱיָלוּתִי! רְאִיתִיךְ וְלֹא אָמוּת! מָרוֹם מָרוֹם שָׁם שְׁכִינָתִי! – עַל רְפִידַת אִישׁוֹן לַיְלָה וַאֲפֵלָה הִיא נִגְלָתָה. חַשְׁרַת עָבִים וְקִפָּאוֹן מֵאֲחוֹרֶיהָ – וּבְפָנֶיהָ כָּל הַיּוֹם וְאוֹרוֹ יַחַד, כָּל הָאֵשׁ וְזָהֳרָהּ סָבִיב! כֻּלָּהּ כֻּלָּהּ רְקוּמַת זָהָב וְכֶתֶם פָּז, זַכָּה זְכוּכָה מִשִּׂמְלָתָהּ עַד בְּשָׂרָה, – עוֹטָה אוֹרָה וּמַבְהִיקָה עַל בָּמָתָהּ הִיא נִצָּבָה! –



– סוּסִי-בְרוּדִי! לֵישִׁי-שֵׁישִׁי! שָׂא כַנֶּשֶׁר, טוּשׁ כַּבָּזָק – וּלְפָנֶיהָ הַשְׁלִיכֵנִי! פָּנַי אָרְצָה – לְרַגְלֶיהָ תְּחַבְּטֵנִי! – – –



– כַּלָּה! אֵלִי! שְׁכִינָה זַכָּה! בִּשְׂפָתַיִךְ שַׂחֲקַת-יָגוֹן וְגַעְגּוּעִים… מַה לָּךְ מַלָּךְ, אֱיָלוּתִי? אֵיזֶה צְלִיל, אֵיזוֹ תוּגָה וִיבָבָה לָקְחָה אָזְנֵךְ, וֶרֶד זַךְ, מִתּוֹךְ זְמִיר הַיּוֹם הַזֶּה וְאוֹר שַׁעֲשׁוּעָיו?…



חַי הָעוֹלָם! הַכֹּל הַכֹּל בִּשְׁבִילֵנוּ פֹה בְאַרְצֵנוּ! וּמַה לָךְ עוֹד, אֲחוֹתִי כַלָּה? –



רְאִי! גַּם פַּנְתִּירִי שָׂשׂ לִקְרָאתֵךְ שׁוֹאֵף צוֹנֵף נַחֲרַת אַהֲבָה – שְׁקִי גַם אוֹתוֹ בְּחַרְטוּמוֹ זֶה הַמְנֻמָּר! רַךְ וְרוֹתֵת הוּא כְנֶגְדֵּךְ, שׁוֹאֵף רוֹתֵת כְּמוֹ לִבִּי…



זֶה פַּנְתִּירִי נוֹתֵן לַחְמִי, הוּא גַם כְּרוּבִי יִשָּׂאֵנִי – עֲלִי גַם אָתְּ! עֲלִי וַאֲנִי אַחֲרָיִךְ! בִּימִינִי זוֹ אֲחַבְּקֵךְ וּבִשְׂמֹאלִי אֶשְׁלַח רֶסֶן – וְיַחַד נִצְלַח, נִרְכַּב רַחֲבֵי אָרֶץ! חֲבוּקָה עַל לִבִּי יִשָּׂאֵךְ סוּסִי, – כָּל שִׁירָה בִמְעוּפָהּ כַּךְ לֹא תִשָּׂא!



אִתִּי עַל כְּרוּבִי כַלָּה! אִתִּי עַל כְּרוּבִי תִדָאִי! מִקְּצֵה הַשָּׁרוֹן וְעַד קָצֵהוּ אֶשָּׂאֵךְ כַּנֶּשֶׁר עַל אַרְצֵנוּ זוֹ הַחֲמוּדָה! וּצְמוּדִים יַחַד עַל פְּנֵי הָאֹפֶק כְּבָזָק אֶחָד נַעֲבוֹרָה! עֲלִי! – כְּעָב צְחוֹרָה לִפְנֵי סוּפָה יִשָּׂאֵנוּ זֶה הַבָּרוּד בִּירַקְרַק שָׂדוֹת, וּכְגַלְגַּל שֶׁמֶשׁ נֶחֱצֶה בְאוֹר הַיּוֹם, הַיּוֹם הַזֶּה! סוּסִי, סוּסִי יְגַמֵּא אֶרֶץ וַאֲנַחְנוּ נִגְמָא חַיִּים! נִגְמָא אַהֲבָה בִמְלֹא חָזֵינוּ – וְאֶשָּׂאֵךְ!



וְאֶשָּׂאֵךְ כַּאֲשֶׁר לֹא נָשָׂא עוֹד עִבְרִי אִשָּׁה מִימֵי שְׁלֹמֹה וְיָרָבְעָם… אֶשָּׂאֵךְ אֶל פַּרְדֵּסִי, גַּן-עֵדֶן שָׁקֵט מִבְּלִי נָחָשׁ, שָׁם אֲבִיאֵךְ, הוֹ עָפְרָתִי… אֶל בְּרֵכָתִי מִקְוָה טְהוֹרָה שָׁם אוֹבִילֵךְ, אֲחוֹתִי כַלָּה, – תַּבִּיטִי בָּהּ וּבִי תִדְבָּקִין – תִּרְאִי אָז בִּרְאִי מֵימֶיהָ כַּמָּה נָאִים צְמוּדֵי נְפָשׁוֹת בַּעֲלוּמֵי אַהֲבָתָם… וְשָׁם יוֹנָתִי קֵן לִי בוֹדֵד וְעַל פְּתָחָיו כָּל מְגָדִים, עַל חַלּוֹנָיו צִלְלֵי עֵצִים מְזַלְּפִים רֵיחוֹת עַד לְשָׁכְרָה… בֹּאִי כַּלָּה, וְאִתִּי יַחַד תִּשְׁתַּכְּרִין!



לֹא! לֹא אֶפְתַּח אֶת סְגוֹר זְרוֹעוֹתָי, עַל פַּנְתִּירִי זֶה הַצּוֹהֵל, כָּכָה אֶשָּׂאֵךְ וְאַרְכִּיבֵךְ! –



– אַבָּא בָא. בֶּן בְּלִיַּעַל!… גַּם סַבְתָּא שָׁמָּה…



אַבָּא סַבְתָּא… הֵמָּה בָאִים – וְהָרוּחַ מֵבִיא שׁוּב נְשִׂיאִים… בֹּאִי נֵלְכָה נָא בָרֶגֶל וְנָשׁוּבָה לַמּוֹשָׁבָה עִם סוּסֵנוּ זֶה שֶׁנֶּעֱלַב…



בֹּאִי, פֶּן יַעַצְרֵנוּ עוֹד הַגָּשֶׁם.


III. שִׁיר שֶׁלְּעָתִיד

  
&gt; –   בֹּאִי נֵצֵא אֶל בְּנֵי-טִפּוּחַיִךְ, לִקְרַאת אַוָּזַיִךְ, יְחִידֵי סְגֻלָּה   שֶׁבַּמּוֹשָׁבָה.



הִנֵּה עוֹלִים הֵם מִן הָרַחְצָה, כֻּלָּם בַּטּוּר הֵמָּה עוֹבְרִים, הָלֹךְ טָפֹף, הָלֹךְ הָגֹה – קָאקֵי חִוְרֵי, שׁוּרָה לְבָנָה, רָגֵי לְהָכָא וְרָגֵי לְהָכָא! – כַּחֲרוּז פְּנִינִים מִשְׁתַּלְשֵׁל שָׁמָּה בִירַקְרַק חָרוּץ… וְעַתָּה אִמְרִי, תִּינוֹקֶת, יַלְדָּה שׁוֹגָה, חֲרוּז כָּזֶה, נָאֶה, שָׁלֵו, – בְּאֵיזֶה סֵפֶר מִסִּפְרֵי-שִׁירִים תִּמְצְאִי לָךְ?! –



וּשְׂאִי עֵינַיִךְ, הַחוֹלֶמֶת! כַּמָּה שִׁנָּה הַיּוֹם אֶת טַעְמוֹ! מֵאָז הַבֹּקֶר אַךְ הִתְעַלֵּל כְּמוֹ אַחַד הַתַּעֲלוּלִים, עַכְשָׁיו עוֹלֶה הוּא לְמַפְטִיר כְּמוֹ אַחַד הַיְשִׁישִׁים… הִגִּיעָה שְׁעָתוֹ וְנַעֲשָׂה "בַּר מִצְוָה " וַהֲרֵיהוּ מְקַבֵּל עָלָיו עֹל מַלְכוּת הַשָּׁמָיִם!…



עָבִים קְלִישׁוֹת, עָבִים סְמִיכוֹת, עָבִים פּוֹרְחוֹת – הִרְהוּרֵי תְשׁוּבָה – וְאוֹר רַעְיוֹנוֹת וּמַחֲשֶׁבֶת-עוֹלָם מִתּוֹכָם יָצִיץ…



עֲנָנִים לְבָנִים קַלִּילֵי-עוֹלָם יֵחָפֵזוּן, וּנְשִׂיאִים גְּדוֹלִים, נִכְבַּדֵּי הַיְצִירָה עוֹטְפֵי אַדָּרוֹת – וּמַכְהִים פָּנִים… וּשְׂרָפִים יוֹצְאִים, עַנְקֵי-עֲנָקִים, שַׂרְפֵי-שְׂרָפִים שָׁם נֶאֱסָפוּ – נִכְבָּדוֹת יְדֻבַּר בָּרָקִיעַ…



הִגִּיעַ הַיּוֹם לְפִרְקוֹ…



וְכָל צְבָא הַשָּׁמַיִם כֻּלָּם יָחַד, מַלְאֲכֵי מָרוֹם וּכְרוּבֵי שְׁחָקִים, בְּסֵתֶר-חֲזִיזִים-מְדַמְדְּמִים יִדּוֹדוּן וִיהַלֵּכוּן… יֵלְכוּ, יֵלְכוּ מַחֲנֶה כָּבֵד, יֵלְכוּ דוּמָם וְיִשְׂאוּ כָבוֹד אִשֵּׁי-אֲבוּקוֹת, תִּימְרוֹת נֹגַהּ יְנוֹסֵסוּ… לִקְרַאת כַּלָּה, לִקְרַאת מַלְכָּה כָּל הַמֶּמְשָׁלָה יָצֹא יָצָאָה – וּבְחֻפַּת זָהָב וְעַטְרוֹת-שׁוֹשָׁן אֶל כִּלַּת-חֲתָנָהּ יוֹבִילוּהָ!…



וְהִנֵּה חֵיל-הָרֶכֶב, מַחֲנֶה נָאוֹר, יָצֹא יָצָא בְרִכְבֵי-אֵשׁ, וְחַיּוֹת הַקֹּדֶשׁ, שְׂרוּקוֹת-אַבִּירוֹת, בָּהֶם תִּמְשֹׁכְנָה… דּוֹהֲרִים דּוֹלְקִים אוֹפַנֵּי בָרָק – הַכֹּל נֶחְפָּזִים, הַכֹּל נִצְפָּפִים סְבִיב מַלְכָּתָם, מְלֶכֶת-הַיּוֹם וְזִיו הָעוֹלָם!…



וּפָרוֹכִיּוֹת כְּבֵדוֹת שֶׁל אַרְגָּמָן כְּהִינוֹמָה נֶגְדָהּ יִפְרֹשׂוּ (שֶׁלֹּא תִשְׁלֹט בָּה עַיִן הָרָע!) – וְהֵן מִנֹּגַהּ נֶגְדָּהּ יִתְפּוֹזָזוּ…



הֵן מִזְדַּהֲבוֹת, הֵן מִזְדַּכְּכוֹת סְבִיבָהּ – וּמִבַּעֲדָן זִיו פָּנֶיהָ הִנֵּה הוֹפִיעַ!



פָּנִים מְאִירוֹת חֵן חַכְלִילִי, פָּנִים מַבְהִיקוֹת נֹגַהּ רַחֲמִים וְאַהֲבָה רַבָּה… כַּלָּה שְׁכִינָה! מַלְכָּה, מַלְכָּה, זִיו הָעוֹלָם! רְאִי, חִיּוּכָהּ – חֲסָדִים טוֹבִים, עֶדְנַת-אַהֲבָה וְעֶרְגַּת-רַחֲמִים לְכָל הָעוֹלָם זֶה הֶעָזוּב!… וְזִיו שַׂחֲקָתָה וְאוֹר נִדְבָתָה הֶעֶלְתָה נְהָרָה, וַתַּלְהִיב שִׁירָה!… שִׁירָה, שִׁירָה בְּכָל הַחֲיָלוֹת שֶׁבַּמְרוֹמִים וּבִמְצוּקֵי הָרִים וְנֶפֶשׁ סְלָעִים – כָּל הַמַּחֲנֶה יַעַן יַחַד בְּהוֹד קוֹלוֹת! – מַחֲנֶה כָבֵד מִתְמַזֵּג יַחַד בְּשִׁירַת-מָרוֹם נֶאְדָּרִיָּה – – –



שִׁירָה… שִׁירָה נִשְׂגָּבָה תָּקְפָה כֻלָּם! – שִׁירָה קְדוֹשָׁה, שִׁירָה עֲנָוָה וְרוֹמֵמָה… הֲשׁוֹמַעַת אַתְּ, כַּלָּה? הֲתַאֲזִינִי זָהֳרֵי צְבָעִים אֵלּוּ, קוֹלוֹת הָאוֹר וּצְלִילֵי נְגֹהוֹת וְצִלְלֵיהֶן?…



אַשְׁרֵי אֹזֶן שָׁמְעָה זֹאת, אַשְׁרֵי עַיִן רָאֲתָה זֹאת בְּאֶרֶץ קְדוֹשִׁים!



שִׁירָה קְדוֹשָׁה, צְנוּעָה, נָאָה וְרוֹמֵמָה… כָּל אֶחָד בּוֹעֵר בְּאֵשׁ הַקֹּדֶשׁ, כָּל אֶחָד מַזְהִיר בְּזִיו הַקֹּדֶשׁ – וְכָל אֶחָד צָנוּעַ וּמַסְתִּיר בְּחֻבּוֹ הַרְבֵּה יוֹתֵר מִשֶּׁהוּא מְגַלֶּה… כֻּלָּם רָמִים וְנִשָּׂאִים, כֻּלָּם סוֹקְרִים רַחֲבֵי עוֹלָמִים, כֻּלָּם נִזּוֹנִים מֵאוֹר הָאוֹרָה, מִזִּיו הַשְּׁכִינָה בְחֶבְיוֹן עֻזָּהּ – וְהֵמָּה תְמִימִים וַעֲנָוִים וְעַל הֲרַת-נַפְשָׁם יִתְאַפָּקוּ… אֵין אַף אֶחָד מַחֲצִיף קוֹלוֹ עַל גְּבוּרַת אִשּׁוֹ וְאֵינוֹ מַכְרִיז עַל גִלּוּי שְׁכִינָה – כְּאִלּוּ אֵינָם כְּלָל מְשׁוֹרְרִים…



– הוֹ הַנַּח, אָדָם גַּס! הַנַּח לַמְשׁוֹרְרִים בְּשָׁעָה זוֹ!…



– כֵּן, רַעְיָתִי, הַס מִלְּהַזְכִּיר בְּשָׁעָה זוֹ… “בֵּין הַשְּׁמָשׁוֹת כְּהֶרֶף עַיִן” – עוֹד מְעַט וּצְעִיף הַחשֶׁךְ יְכַסֵּנוּ – אָז נְדַבֵּר דְּבָרֵנוּ… עַתָּה נִדֹּם, נָזִין עַיִן, נַטֶּה אֹזֶן וּנְמַלֵּא לֵב בְּאַחֲרוֹנֵי-צְלִילֵי-צִבְעֵי-שִׁירַת-מָרוֹם…





תַּם… תַּם וְנִשְׁלַם שֶׁבַח מָרוֹם, הוֹד הָעוֹלָם…



נֵלֵכָה… נֵלְכָה וְנָשׁוּבָה אֶל סַפְסָלֵנוּ…





– כֵּן, רַעְיָתִי! הַמְשׁוֹרְרִים בְּגֹבַהּ אַפָּם – מַה לָּנוּ וְלָהֶם וּמַה לָּהֶם וְאֵלֵינוּ?



גִּבּוֹרִים הֵם וְאַבִּירֵי לְבָבוֹת לְפִי הַשָּׁעָה – וְיֵלְכוּ לָהֶם בִּגְבוּרָתָם וִינַפְּצוּ גַם כָּל הָרֵי שְׁוַיץ, אוֹ יְשַׂחֲקוּ לָהֶם עִם קַרְחֵי-הַצָּפוֹן כִּבְנֵי אֵלִים בִּמְשׁוּבָתָם! – כִּי אָכֵן רוּחַ הוּא בֶאֱנוֹשׁ – וּמִכָּל-שֶׁכֵּן בַּמְשׁוֹרֵר – וְיָשִׁירוּ לָהֶם כְּמוֹ שֶׁהֵם סוֹבְרִים כִּי כַךְ נָאֶה לְמֵיטַב שִׁירָם…



יָרִיעוּ גְבוּרוֹת וְיָטִילוּ אֵימָה עַל קָאקֵי חִוְרֵי, וַאֲפִילוּ עַל רִבּוֹן הָעוֹלָמִים עַצְמוֹ, – וְאַתְּ, פְּתַיָּה, אַל תְּהִי חוֹשֶׁשֶׁת כַּךְ לִזְקָנוֹ, כִּבְיָכוֹל! – אֵל מִסְתַּתֵּר הוּא, וּמִכָּל-שֶׁכֵּן מִפְּנֵי אֵלֶּה הַגִּבּוֹרִים… אַדִּירֵי-אֲיוּמָה הֵמָּה – וְיַאְדִּירוּ לָהֶם בְּקוֹל, אַךְ זֶה קוֹלָם גַּם מִמֶּנּוּ יִהְיֶה וָהָלְאָה! –



וְלֹא זְכַרְתִּים בְּאוֹתָּהּ שָׁעָה אֶלָּא מִתּוֹךְ הִרְהוּר אַחֵר: מִסְתַּכֵּל הָיִיתִי בְשִׁירַת-הַמָּרוֹם, וְנִזְכַּרְתִּי בְאוֹתוֹ הַשִּׁיר אֲשֶׁר שָׁבַת מֵעַל הָאָרֶץ…



אוֹתוֹ הַשִּׁיר שֶׁהַזְּקֵנָה הִקְפִּידָה עָלָיו אָמֶשׁ… מַעְיָן זֶה שֶׁגַּם נַפְשֵׁךְ צְמֵאָה לוֹ, וְהִיא תוֹעָה וּמְבַקֶּשֶׁת עַל כָּל מַיִם, שׁוֹתָה וְאֵינָהּ מוֹצֵאת לָהּ רְוִיָה… זֶה הַשִּׁיר שֶׁאַתְּ חוֹלֶמֶת מִנְּעוּרַיִךְ וּמְהַלֶּכֶת עָלָיו כְּסַהֲרוּרִית – זֶה שִׁיר יְיָ עַל אֲדָמוֹת! זֶה שֶׁבִּלְעָדָיו כָּל הַטּוֹב וְהֶעָנֹג שֶׁבָּאָדָם, כָּל הַיָּפֶה וְכָל הֶעָדִין – יָתוֹם עָזוּב, עִוֵּר-אִלֵּם…



וְרוֹצֶה אֲנִי לְהַגִּיד לָךְ: כִּמְדֻמַנִי… מִי יוֹדֵע?… אַךְ דּוֹמַנִי, שֶׁהוּא קָרוֹב לָבֹא – – –



אַל תֵּחָפְזִי, אַל תִּבָּהֲלִי, יוֹנָה תַמָּה, נְשָׁמָה יְשָׁרָה עוֹרְגָה שִׁיר! עַל סַפְסָלֵךְ כַּאן נֵשֵׁבָה, וּבַחֲשֵׁכָה לָךְ אַגִּידָה, – הַכֹּל אַגִּידָה אַךְ בַּחֲשֵׁכָה – שֶׁמָּא אֶתְבַּדֶּה, וְלֹא יִרְאוּ נָא עֵינַיִךְ בְּבשֶׁת פָּנָי – – –



… הַשָּׁמַיִם מִתְקַשְׁרִים עָבִים וּמְרַפְּדִים עֲלָטָה עֲלֵי אָרֶץ… שְׁבִי, יוֹנָתִי, וְכַסִּינִי-נָא בִכְנָפֵךְ! נִתְעַטֵּף שְׁנֵינוּ טַלֵּית אַחַת – וְאַל תֵּבוֹשִׁי. סַבְתָּא רָאָתָה, אִמָּא רָאֲתָה וְגַם אַבָּא, זֶה הַשׁוֹתֵק בְּתַרְעֻמְתּוֹ – גַּם הוּא רָאָה כְבָר וְשָׁתָק… הַכֹּל יוֹדְעִים, שֶׁאָנוּ שְׁנַיִם שֶׁהֵם אֶחָד – וְלֹא יַפְרִידוּ בֵּין הַדְּבֵקִים…



כַּךְ, כֵּן עָשִׂית, אֲחוֹתִי כַלָּה! וַהֲרֵי חַם לָנוּ וַהֲרֵי טוֹב לָנוּ בְּטַלֵּית אֶחָת – חַם וָטוֹב גַּם בַּחֲשֵׁכָה זוֹ וְקָרָתָהּ…



עַתָּה, הַטִּי פִרְחֵךְ, הַטִּי אָזְנֵךְ זוֹ הָרַכָּה, וְאֶלְחַשׁ לָהּ סוֹדִי זֶה, מַטְמוֹן לְבָבִי:



דְּעִי: לְוִיִּם קָמוּ בְיִשְׂרָאֵל…



חֶבֶל לְוִיִּם עִמָּנוּ יֵשׁ וְכֻלָּם חוֹרְזִים אִישׁ כִּלְבָבוֹ וּבוֹנִים בָּתִּים לְאוֹתוֹ שִׁיר, שִׁיר יְיָ…



וּבְלֵיל אֶחָד בָּהִיר, חוֹלם עַל יְרֵחוֹ וְכָל כּוֹכָבָיו וְעַל שָׁמָיו תְּכוּלֵי-תְכֵלֶת – כָּל מְצִלּוֹת-הַקֹּדֶשׁ פֶּתַע יִצְלָלוּ וְעָנוּ יַחַד בְּשִׁיר יְיָ!…



כֵּן רַעְיָתִי, כֵּן דִּבַּרְתִּי! לְוִיִּם קָמוּ בְיִשְׂרָאֵל – חֵי הַנְּשִׁיקָה זוֹ הַמְּתוּקָה!



עַתָּה, הַטִּי פִרְחֵךְ, הַטִּי אָזְנֵךְ זוֹ הַשְּׁנִיָּה וְסוֹד שֵׁנִי אֲגַלֶּה בָהּ:



דְּעִי: גַּם אָנִי, יוֹנָתִי, גַּם אֲנִי בַלְוִיִּם – חֵי שְׂפָתַיִם אֵלּוּ הַנּוֹשְׁקוֹת.



לֵוִי אֲנִי, אַף גַּם כִּנּוֹר לִי עָשִׂיתִי, עָלָיו אֲאַמֵּן אֶצְבְּעוֹתַי, כִּנּוֹר נוֹצֵץ כְּכֶסֶף טָהוֹר – וְגַם אַתְּ רְאִיתִהוּ בְיָדִי – הֲלֹא הוּא הַמַּעְדֵּר, שֶׁעַל שִׁכְמִי לִפְנֵי שֶׁמֶש בֹּקֶר בֹּקֶר אֶשָּׂאֶנּוּ! –



לֹא הֵתַלְתִּי בָךְ, תַּמָּתִי – חֵי הַסְּטִירָה שֶׁסָּטַרְתְּ לִי אַגַּב פִּי; כֵּנִים, כֵּנִים הֵם דְּבָרָי: מַעְדְּרִי הוּא כִנּוֹרִי!…



אַל תַּלְעִיגִי וְאַל תִּתְמָהִי… הוֹ, אֱיָלוּתִי! – עַיִן אֶל עַיִן, פֶּה אֶל פֶּה – וּמִלֵּב אֶל לֵב אַגִּידָה לָךְ הַכָּמוּס אִתִּי, כִּמְעַט עַד תֻּמּוֹ, אַךְ לֹא כֻלּוֹ… כִּי אֶת כֻּלּוֹ עַד סוֹפוֹ גַּם לִבִּי לִי לֹא גִלָּה עוֹד…



הַאֲזִינִי: אָמְנָם צָדְקָה, צָדְקָה זְקֶנְתֵּךְ – כִּנּוֹרוֹת הַקֹּדֶשׁ נֶעֶזְבוּ אִלְּמִים בַּשָּׁמַיִם, וּמַלְאֲכֵי הַקֹּדֶשׁ, מַלְאֲכֵי הַשִּׁיר, כֻּלָּם טֻבְּעוּ בִנְהַר דִּי-נוּר, סָפוּ תַמּוּ מִנִּי אֵשׁ…



וְאֵין פּוֹרֵט וְאֵין מוֹצִיא אַף צְלִיל אֶחַד לְהַחֲיוֹת נֶפֶשׁ בְּנֶחָמָה…



שָׁבַת, שָׁבַת שִׁיר יְיָ וְאֵינוֹ עוֹד, וְאָנוּ חוֹלְמִים וּכְמֵהִים לוֹ כְאַלְפַּיִם שָׁנָה דּוֹר עַל דּוֹר…



וּמִי יִתֵּן כִּנּוֹר יְשׁוּעוֹת? מִי יוֹרִידוֹ מִשְּׁמֵי הָאָרֶץ?… אוֹ מִי יַעֲלֶה, יַגַּע כִּנּוֹר אֶחָד קֹדֶשׁ בְּאֶצְבָּעוֹ?…



וְהִנֵּה קַמְנוּ בְנֵי הַלְוִיִם וַנִּשָּׁבֵעַ:



"בְּכַפּוֹת תְּמָרִים וְרָאשֵׁי בְרוֹשִׁים וְצַמְרוֹת אֶרֶז וּבְכָל עֵץ אֲשֶׁר בָּאָרֶץ – מֵרָאשֵׁי הָרֵי כָל אַרְצֵנוּ בְּכִנּוֹרוֹת אֵלּוּ נָגֹע נַגַּע – –



וְכָכָה נִפְרֹט עֲלֵי כִנּוֹר שִׁיר שֶׁלְּעָתִיד, נַחְנוּ הַלְוִיִּם הַחֲדָשִׁים!"…



וּרְאִי, אִישׁ אִישׁ וְכִנּוֹרוֹ, אִישׁ אִישׁ וּמַעְדְּרוֹ וְעִם מַשְׂאַת נַפְשׁוֹ הִנֵּה יָצָאנוּ, וְאֶל אַרְצֵנוּ זוֹ שֶׁחָרְבָה הִנֵּה בָאנוּ… וְחֵי עֵינַיִךְ אֵלּוּ הַחוֹלְמוֹת, וְחֵי לִבָּתֵךְ זוֹ הַמִּתְפָּעֵמָה, כִּי עוֹד יָבֹאוּ וְעוֹד יָבֹאוּ!



וְשִׁמְעִי, בַּת, – כָּל הָאָרֶץ כֻּלָּה כְּגַן אֶחָד גָדוֹל תִּהְיֶה! בְּיַעַר אֶחָד מִנִּי דָן וְעַד בְּאֵר-שֶׁבַע עוֹד נִתְהַלֵּכָה… כָּל עֵצֵינוּ, כָּל נְטִיעוֹתֵינוּ יַכּוּ שֹׁרֶשׁ, חוֹלוֹת יַחְדֹּרוּ, צוּרִים יְבַקֵּעוּ, וְשָׁלְחוּ פֹארוֹת מָרוֹם, מָרוֹם…



וְהָיָה לַיְלָה, לֵיל בָּהִיר, חוֹלֵם עַל יְרֵחוֹ וְעַל כּוֹכָבָיו וּתְכוּלֵי-תְכֵלֶת שָׁמָיו הַזַּכִּים – וּכְשֶׁתִּשֹּׁב רוּחַ צְפוֹנִית זוֹ הַקְּדוֹשָׁה, וְנָעוּ רָאשֵׁי הָעֵצִים פִּתְאֹם וְהִכּוּ פֹארוֹתֵיהֶם יַחַד עַל כּוֹכָבִים, עַל כִּנּוֹרוֹת הַשָּׁמָיִם!



אָז כָּל עֵץ עַל כָּל עָלָיו יִלְבַּשׁ שִׁירָה, שִׁיר-יְשׁוּעוֹת, וְכָל הָרֵי יִשְׂרָאֵל וְגִבְעוֹתֵיהֶם לָהֶם יַעֲנוּ –



כָכָה נִפְרֹט שִׁיר שֶׁלְּעָתִיד, נַחְנוּ הַלְוִיִּם הַחֲדָשִׁים!



… אַל תִּשְׁתָּאִי, אַל תֵּרָתְעִי, קִרְבִי – נִקְרְבָה, נִתְדַּפְּקָה עַל שַׁעֲרֵי תִקְוָתֵנוּ! –



הַאֲמִינִי, בַּת, הִתְאוֹשָׁשִׁי! חֲלוֹם זֶה מוֹרֶשֶׁת-דּוֹרוֹת מָצֹא יִמְצָא אֶת פִּתְרוֹנוֹ –



כָּל הַדּוֹרוֹת חָלְמוּ, קִוּוּ – וְדוֹר אֶחָד הוּא וּבָנָיו הֵן יָקוּמוּ וְעָשׂוּהָ…



אָז יְרַנְּנוּ כָל עֲצֵי יַעַר לִפְנֵי יְיָ! – וְיָצְאָה בְּשׂוֹרָה מִזִּמְרַת הָאָרֶץ, מִקְצֵה הַשָּׁמַיִם עַד קְצֵהֶם תֵּלֵך כָּאוֹר, וּבִשְּׂרָה יוֹם יְיָ הַבָּא לַעוֹלָם!…



וְעִם הַשַּׁחַר שֶׁל אוֹתוֹ יוֹם, יֵצֵא, יוֹפִיעַ אֱלֹהֵי-יִשְׂרָאֵל עַל רוּם בָּמוֹתָיו; וְקָשׁוּר לְרֹאשׁוֹ כֶתֶר שִׁירָה שִׁירַת עֻזֵּנוּ, – שִׁירַת-עַמּוֹ בְּיַד הַלְוִיִּם!



וְהַנֵּזֶר, נֵזֶר חָדָשׁ עָלָיו יָצִיץ, שִׁבְעָתַיִם מֵאוֹר בְּרֵאשִׁית!





וְלָמָּה, עָפְרָה, יַעֲלָתִי, נָפַל רֹאשֵׁךְ מִבְּלִי-אוֹנִים עַל צַוָּארִי?… וְלָמָּה זָלְגָה זוֹ דִמְעָתֵךְ וּבְפַחַד תִּתְרַפָּקִי?…



מָה הַשְּׁאֵלָה זֹאת הָאֲיֻמָּה הַמִּתְלַבֶּטֶת בִּשְׂפָתַיִךְ שֶׁקָּרָרוּ? –



הַשְּׂפָתַיִם! – אֶמְצֶה, אֶמְצֶה אוֹתָה הַשְּׁאֵלָה, מִתּוֹךְ פִּיךְ אֱבְלָעֶנָה – וְלֹא תָבֹא!



הִיא לֹא תָבֹא. הִיא לֹא תֵצֵא לַחֲלָלָהּ שֶׁל הַמּוֹשָׁבָה וְאַל תִּשְׁמָעֶנָּה אֹזֶן יִשְׂרָאֵל! –



כִּבְשִׁי פָּנַיךְ וְהִתְאַפְּקִי עֲלֵי חֵיקִי – הוֹ, יוֹנָתִי, בַּת-קוֹל לִבִּי!…



הִתְאַפָּקִי, הִתְכַּנֵּסִי… אֶשְׁמְעָה בְסוֹד הַלַּיְלָה, מָה הוּא רוֹקֵם עַל סְבִיבֵינוּ? –



לַיְלָה, לָיְלָה! מַה מֵּאֲפֵלָתֵךְ אֶל לִבּוֹתֵנוּ אֵלֶּה הַחֲרֵדִים? – לָמָּה תִדּוֹם, לָמָּה תֶחֱשֶׁה, הוֹ לֵילִי, לֵילִי?!…



הָס – לַחַשׁ עוֹבֵר, שִׂיחַת דְּקָלִים – אֵיזוֹ בַת-קוֹל מִן הַדְּמָמָה לָקְחָה אָזְנִי… וְהִיא בְשִׁירָה תֵלֵךְ לָיְלָה –



שִׁירָה… הַפְסָקַת שִׁירָה… תְּחִלַּת שִׁירָה… קוּמִי, עוּרִי לָךְ רַעְיָתִי, הִתְאוֹשֵׁשִׁי וְאִתִּי יַחַד הַאֲזִינִי – מַה מִּלֵּיל?…



נֵשְׁבָה דוּמָם וּנְיַחֵלָה – יִדְּמוּ תַנִּים, וּבֵין יְלָלָה לִילָלָה אָז תַּקְשִׁיבִי, אָז תִּשְׁמָעִי, מַה מִסּוֹדוֹ… הַקְשִׁיבִי, הִסְתַּכְּלִי אִתִּי יָחַד – מַה תָּצוּדִי מֵחֶבְיוֹנֵי לָיִל? –


צְלִיל! –


אַל תֵּרָתְעִי, אַיָּלָתִי הַחֲרֵדָה – צְלִיל שִׁירֵנוּ הָיָה זֶה! – הֵן שִׁיר-יְיָ הַגָּדוֹל הוֹלֵךְ וְנֶאֱרָג כָּאן לְעֵינֵינוּ…



דְּעִי, גַּם זִיז כָּל-שֶׁהוּא, כָּל הֲבָרָה, גַּם הַדַּקָּה-מִן-הַדַּקָּה – עֵדֵי חַיִּים הֵם בְּתוֹךְ הַחֲשֵׁכָה… וּמִי לֹא יִשְׁמַע וּמִי לֹא יָחוּשׁ כֹּחוֹת אֵלּוּ הַנֶּעֱלָמִים בְּסוד הַלַּיְלָה? –



סוֹד הַלָּיְלָה – מִנְּשִׁימָתוֹ רֵיחוֹ נוֹדֵף וּמִן הָאֲפֵלָה הוּא מִזְדַּכֵּךְ בְּאוֹרָה כְּחֻלָּה – אוֹר נְשָׁמוֹת…



וּרְאִי הֵן מָלְאָה הָאָרֶץ נִשְׁמוֹתֵינוּ! –



נִשְׁמוֹת אָבוֹת מִנִּי קֶדֶם, רוּחוֹת בָּנִים יִוָּלֵדוּ, סָבִיב-סָבִיב פֹּה תְרַחֵפְנָה וּבַחֲשָׁאִי תֶאֱרֹגְנָה עִמָּנוּ יַחַד אֶת הַשִּׁיר…



וּמִן הַחֲשֵׁכָה וְהַדְּמָמָה – רָזִי לִי רָזִי לִי, זֶה יָבִיא לִי צְלִילֵי עָתִיד…



וָאַתְּ – הַאֲמִינִי לְמִשְׁמַע אָזְנֵךְ, הַאֲמִינִי לְמַרְאֵה עֵינֵךְ! מִקְסַם-הַלָּיְלָה חֲזוֹן לִבֵּנוּ לָנוּ יִשָּׂא פֹה בָאָרֶץ –



הִנֵּה, הִנֵּה שׁוּרַת-עֵצִים נָטְעָה יָדִי – חֲרוּז-אֵל הֵן שָׁם יִתְחָרָשׁ…



הֲתִשְׁמָעִי? הֲתָבִינִי?



שׁוּרַת-עֵצִים – חֲרוּז-אֵל בְּשִׁירַת עַמִּי.



עֲרוּגוֹת שָׂדַי וְטוּרֵי בָתִּים – הֲרֵי זֶה “בַיִת” לְשִׁיר שֶׁלְּעָתִיד…



– וְהַלְּבָבוֹת – הוֹ, לֵוִי שׁוֹגֶה בַחֲרוּזָיו! – אֱמֹר, מַה לַּלְּבָבוֹת שֶׁכָּכָה יַכּוּ וְיֶחֱרָדוּ?… מָה הַלְּבָבוֹת וּמָה הַלְמוּתָם בְּסוֹד הַלָּיְלָה?



– הַלְּבָבוֹת?… לֵב אֶל לֵב, אֲחוֹתִי כַלָּה! אִמְצִי לִבֵּךְ אֱלֵי לִבִּי וְיַגִּידֵךְ… וּמַה, צִפּוֹרִי, מַה תְּפַרְכֵּסִי? – בֵּין חִסּוּמֵי זְרוֹעוֹתַי הִתְאַמֵּצִי וְהָעִידִי: מָה הַלְּבָבוֹת אֵלֶּה הַצְּעִירִים בְּשִׁיר הֶעָתִיד?



– הוֹ… אָכֵן כָּל עֻזּוֹ וְכָל תָּקְפּוֹ הֵם הַלְּבָבוֹת… הוֹדוֹ, סוֹדוֹ… צוּר לְבָבִי! –



– וְהַלְמוּתָם – אִמְרִי, שׁוֹבֵבָה, אַל תִּכְלָאִי! – מָה הַלְמוּתָם בְּסוֹד הַלָּיְלָה?



– תְּבָל-הַשִּׁיר – הוֹ, אָחִי, נִצְחִי!… תְּבָל-הַשִּׁיר וְשִׁוְיוֹן-הֲבָרוֹתָיו נֶצַח! – –

יפו, ט“ז שבט, התרס”ט.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6928