


	
	שָׁלוֹם תַּחַת בְּרוֹשִׁי
	






שָׁלוֹם תַּחַת בְּרוֹשִׁי



וְהוּא נֵזֶר לְרֹאשִׁי



וּמָה עוֹד תִּשְׁאֲלִי, נַפְשִׁי,



מָה עוֹד תִּשְׁאֲלִי, נַפְשִׁי?!





אֶשְׁאֲלָה אֶשְׁאֲלָה נְצוּרָה:



קוֹרָה, שֻׁלְחָן, מְנוֹרָה



וּמְלֹא כוֹסִי תִּירוֹשִׁי –



וּמָה עוֹד תִּשְׁאֲלִי, נַפְשִׁי?







אֶשְׁאֲלָה אֶשְׁאֲלָה אַרְמוֹן



שֶׁעַל נְהַר אֲפַרְסְמוֹן;



וְשֵׁשׁ וְאַרְגָּמָן לִלְבוּשִׁי –



וּמָה עוֹד תִּשְׁאֲלִי, נַפְשִׁי?





אֶשְׁאֲלָה אֶשְׁאֲלָה לִי רֹב!



יוֹם כֻּלּוֹ אָרֹךְ, כֻּלּוֹ טוֹב



וְיֶעֲרַב לִי כְּדִבְשִׁי –



וּמָה עוֹד תִּשְׁאֲלִי, נַפְשִׁי?







אֶשּׁאֲלָה בְּסוֹד תַּרְשִׁישִׁים,



הַמְפָאֲרִים, מְשַׁבְּחִים וּמַקְדִּישִׁים



לַעֲרוֹךְ צָקוּן לַחֲשִׁי –



וּמָה עוֹד תִּשְׁאֲלִי, נַפְשִׁי?







לֵהָנוֹת מִזִּיו כְּבוֹדָהּ

שֶׁל נֶפֶשׁ אַחַת, יְחִידָה



וְהִיא אוֹרִי וְשִׁמְשִׁי –



אוֹתָהּ אֶשְׁאֲלָה לְנַפְשִׁי!











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34990