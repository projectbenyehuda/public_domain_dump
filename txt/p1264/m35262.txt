


	
	לְבֵית־הַכְּנֶסֶת הַיָּשָׁן בִּפְּרָג
	




אֵיכָה שָׁחוֹתָ תַּחַת נֵטֶל דּוֹרוֹת,

כַּאֲבֶל אֵם קוֹדֵר, כְּיִשְׂרָאֵל סָבָא!

בַּחוּץ שִׁכְּלָה חֶרֶב, דָּעֲכוּ מְדוּרוֹת

וְאוֹרְךָ לֹא חָשַׁךְ וְנֵרְךָ לֹא כָבָה.





מָה אָהַבְתִּי סוֹדְךָ בְּעוֹדֶנִּי נַעַר

וּבְלָמְדִי בְּקִרְבְּךָ גְּמָרָא בַּצָּמָא!

חַיֵּי כְרָךְ מִסָּבִיב הִתְהוֹלְלוּ בְסַעַר

וְאַתָּה כֻּלְּךָ הַשְׁקֵט וְשַׁלְוָה וּדְמָמָה.





עוֹד אֶזְכְּרָה כְּתָמִים מִכֹּתֶל מַשְׁחִירִים,

כִּתְמֵי דַם בְּנֵי דוֹר הֶעָשׂוּי לִבְלִי חָת;

דַּם מֻכִּים וְנִשְׁחָטִים קְדוֹשִׁים, אַבִּירִים,

בְּחֵיקְךָ הוֹצִיאוּ נִשְׁמָתָם בְּאֶחָד.





וְאַלְמֵימָר מְלֶאכֶת־חֵן וְדֶגֶל שֶׁעָלָיו!

וּזְעֵיר זְעֵיר אוֹר חַלּוֹנֵי אֲטֻמִים שְׁקֻפִים;

וּמְנוֹרוֹת עַתִּיקוֹת תְּלוּיוֹת עַל כְּתָלָיו

וְחָשְׁנֵי פְלִיז לָהֶן הַנּוֹצְצִים כִּשְׂרָפִים.





בְּלֵיל שַׁבָּת כִּדְלֹק הַמְּנוֹרוֹת הָהֵן,

נִגְלוּ לִי בְּאוֹרָן גִּנְזֵי נִסְתְּרוֹת הַבָּא

וּבְרֹאשׁ הַשָּׁנָה שָׁמַעְתִּי חָשְׁנֵיהֶן

מִזְדַּעַזְעִין וְעוֹנִים אָמֵן יְהֵא שְׁמֵיהּ רַבָּא.





וּבְדִמְמַת קֹדֶשׁ בֵּין תְּפִלָּה לִרְעוּתָהּ

לְמַרְאֵה אַפְלוּלִית קִמְרוֹנְךָ הַגּוֹטִי

כְּאִלּוּ חָזוּת שְׁכִינְתָּא דְּאִיהִי בְגָלוּתָא

הִשְׁקִיפָה אֵלַי וְהֶחֱרִידָה אוֹתִי.





הָהּ, אֵיךְ יָבִין כַּיּוֹם דּוֹר כִּי נִתְיַתָּם

לְטֹהַר הַתְּפִלּוֹת שָׁם נָסְקוּ אֶל עָל!

בְּמִקְדַּשׁ־מְעַט זֶה הֲלֹא אֶת תְּחִנָּתָם

הִפִּילוּ בִרְחִימוּ נוֹדָע וּמַהֲרַל.





* * *





שְׁעָרֶיךָ נִטָּיוּ עַל נַהֲרֵי דְמָעוֹת

לְעוֹלָם יַעַמְדוּ לִפְנֵי חֲמַת הַמֵּסִית

וְהַקִּירוֹת כִּי קָדְשׁוּ בִּפְרֹעַ פְּרָעוֹת

לֹא יְפוֹצֵץ בַּרְזֶל וְלֹא יִקְרַע אֶקְרַסִּיט.





מֵחָרְבַּן צִיּוֹן נוֹרוּ פִנּוֹתֶיךָ

וּלְעַם עָנִי נִצְּבוּ מִדּוֹר דּוֹר כְּמוֹ נֵד;

וְעַתָּה, בְּשׁוּבִי, אַקְרִיבָה בִּרְכָתֶךָ

פְּרִי קֹדֶשׁ הִלּוּלִים לְצִיּוֹן הַנִּבְנֵית.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35262