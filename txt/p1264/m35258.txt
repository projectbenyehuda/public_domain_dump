


	
	לֹא לַהַט הַחֶרֶב
	




לֹא לַהַט הַחֶרֶב, לֹא אֶרֶס וָזַעַם,

לֹא גִשְׁמֵי אֵשׁ תֹּפֶת וְנַהֲרוֹת הַדָּם –

תַּרְקִיד־לָהּ כַּת־שֵׁדִים כָּל־חוֹלוֹת הַמִּדְבָּר,

כָּל־סוּפוֹת עֶבְרָתוֹ יַסְעִיר שָׂרוֹ שֶׁל יָם –

        אֵין מַתִּישׁ כֹּחַ עָם,

        הַמֵּגֵן וְנִלְחָם

        לִכְבוֹדוֹ וּלְאֶרֶץ חַיָּיו!





מֵאַרְצוֹת הַצָּפוֹן וְתֵימָן וּמַגְדִּיאֵל

עָדֶיךָ, הַר צִיּוֹן, אָתָאנוּ לְהִגָּאֵל!

וּמִדָּן וְעַד בְּאֵר־שֶׁבַע, מִדָּן וְעַד בְּאֵר־שֶׁבַע,

כְּלָבִיא אָז יָקוּם אִישׁ יִשְׂרָאֵל!

        אֵין מַתִּישׁ כֹּחַ עָם,

        הַמֵּגֵן וְנִלְחָם

        לִכְבוֹדוֹ וּלְאֶרֶץ חַיָּיו!





בְּהָרֵי גִּלְבֹּעַ – קוֹל שׁוֹפָר נִשָּׂא שָׁם;

הוֹלֵךְ עַד הַיַּרְדֵּן וְעוֹבֵר לַבָּשָׁן.

הֲתִשְׁמַע מֵרָחוֹק?! – בּוֹא וְנִוָּשֵׁעַ!

בֶּן־חוֹרִים הִנֶּךָּ, בֶּן־חוֹרִים, גּוֹי אֵיתָן!

        אֵין מַתִּישׁ כֹּחַ עָם,

        הַמֵּגֵן וְנִלְחָם

        לִכְבוֹדוֹ וּלְאֶרֶץ חַיָּיו!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/35258