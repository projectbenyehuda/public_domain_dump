


	
	מֵרֹאשׁ גִּבְעַת הַשְּׁתִיקָה
	




עַל רֹאשׁ סֶלַע יָשַׁבְנוּ וְחָשַׁבְנוּ חָשֹׁב

עַל הָאִי־אֶפְשָׁרִי הַגָּדוֹל.

וַתַּהַר שְׁתִיקָתֵנוּ וַתֵּלֶד אֵימָתָה.

וּלְעֵינֵינוּ, הִנֵּה, מֶרְחַב־יָהּ מִשְׂתָּרֵעַ

וְעַל הָאֹפֶק יִשְּׁקוּ הַשָּׁמַיִם לָאָרֶץ וּשְׁנֵיהֶם יִתְמוֹגָגוּ.

וַאֲנַחְנוּ נֵשֵׁב, נַחֲרִישׁ, נִסְתַּכֵּל בַּמֶּרְחָק הַנִּשְׂגָּב

וְנַחֲשׁוֹב עַל הָאִי־אֶפְשָׁרִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35247