


	
	לֵיל יֶרַח זִיו
	








לֵיל יֶרַח זִיו



מִקֶּסֶם פִּיו



הִשְׁקַנִי –



בְּמִדְבַּר-הָר נָתַתִּי שְׁבִילִי,



עוֹלָם מָלֵא בְּתַרְמִילִי



וְכָל נַיָּד, כָּל צוֹעֲנִי –



רֵעִי וְנֶאֱמָנִי.



שִׁירֵי קַיִץ בְּפִי שָׁרִים –



נַפְשִׁי נַפְשִׁי בֵּין הַמְּצָרִים;



אֵי מַעֲדַנִּי?!



אֶשָּׂא מָרוֹם קוֹל שַׁוְעָתִי



וְאֶת מְקוֹר דִּמְעָתִי



– בְּאֵין כְּחוּט הַשָּׁנִי –



אָשִׂים מַעְיָנִי.







חֶסֶד בְּדִין בָּלוּל



נֶחְפַּז וּבָא אֱלוּל



אֶל גַּנִּי;



וּמִבַּעַד לִסְבַךְ עֳפָאיִם



דְּמוּת לֵיל שְׁחוֹר עַפעַפַּיִם



לְפִי תֻמּוֹ הֶרְאַני



צֵל אָרְנִי.







וּבְיֶרַח הָאֵיתָנִים



כַּלּוֹת וַחֲתָנִים



בְּסֻכּוֹת הָרֵיחָנִי;



וּבְסֻכַּת בֹּשֶׂם עֲנֻגָּה



יוֹשֶׁבָת דּוּמָם הַתּוּגָה



וַאֲנִי וַאֲנִי



וַאֲנִי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34989