


	
	צִיץ פְּלָאִים
	






יֶשׁנוֹ צִיץ פְּלָאִים – כָּךְ שָׁמַעְתִּי אֹמֶר –



וְהוּא יָקָר מִפָּז וְהָדוּר מִכָּל חֹמֶר,



הַחוֹלֶה יִתְעוֹדֵד לְמַרְאֶה הַצִּיץ,



נֹעַר יַחֲלִיף זָקֵן בְּחִנּוֹ כִּי יָצִיץ.







בְּגִנַּת הַבִּיתָן שָׁאַלְתִּי לְאַלְתָּר



לְפֶרַח הַפְּלָאִים כָּל אַנְשֵׁי הַמִּשְׁטָר.



"לוּ הָיָה בְגַנִּי, שָׂח לִי גַנָּן סָבָא,



כִּי עַתָּה עֵינִי לֹא יָדְעָה שָׂבְעָה.



וְאוּלָם בַּכּוֹכָבִים אִם אַתָּה תֶחֱזֶה –



שָׁם אוּלַי תִּמְצָא מִין פֶּרַח כָּזֶה;



וְעוֹד אַגִּיד לְךָ מִכֹּחַ נִסְיוֹנִי:
הַפֶּרַח לֹא לָבָן; אוּלַי הוּא אַדמוֹנִי."







עַל הַר גָּבוֹהַּ לַעֲלוֹת עִם צוֹפִים מִהַרְתִּי



וּמַצַּב הַמַּעֲרָכוֹת לַאֲשׁוּרוֹ חָקַרְתִּי.



"פֶּרַח פְּלָאִים כָּזֶה, אָמַר לִי הַתּוֹכֵן,



בְּגַן הַשָּׁמַיִם לִמְצוֹא לֹא יִתָּכֵן;



לוּ הָיָה לִי כָמוֹהוּ, הַאֲמֶן לִי, אֶחָא,



כִּי אָז גַּם לְפִצְעִי הֶעֱלָה אֲרוּכָה."







לָשׂוּחַ בַּשָּׂדֶה יָצָאתִי עִם עֶרֶב,



לְעֵת צֵאת הַתַּנִּים וְכָל נָמֵר וְאוֹרֵב



וּבְחֹרְשַׁת הָרוֹעוֹת – פִּלְאֵי פְלָאִים!



עַל שְׁתֵּי לְחָיַיִם – – הַפְּרָחִים שְׁנַיִם!!!



– – אָמְנָם לִקְטוֹף אוֹתָם לִבִּי לֹא עָרַבְתִּי;



אַךְ זִכְרוֹן הַדְּבָרִים עַל סֵפֶר כָּתַבְתִּי.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/34991