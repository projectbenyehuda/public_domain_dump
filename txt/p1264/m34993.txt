


	
	יוֹצֵר
	




זָרָה בַּגַּיְא וּבָהָר

מִטְרוֹת זְהָבוֹ פִּלְפַּל־בָּר.

הָרַקֶּפֶת עוֹד מֵאֶמֶשׁ

שִׂפְתוֹתֶיהָ לִקְרַאת שֶׁמֶשׁ.

בָּעֵשֶׂב מַזְהִירִים

רְסִיסִים־סַפִּירִים.





בַּמֶּרְחַקִּים שָׂם עֵרוּבוֹ

תַּפּוּחַ־פָּז סַם־לִבְלוּבוֹ.

בַּמִּזְרָח נָס כְּבָר הָעֶלֶט,

מְשַׁמְּשִׁים אַרְגָּמָן וּתְכֵלֶת

בְּמֶרְחֲבֵי־יָהּ

בְּעַרְבּוּבִיָּה.





הַתּוֹרִים עַל הָעֲרָבִים

מִתְעַלְּסִים בַּאֲהָבִים.

הַמָּקוֹם חוֹרֵז לוֹ פַּיִט,

בִּנְתִיב לֹא יְדָעוֹ עַיִט

יוֹצֵר אוֹר וּבוֹרֵא

וּלְךָ הוּא קוֹרֵא.







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34993