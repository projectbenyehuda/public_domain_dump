


	
	יוֹמִי!
	




שַׁחַר הֱקִיצֹתִי עִם בַּת־צְחוֹקֶךָ,

לֹא יָדַעְתִּי רֻתַּקְתִּי בַּאֲזִקֶּיךָ;

וְרָדִים, אָמַרְתָּ, אָשִׂים בְּחֵיקֶךָ,

אֶל תַּחַת לְרַגְלֶיךָ שׁוֹשַׁנִּים.





וָאֵבֶז כּוֹכָבַי, אֶת נָגְהִי וְאֶת יַרְחִי

וּבְעִקְּבוֹתֶיךָ יָצָאתִי בְּעַל־כָּרְחִי;

דַּרְדָּרִים זָרִיתָ לְמַכְבִּיר עַל אָרְחִי,

הִמְעַדְתָּ פְּעָמַי בְּקִמְּשׁוֹנִים.





וְעֵת בְּנֵי אַשְׁפָּתְךָ נִחֲתוּ בִי בְּזַעַם

וְכָל סַלְעִי, כָּל צוּרִי, פֵּרֵק הָרַעַם –

אֶת בַּת־הַצְּחוֹק הַהִיא זָכַרְתִּי בְּכָל פַּעַם

וְאַחֲרֶיךָ נַדְתִּי אֵין אוֹנִים.





וְהָיָה כִּי תִשְׁקַע בְּעַרְפִלֵּי תְּהוֹם

וְרִחֲפָה עוֹד בַּת־צְחוֹק זֹה בְּדִמְדּוּמֵי רוֹם,

אַיֶּלֶת הַשַּׁחַר תְּהִי לְבַעֲלֵי חֲלוֹם

אַחֲרַי יָקוּמוּ – וְיִסָּפוּ בָהּ כָּמוֹנִי.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35256