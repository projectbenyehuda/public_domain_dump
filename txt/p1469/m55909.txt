


	
	ימי תמימים
	



נדפס בירחון:

Monatssohrift für Geschichte und Wissenschaft des Judentums 1935

 על אלכסנדר מוקדון, פומפיוס ואישים אחרים ספרו בימי קדם, שהם גמרו שנות חייהם ביום הולדתם1. העמים
שבימי קדם ראו בזה אצבע אלהים ומעשה ההשגחה המיוחדת בבני עליה ויחידי
סגולה וגורמת לשלמים במעשיהם, שישלימו שנות חייהם ויגמרו אותן דוקא ביום
הולדתם.

רעיון זה נמצא גם בישראל. חכמי ישראל דרשו: “יודע ד' ימי תמימים”, כשם שהם תמימים, כך שנותיהם תמימות2 , וספרו על משה רבנו, שנולד בשבעה באדר ונפטר בן מאה
ועשרים שנה גם כן בשבעה באדר3. תמים היה אבי הנביאים במעשיו, ותמימות היו גם שנותיו.

אותו הרעיון חוזר גם בדתות אחרות. ביוחנן המטביל, רבו של
משיחם, ספרו הנוצרים, שהוא נולד בעשרים וארבעה לחודש יוני וגם נפטר
בעשרים וארבעה לחודש ההוא. תלמידי באסילידס, שהיו מן היודעים הנוצרים,
דחו את הדעה, אשר לפיה נולד משיחם בעשרים וחמשה לחודש דצמבר, אלא אמרו
שהוא נולד בעשרים וחמשה לחודש אפריל4.

בידם של המושלמנים היתה “הקבלה” כי מוחמד נפטר בשנים עשר
יום לחודש השלישי, הוא חודש “רביע הראשון”. ל“קבלה” זו הוסיפו עוד אחרת
והיא, שנביאם נולד בדיוק ששים ושלש שנים קודם פטירתו. כן קבעה “הקבלה” את
יום הולדתו ויום פטירתו של מוחמד בשנים עשר יום לחודש “רביע
הראשון”5. היהודים נהגו לקרוא בשבעה באדר
לקוטים מתנ"ך, משנה, גמרא וזוהר, העוסקים בחייו של משה ופטירתו,
והמושלמנים קוראים ביום הולדתם של נביאם במסגדיהם ובבתיהם ליקוטים
העוסקים בחיי מוחמד ובמעשיו.

כן חוזרת ה“קבלה” על התמימים, אשר גם ימיהם תמימים הם,
אצל היהודים, הנוצרים והמושלמנים ומוכיחה, כי אפילו העמים, השונים
באמונתם ובתרבותם, שוים הם באגדותיהם.










Heiler, Gebet2 107; לונץ  א' י“ד הערה ל”א; Brauer, Ethnologie der jem. Juden 225.  ↩



HWB des dtsch. Abgl. III 423.  ↩



ב“ר נ”ח.  ↩



קידושין ל“ה ע”א, תוס‘ סוטה י"א ז’ ח‘ ט’.  ↩



Alt, Der christliche Kult 577, 588, 528  ↩










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/55909