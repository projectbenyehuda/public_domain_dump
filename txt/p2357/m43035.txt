


	
	אַתָּה עוֹמֵד
	



מתוך ״משכיות כסף״





ב


אַתָּה עוֹמֵד בְּצֵל קִיקָיוֹן חָלוּל / מְלוֹן שׁוֹמְרִים שׁוֹכְנֵי צְרִיפִים וָלוּל

מַרְאֵהוּ כְהַר גָּבוֹהַּ וְתָלוּל / פֶּתַע תֶּמֶס יַהֲלֹךְ כְּמוֹ שַׁבְּלוּל

אֵיכָה תַפְרִיד הָעִלָּה מֵהֶעָלוּל / וְתָשִׂים מַסְלוּל סַרְפָּד וְנַהֲלוּל

פִּתְאֹם תִּרְאֶה עַצְמְךָ עָרוֹם וְשָׁלוּל / פְּקַח עֵינֶיךָ וְהָסֵר תְּבַלּוּל

הַיּוֹם כּוֹסָךְ הוּא רְוָיָה וְצָלוּל / הֵן עַתָּה סֵפֶר מַעֲשֶׂיךָ גָּלוּל

הוּא מָלֵא תּוֹךְ וּמִרְמָה וְתַעֲלוּל / שָׂם לָשׁוֹן חֶרֶב בְּפִיךָ לְהִלּוּל

אֵיךְ נְטַשְׁתּוֹ לִרְמִיָּה וּלְחִלּוּל / הַאִם תִּמְצָא לָךְ מַעֲנֶה וּמִלּוּל

עֵת יִלְחֹךְ עָפָר וְיִנְטֹשׁ גִּלּוּל? / יָדִיד, עַד אָן בִּיוֵן מְצוּלָה צָלוּל

אֱחֹז בְּחֶבֶל נַחֲלָה וּמַסְלוּל / עוֹלֶה לְהַר הַקֹּדֶשׁ בְּרֹב פִּלּוּל





וְתִדְרֹשׁ אְֶת ה׳ כִּי בָא אֱלוּל.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/43035