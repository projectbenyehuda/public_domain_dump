


	
	מַהְלָל וְשִׁיר
	



עוד לו לשבת שקלים. סימן: מרדכי.






מַהְלָל וְשִׁיר חָדָשׁ נָשִׁיר לִפְנֵי אֵל

שׁוֹמֵעַ תְּפִלַּת כָּל פֶּה וְשׁוֹאֵל

תְּרוֹמֵם קַרְנֵנוּ פוֹדֶה וְגוֹאֵל

בְּכִי תִשָּׂא אֶת רֹאשׁ בְּנֵי יִשְׂרָאֵל.





רְצֵה נִיבִי אֵל חַי צוּרִי גוֹאֲלִי

וּרְאֵה אֵיךְ אַכְזָרִים נָחְלוּ גְבוּלִי

הַבֵּט עָנְיִי וְגַם הֱיֵה עוֹזֵר לִי

וּתְקוֹמֵם עַמְּךָ בְּכֹחַ וָאֵל.

תְּרוֹמֵם





דְּרוֹר קְרָא צוּרִי לְשֶׂה פְזוּרָה

וְהַכְרֵת לְבַת אֱדוֹם הָאֲרוּרָה

בְּךָ שִׂבְרִי אֵל חַי גָּדוֹל וְנוֹרָא

כְּאָז וּכְמוֹ קֶדֶם תִּבְנֶה הַהַרְאֵל.

תְּרוֹמֵם





כָּלְתָה וְנִכְסְפָה נַפְשִׁי דוּמִיָּה

הַקְשִׁיבָה לְשִׁירִי שׁוֹכֵן עֲלִיָּה

וּשְׁלַח לִי בֶּן דָּוִד עִמּוֹ אֵלִיָּה

וְיִרְאוּ שׂוֹנְאֵינוּ כִי עִמָּנוּ אֵל.

תְּרוֹמֵם





יוֹשֵׁב שְׁמֵי שַׁחַק פְּדֵה עַם אֶבְיוֹן

וּמַהֵר בְּנֵה לִי מִקְדַּשׁ אַפִּרְיוֹן

וְאָז נָשִׁיר בְּקוֹל גָּדוֹל וְנָרֹן

וּנְזַמֵּר עֵת וּבָא לְצִיּוֹן גּוֹאֵל.

תְּרוֹמֵם









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43092