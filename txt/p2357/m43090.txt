


	
	מַלְכִּי אֲיַחֶדְֶךָ
	



יסדו מרדכי ח״ר ששון יצ״ו. סימן: ח׳זק ו׳אמץ






מַלְכִּי אֲיַחֶדְֶךָ יוֹמִי וְלֵילִי

עִם כַּלָּה יְחִידָה אַהְבַת כְּלִילִי

בְּךָ חֶשְׁקִי וְגַם כֹּחִי וְחֵילִי

אֲבַקֶּשְׁךָ אֶל הַר הַמֹּר אֵלֵךְ לִי.





רָם עַל כָּל הָרָמִים אָזְנָךְ הַטֵּה לִי

וּלְמִקְדַּשׁ הַמָּעוֹן מַהֵר בְּנֵה לִי

וְהַקְשֵׁב לְשִׁירִי וּשְׁמַע בְּקוֹלִי

וְאָז בְּקוֹל נָעִים נָשִׁיר זֶה אֵלִי.





דּוֹדִי הָשֵׁב רַעְיָתִי תוֹךְ זְבוּלִי

כִּי הִיא רוּחִי וּמִבְחַר כָּל עֲמָלִי

בְּךָ שִׂבְרִי, אַתָּה הֶבֶל גּוֹרָלִי

הֵן אֲנִי לְדוֹדִי וְדוֹדִי הוּא לִי.





כְּתַפּוּחַ דּוֹדִי דוֹד מְחוֹלְלִי

וּכְמֹר דְכֵי כְּגַן נְטַע אָהֳלִי

לְשַׁוְעָתִי הַקְשֵׁב צוּרִי גוֹאֲלִי

וְיֶעְרַב מִלּוּלִי שִׁיר מַהֲלָלִי.





יְדִיד נַפְשִׁי הָקֵם מִשְׁכַּן אָהֳלִי

וְשִׁיר חָדָשׁ נָשִׁיר לִפְנֵי הֵיכָלִי

וְאַפִּרְיוֹן כְּבָרִאשׁוֹן הָשֵׁב לִי

וְנֵשֵׁב לָבֶטַח שָׁלוֹם יַעְשֶׂה לִי.





חִזְקִי וְאִמְצִי יָפָה אַתְּ רַעְיָתִי

וּדְעִי כִי נִקְשְׁרָה בָךְ אַהֲבָתִי

חִישׁ אֲבִיאֵךְ כַּלָּה אֶל תוֹךְ נְוָתִי

אֶל בֵּית אִמִּי וְאֶל חֶדֶר הוֹרָתִי.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43090