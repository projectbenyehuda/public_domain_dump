


	
	אוֹדֶה שִׁמְךָ
	



מתוך ״משכיות כסף״





לאשמורת הבוקר

א


אוֹדֶה שִׁמְךָ אֲדוֹן כָּל הַיְּצוּרִים / נוֹפֵחַ בָּם נְשָׁמוֹת הַטְּהוֹרִים

מַחֲזִיר הַנְּשָׁמוֹת לַפְּגָרִים / בְּחֶמְלָתְךָ חֲדָשִׁים לַבְּקָרִים

לְהַשֶּׂכְוִי נוֹתֵן דַּעַת וּבִינָה / לְהַבְחִין יוֹם וְלַיְלָה עַל מְכוֹנָהּ

צוֹעֵק בְּקוֹל וְהוּא בִרְיָה קְטַנָּה / וְאֵיךְ אֲנִי בְעֶרֶשׂ רַעֲנָנָה

פּוֹקֵחַ עֵינַיִם עִוְרוֹת בְּהוֹדוֹ / לְהַבִּיט בָּם וְלֹא יַמְרֶה כְבוֹדוֹ

וּמַתִּיר הָאֲסוּרִים הוּא בְחַסְדּוֹ / אֲשֶׁר גָּבַר וְאֵין עוֹד מִלְּבַדּוֹ

בְּכָל בֹּקֶר זוֹקֵף הוּא לַכְּפוּפִים / לְדַמּוֹתָם בְּקוֹמָה כֵּשְּׂרָפִים

וּמַלְבִּישׁ הָעֲרֻמִּים לַאֲלָפִים / נוֹתֵן כֹּחַ וְעָצְמָה לַיְּעֵפִים

רוֹקֵעַ אֶרֶץ עֲלֵי מַיִם אַדִּירִים / מְשַׁנֶּה הַטְּבָעִים הַסְּדוּרִים

מְכוֹנֵן מִצְעֲדֵי כָל הַגְּבָרִים / אֲשֶׁר כֻּלָּם לְפָנָיו הֵם סְפוּרִים

אוֹדֶה לָאֵל בְּתִשְׁבָּחוֹת וְזִמְרָה / שֶׁעָשָׂה לִי לְצָרְכִּי הַחֲסֵרָה

לְיִשְׂרָאֵל עֲזָרָם בַּגְּבוּרָה / וְעִטְּרָם בְּתִפְאֶרֶת הֲדוּרָה

אֲקַדֵּם אֶת פְּנֵי יוֹצְרִי בְּשִׁירִים / אֲשֶׁר לֹא עֲשָׂאַנִי גוֹי כְּנָכְרִים

וְעֶבֶד כָּעֲבָדִים הַמְּכוּרִים / וְלֹא אִשָּׁה כְנָשִׁים הַפְּטוּרִים

אֲשַׁבֵּחַ בּוֹרֵא כְסִיל וְכִימָה / וּמַעֲבִיר מֵהָעַפְעַף תְּנוּמָה

חֲסָדָיו הַמְּלֵאִים טוֹב בְּעָצְמָה / לְיִשְׂרָאֵל גּוֹמֵל כַּמָּה וְכַמָּה

בָּרוּךְ אֲשֶׁר בָּחַר לְנַחֲלָתוֹ / לְעַמּוֹ יִשְׂרָאֵל בְּנֵי בְרִיתוֹ

מְלַמְּדָם תּוֹרַת אֱמֶת וְדָתוֹ / וְנָטַע בָּם לְעוֹלָם אַהֲבָתוֹ.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/43034