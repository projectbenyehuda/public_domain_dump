


	
	אהבה
	




"לִבַּבְתִּנִי, אֲחוֹתִי / אֲשֶׁר פְּנֵי דַמֶּשֶׂק צוֹפָה,

בְּחַד עֵינַיִךְ בִּהְיוֹתִי / וְנַפְשִׁי מְאֹד לָךְ נִכְסָפָה

יוֹם קָרָאתִי, בִּרְאוֹתִי / כְּחוּט הַשָּׁנִי הַשָּׂפָה:

מִי זֹאת הַנִּשְׁקָפָה / כְּמוֹ שַׁחַר יָפָה?"


  


"בְּלֶכְתִּי כַּאֲשֶׁר נִפְרַדְתִּי – / וְעֵינַי כְּחוּלוֹת בְּלִי כַחַל –

רַצְתִּי וְחַשְׁתִּי וְחָרַדְתִּי / בְּשָׁמְעִי אֶת קוֹל הַשַּׁחַל.

עֲנִיתִיהוּ וְלֹא מָרַדְתִּי / וַיְהִי בְלִבִּי כְּמוֹ גַחַל:

אֶל גִּנַּת אֱגוֹז יָרַדְתִּי / לִרְאוֹת בְּאִבֵּי הַנַּחַל.


  


יוֹם עָמַדְתִּי וָאֵפֶן / בְּבֵיתִי בְּעַד הַחַלּוֹנִים,

צָפַנְתִּי לְךָ דוֹדַי, פֶּן / יִרְאוּנִי עֵינֵי יוֹנִים,

חוֹשְׁקָם צָפוּן וְצוֹפֵן / מִבֵּין הֲדַסִּים רַעֲנַנִּים –

לִרְאוֹת הֲפָרְחָה הַגֶּפֶן / הֵנֵצוּ הָרִמּוֹנִים".







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/9027