


	
	ר' אברהם בן שמואל הלוי אבן חסדאי.
	



החכם הזה חי בספרד באחרית ימי האלף החמישי ויהי רב לקהלת
ברצלונה. כאשר פרץ הריב על דבר ספרי הרמב“ם, היה החכם הזה אחד מראשי
הנלחמים לכבוד הרמב”ם, ויחד עם אחיו, ר' יהודה, שלח מכתב מלא מרורות על
הקנאים הצרפתים, אל חכמי קהלות ספרד ויעוררם לנקום נקמת הרמב“ם המחולל בפי
רבני צרפת החשובים. הח' הזה תרגם ספרי חכמה רבים משפת ערב לעברית, וביחוד
נודע לשם ע”י ספרו “בן המלך והנזיר”, אשר עשה במתכונתו של הספור הידוע
בלשונות הגוים בשם “ברלעם ויושפט”. מליצתו השירית של ר"א חסדאי יפה, וכמעט
לא נכרו בה אותות תרגום. אנחנו נביא בזה דוגמאות מהחלק השירי של הס' “בן
המלך והנזיר”; כי פרזתו (הנחרזה) איננה ממיטב הפרזה, והיא קשה וחסרה
חן.





מספר “בן המלך והנזיר”.

(ש“ת ויתד, ש”ת ויתד וש"ת).


עָרְלַת לְבָבֶךָ בְּנִי הִמּוֹל



וּלְמַד נְכֹחוֹת מִלְּשׁוֹן אֶתְמוֹל,



יוֹמָךְ חֲשׁוֹב רֵעַ אֲשֶׁר מַהֵר



יִבְגֹּד בְּחֶבְרָתָךְ וְלֹא יַחֲמֹל,



מָחָר כְּאִישׁ נָכְרִי וְזָר, מִי זֶה



יֵדַע הֲרַע אוֹ טוֹב לְךָ יִגְמֹל?!


* * *

(ש“ת ויתד, ש”ת ויתד וג' תנועות).


הַעְמֵק שְׁאַל, וּזְמַנְךָ שִׂיחֶךָ



יָפִיק, וְיַישֵׁר נֶגְדְּךָ אָרְחֶךָ;



אַךְ אָח בְּלִי מוּם אַל תְּבַקֵּש, פֶּן בְּלִי



אָח הַזְּמָן כָּל הַזְּמָן יְנִיחֶךָ1.


* * *

(יתד וש“ת, יתד וש”ת ויתד ותנוּעה).


חֲמָסִי עַל זְמָן בּוֹגֵד, יְצוֹדֵד



בְּנֵי מוּסָר וְיַפִּילֵם בְּמִכְמָר,



וְיַמְשִׁילֵם לְצִפּוֹר בַּהֲטִיבוֹ



זְמִירָיו2 יִתְּנוּ אוֹתוֹ בְּמִשְׁמָר.


* * *

(המשקל כנ"ל).


בְּנֵי יָמִים בְּנֵי דָמִים מְקִימִים3,



וּמַפִּילִים אֱנוֹשׁ צַדִּיק וְתָמִים:



כְּמֹאזְנַיִם מְרִימִים הַחֲסֵרִים



וּמַשְׁפִּילִים עֲדֵי אֶרֶץ שְׁלֵמִים.


* * *

(המשקל כנ“ל בדלת, ובסוגר יתד וש”ת בסוף).


כְּסִיל יִכְאַב לְבָבוֹ בַּהֲלָךְ לוֹ4



מְעַט חֶמְדָה, וְיֶחֱרַד עַל שְׁאֵרִיתוֹ;



וּמַשְׂכִּיל יַעֲלֹז תָּמִיד בְּחֶלְקוֹ



וְיוֹסִיף לַעֲשׂוֹת לוֹ שֵׁם בְּאַחֲרִיתוֹ5.


* * *

(יתד וש“ת, יתד וש”ת ויתד ותנועה).


– – –לְכָה הָכֵן לְבֶן-חָמֵשׁ מְזוֹנוֹ,



וְאִם תַּחֲפֹּר וְתַחֲרֹשׁ כַּבְּקָרִים;



וּבֶן-עֶשֶׂר בְּכָל עֵת לַמְדֵּהוּ



וּמִגַּעֲרָתְךָ יֵחַת וְיַעֲרִים;



וּבֶן חָמֵשׁ וְעֶשֶׂר כַּבְּדֵהוּ,



יְכַבֶּדְךָ בְּהַגִּיעוֹ לְעֶשְׂרִים6.


* * *

(המשקל כנ"ל).


יְהַלֶלְךָ עֲלֵי רֹעַ פְּעֻלָה



מְשַׂנְאָךְ, בַּעֲבוּר תָּשׁוּב לְכִסְלָה;



וְאוֹהֵב עַל מְעַט מִשְׁגֶה יְרִיבָךְ7



לְבַל יוֹסִיף חֲזוֹת עוֹד שָׁוְא וְתִפְלָה.


* * *

(יתד וד' תנוּעוֹת).


זְכָר נָא זֹאת עָצֵל,



וְאוּלַי תִּנָּצֵל,



הֱיוֹתְךָ כַּצֵּל



וְאוּלָם צֵל עוֹבֵר.



וּמָה יִתֵּן עֹשֶׁר



וְיוֹסִיף לָךְ, כַּאֲשֶׁר



תְּרוֹמֵם כַּנֶּשֶׁר



וְתַעֲלֶה לְךָ אֵבֶר?



הֲיֵש עִם הוֹן יִתְרוֹן



לְבַד לוּחוֹת אָרוֹן8



אֲשֶׁר אֵין בּוֹ זִכְרוֹן



לְרֵעַ אוֹ חָבֵר?



הֲתִבְנֶה לָךְ מִשְׁכָּן



וְתִתְיַצֵּב עַל כַּן?



וְאַתָּה הַיּוֹם כַּאן



וּמָחָר בַּקֶּבֶר!


* * *

(ש"ת ויתד – ג' פעמים).


אִם אַחֲרֵיךָ תַּחֲמֹד לִרְאוֹת פְּנֵי



תֵבֵל, וְאֵיכָה הָאֱנוֹשׁ בּוֹ יִחְיֶה:



הַבֵּט אֲדָמָה אַחֲרֵי זוּלָתְךָ,



כִּי אֶת אֲשֶׁר הָיָה כְבָר, הוּא יִהְיֶה9.


* * *

(ש“ת ויתד, ש”ת ויתד וש"ת).


דַּע כִּי בְּעוֹד יִדְרֹשׁ אֱנוֹשׁ שֵׂכֶל,



עַל כָּל אֱנוֹשׁ שֵׂכֶל הֱשִׂירָהוּ;



אָכֵן בְּחָשְׁבוֹ כִי מְעִיל בִּינוֹת



לָבַשׁ, דְּעוּ כִּי אָז הֱסִירָהוּ10!


* * *

(יתד וש“ת, יתד וש”ת ויתד ותנועה).


חֲשׁוֹב אָחִי בְנֵי אָדָם כְּאָבוֹת,



כְּמוֹ אַחִים, כְּמוֹ בָנִים יְחִידִים11:



פְּנֵי אָבוֹת בְּכָל כֹּחָךְ תְּכַבֵּד,



אֱהָב אַחִים וְרַחֵם עַל יְלָדִים.


* * *

(יתד וש“ת, יתד וש”ת).


שְׁאַל עֵצָה בְּכָל רֶגַע



וְלֹא יִקְרַב בְּךָ נֶגַע;



יְהוֹדוּךָ12 בְּיוֹם תִּצְלַח



וְתִנָצֵל בְּבֹא פֶגַע.


* * *

(ש“ת ויתד – ג' פעמים בדלת; ש”ת ויתד ב' פעמים וג' תנועות בסוגר).


דּוֹרֵשׁ שְׁכוֹן תֵּבֵל, קְנֵה שֵׂכֶל, וּבוֹ



יָדְךָ בְּכָל חֶמְדָה תְּהִי מוֹשֶׁלֶת;



אִם לֹא – קְנֵה מוּסָר וּבוֹ לָעַד בְּטוּב



נַחֲלַת מְתֵי אַהֲבָה תְּהִי נוֹחֶלֶת;



אִם לֹא – קְנֵה חַיִל, וְאוּלַי בּוֹ תְכַס



מוּם נַפְשְׁךָ הַנּוֹחֲלָה אִוֶּלֶת;



אִם לֹא – חֲצוֹב קֶבֶר13 וּבִימִינְךָ קְחָה



הָאֵשׁ וְהָעֵצִים וְהַמַּאֲכֶלֶת.


* * *

(יתד וש“ת, יתד וש”ת ויתד ותנועה).


יְשַׁר לֵבָב בְּמוֹתוֹ נָח לְבָבוֹ



וְעָלָיו יִדְאֲגוּ הוֹרָיו וְרֵעָיו;



וְנָבָל – רַב כְּאֵב לִבּוֹ בְמוֹתוֹ



וְיָנוּחוּ מְיֻדָּעָיו וְיוֹדְעָיו.


* * *

(המשקל כמו בשיר שלפני הקודם).


עוֹלָם כְּמוֹ מִכְלָא, וְהַיָּמִים כְּמוֹ



רוֹעֶה, וְאָדָם צֹאן וְּבַהֲמוֹת יָעַר;



מָוֶת כְּכַר נִרְחָב וְשָׁם יִרְעֶה וְשָׁם



יִרְבַּץ אֱנוֹשׁ יָשִׁישׁ וְשָׂב וָנָעַר;



קֶבֶר כְּמוֹ שַׁעַר וּבָא בוֹ כָל אֱנוֹשׁ,



מִי יֵדְעָה מָה אַחֲרֵי הַשָּעַר?|


* * *

(יתד וש“ת, יתד וש”ת ויתר ותנועה).


בְּעֵת לִמְשֹׁל בְּעַמָּךְ תַּחְפֹּץ, כָּל



מְתֵי חָמָס כְּטִיט תִּרְקַע וְתָדִיק;



וְהִשָּׁמֵר לְךָ וּשְׁמֹר לְבָבְךָ



לְבַל יִירָאֲךָ נָקִי וְצַדִּיק.


* * *

(ש“ת ויתד, ד' תנועות ויתד וש”ת).


אָחִי, בְּהִכָּנַע אִישׁ נֶגְדְּךָ, נַפְשְׁךָ



מֶנּוּ שְׁמֹר פֶּן יַשְׁלִיכְךָ בְּתוֹךְ אַשְׁפָּה:



קֶשֶׁת כְּהוֹסִיף לָכֹף רֹאשׁ כְּאַגְמוֹן, אָז



יוֹסִיף לְהָבִיא בִמְעֵי אִישׁ בְּנֵי אַשְׁפָּה.


* * *

(המשקל כנ"ל).


אַל תַּאֲמִינוּ בִדְבַר כָּל מְחַנֵּן קוֹל



וּבְמַחֲלִיק שָׂפָה אַל תִּבְטְחוּ בָנִים:



זִכְרוּ אֲחֵי יוֹסֵף אַחַר מְכָרוּהוּ



בָּאוּ לְאָבִיהוּ בִּבְכִי וְתַחֲנוּנִים14.









בקש מהזמן כל אשר תחפוץ ויתן לך, אבל רֵעַ בלי  מום אל תבקש, כי אז תשאר תמיד בלי  ↩



אשר בהטיבו לומר.  ↩



מקרי הזמן יקיימו וינשאו אנשי בליעל.  ↩



באבוד לו.  ↩



בשארית שנשארה לו.  ↩



אם תכבד את בנך בהיותו בן ט"ו שנה, יכבדך גם הוא  כאשר יגדל ויהיה לבן כ'.  ↩



האוהב יריב בך גם על מעט משגה.  ↩



ארון המת.  ↩



אם תחפוץ לדעת איך יהי מראה העולם אחרי מותך, אז
הבט אל מצב התבל אחרי מות איש אחר, וכן יהיה גם אחרי מותך, כי מה שהיה
וכו'.  ↩



כל זמן שהאדם דורש ורודף אחרי השכל, אז יעש אותו
השכל לשר על יתר האדם. אבל בהתפארו בלבו כי כבר השיג את השכל אז
אות הוא כי השכל אין אתו.  ↩



1381  ↩



יהודוך אנשים.  ↩



אם אין לך מאומה, לא שכל ולא מוסר ולא חיל אז  חצוב קבר לך.  ↩



אחי יוסף אחרי שמכרו אותו, באו ויבכו לפני  אביהם.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/39305