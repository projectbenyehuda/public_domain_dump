


	
	[מִדְּמֵי הַלְּבָבוֹת]
	



לקרובה א'




מִדְּמֵי הַלְּבָבוֹת  /   וְחֶלְבֵי הַכְּלָיוֹת

שָׁלַחְנוּ נְדָבוֹת  /   לָאֵל וּמְנָיוֹת

הֱיוֹתָם לוֹ עֲרֵבוֹת  /   וּלְפָנָיו רְצוּיוֹת

כִּימֵי עוֹלָם   /    וּכְשָׁנִים קַדְמֹנִיּוֹת: [מלא' ג, ד]

שׁוֹאֲבֵי מֵי דְמָעוֹת  /  לִפְנֵי אֵל וְשׁוֹפְכִים

יֵחָשְׁבוּ כְּגַבֵּי    /  מִזְבֵּחַ נְסָכִים

וְזִכְרוֹן מַאֲמָרִים   /  אֲשֶׁר זוֹכְרִים וּבוֹכִים

יְכַפֵּר בְּעַד חוֹבִים  /  עֲלֵי עַצְמָם עֲרוּכִים

וְיִתְעַשֵּׁת לְתוֹעִים  /  בְּגָלוּתָם נְבוֹכִים

עֵינֵיהֶם תְּלוּיוֹת   /   נַפְשׁוֹתָם לְהַחֲיוֹת: [ברא' יט, יט]

הַחֶסֶד תַּחְפֹּץ  /   וְלֹא זֶבַח לְהַעֲלוֹת –

וְדַעַת הָאֱלֹהִים  /   תִּרְצֶה מֵעוֹלוֹת

וְהַצְנֵעַ לֶכֶת   /   מִמְּנָחוֹת בְּלוּלוֹת

נָא, צוּר, נִתְכְּנוּ  /   לוֹ לְבַדּוֹ הָעֲלִילוֹת –

קְרָא יֶשַׁע לְדַרְכֵי  /  צִיּוֹן הָאֲבֵלוֹת

אֲשֶׁר כַּמָּה שָׁנִים  /   נֶחְלְקוּ נַחֲלוֹת

בֵּין גּוּרֵי אֲרָיוֹת  /   וּפְרִיצֵי חַיּוֹת

כִּימֵי עוֹלָם   /    וּכְשָׁנִים קַדְמֹנִיּוֹת: [מלא' ג, ד]
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/2452