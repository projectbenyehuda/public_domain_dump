


	
	אין בפי מלה להשיב
	




אֵין בְּפִי מִלָּה      לְהָשִׁיב לְשׁוֹאֲלִי



כִּי טָמַן פַּח       חֶטְאִי לְרַגְלִי:


ירמ' יח, כב

  


נִמְשְׁכוּ יָמַי      בְּגָלוּת וְאָרְכוּ



וְאַנְשֵׁי שְׁלוֹמַי     סָפוּ וְנֶחְשְׁכוּ



וְגָבְהֵי שָׁמַי      עָלַי נֶהְפְּכוּ



וַאֲנִי שְׁכוּלָה      אָכֵן, בַּעֲלִי



כַּצְּבִי בָּרַח       מֵעַל אָהֳלִי:


שה"ש ח, יד



יַחֲלִי, אֲיֻמָּה,     כִּי קָם לִלְבּשׁ



נָקָם וְחֵמָה      כְּצָנִיף יַחֲבשׁ



וּלְחֵל וְחוֹמָה     יְחַיֶה, וְיַחֲבשׁ



סוּרָה וְגוֹלָה,      וּלְכֵס תַּעֲלִי –



כִּי לֹא יִזְנַח       לְעוֹלָם אֵלִי:


אי' ג, לא

  


מַלְכֵי אִיִים     לְחָצוּךְ בְּפָרֶךְ



יִתְּנוּ שַׁיִים      לִרְאוֹת הֲדָרֵךְ



וְהָלְכוּ גוֹיִם     יַחַד לְאוֹרֵךְ



יוֹם עִיר תְּלוּלָה     יִבְנֶה אֵלִי



בְּאַבְנֵי אֶקְדָּח      יְיַסֵּד גְּבוּלִי:


ישע' נד, יב

  


שֶׁמֶשׁ צְדָקָה     תִּזְרַח וּמַרְפֵּא,



וּכְאֵב מְצוּקָה     יִכְלֶה וְיִסְפֶּה



וְעּל מוּעָקָה     יִשְׁבֹּר וְיַרְפֶּה



וּשְׁנַת גְאֻלָּה       יִקְרָא גוֹאֲלִי



אַרְצִי נֶצַח       יִהְיֶה נוֹחֲלִי:


שם סג, ד

  


הָאֵל יִרְצֶה      אֶנְקַת צוֹעֲקִים



וְאוֹתָם יִפְצֶה     כִּי בוֹ חוֹשְׁקִים,



בְּתוּלָה תֵצֵא     בִּמְחוֹל מְשַׂחֲקִים



וְתָשִׁיר תְּהִלָּה:     בָּא קֵץ אָפְלִי



וְכָבוֹד יִזְרַח      אֲדֹנָי אוֹר לִי:


מי' ז, ח

 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4103