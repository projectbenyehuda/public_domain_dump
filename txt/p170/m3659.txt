


	
	מהיום הבא ומפחד היותו
	



[מהיום הבא ומפחד היותו] / משה אבן עזרא


מֵהַיּוֹם הַבָּא / וּמִפַּחַד הֱיוֹתוֹ



כֶּעָשָׁן מֵאֲרֻבָּה / תַעַל מְהוּמָתוֹ,



תְּבוּסָתוֹ רַבָּה – / וּמִי יוּכַל שְׂאֵתוֹ



וּמִי הָעוֹמֵד / בְּהֵרָאוֹתוֹ?

שׁוֹקֵט וּבוֹטֵחַ – / אֵימָה תְבַעֲתֵהוּ,



וּמָוֶת שׁוֹכֵחַ – / שׁוֹאָה תְבוֹאֵהוּ,



וְשׁוֹכֵב שָׂמֵחַ – / צְעָקָה תְעִירֵהוּ,



תֵּצֵא נִשְׁמָתוֹ / יָשׁוּב לְאַדְמָתוֹ.

הוּא הַיּוֹם הַמַּר,/ כַּתַּנּוּר בּוֹעֵר,



כְּמֵי הַיָּם יֵמַר / וְכָמוֹהוֹ סוֹעֵר,



וְכוֹס יַיִן חָמַר / מְשַׁכֵּר כָּל נוֹעֵר,



מְמַהֵר תְּנוּמָתוֹ / לַעֲדֵי-עַד שְׁנָתוֹ!

אַשְׁרֵי אֱנוֹשׁ יִרְאֶה / בְאִישׁוֹנֵי מְזִמָּה,



כִּי גָאֹה תִגְאֶה / בְצֵאתָהּ הַנְּשָׁמָה,



וְתַעַל וְתִשְׁתָּאֶה / לְהֵיכְלֵי הַחָכְמָה,



וְתָתוּר צִדְקָתוֹ / מְנוּחָה לַחֲנוֹתוֹ.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3659