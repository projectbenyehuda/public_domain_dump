


	
	וְאִלּוּ פִינוּ מָלֵא כַיָּם שִׁיר
	



“לר' משה ז”ל"

סימן: משה ח[ז]ק

לחן: חסדי האל




וְאִלּוּ פִינוּ מָלֵא כַיָּם שִׁיר    לְאֵל תָּמִים פָּעֳלוֹ



אֵין אָנוּ מַסְפִּיקִין לְהוֹדוֹת    שֵׁם קָדְשׁוֹ וּלְהַלֲלוֹ:    דבהי"ב ה, יב




מִסִּינַי בָּא שֹׁכְנִי סְנֶה    בִּיקָר הוֹדוֹ וּכְבוֹד שְׁמוֹ



כָּל יוֹשְׁבֵי עוֹלָם מִפְּנֵי    קוֹלוֹ זָע וּגְאוֹן רַעֲמוֹ



הִשְׁמִיעַ עַמּוֹ מַעֲנֶה     אִמְרוֹתָיו וּדְבַר נְאֻמוֹ



הֵמָּה רָאוּ אֶת אוֹר פְּנֵי   עֻזּוֹ וַהֲדַר הוֹד נָעֳמוֹ



נַעֲלֶה נִדְרַשׁ אֶל שׁוֹאֲלוֹ     מֶלֶךְ יִשְׂרָאֵל גֹּאֲלוֹ:    ישע' מד ו




שַׁדַּי שָׂח אָנֹכִי אֱלוֹ-     הַּ, אַחֵר לֹא יִהְיֶה לְךּ



הִשָּׁמֵר מִפָּנָיו וְלֹא     שָׁוְא תִּשָּׂא צוּר צִלֶּךָ



וּשְׁמֹר שַׁבָּת וּתְהַלֲלוֹ    תַּשְׁבִּית בּוֹ כָל מִפְעָלֶיךָ



אַשְׁרֵי נוֹחֲלוֹ וּמְקַבְּלוֹ     שֹׁמֵר שַׁבָּת מֵחַלְּלוֹ:    שם נו, ו




הָאֵם תִּירָא אָב תְּכַבֵּד    לָעַד כִּי יוֹרִישֶׁךָ



לֹא תִשְׁפֹּךְ דָּם פֶּן דָּמְךָ    יִשָּׁפֵךְ תַּחַת נַפְשֶׁךָ



לֹא תִנְאַף אֵשֶׁת רֵעֲךָ    וּשְׁמֹר מֵאַף אֶת רֹאשֶׁךָ



יֵבוֹשׁ גַּנָּב וּמְהַלֶלוֹ       אַל תִּקְרַב פֶּתַח אָהֳלוֹ:  מש' ה, ח




חֹק עֵד שֶׁקֶר לֹא תַעֲנֶה   פֶּן יִמְאָסְךָ כָּל דֵּעֲךָ



גַּם לֹא תַחְמֹד הוֹן כָּל בְּנֵי  אַחֶיךּ גַּם בֵּית רֵעֲךָ



אִמְרוֹת עֶשֶׂר עַם אֵל קְנֵה  צוּר עוֹלָמִים הִשְׁמִיעֲךָ



אֵל חַי גָלָה סוֹד פָּעֳלוֹ      כִּי יַעֲקֹב יָהּ בָּחַר לוֹ:   תה' קלח, ד
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4164