


	
	מֶלֶךְ אֵין קֵצֶה לְנִסָּיו
	



“לרבי משה ז”ל"

סימן: משה ח[זק]


מֶלֶךְ אֵין קֵצֶה לְנִסָּיו



יָחֹן עַם מְשׂוֹשָׂיו



וְיִשְׁלַח מְבַשֵּׂר לַעֲמוּסָיו



לִשְׁפֹּט אֶת הַר עֵשָׂו



וְהָיְתָה לַאדֹנָי הַמְּלוּכָה:      עוב' א, כא




שַׁדַּי שׁוֹלֵט בְּכָל אִיִּים



צוּר עוֹלָם אֱלֹהִים חַיִּים



וּמוֹשֵׁל בְּכָל הַגּוֹיִם



כִּי לַאדֹנָי הַמְּלוּכָה:       תה' כב, כט



הָאֵל תִּכֵּן בַּזֶּרֶת



שַׁחַק, וְלֹו הַתִּפְאֶרֶת



גָּרֵשׁ אָמָה, לִגְבֶרֶת



הָיְתָה, וְהִיא הָאוֹמֶרֶת:



אֲנִי וְאַפְסִי עוֹד אֶמְלֹכָה:      צפנ' ב, טו




חַי עוֹלָמִים מוֹשֵׁל סֶלָה



לוֹ הַכֹּחַ וְהַגְּדֻלָּה



צוּר נַעֲלָה עַל כָּל תְּהִלָּה



וּמְרוֹמַם עַל כָּל בְּרָכָה:      נחמ' ט, ה







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2768