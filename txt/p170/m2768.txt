


	
	מלך אין קצה לנסיו
	



מֶלֶךְ אֵין קֵצֶה לְנִסָּיו / ר' משה אבן עזרא

“לרבי משה ז”ל"

סימן: משה ח[זק]


מֶלֶךְ אֵין קֵצֶה לְנִסָּיו



יָחֹן עַם מְשׂוֹשָׂיו



וְיִשְׁלַח מְבַשֵּׂר לַעֲמוּסָיו



לִשְׁפֹּט אֶת הַר עֵשָׂו



וְהָיְתָה לַאדֹנָי הַמְּלוּכָה:      עוב' א, כא

שַׁדַּי שׁוֹלֵט בְּכָל אִיִּים



צוּר עוֹלָם אֱלֹהִים חַיִּים



וּמוֹשֵׁל בְּכָל הַגּוֹיִם


כִּי לַאדֹנָי הַמְּלוּכָה:       תה' כב, כט


הָאֵל תִּכֵּן בַּזֶּרֶת



שַׁחַק, וְלֹו הַתִּפְאֶרֶת



גָּרֵשׁ אָמָה, לִגְבֶרֶת



הָיְתָה, וְהִיא הָאוֹמֶרֶת:



אֲנִי וְאַפְסִי עוֹד אֶמְלֹכָה:      צפנ' ב, טו

חַי עוֹלָמִים מוֹשֵׁל סֶלָה



לוֹ הַכֹּחַ וְהַגְּדֻלָּה



צוּר נַעֲלָה עַל כָּל תְּהִלָּה


וּמְרוֹמַם עַל כָּל בְּרָכָה:      נחמ' ט, ה






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/2768