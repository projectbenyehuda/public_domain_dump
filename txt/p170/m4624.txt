


	
	מִתִּגְרַת כַפֶּיךָ רוֹפְפוּ שָׁמַיִם
	



“לרבי משה ז”ל"

סימן: משה קטן


מִתִּגְרַת כַּפֶּיךָ   /   רוֹפְפוּ שָׁמַיִם



וּבְרוּחַ אַפֶּיךָ  /    נֶעֶרְמוּ מַיִם:  /  שמ' טו, א


  


שִׁירִים עִרְכִי, /   יוֹנָה, בְּמַחְבָּר



וְזֶמֶר שִׁפְכִי   /   בְּמֵיטַב מִדְבָּר



וְתָמִיד בָּרֲכִי   /  עַל צָר תִּתְגַּבָּר



הַצּוּר הַהֹפְכִי  /    אֲגַם מָיִם:   /  תה' קיד, ח


  


הוֹד זְרוֹעוֹ שַׁרְנוּ /  וְהוֹדִינוּ בָדָד



כִּי לֹא נִכְלַמְנוּ  /  וְאוֹיְבֵנוּ נָדָד



תַּחְתֵּינוּ קַמְנוּ   / וַנִּתְעוֹדָד



כִּי מִי בִלְתּוֹ מָדַד   /  בְּשָׁעֳלוֹ מַיִם:  / ישע' מ, יב


  


קֵץ שָׂם הַצּוּר  /  וּזְמָן לַגּוֹזֵל



וְהוֹצִיא עָצוּר   / מִכּוּר הַבַּרְזֶל



וְטַל יֶשַׁע נָצוּר   / עָלָיו נוֹזֵל



וְגַם הִכָּה צוּר    /  וַיָּזֻבוּ מָיִם:  /  שם מה, כא


  


טִבַּע עֲצֶרֶת   /   בֹּגְדִים בִּתְהוֹמִים



וְדָרְכָה גְבֶרֶת   /  עַל בָּמֳתֵי קָמִים



וּזְרוֹעַ תִּפְאֶרֶת  /   פָּרְשָׂה חֲרָמִים



לָהּ וּמִכְמֹרֶת   /   עַל פְּנֵי הַמָּיִם:  / ישע' יט, ח


  


נַחֵם מְחַכֶּה  /   לְיֶשַׁע אֲדֹנָיו



נָגוּעַ וּמֻכֶּה   /   מְדֻכָּא מֵעֲוֹנָיו



וְיוֹם לְיוֹם מְפַכֶּה  / נַחַל מֵעֵינָיו



וְדָמוֹ עֵת יִבְכֶּה   /   מָהוּל בַּמָּיִם:  / שם א, כב


 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4624