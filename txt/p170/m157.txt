


	
	מַה-נָּאווּ עַל הָרִים רַגְלֵי מְבַשֵּׂר
	



סימן: משה חזק


מַה-נָּאווּ עַל הָרִים רַגְלֵי מְבַשֵּׂר  /  שָׁלוֹם מַשְׁמִיעַ

אֵלִיָּהוּ מְשׂוֹשִׂי גִּילִי    /    צוֹפֵנוּ מָתַי יוֹפִיעַ?

לִקְרֹא דְרוֹר חִישׁ לִקְהָלִי  /    לֵאמֹר: מֶלֶךְ צוּר מוֹשִׁיעַ!

אָז יִשְׂמְחוּ הַשָּׁמַיִם    /      וְתָגֵל הָאָרֶץ כֻּלָּהּ

כִּי מָלַךְ בִּירוּשָׁלַיִ   /        אֵל מֶלֶךְ הַכָּבוֹד סֶלָה:     [תה' כד, י]

שִׂמְחִי, רַעְיָה, פִּצְחִי שִׁירֵךְ  /   כִּי מַטֶּה עֹז יִשְׁעֵךְ פָּרַח –

קוּמִי אוֹרִי כִּי בָא אוֹרֵךְ   /    וּכְבוֹד אֵל עָלַיִךְ זָרָח!

יִשְׁכֹּן כְּאָז תּוֹךְ דְּבִירֵךְ   /    וְנָס יָגוֹן וְאוֹן בָּרַח

בָּנַיִךְ בַּעֲדִי עֲדָיִים   /        תַּעְדִּים וּתְקַשְּׁרִים כַּכַּלָּה:    [ישע' מט, יא]

הֲלֹא אִם רֵאשִׁיתֵךְ מִצְעָר  /   הֵן בִּמְאֹד יִשְׂגֶּה אַחֲרִיתֵךְ

תֶּחֱזֶה צַר מִדַּעַת נִבְעָר   /    בֶּאֱמוֹר נִכְזְבָה תוֹחַלְתֵּךְ

יֵבוֹשׁוּ יֹאחֲזֵמוֹ סַעַר –   /    תִּתְפַּלֵּא מְאֹד מַמְלַכְתֵּךְ!

אֶקֹּד אֶשְׁתַּחֲוֶה אַפָּיִם –   /     אֶרְגַּז, וַאֲסַלְּדָה בְחִילָה:     [איו' ז, י]

חָזָק מַלְכֵּךְ מְחוֹקְקֵךְ   /     לָרִיב רִיבֵךְ מִצָּר נֶגְדֵּךְ

וְרָאוּ כָל עַמִּים צִדְקֵךְ   /     וְכָל מְלָכִים כְּבוֹדֵךְ

יָבֹא יִנּוֹן יְדִיד חֶשְׁקֵךְ   /    נְעִים זְמִירוֹת נְגִידֵךְ

עִם יְפֵה עֵינַיִם     /       לוֹ מַלְכוּת וּמֶמְשָׁלָה:        [ש"א טז, יב]
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/157