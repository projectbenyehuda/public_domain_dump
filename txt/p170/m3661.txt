


	
	[מָרוֹם מֵרוּם שְׁמֵי קָדְשׁוֹ]
	



“לרבי משה ן' עזרה ז”ל"

סימן: משה




מָרוֹם מֵרוּם שְׁמֵי קָדְשׁוֹ /  יִפֶן בְּרַחֲמָיו אֲיֻמָּתוֹ

וְנַעֲלָה יְשׁוֹבֵב לְמִקְדָּשׁוֹ /  לְהִשְׁתַּחֲוֹת לְשֵׁם תִּפְאַרְתּוֹ

מִדֵּי חֹדֶשׁ בְּחָדְשׁוֹ       וּמִדֵּי שַׁבָּת בְּשַׁבַּתּוֹ:   [ישע' סו, כג]

שֹׁרֶשׁ יִשַׁי בְּתַעֲצֻמִים  /   אֲשֶׁר הוּא עוֹמֵד לְנֵס עַמִּים

בְּהַכְרִית צָרִים עִם קָמִים  / אָז יְאַשְׁרוּהוּ כָל לְאֻמִּים

אֵלָיו גּוֹיִם יִדְרֹשׁוּ    /   וְהָיְתָה כָּבוֹד מְנֻחָתוֹ:   [שם יא, י]

הֵן רַב טוּב שֶׁגְּמָלָנוּ /    וּמֵרֹב צָרוֹת גְּאָלָנוּ

וְעַל בָּמֳתֵי צָר הֶעֱלָנוּ  /   כֵּן בְּחַסְדּוֹ יִזְכָּר לָנוּ

אֶת בְּרִיתוֹ אֲשֶׁר כָּרַת  /    אֶת אַבְרָהָם וּשְׁבוּעָתוֹ:   [תה' קח, ט]

הֵן עוֹד יָדוֹ לֹא תִקְצָר  /   יַעֲנֶה קוֹרְאִים מִמֵּצָר

וְעָם הַצּוֹעֲקִים מִיַּד צָר  /  בְּכָל צָרָתָם לוֹ צָר

וּמַלְאָךְ פָּנָיו הוֹשִׁיעָם   /   בְּאַהֲבָתוֹ וּבְחֶמְלָתוֹ:   [ישע' מג, ט]
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/3661