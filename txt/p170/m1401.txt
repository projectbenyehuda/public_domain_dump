


	
	ממרום קול עובר באזני לילה ודובר
	



[ממרום קול עובר באזני לילה ודובר] / משה אבן עזרא


מִמָּרוֹם קוֹל עוֹבֵר / בְּאָזְנֵי לַיְלָה וְחוֹבֵר,



וְהַקּוֹל אֲרָזִים שׁוֹבֵר / וְעוֹרֵר שׁוֹכְנֵי קֶבֶר,



וְקוֹל אֵלַי מִדַּבֵּר: / “קוּם וַחֲיָלִים גַּבֵּר!”



עֲנִיתִיו "אֵיךְ יִתְגַּבֵּר / כְּבַד-פֶּה וּמִלִּין יְחַבֵּר?



לֹא יָדַעְתִּי דַבֵּר / כִּי נַעַר אָנֹכִי!"

מַלְאֲכוּת אֱלֹהִים נוֹרָא / קַמְתִּי לַעֲשׂוֹת בְּמוֹרָא,



וְעַד לֹא תוֹפַע נְהָרָה / הֱקִיצֹתִי בְאַשְׁמוּרָה,



וְנַפְשִׁי אֲשֶׁר בְּךָ קְשׁוּרָה / הֲבִיאֹתִיהָ תְמוּרָה,



וְלֹא רָאֲתָה לְךָ צוּרָה, / וְאָמְנָם לְךָ לַמִּקְרָא



שָׁמַעְתִּי – וָאִירָא, / כִּי עֵירֹם אָנֹכִי!

שַׁחַר נֶשֶׁף וְלֵילוֹ / הֵעַרְתִּי בִגְלָלוֹ



וְאַצְתִּי לִתְמֹךְ בְּחַבְלוֹ / וּלְהַחֲזִיק בְּשׁוּלֵי מְעִילוֹ,



נְפֹל בַּנְּעִימִים אֶצְלוֹ / חֲבָלִים לִי בְהֵיכָלוֹ,



וְכִי אֶתְיַצֵּב לְמוּלוֹ / אֲנִי נִפְעָם בְּמַהֲלָלוֹ,



וְאֹמַר “בִּי אֲדֹנָי, לֹא / אִישׁ דְּבָרִים אָנִֹכי!”

הֲכִי רַעְיוֹנַי יִרְאוּךְ, / יְמִין הָאֵל, בְּיָם רָאוּךְ,



וְהֶאֱמִינוּ בָךְ וְהִנְאוּךְ, / כִּי רַק בְּקִרְבָּם מְצָאוּךְ,



וְדָבְקוּ בָךְ וְלֹא יְצָאוּךְ / וְעַל כַּנְפֵי שִׁיר נְשָׂאוּךְ,



וְאוּלָם בְּפֶה הִשִּׁיאוּךְ / וְלָעוּ בְּעֵת שֶׁקְּרָאוּךְ,



וְאָמְנָם, כִּי כְבַד פֶּה וּכְ- / בַד לָשׁוֹן אָנֹכִי!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1401