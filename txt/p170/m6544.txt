


	
	מִבֵּית מְלוֹנִי קַמְתִּי בְצוּקִי
	



לחן: אחות קטנה תפילותיה עורכ

סימן: משה הק[טן]


מִבֵּית מְלוֹנִי   /  קַמְתִּי בְצוּקִי



וּלְבֵית אֲדוֹנִי  /   בָּאתִי כְחֻקִּי



וְאֵלָיו עֵינִי    /  תְּלוּיָה בְצַעֲקִי



בְּקָרְאִי עֲנֵנִי    /   אֱלֹהֵי צִדְקִי:    תה' ד, ב


  


שְׁרִירוּת יִצְרִי - /  יַשְׁפִּילֵנִי



בְּהָלְכִי בְקָרִי   / יַבְהִילֵנִי



וְחַטַּאת מֶרִי   /  יַנְחִילֵנִי



לֹא יַרְפֵּנִי    /   עַד בִּלְעִי רֻקִּי   איו' ז, ב


  


הִבְאִישׁ רֵיחִי   / כִּי בִי רָדָה



וְהֵמַר רוּחִי   /  וְעָלַי עָדָה



הִכְשִׁיל כֹּחִי   /  וְאוֹתִי צָדָה



שָׂם לַחֲרָדָה    /   נֶשֶׁף חִשְׁקִי:    ישע' כא, ד


  


הָקֵץ מִשְׁנַת   /  יְגוֹנָיו הוֹזֶה



וְהַקְרִיבָה שְׁנַת  /  פְּדוּת לְעָם נִבְזֶה



וּרְצֵה רִנַּת    /  כּוֹאֵב וְרָזֶה



כִּי אַתָּה מְנָת    /  חֶבְלִי וְחֶלְקִי:   תה' טז, ח
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6544