


	
	חֲזֵה הָעֵט
	




חֲזֵה הָעֵט בְּיַד הַשַּׂר יְכַתֵּב – / אֲבָל יִרְקֹם וְכַבָּרָק יְרוֹצֵץ,

פְּתוֹתֵי מֹר מְפַזֵּר עַל כְּפוֹרוֹ, / וְאִם נֹפֶךְ עֲלֵי שֹׁהַם מְקַצֵּץ.

וְהַסֵּפֶר כְּעֵין סַפִּיר, וְאָכֵן / בְּעֵין הַלֵּב כְּמוֹ שֶׁמֶשׁ יְנוֹצֵץ,

וּמִפִּי הַדְּיוֹ, עֵת צִמְּאוֹנוֹ, / לְרִקְמַת הַכְּתָב יוֹנֵק וּמוֹצֵץ –

וְהַדִּבֵּר כְּמִפִּי אֵל, וְכִמְעַט / כְאֵשׁ יֵקַד וְכַפַּטִּישׁ יְפוֹצֵץ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/32122