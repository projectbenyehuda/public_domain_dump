


	
	אנא כעב זדוני תמחהו
	



“לר' משה ז”ל"


וְסָלַחְתָּ לַעֲוֹנִי         כִּי רַב-הוּא:    תה' כה, יא


  


אֵיךְ יִמָּחֶה, וְנִכְתַּב     לְמוּל אָבִי



כִּי אֵין בְּלִבּוֹ מַחְשָׁב     כְּמַחְשָׁבִי



לִמְחוֹת מֵאֲשֶׁר כָּתַב    לְיוֹם רִיבִי –



כִּי הַמִּכְתָּב מִכְתַּב       אֱלֹהִים הוּא:   שמ' לב, טז


  


נָא אִם תַּחֲקֹר וְתִפְרֹש,   צוּר, עֲלוּמָיו


אָוֶן בְּלֵילוֹ יַחֲרֹשׁ      וּבְיָמָיו


וְאִם לַחֲטָאָיו תִּדְרֹש    וְלַאֲשָׁמָיו –



מִכַּף רֶגֶל וְעַד רֹאשׁ       אָשָׁם הוּא:    ויק' ה, יט

יֶהֶרְסוּן וְיִבְנוּן       כִּי רַעֲיוֹנָי


יוֹם בִּי חֲטָאַי יַעֲנוּן     וּבְפָנָי –

אָכֵן סְעִפַּי יְבִינוּן      כִּי אֲדֹנָי


נוֹשֵׁא עָוֹן חַנּוּן        וְרַחוּם הוּא:   יוא' ב, יג

מַה לִּידִידִי וּמַלְכִּי     יִסָּתֵר?



וְאֶשְׁפֹּךְ עֲתֶרֶת חִכִּי     וְאֵין עוֹתֵר –



וְאֶשְׁאַל בְּעַד חֲלוֹם חָשְׁכִּי  וְאֵין פּוֹתֵר



וְאָמַר: לֹא אוּכַל כִּי      חָתוּם הוּא:   ישע' כט, יא

שׁוּבָה שִׁיבַת שְׁאֵרִית    עַם הוּעַם



וּשְׁלַח מְבַשֵּׂר בַּבְּרִית    לְהוֹדִיעָם



אֶת אֲשֶׁר יִהְיֶה בְּאַחֲרִית   הַזַּעַם



וְנֻחָם, וְאִם לֹא עַם      בִּינוֹת הוּא:    שם כז, יא

הוֹסֵף יָד וְצִיר מִשְׁנֶה    תַּשְׁלִיחַ



וְקֶרֶן לְנִגָּשׂ וְנַעֲנֶה      תַּצְמִיחַ



יִגְבַּר וְכָל אֲשֶׁר יַעֲשֶׂה    יַצְלִיחַ



וְיִוָּדַע כִּי מְשִׁיחַ        אֱלֹהִים הוּא:   ש"א כד, ו
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/620