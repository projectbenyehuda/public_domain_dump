


	
	אנא כעב זדוני תמחהו
	



אנא כעב זדוני תמחהו/משה בן יעקב אבן עזרא

“לר' משה ז”ל"

  


וְסָלַחְתָּ לַעֲוֹנִי              כִּי רַב-הוּא:    תה' כה, יא


  


אֵיךְ יִמָּחֶה, וְנִכְתַּב           לְמוּל אָבִי



כִּי אֵין בְּלִבּוֹ מַחְשָׁב          כְּמַחְשָׁבִי



לִמְחוֹת מֵאֲשֶׁר כָּתַב         לְיוֹם רִיבִי –



כִּי הַמִּכְתָּב מִכְתַּב            אֱלֹהִים הוּא:        שמ' לב, טז


 


נָא אִם תַּחֲקֹר וְתִפְרֹש,        צוּר, עֲלוּמָיו



אָוֶן בְּלֵילוֹ יַחֲרֹשׁ           וּבְיָמָיו



וְאִם לַחֲטָאָיו תִּדְרֹש          וְלַאֲשָׁמָיו –



מִכַּף רֶגֶל וְעַד רֹאשׁ            אָשָׁם הוּא:          ויק' ה, יט


  


יֶהֶרְסוּן וְיִבְנוּן            בִּי רַעֲיוֹנָי



יוֹם בִּי חֲטָאַי יַעֲנוּן           וּבְפָנָי –



אָכֵן סְעִפַּי יְבִינוּן            כִּי אֲדֹנָי



נוֹשֵׁא עָוֹן חַנּוּן             וְרַחוּם הוּא:         יוא' ב, יג


  


מַה לִּידִידִי וּמַלְכִּי           יִסָּתֵר?



וְאֶשְׁפֹּךְ עֲתֶרֶת חִכִּי           וְאֵין עוֹתֵר –



וְאֶשְׁאַל בְּעַד חֲלוֹם חָשְׁכִּי        וְאֵין פּוֹתֵר



וְאָמַר: לֹא אוּכַל כִּי           חָתוּם הוּא:   ישע' כט, יא


  


שׁוּבָה שִׁיבַת שְׁאֵרִית          עַם הוּעַם



וּשְׁלַח מְבַשֵּׂר בַּבְּרִית          לְהוֹדִיעָם



אֶת אֲשֶׁר יִהְיֶה בְּאַחֲרִית        הַזַּעַם



וְנֻחָם, וְאִם לֹא עַם            בִּינוֹת הוּא:         שם כז, יא


 


הוֹסֵף יָד וְצִיר מִשְׁנֶה          תַּשְׁלִיחַ



וְקֶרֶן לְנִגָּשׂ וְנַעֲנֶה           תַּצְמִיחַ



יִגְבַּר וְכָל אֲשֶׁר יַעֲשֶׂה         יַצְלִיחַ



וְיִוָּדַע כִּי מְשִׁיחַ              אֱלֹהִים הוּא:        ש"א כד, ו







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/620