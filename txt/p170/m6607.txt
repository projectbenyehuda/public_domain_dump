


	
	[אָנָּא זָכְרָה חֲסָדֶיךָ]
	



סימן: אני משה קטן


אָנָּא זָכְרָה חֲסָדֶיךָ

וְשָׂא נֵס לְקַבֵּץ יְדִידֶיךָ

וְשׁוֹבְבֵם לְמַעַן כְּבוֹדֶךָ

מְעֹנָה אֱלֹהֵי קֶדֶם:           [דב' לג, כז]




נִדְמֵיתִי בְאֹרֶךְ שְׁנֵי מוֹקְשִׁי

מִדֵּי דַבְּרִי בִשְׁחִיתוֹת הַר קָדְשִׁי

זָכֹר תִּזְכֹּר וְתָשׁוֹחַ עָלַי נַפְשִׁי

כִּי אֶזְכְּרָה מִקֶּדֶם:           [תה' עז, יב]




יֶשְׁעֲךָ זֶה כַמָּה הוֹחָלְתִּי

כָּלוּ עֵינַי מִיַּחֵל וְעַל כֵּן זָחָלְתִּי

וָאֹמַר בְּחָשְׁבִי יַרְחֵי שָׁוְא הָנְחַלְתִּי

מִי יִתְּנֵנִי כְיָרְחֵי קֶדֶם:         [איו' כט, ב]




מְעֻנֶּה מֵרֹב חָלְיוֹ וּמֻכֶּה

נָד לְגֹדֶל שִׁבְרוֹ וְיִבְכֶּה

וְאִם אָפַס צֳרִי לְמַכְאוֹבָיו, יְחַכֶּה

לָרֹכֵב בִּשְׁמֵי שְׁמֵי קֶדֶם:         [תה' מח, לד]




שָׂם מִבְטַחוֹ בְאוֹתוֹת וּבְמוֹפְתִים

הִנָּם כְּתוּבִים עַל סֵפֶר הַיָּשָׁר וַחֲרוּתִים

וְצוֹפֶה יוֹם עֲמָדְךָ עַל הַר הַזֵּיתִים

אֲשֶׁר עַל פְּנֵי יְרוּשָׁלַיִם מִקֶּדֶם:      [זכריה יד, ד]




הַעוֹד יִזְכֹּר לְנוֹשֶׁה חֶדְוָה

לָתֶת לוֹ אַחֲרִית וְתִקְוָה?

כַּאֲשֶׁר הִגִּיד מֵרֵאשִׁית וְחִוָּה

מַגִּיד מֵרֵאשִׁית אַחֲרִית מִקֶּדֶם:      [ישע' מו, י]




קָדוֹשׁ, קְרָא בְּשֵׁם חֲסָדִים גְּמָלָנוּ

וּפָעָלְךָ בְּקֶרֶב שָׁנִים לְכֻלָּנוּ –

אֱלֹהִים בְּאָזְנֵינוּ שָׁמַעְנוּ אֲבוֹתֵינוּ סִפְּרוּ לָנּוּ

פֹּעַל פָּעַלְתָּ בִימֵיהֶם בִּימֵי קֶדֶם:      [תה' מד, ב]




טוּבְךְָ גַּלֵּה לְעַם נִדְהָם

וְדָרַךְ עוֹד מִיַּעֲקֹב כּוֹכַב נָגְהָם

תִּתֵּן אֱמֶת לְיַעֲקֹב וְחֶסֶד לְאַבְרָהָם

אֲשֶׁר נִשְׁבַּעְתָּ לַאֲבֹתֵינוּ מִימֵי קֶדֶם:    [מי' ז, כ]




נַאֲקַת הַנֶּאֱנָקִים הַקְשִׁיבָה

וְהָחִישׁ פְּדוּתָם וְהַקְרִיבָה

הֲשִׁיבֵינוּ אֲדֹנָי אֵלֶיךָ וְנָשׁוּבָה

חֲדֵּשׁ יָמֵינוּ כְּקֶדֶם:           [אי' ה, כא]







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/6607