


	
	נטפי דמעות מערף נגרעו
	



נטפי דמעות מערף נגרעו / ר' משה אבן-עזרא




נִטְפֵי דְמָעוֹת מֵעֲרֹף נִגְרָעוּ / אוֹ גַחֲלֵי־אֵשׁ מִשְּׂרֹף שָׁקָעוּ



כִּי־אֶמְצְאָה אֵלֶּה נְבֻכִים בֵּין שְׁנֵי / צִדַּי וְאֵלֶּה בֵּין לְחָיַי תָּעוּ



אָרִיב יְקֹד אִשִּׁי וְאוֹכִיחַ הֲמוֹן / דִּמְעִי הֲכִי בוֹ מִשְּׁלֹט נִמְנָעוּ



וַיַּעֲנוּ גָּבַר מְאֹד הַשֹּׁד עֲדֵי / חֻקָּם אֲשֶׁר־לוֹ נִבְרְאוּ פָּרָעוּ



לֹא־מָֽצְאוּ עַזִּים יְדֵיהֶם לֶאֱלוֹת / לֹא־אָֽמְצוּ לָנוּד וְדוּמָם פָּעוּ



אֵיךְ עָֽמְדוּ לִבּוֹת וְאֵיךְ לֹא־שָֽׁלְפוּ / וַיֵּֽצְאוּ מִגֵּו לְשֹׁד שָׁמָעוּ



אֵיכָה עֲלֵי צוּרֵי שְׁלָחִים יִפְּלוּ / לִבּוֹת נְפִלֵיהֶם וְלֹא יִבְצָעוּ



הֹוָה לְחִילָהּ הַנְּפָשִׁים שָֽׁכְנוּ / רָעָה לְחוּלָהּ הַקְּרָבִים נָעוּ



יִתְלַחֲשׁוּ אִישִׁים בְּהַגִּידָהּ הֲכִי / רָהוּ לְהָרִים קוֹל וְגַם־יָרָעוּ



מִי הֶאֱמִין כִּי מִגְדְּלֵי עֹז נָֽפְלוּ / אוֹ כִי עֲצֵי־עֵדֶן בְּאַף גֻּדָּעוּ



אוֹ בָא מְאוֹר־אֶרֶץ אֲשֶׁר בֵּין כּֽוֹכְבֵי / אוֹר עִקְּבוֹתָיו מֵאֱנוֹשׁ נוֹדָעוּ



אָחִי אֲבָל אָח לַמְּאוֹרִים אַךְ בְּיוֹם / יִתְנוֹסֲסוּ יוֹסִיף וְיִגָּרָעוּ



צֹעֵד עֲלֵי־אֶרֶץ וְיַלְדֵי מַחְשְׁבוֹת / שִׂכְלוֹ עֲדֵי כַנְפֵי כְרוּב נָגָעוּ



סוֹדָיו עֲלֵי כַנֵּי אֱמוּנָה נֽוֹסְדוּ / מִלָּיו עֲלֵי אַדְנֵי אֱמֶת הָטְבָּעוּ



מֵאָז זְמָמָיו נִתְכְּנוּ לָפִיק רְצוֹן / צוּרוֹ וְכֹל הַיּוֹם בְּחֻקָּיו שָׁעוּ



אֶצְלוֹ אֲצִילֵי מַאֲמָר שַׁחוּ כְּמוֹ / נֶגְדּוֹ נְגִידֵי מַעֲנֶה כָּרָעוּ



שָׂמוּ לְפִיהֶם כַּף מְתֵי צַחוֹת בְּיוֹם / אֹמֶר וְדִבְרֵיהֶם לְפָנָיו לָעוּ



הִרְבּוּ גְּבֹהָה לַעֲנוֹת יוֹם אָֽלְמוֹ / אַךְ נֶאְלְמוּ עִמּוֹ וְאֵלָיו שָׁעוּ



סָרוּ לְמִשְׁמַעְתּוֹ מְתֵי־סֵפֶר וְלוֹ / אָזְנֵי מְבִינֵי הַסְּפָר רֻצָּעוּ



אֶתְמַהּ עֲלֵי עֵטָיו אֲשֶׁר לֹא־פָֽרְחוּ / מִנַּחֲלֵי יָדָיו אֲשֶׁר נָבָעוּ



נָדְבוּ עֲדֵי נֶגְדָּם יְדֵיהֶם אָֽסְפוּ / עָבִים וּמֵהַגְשִׁים עֲנָנִים שָׁעוּ



טוּרָיו לְמֹר עַל־הַכְּפֹר דָּמוּ וְאִם / נֹפֶךְ עֲלֵי־שֹׁהַם בְּיָד קָלָעוּ



הוֹרָיו לְפִי־חֶסֶד יְדֵיהֶם זָֽרְעוּ / וַיְרַו בְּמֵי צִדְקוֹ אֲשֶׁר זָרָעוּ



הָהָר אֲשֶׁר חָמַד אֱלֹהִים אֵיךְ בְּנֵי / אִישׁ נָֽשְׂאוּ גָבְהוֹ וּבוֹ פָשָׁעוּ



נָגְהָם צְבָא־שַׁחַק בְּמוֹתוֹ אָֽסְפוּ / כִּי־דַּל מְאוֹר שֶׁמֶשׁ וּפָנָיו רָעוּ



אִלּוּ לְכוֹכָבִים קְרָבִים נָהֲמוּ / כַיָּם וְעֵינַיִם אֲזַי דָּמָעוּ



הִפְלִיא זְמָן לִמְרֹד וּבָנָיו נָֽשְׂאוּ / יָד בַּאֲדֹנֵיהֶם וּבוֹ פָשָׁעוּ



לָקְחוּ אֲבִי־לֶקַח וְסוֹד הַמַּאֲמָר / שָׁבוּ וּמוֹפֵת הַֽיְקָר קָבָעוּ



לָקְחוּ אֲדֹנִי מֵעֲלֵי רֹאשִׁי וְרֹאשׁ / הַדּוֹר בְּאַף פָּרְעוּ וְלֹא פָרָעוּ



אָבִי וּמַחְכִּים רַעֲיוֹנַי יוֹם אֲשֶׁר / יִשְׂתָּעֲרוּ לַבִּין וְיִשְׁתַּעְשָׁעוּ



לֹא־מָֽצְאוּ נוֹחַ עֲלֵי תֵבֵל עֲדֵי / בֵינוֹת צְלָעַי אָהֳלָם תָּקָעוּ



יִדּוּ אֲבָנִים בִּי בְּבוֹר גֵּרוּת וְלֹא / חָטְאוּ סְגוֹר לִבִּי בְּעֵת קָלָעוּ



אָסְרוּ לְהַשְׁמִיד אֶת־בְּנֵי אָבִי אֲבָל / לַפְרִיד בְּנֵי־עַיִשׁ הֲלֹא נִשְׁבָּעוּ



דָּמִי לְאַט שָׁתוּ וְלֹא־רָווּ כְּמוֹ / אָכְלוּ שְׁאֵר גּוּפִי וְלֹא שָׂבָעוּ



אֹתִי בְּפִצְעֵי הַנְּדֹד עִנּוּ עֲדֵי / יָזְמוּ לְהָמִית אַחֲרֵי פָצָעוּ



אֶחָיו אֲשֶׁר מִיּוֹם כְּבוֹדוֹ פָּֽקְדוּ / לֹא נֶעְזְרוּ מִשֹּׁד וְלֹא נוֹשָׁעוּ



חָלוּ לְחוּל אֵידוֹ וְעֹרֹתָם עֲלֵי / עַצְמָם כְּרֶגַע נִמְאֲסוּ רָגָעוּ



לֹא־חָֽגְרוּ שַׂק כִּי־לְבוּשָׁם מִשְּׁחוֹר / הַלֵּב וּבִדְמֵי הַבְּכִי צָבָעוּ



לֹא־אָֽסְפוּ אֵלָיו לְהָשִׁית יָד עֲלֵי / עֵינָיו וְלֹא־פָרְעוּ וְלֹא־קָרָעוּ



אִמְרוּ הֲנַפְשׁוֹ בָּחֲלָה בָהֶם וְאִם / הֵם מָאֲסוּ אֹתוֹ וּבוֹ נָקָעוּ



אוֹ אִם־זְמָן בֹּגֵד הֱפִיצָמוֹ בְּלִי / חֶמְלָה וּבִמְכוֹנֵי נְדֹד גָּוָעוּ



חָלַף וְלֹא־חָלְפוּ סְעַפֹּתָיו אֲשֶׁר / יָדָיו יְמֵי הַשַּׁחֲרוּת נָטָעוּ



הוּא אִם־עֲרִירִי נֶאֱסַף לֹא־נִכְחֲדוּ / יַלְדֵי תְהִלּוֹתָיו וְלֹא נִכְנָעוּ



יִבְלֶה עֲפַר־אֶרֶץ וְהֵם יִתְחַדְּשׁוּ / יֵצְרוּ עֲרִיפֶיהָ וְיִשְׂתָּרָעוּ



אֵיךְ אֶתְּנָה שֵׁנָה לְעַפְעַפַּי וְלֹא / יִתְחַבְּרוּ לָנוּם וְלֹא יִתְרָעוּ



אוֹ אֵיךְ אֱחִי אִם־לֹא אֲקַוֶּה לַעֲלוֹת / עוֹד שַׁחֲרֵי פָנָיו וְיִבָּקָעוּ



מִיקוֹד צְלָעַי אֶהֱמֶה תָמִיד וְאִם / רַגְלַי בְּצוּלַת הַבְּכִי טָבָעוּ



לֹא־חָֽמְדָה נַפְשׁוֹ שְׁכָן־לוֹ עִם־מְתֵי / רֹעַ אֲשֶׁר רוּחַ הֲתֻלִים רָעוּ



דּוֹר נֶאֱלָח עֵינָיו מְאֹד רָמוּ אֲבָל / אֹתָם לְהַבִּיט הָאֱמֶת הֵשָׁעוּ



רָפוּ יְדֵיהֶם לַעֲשׂוֹת חֶסֶד וְתֹם / אָכֵן בְּרָב־כֹּחַ לְהָרַע צָעוּ



קוֹל הֶעֱבִיר מָוֶת בְּכָל־נוֹצָר שְׁכֹן / כֵּפִים בְּכַף־רֶגֶל תְּמוֹל רָקָעוּ



מִקְרֵה כְסִיל יִקְרֶה חֲכָמִים נֽוֹדְעוּ / סָפוּ וְחָכְמָתָם וְהִתְבַּלָּעוּ



אַיֵה מְלָכִים יִסְּדוּ חֶפְצָם שְׁאַל / אִם־נִמְשְׁכוּ כִמְעַט עֲדֵי בִצָּעוּ



יָלְדוּ לְבֶהָלָה וְחַיִל עָֽתְקוּ / עָזְבוּ וְלָרִיק כָּל־אֲשֶׁר יָגָעוּ



כֶּסֶף כְּחוֹל צָבְרוּ וּפַח הָיָה לְיַד / מַעְגַּל תְּבוּסָתָם וְהִתְגַּלָּעוּ



שָׂמוּ אֲדָמָה מַאֲבֻסֵיהֶם וְהֵם / סָבִיב בְּלִי־לֵב כַּשְּׁוָרִים גָּעוּ



אָכְלוּ וְשָׂבֵעוּ וְהִשְׁמִינוּ עֲדֵי / קָיוּ לְפִי־רֶגַע אֲשֶׁר בָּלָעוּ



מָוֶת אֲשֶׁר הִשְׁוָה נְבָרִים צָֽדְקוּ / בִּמְעֵי אֲדָמָה עִם־אֲשֶׁר רָשָׁעוּ



לוּ יִֽהְיֶה הֹדֵר פְּנֵי שָׂרִים אֲזַי / יָדָיו לְאָחִי מִשְּׁאוֹל פָּדָעוּ



תָּמְהוּ בְנֵי־יוֹם לַחֲיוֹתִי אַחֲרֵי / הַמֹּֽצְאוֹת אֹתִי וְהִתְרֹעָעוּ



לֹא־יָֽדְעוּ כִּי־לִי מְזִמּוֹת יִפְגְּעוּ / בָהֶם בְּטֶרֶם בִּי בְאַף יִפְגָּעוּ



מָתַי אֲרָיוֹת פָּחֲדוּ מִקּוֹל אֱנוֹשׁ / אוֹ מֵעֲבֹר רוּחַ הֲרָרִים זָעוּ



שָׁלוֹם לְאוֹר מַעְרָב אֲשֶׁר עָרַב כְּפִי / שֹׁאַת לְבָבוֹת בַּעֲדוֹ שֻׁסָּעוּ



יִבְלֵי סְלִיחָה יַעֲנוּ קִבְרוֹ לְבַל / יִבְלֶה וְתַחְתָּיו רַחֲמִים יֻצָּעוּ



יַעְמֹד לְגוֹרָלוֹ בְּיוֹם יִמָּֽשְׁכוּ / בוֹ שֽׁוֹפְרוֹת יֶשַׁע וְיִתָּקָעוּ



לִבְכּוֹת עֲלֵי אַחַי פְּעָמַי אֶחֱרוּ / כִּמְעַט וְאֶסַּע אֶל־אֲשֶׁר נָסָעוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7399