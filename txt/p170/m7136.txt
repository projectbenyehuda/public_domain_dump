


	
	אזרח רענן פרח כשושנה
	



[אֶזְרָח רַעֲנָן פָּרַח כַּשּׁוֹשַׁנָּה] / ר' משה אבן-עזרא

לקרובה א'

“יסדו ר' משה אבן עזרא”




אֶזְרָח רַעֲנָן               פָּרַח כַּשּׁוֹשַׁנָּה



בִּמְשֻׂכַת חֶדֶק              מְעַקְּשֵׁי נְכוֹנָה



גָּבַה בְּהַשְׂכִּיל              וַיְהִי לְרֹאשׁ פִּנָּה



בְּחָכְמָה וּבִתְבוּנָה –             וּבְרֹחַב לֵב:            מל"א ה,ט



דּוֹר כֻּלּוֹ סָג              עֲלִילָה הִתְעִיבוּ



הֵרֵעוּ מִפְעָל              וּמַשְׁחִית הִצִּיבוּ



וַיּוֹכַח אוֹתָם              וּבִדְבָרָיו הִלְעִיבוּ



הָשִׁיבוּ –                 פּוֹשְׁעִים עַל לֵב:          ישע' מו,ח



זְדוֹן לִבָּם              הִשִּׁיאָם וַיֻּכָל



חָסְנָם, וְאֵיתָן             מַסְלוּל תֹּם שָׂכָל:



טַעֲמוּ וּרְאוּ              כִּי אֵל כֹּל יוּכָל



עַם סָכָל –                וְאֵין לֵב:          ירמ' ה,כא



יְהִירִים! פַּחֲדוּ             וּרְהוּ מִגָּדְלוֹֹ



כְּבוֹדוֹ הַשְׂכִּילוּ             מִפִּלְאֵי מִפְעָלוֹ



לְמָחָר יֵבוֹשׁ             כָּל אִישׁ מִפִּסְלוֹ



אִם לֹא –                תָשִׂימוּ עַל לֵב:           מלא' ב,ב



מֵאוּר כַּשְׂדִים             בְּדוֹר מַבְאִישׁ וְצוֹחֵן



נִצָּל, וְשֵׂכֶל טוֹב            מָצָא וְחֵן



סַרְעַפָּיו הֵכִין             וּפְנֵי תָם לֹא טוֹחֵן



בֹּחֵן –                  כְּלָיוֹת וָלֵב:           ירמ' יא,כ



עָלָיו צִוָּה              עֲתִידוֹת צוֹפֶה



פֹּה אַל תָּגוּר עִמָּם           פֶּן תִּסָּפֶה



צֵא אֶל אֶרֶץ             שִׁבְרְךָ בּוֹ יְרַפֵּא



הָרוֹפֵא –                 לִשְׁבוּרֵי לֵב:           תה' קמז,ג





קִדַּם תְּפִלָּה              מִי יַחֲבֹשׁ שִׁבְרִי



רָצוּץ אָנֹכִי              הוֹלֵךְ עֲרִירִי



שֵׁם לֹא אַשְׁאִיר            יִגַּהּ בּוֹ אוֹרִי



וְנֵרִי – מְאוֹר עֵינַיִם            יְשַׂמַּח לֵב:           מש' טו,ל





תָּם, אָזְנְךָ              הַיּוֹם אֲגַלֶּה



מִדַּת צְבָאֲךָ             בַּטּוֹב אֲבַלֶּה



שְׁתִילֵי חֲלָצֶיךָ             כִּצְבָא שַׁחַק אֲמַלֵּא



מִלֵּא –                אֹתָם חָכְמַת לֵב:          שמ' לה,לו





הֱצִיקוּהוּ מַסּוֹת           וְלֹא זָע מִפְנֵיהֶם



הֱיוֹת גֵּר זַרְעוֹ            בְּאֶרֶץ לֹא לָהֶם



קִשְּׁטוֹ יְהִי דָן            בָּעוֹבְדִים בָּהֶם



הֵם –                חִזְקֵי מֵצַח וּקְשֵׁי-לֵב:          יחז' ג,ז





טָהוֹר, הִתְהַלֵּךְ           תָּמִים לְעֵינָי



קָרְבַּן עוֹף וּבְהֵמָה          הַקְרֵב לְפָנָי



נִסְיוֹנֵי מַלְכֻיּוֹת            הֶרְאָה לְאַב הֲמוֹנָי



אֲדֹנָי –                הַמּוֹשִׁיעַ לְיִשְׁרֵי לֵב:          תה' ז,יא





בְּיָדִי הַיּוֹם             צִדְקָתִי לָקָחְתִּי



רַחוּם, הֲשִׁיבֵנִי:           לְמַעֲנִי סָלָחְתִּי



בְּבוֹר גָּלוּתִי            הֲלָעַד נִזְנָחְתִּי



נִשְׁכַּחְתִּי –              כְּמֵת מִלֵּב:           שם לא,יג





יָרֵא מֵחֶטְאוֹ            מַחְפִּיר וּמֵבִיש



יִפְחַד מֵעָוֹן             כְּצִפְעֹנִי יַפְרִשׁ



עֲנֵהוּ, כִּי אָבַד           צַדִּיק תֹּם מַגִּישׁ



וְאֵין אִישׁ –              שָׂם עַל לֵב:           ישע' נז,א





קְצַר יָד וְרוּחַ            וְאֵין עוֹזֵר לוֹ



בַּעֲוֹנוֹ נִתְפַּשׂ            וּפִשְׁעוֹ מַכְשִׁילוֹ



חַטֹּאתָיו בְּדִמְעוֹ          הָעֵת יַזִּילוֹ



תִּמְחֶה וְלֹא –             תַעֲלֶינָה עַל לֵב:           ישע' סה,יז


  


חֲסָדֶיךָ נוֹדָעוּ             וַיִּדְגּוּ לָרֹב



זַמֵּן, וְאַל מַשְׂטִין           לְדָמֵנוּ יֶאֱרֹב



קָרֵב בָּנֶיךָ              וּבְךָ יִתְעָרְבוּ עָרֹב



קָרוֹב –                 אֲדֹנָי לְנִשְׁבְּרֵי לֵב:          תה' לד,יט





בְּפָתְחָם הַיּוֹם           בְּאִמְרֵי תוֹרָתְךָ



אַחֲרֵי מוֹת             שְׁנֵי סִגְנֵי סְגֻלָּתְךָ



בְּקָרְבָתָם לִפְנֵי           הַדְרַת שְׁכִינָתְךָ



וְצִדְקָתְךַ –                לְיִשְׁרֵי לֵב:           שם לו,יא







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7136