


	
	[מִקְדַּשׁ מֶלֶךְ וְכִסֵּא כָבוֹד]
	



לקרובה א'




מִקְדַּשׁ מֶלֶךְ וְכִסֵּא כָבוֹד מֵרֹאשׁוֹ

אֱלֹהִים יָשַׁב עַל כִּסֵּא קָדְשׁוֹ:   [תה' מז, ט]

אֶת עַם זֶה בָּחַר וְצִוָּה לְהַקְדִּישׁוֹ

אֱלֹהִים דִּבֶּר בְּקָדְשׁוֹ:     [שם' ס, ח]




נַחֲלַת צְבִי צִוָּה לְהוֹרִישׁוֹ

נִשְׁבַּע אֲדֹנָי אֱלֹהִים בְּקָדְשׁוֹ:   [עמ' ד, ב]

יוֹם יוֹם יְהוֹדוּהוּ וּמִדֵּי חֹדֶשׁ בְּחָדְשׁוֹ

יִתְהַלְלוּ בְּשֵׁם קָדְשׁוֹ:      [תה' קה, ג]




מִכָּל עַם בְּחָרָם אֲשֶׁר מִהֲרוּ לְהַכְחִישׁוֹ

מָרוּ וְעִצְּבוּ אֶת רוּחַ קָדְשׁוֹ:    [ישע' סג, י]

שָׁלַח צִיר נֶאֱמָן לְהַגִּישׁוֹ

שָׂם בְּקִרְבּוֹ אֶת רוּחַ קָדְשׁוֹ:   [שם' שם, יא]

הוֹד קוֹלוֹ הִשְׁמִיעוֹ לְשׁוֹבֵב נַפְשׁוֹ

הִשְׁקִיף מִמְּעוֹן קָדְשׁוֹ:     [תה' קב, כ]

בָּנָה לוֹ יָד וָשֵׁם בְּמִקְדָּשׁוֹ

בְּעִיר אֱלֹהֵינוּ הַר קָדְשׁוֹ:   [תה' מח, ב]

נִהֲלוֹ לִמְעוֹן מַרְגֹּעוֹ וְנָפְשׁוֹ

נָתַן לוֹ יָתֵד בִּמְקוֹם קָדְשׁוֹ:   [עז' ט, ח]

יָדוֹ נָשָׂא כִּי כִימֵי שִׁמְשׁוֹ

יָקוּם בִּמְקוֹם קָדְשׁוֹ:    [תה' כד, ג]




עֲטֶרֶת דָּתוֹ וּכְלִיל חֻקָּיו שָׂם בְּרֹאשׁוֹ

עַל כִּסֵּא קָדְשׁוֹ:       [שם' מז, ט]




קָשְׁטוֹ יְחַוּוּ עַמִּי וּלְבָבִי בְרַחֲשׁוֹ

קְרָבַי אֶת שֵׁם קָדְשׁוֹ:     [שם' קג, א]




בֹּאוּ שְׁעָרָיו מְפַחֲדִים מִיקֹד אִשּׁוֹ

בָּרְכוּ כָּל בָּשָׂר אֶת שֵׁם קָדְשׁוֹ:  [שם' קמ, כא]

בָּנָיו נוֹעֲדוּ וְהוֹדוּ לְזֵכֶר קָדְשׁוֹ

בּוֹ יִשְׂמַח לִבֵּנוּ כִּי בְשֵׁם קֶדְשׁוֹ:  [שם' לג, כא]

נֹכַח בֵּית הַמֶּלֶךְ לְשִׁכְנוֹ תִדְרְשׁוֹ

נֵעוֹר מִמְּעוֹן קָדְשׁוֹ:     [זכר',ב, יז]

עֻזּוֹ דִרְשׁוּ וּפָנָיו תָּמִיד בַּקְּשׁוּ

עַתָּה יַעֲנֵהוּ מִשְּׁמֵי קָדְשׁוֹ:   [תה' כ, ז]

זֶה הַיּוֹם יְצַו מֵחֶטְאוֹ לְהַפְרִישׁוֹ

זָכַר אֶת דְּבַר קָדְשׁוֹ:    [ שם' קה, מב]




רָצִים הַיּוֹם וְכָל הַלַּיְלָה לֹא יֶחֱשׁוּ

רוֹמְמוּ אֲדֹנָי אֱלֹהֵינוּ וְהִשְׁתַּחֲווּ לְהַר קָדְשׁוֹ: [שם' צט, ט]

הַיּוֹם תָּבֹא תְפִלָּתָם לְפָנָיו לִמְעוֹן קָדְשׁוֹ

מִפְּנֵי אֲדֹנָי וּמִפְּנֵי דִּבְרֵי קָדְשׁוֹ:    [ירמ' כג, ט]
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/7719