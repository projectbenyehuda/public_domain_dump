


	
	לובשי סות אימים
	



לוֹבְשֵׁי סוּת אֵימִים / ר' משה איבן עזרא

סימן: משה




לוֹבְשֵׁי סוּת אֵימִים         וְעוֹטֵי פַחַד



בְּלֵיל זֶה מַשְׁכִּימִים         בְּלֵבָב אֶחָד



לִכְבוֹד שְׁנֵי יָמִים         נוֹסְדוּ יַחַד –



טוֹבִים הַשְּׁנַיִם         מִן הָאֶחָד!              קה' ד, ט


 


מְשׂוֹשִׂים חֻדָּשׁוּ          מֵעִם הָאֵל



וּבָהֶם חָבָשׁוּ          פְאֵר, עַם הָאֵל –



וְחֶסֶד רָחָשׁוּ         לְפוֹדֶה וְגוֹאֵל



יוֹם בּוֹ יִגָּשׁוּ          אֶחָד בְּאֶחָד               איו' מא, ח



טוֹבִים הַשְּׁנַיִם          מִן הָאֶחָד!





שְׁלֻמִים נִקְרָאִים          בְּפִיהֶם שְׁנֵיהֶם



וּסְלִיחַת חֲטָאִים         עַל גֵּבֵּיהֶם,



וּמִדְבָּרִים נָאִים         יְשִׁירוּן עֲלֵיהֶם:



הֲזֶה אוֹ זֶה יִבְשַׁר         וְאִם שְׁנֵיהֶם כְּאֶחָד?          קה' יא, ו



טוֹבִים הַשְּׁנַיִם         מִן הָאֶחָד!





הִרְנִין עַם קֹדֶשׁ         בְּמִזְמוֹר נָעִים



בְּרֹאשׁ שָׁנָה וְחֹדֶשׁ         וְיוֹם שַׁעֲשׁוּעִים



שְׁלֹשָׁה יִתְחַדֵּשׁ         בָּם גִּיל שׁוֹעִים



מְשֻׁקָּדִים גְּבִעִים          בְּקָנֶה אֶחָד –               שמ' כה, לג



טוֹבִים הַשְּׁנַיִם         מִן הָאֶחָד!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1822