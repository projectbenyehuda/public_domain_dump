


	
	[מִשְׁעַן עַמּוֹ וּמִבְטָחָם]
	



סימן: משה קטן


מִשְׁעַן עַמּוֹ וּמִבְטָחָם  /   הוֹד תִּפְאַרְתָּם וְעֹז נִצְחָם



רַחֵם כִּי אָבַד נִצְחָם   /  בְּגָלוּת וְתַם לָרִיק כֹּחָם –



עַל שְׂדֵה יֶשַׁע לְהַבְטִיחָם /  וּבְמֵי שָׂשוֹן לְהַפְרִיחָם



כִּי יָדִין אֲדֹנָי עַמּוֹ    /   וְעַל עֲבָדָיו יִתְנָחָם:


דב' לב, לו

תה' קלה, יד


שִׂפְתוֹתַי וְנִיבֵי חִכִּי   /  אַקְרִיבָה לִפְנֵי מַלְכִּי



וְאָסִירָה עִקְּשׁוּת דַרְכִּי  / וַאֲבָרֵר הֵלֶךְ חֶשְׁכִּי



וּדְמָעַי אֲשִׂימֵם נִסְכִּי  /  וְעַל אֵשׁ צְלָעַי יְהִי עֶרְכִּי



וְאוֹדֶה עֲלֵי פִשְׁעִי כִּי   /    מוֹדֶה וְעֹזֵב יְרֻחָם:


מש' כח, יג

  


הֲמוֹן מִי יִשְׁעוֹ לֹא יְכַזֵּב  /  לְהַשְׁקוֹת צִמְאוֹן יְדִידָיו



וְאֶת עֶדְרוֹ לֹא יְהִי עוֹזֵב  /  כִּי יִשְׁמֹר נַפְשׁוֹת חֲסִידָיו



וְאֶת חוֹמוֹתָיו יְהִי עוֹזֵב  /  לְקַבֵּץ אֵלֶיהָ שְׂרִידָיו



כִּי לֹא אִישׁ אֵל יְכַזֵּב    /   וּבֶן אָדָם וְיִתְנֶחָם:


במד' כג, יט

  


קָטָן נִקְרָא אֶפְרַיִם    /  מֵאָז וְיֶלֶד שַׁעֲשׁוּעִים



אֵיךְ בֵּין תַּנּוּר וְכִיַרִים   / נִשְׁכַּח בְּתַחֲלוּאִים רָעִים –



קוּם כְּצֵאתְךָ מִמִּצְרַיִם  /  וְהָקִימָה שִׁבְעָה רוֹעִים



וּמוֹשֵׁל בִּירוּשָׁלַיִם    /    וּבְאֶרֶץ יְהוּדָה פֶּחָם:


נחמ' ה, יד
 






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7006