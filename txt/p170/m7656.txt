


	
	אלהי אל תדינני בעברה
	



[אֱלֹהַי אַל תְּדִינֵנִי בְעֶבְרָה] / ר' משה אבן-עזרא

סימן: א’ב, משה




אֱלֹהַי, אַל תְּדִינֵנִי בְעֶבְרָה



בְּיוֹם צָרָה הֱיֵה לִי לְעֶזְרָה



בְּחֶמְלָתְךָ תְּמֹך אוֹם הָעֲכוּרָה



בְּמֵי יָגוֹן בְּלִי יַיִן שְׁכֻרָה:


  


גְּאוֹן כֹֹּל שַׁח וְשָׁפֵל רוּם אֲנָשִׁים



וּלְךָ, שַׁדַּי, זְרוֹעַ עִם גְּבוּרָה



דְּרשׁ נִלְאָה וְנַהֲלָאָה בְּמָצוֹר –



וְעֵדָה הַחֲרֵדָה הָעֲצוּרָה:


 


הֱיֵה עִמָּהּ בְּעֵת שִׁבְתָּהּ וְקוּמָהּ



וְהוֹבִילָהּ אֱלֵי בֵית הַבְּחִירָה



וְהוֹאֵל נָא עֲנוֹת, עוֹנֶה לְאֶזְרָח



אֲשֶׁר נִבְחַן בְּנִסְיוֹנוֹת עֲשָׂרָה:


  


זְכֹר קוֹרֵא לְךָ עַל מַעֲרָכָה



וְשַׂמְתָּ לוֹ כְאֵיל עוֹלָה תְּמוּרָה –



חֲמֹל בִּגְלַל אֲשֶׁר פָּגַע בְּבֵיתְךָ



וְרָם עַל מַלְאֲכֵי מַעַל וְשָׂרָה:


  


טְהוֹר לֵבָב אֲשֶׁר פָּנִים בְּפָנִים



יְדָעוֹ אֵל וְהוֹרִיד דָּת יְקָרָה –



יְקַר לֵבָב אֲשֶׁר קָרַב בְּמַחְתָּה



וְהֵסִיר אַף כְּמוֹ רֵיחַ קְטוֹרָה:


 


כְּהֻנָּתְךָ בְּרִית עוֹלָם נְתַתָּהּ



לְזָר קִנֵּא לְךָ אָיֹם וְנוֹרָא –



לְמַעַן צִיר אֲשֶׁר הֶעֱמִיד מְאוֹרוֹת



אֲשֶׁר נִקֵּם בְּדוֹבְרֵי שָׁוְא וְסָרָה:


  


מְקֻדָּשׁ מִמְּעֵי אִמּוֹ זְכֹר, אֵל,



אֲשֶׁר מִשְׁפָּט בְּיַעֲקֹב שָׂם וְתוֹרָה –



נְעִים נַגֵּן מְשִׁיחַ אֵל זְכָר-נָא



וְהַמֶּטִיב לְךָ שִׁירָה וְזִמְרָה:


  


סְמַכְתּוֹ בֵן אֲשֶׁר הֵשִׁיב כְּבוֹדְךָ



לְמִקְדַּשׁ הוֹד וְטִירָה הַהֲדוּרָה –



עֲנֵה עוֹנֶה בְהַר כַּרְמֶל לְמַלְאָך



בְּרִית זָכַר וְעָלָה בַסְּעָרָה:


  


פְּנֵה פוֹנֶה לְשַׁוְעַת אִישׁ אֱלֹהִים



בְּעֵת קִנֵּא וְחִיָּה בֶן עֲקָרָה –



צְעָקָה מִמְּעֵי דָגָה שְׁלוּחָה



וְיָצָא מִמְּקוֹם צוּקָה לְאוֹרָה:





קְדוֹשׁ יַעֲקֹב פְּקֹד כַּלָּה חֲשׁוּקָה



אֲשֶׁר יָדָהּ כְּבָר מָטָה וְסָרָה



רְאֵה בָאָה עֲדֵי מַשְׁבֵּר עֲדָתְךָ



וְכֹחַ אֵין לְלֵדָה הָעֲצוּרָה:


  


שְׁמֹר דַּלֵּי הָעֲנִיִּים הָעֲכוּרִים



וּבְצִדְקָתְךָ תְּבִיאֵמוֹ מְהֵרָה



תְּהִלָּתָךָ סְגֻלָּתָךָ תְּמַלֵּל.



אֲדוֹן עוֹלָם וְרָם עַל כָּל יְצִירָה



מֻגָּשׁ מֻקְטָר שְׁעֵה שׁוֹכֵן מְעוֹנָה



וְהַחֲיֵינוּ וְנַגְדִּיל דָּת וְתוֹרָה:







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7656