


	
	דות נפש נכאה
	



דְּוַת נֶפֶשׁ נְכֵאָה / ר' משה אבן עזרא

סימן: משה


דְּוַת נֶפֶשׁ נְכֵאָה      וְלִבָּתָהּ אֲמֻלָה



לְמַכָּתָהּ רְפוּאָה      תַעֲלֶה וּתְעָלָה,



וְנַהֵל נַהֲלָאָה       בְּקוֹל רִנָּה וְצָהֳלָה



אֶל הַמְּנוּחָה         וְאֶל הַנַּחֲלָה:      דב' יב ט

מִפְּאַת אֲפֵלָתָהּ       לֹא נִבְקַע שָׁחַר


וּלְיוֹם גָּלוּתָהּ       לֹא הָיָה מָחָר –


וְכוֹכָב אוֹר פְּדוּתָהּ     אֶל אֶרֶץ סָחַר



וּמֵאָז לֹא עָלָה         כִּי יָרַד שְׁאֹלָה:     יחז' לא, יז

שִקְּרוּ כָל זְמָמָיו      וְטָעוּ כָל סְפָרָיו



וְנִזְעָכוּ יָמָיו        וְנִדְעָכוּ מְאוֹרָיו



וְנִסְתַּם סוֹד חֲלוֹמָיו    וְאֵין שׁוֹבֵר שְׁבָרָיו



וְאֵין גּוֹאֵל לְגוֹלָה        לְהָשִׁיב הַגְּזֵלָה:     ויק' ה, כב

הָפֵק צֳרִי וּמַרְפֵּא      לְחֹזֶק צִירֶיהָ



וְהִנָּשֵׂא וּצְפֵה       לְעֹצֶם שְׁבָרֶיהָ,



וְאוֹתָהּ בְּאִמְרֵי פֶה     תְּשׁוֹבֵב לְעָרֶיהָ



וְתִירַשׁ הַשְּׁפָלָה:       הָהָר וְהַשְּׁפֵלָה:     עו' ה, כג
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6879