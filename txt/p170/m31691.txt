


	
	כִּתְבוּ בְּעֵט בַּרְזֶל
	



קינה על ר׳ יצחק אלפסי






כִּתְבוּ בְּעֵט בַּרְזֶל עֲלֵי שָׁמִיר / שֶׁבֶר אֲשֶׁר הָיָה – לְזִכָּרוֹן,

יִבְלוּ יְמוֹת עוֹלַָם וְיִתְחַדֵּשׁ / אֶבְלוֹ לְכָל יָבֹא לְדוֹר אַחְרוֹן.

אִמְרוּ: בְּקֶבֶר זֶה מְאוֹר חָכְמָה / נִקְבָּר, וְהָעוֹלָם בְּעִוָּרוֹן,

יוֹם נִצְּלָה נִזְמָהּ וְחֶלְיָתָהּ / תּוֹרָה וְהוֹרִידָה עֲדִי גָרוֹן,

בֹּאוּ בְנֵי תֵבֵל וּבִמְרִירוּת / עָלָיו תְּיֵלִילוּ וְשִׁבָּרוֹן,

כִּי חֹק בְּכוֹת וּסְפוֹד עֲלֵי מָקוֹם / בּוֹ נִגְנְזוּ לֻחוֹת וְהָאָרוֹן.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/31691