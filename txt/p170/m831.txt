


	
	יונת אלם רחוקים מעל קנה נתושה
	



[יוֹנַת אֵלֶם רְחוֹקִים / מֵעַל קִנָּהּ נְתוּשָׁה –]/ משה אבן עזרא




יוֹנַת אֵלֶם רְחוֹקִים / מֵעַל קִנָּהּ נְתוּשָׁה –



כְּאֵבָהּ הָיָה נֶצַח / וּמַכָּתָהּ אֲנוּשָׁה.



כְּצִפּוֹר בְּפַח יוֹקְשָׁה / תֶהֱמֶה, וְנַפְשָׁהּ יְבֵשָׁה



מִקֹּצֶר רוּחַ וּמֵעֲבוֹדָה קָשָׁה.


  


מַטַּע עָוֶל נָטְעָה / לֶאֱרוֹת יוֹם יוֹם פִּרְיָהּ



וְזֶרַע מֶרִי זָרְעָה / לִקְצֹר תְּבוּאַת מִרְיָהּ,



וְיַעַן מוּסָר פָּרְעָה – / עָרֹם הֻצַּג גִּוְיָהּ



וּמַלְבּוּשׁ עֶדְנָה קָרְעָה / וַתִּתְנַצֵּל אֶת עֶדְיָהּ,



וְדִמְעָתָהּ עַל לֶחְיָהּ / כְּנוֹזְלִים עַל יַבָּשָׁה.


  


שָׁקַעְתִּי וְשִוַּעְתִּי / מִבּוֹר אֵין בּוֹ מַיִם,



וְקָרָאתִי וְנָשָׂאתִי / לֵבָב אֶל כַּפַּיִם,



וְסָפַקְתִּי וְדָפַקְתִּי / עַל שַׁעֲרֵי שָׁמַיִם.



לוּ יַקְשִׁיב אִמְרָתִי / בוֹרֵא נִיב שְׂפָתַיִם –



וְאָז תֵּרֶא אוֹיַבְתִּי / וּתְכַסֶּהָ בוּשָׁה!


  


הַבֵּט כִּי לְכָל מְסִלָּה / אַבִּיט – וְאֵין לִי מַכִּיר,



וְצַר אוֹתִי חִלָּה / וְחִצָּיו בְּדָמִי הִשְׁכִּיר.



זָכְרָה בְרִית כְּבַתְּחִלָּה, / כִּי אֵין בִּלְתְּךָ מַזְכִּיר,



וְאַל נָא שְׂכַר הַפְּעֻלָּה / תְאַחֵר חַטַּאת שָׂכִיר –



הִנֵּה כִי לְךָ הַגְּאֻלָּה / וּלְךָ הַיְרֻשָּׁה!







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/831