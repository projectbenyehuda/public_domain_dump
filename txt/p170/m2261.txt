


	
	אֶעֱרֹךְ מִדְבְּרֵי דָתִי
	



/ ר' משה אבן-עזרא


אֶעֱרֹךְ מִדְבְּרֵי דָתִי   /      אֲכוֹנֵן סֵדֶר עֲבוֹדָתִי



אַקְרִיב פְּרִי אִמְרָתִי    /     אוּלַי יִקָּרֶה אֲדֹנָי לִקְרָאתִי;


במד' כ"ג, ג


נָטַלְתִּי רִשְׁיוֹן מֵעַם נוֹהִים   /   נַפְשִׁי בְּעַד כֻּלָּם תָּהִים



נָדַדְתִי וְרַעְיוֹנַי רוֹהִים    /    אוּלַי יִישִׁר בְּעֵינֵי הָאֱלֹהִים;


שם שם, כ"ו


יְדֵי מִשְׁמְרוֹתָם יַצִּיבוּ     /   ישֶׁר אִמְרֵיהֶם יַקְרִיבוּ



יוֹכִיחוּ פְּתָאֵיהֵם וְיָרִיבוּ    /     אוּלַי יִשְׁמְעוּ וְיָשֻׁבוּ;


ירמ' כ"ו, ג


מֵחֲטֹא מָנַעְנוּ חִכִּנוּ    /    מִדְּמָעוֹת זָרַקְנוּ נִסְכֵּנוּ



מֵאֵל שָׁאַלנוּ לְהָאִיר חָשְׁכֵּנוּ  /    אוּלַי יַגִּיד לָנוּ אֶת דַּרְכֵּנוּ;


ש"א ט, ו


שׁוּבוּ בִנְפָשׁוֹת נְכֵאוֹת    /    שַׁוְּעוּ בִזְעָקָה וּקְרִיאוֹת



שִׁלְחוּ לְפָנָיו שִׁיר וּמַשְׂאוֹת  /    אוּלַי יֶחֱנַן אֲדֹנָי צְבָאוֹת;


עמ' ה, ט"ו


הָקִיצוּ ­­­ סֵעֲפִים לָנוּ    /     הָעִירוּ יְשֵׁנִים לֹא בָנוּ



הָרִימוּ לְבָבוֹת אָבְלוּ וְאָנוּ   /   אוּלי יִתְעַשֵּׁת הָאֱלֹהִים לָנוּ;


יונ' א, ו


קָטֹנְתִּי מְאֹד מִכֻּלְּכֶם    /    קַמְתִּי לְהִתְפַּלֵּל בַּעַדְכֶם



קָרָאתִי לְהוֹכִיחַ אֶתְכֶם    /   אוּלַי אֲכַפְּרָה בְּעַד חַטַּאתְכֶם;


שמ' ל"ב, ל


טְרוּפִים הִשָׁמְרוּ בְרוּחֲכֶם   /   טְהָרוּ וְשׁוּבוּ בְּכָל לְבַבְכֶם



טָהוֹר קִרְאוּ בְּעַד יִצְרְכֶם   /      אוּלַי יָקֵל יָדוֹ מֵעֲלֵיכֶם;


ש"א ו, ה


נְקַלּוֹתִי לִפְנֵי קוֹנִי    /     נִבְעַתִּי מִכֹּבֶד זְדוֹנִי



נָפְלוּ פָנַי שְׁאֹל מַעֲנֵה לְשוֹנִי   /   אוֹלַי יִרְאֶה אֲדֹנָי בְּעֵינִי;


ש“ב ט”ז, י"ב


חֶלְבִּי הֲרִימוֹתִי עַל זְדוֹנָי    /     חִשַּׁבְתִּי נִסְכֵּי מֵימֵי עֵינָי



חִיכִּיתִי לַאדֹנָי לִהְיוֹת עִם פִּי וְרַעְיוֹנָי אוּלַי יִשָּׂא פָנָי;


ברא' ל, כ"א


זַעְתִּי מִפַּחַד דִּינָיו    /     זָכַרְתִּי זְכוּת הוֹרַי לְפָנָיו



זִמְרַת מִנְחָתִי הֵבֵאתִי לְפָנָיו  /   אוּלַי אֲכַפְּרָה פָנָיו;


ברא' ל“ב, כ”א


קָרָאתִי הֲמוֹנֵי חִנּוֹתָיו     /   קִוִּיתִי גְדוּדֵי סְלִיחוֹתָיו



קָרַבְתִּי בִּשְלֹש עֶשְׂרֵה מִדּוֹתָיו   /  אוּלַי יַעֲשֶׂה אֲדֹנָי אוֹתָנוּ כְּכָל נִפְלְאֹתָיו;


ירמ' כ"א, ב






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2261