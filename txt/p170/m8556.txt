


	
	דִּרְשׁוּ שְׁמִי הֲמוֹנַי
	



סימן: משה


דִּרְשׁוּ שְׁמִי, הֲמוֹנַי,  /    תָּמִיד וְלִי חַכּוּ



לֵאוֹר בְּאוֹר אֲדֹנָי  / בֵּית יָעֲקֹב לְכוּ:     / ישע' ב, ה


  


מִשֵּׁן עֲדַת אֲרָיוֹת  /    אַצִּיל פְּזוּרְכֶם



גַּם מִבְּנֵי נְבָיוֹת /     אֶפְדֶּה אֲסִירְכֶם



עָם נִדְמוּ כְשֵׂיוֹת  /    שׁוּבוּ לְאַרְצְכֶם



תִּבְנוּ נְוַת מְעוֹנִי  /      לִשְׁמִי וְתַחְנְכוּ.



תִּשְׁתַּחֲווּ לְפָנַי /   שָׁמָּה וְתִבְרְכוּ:    /  תה' צה, ו


  


שַעֲרֵי פְדוּת פְּתַחְתִּים /   אֵיכָה יְסֻגְּרוּ –



אֶל עַם אֲשֶׁר עֲזַבְתִּים   /  בִּשְׁבִי וְנִמְכְּרוּ



לָעַד וְלֹא גְאַלְתִּים    /  עַד מָה יְאַחֲרוּ?



עַד מָה סְבִיב מְכוֹנֵי   /   צָרִים יְלַחֲכוּ?



דַּיָּם! וְעֵת לְבָנַי / לָצֵאת וְיִמְלְכוּ!   /   מש' ח, טו


  


הִנֵּה צֳרִי בְגִלְעָד  /     נִמְצָא לְשֹׁאֲלוֹ



מוּכָן לְבֵן וְנוֹעָד  /    אֶחְפֹּץ לְגָאֳלוֹ



אִם מָט מְאֹד וּמָעַד  /   יָשׁוּב לְאָהֳלוֹ –



עוֹד יִשְׂבְּעוּ עֲדָנַי  /      עַמִּי וְיִדְרְכוּ



עַל שׂטְנַי וּמוֹנַי,   /   וּשְׁמִי יְבָרְכוּ:  /    נחמ' ט, ה


 






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8556