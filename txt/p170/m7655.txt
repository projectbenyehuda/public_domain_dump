


	
	[קוּמִי בַת וּלְכִי]
	



סימן: משה




קוּמִי בַת וּלְכִי  /   שׁוּבִי לְעָרַיִךְ  /   שְׁלִישִׁיָּה

הִנֵּה אָנֹכִי   /    שֹׁלֵחַ לָכֶם  /    אֶת אֵלִיָּה: [מלא' ג, כג]

מֵאַהֲבָה חוֹלָה  /   יוֹנָתִי בְּחַגְוֵי סֶלַע /  נָדָדָה

אֵין מוֹשִׁיעַ לָהּ  /   צָרָה כְּמַבְכִּירָה  /  יוֹלֵדָה: [ירמ' ד, לא]

      נוֹהֶמֶת בִּבְכִי

      תּוֹךְ מִכְמָר

      חֵלֶף זְמָר

      מִבּוֹר תַּחְתִּיָּה   [אי' ג, נה]

הִנֵּה אָנֹכִי   /   שֹׁלֵחַ לָכֶם   /   אֶת אֵלִיָּה:

שֵׁשׁ מֶשִׁי רִקְמָה /   תַּעְדִּי עֲדִי פָז  /   לְבוּשׁ סַהֲרוֹן,

טוּרֵי אַחְלָמָה  /   אֶל צַוְרֹנַיִךְ    / יְהִי יִתְרוֹן

וּכְאוֹר תַּעֲלֻמָה  /  הוֹד תִּלְבְּשִׁי אַבְנֵי / זִכָּרֹן: [שמ' כה, יב]

      בַּת נָדִיב עִרְכִי

      שִׁיר מַהֲלָל

      כִּפְרֹט כְּלָל

      לִשְׁלֹל שְׁלָל

      עוֹד בִּי מַשְׂכִּיָה     [יחז' לח, יג]

הִנֵּה אָנֹכִי    /  שֹׁלֵחַ לָכֶם   /  אֶת אֵלִיָּה:

הֵילֵל בֶּן שַׁחַר  /   יִנּוֹן שְׁמוֹ, הַכֹּל   נִכְסָפִים

כִּי אוֹתוֹ בָחַר  /   צוּר לִפְנֵי שֶׁמֶשׁ /  וּשְׂרָפִים –

מַה דּוֹדִי אֵחַר  /   אֶת פַּעֲמֵי רִכְבּוֹ /   הַיָּפִים: [שופ' ה, כח, שיה"ש ז, ב]

      הֶמֵּאִיר חָשְׁכִּי

      תִּקְרָא דְרוֹר

      וּצְרֹר צְרוֹר

      וּבְרֹר בְּרֹר

      יוֹשְׁבֵי מַאְפֵּלְיָה    [ ירמ' ב, לא]

הִנֵּה אָנֹכִי  /    שֹׁלֵחַ לָכֶם    /  אֶת אֵלִיָּה:
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7655