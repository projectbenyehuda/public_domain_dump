


	
	נלאה להיליל על שברנו
	



נִלְאָה לְהֵילִיל עַל שִׁבְרֵנוּ / ר' משה אבן עזרא

“לגאון משה ן' עזרא”

סימן: אני משה

נִלְאָה לְהֵילִיל      עַל שִׁבְרֵנוּ

וְאִלּוּ יְלָלָה       מָלֵא פִינוּ:

אִלּוּ לִדְיוֹ      יִהְיוּ יַמִּים


וְנִמְתְּחוּ גְוִילִים   כִּשְׁמֵי מְרוֹמִים


וּקְנֵי סוֹפֵר     כָּל עֲצֵי רְתָמִים


אֵין דַּי לִכְתֹּב קְצָת צָרוֹתֵינוּ:

נֶחֱרַב דְּבִירִי     וְסָף מִקְדָּשִׁי



וְאָבְדוּ חֲכָמַי    וּבֵית מִדְרָשִׁי



וְאָנָה רִכְבִּי     וְעֹז פָּרָשִׁי


עַל אֵלֶּה חָשְׁכוּ עֵינֵינוּ:      אי' ה, יז

יוֹקֵד לְבָבִי     עַל יְקֹד בֵּית אֵל


וְאֵין מִזְבֵּחַ     וְאֵין הַהַרְאֵל



וְאֵין כֹּהֵן גָּדוֹל    בַּעֲבוֹדַת אֵל



לְכַפֵּר-עַל כָּל חַטֹּאתֵינוּ:

מְנוֹרָה וְשֻלְחָן    וְלֶחֶם הַפָּנִים



כְּרוּבִים וְאָרוֹן    לְוִיִּם וְכֹהֲנִים



וְשִׁירָה אָזְלָה    וּבָאוּ יְגוֹנִים



וְנֶהְפַּךְ לְאֵבֶל שִׁיר מְחוֹלֵנוּ:     שם ה, יד

שָׁבַת קְטֹרֶת    וְקוֹל מַגְרֵפָה



וּפָרָה אֲדֻמָּה    וְעֶגְלָה עֲרוּפָה



וְנִסְכֵּי מְנָחוֹת    לֹג הִין וְאֵיפָה



וְשָׂעִיר מַלְבִּין אַשְׁמוֹתֵינוּ:

הָשֵׁב עֲבוֹדַת    מִקְדָּשֵׁנוּ



וְקַבֵּץ נְפוּצוֹת    גָּלוּתֵנוּ



וְהָקֵם נְפִילַת    חָרְבוֹתֵינוּ



וַהֲשִׁיבֵנוּ      לְקַדְמוּתֵנוּ



יָהּ, וְאָז יִמָּלֵא שְׂחוֹק פִּינוּ:    תה' קכו, ב
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/2202