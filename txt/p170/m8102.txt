


	
	[מֵרוּם מַעֲלָתוֹ]
	



סימן: משה קטן



– – – / – –     / /      – – – / – –




מֵרוּם מַעֲלָתוֹ  /         וּמֵעַל כֵּס זְבוּלוֹ

יִזְכֹּר אֱמוּנָתוֹ   /        לְעַם אֲשֶׁר בָּחַר לוֹ,

לְהָסִיר עֲבוֹדָתוֹ   /     וּלְהָקֵל סֻבֳלוֹ

אֲדֹנָי מֶלֶךְ יִשְׂרָאֵל וְגֹאֲלוֹ: /    [ישע' מד, י]

שִׁכְנוֹ יְשַו בִּמְכוֹן  /   קִרְיַת מֶלֶךְ רָב

וְהַר צִיוֹן נָכוֹן    /   יְהִי וְיִשְעוֹ יִקְרָב –

וּמַלְכוּתוֹ תִכּוֹן    /   כְּמִמִּזְרָח לְמַעְרָב

צוּרִי, וּמַה יִסְכֹּן    / הֱיוֹת בֵּיתוֹ נֶחְרָב

נֵצַח, וְיִשְׁכֹּן      / בְּאָהֳלוֹ מִבְּלִי-לוֹ  [איו' יח, טו]

אֲדֹנָי מֶלֶךְ יִשְׂרָאֵל וְגֹאֲלוֹ:

הָעֵר רַחֲמֶיךָ /     לְבֵן כְּאֵבוֹ נֶעְכָּר

וּמִנְּשׂא אֵימֶיךָ /     בְּלִי יַיִן וְשֵׁכָר

וּמֵאַף זַעֲמֶךָ   /         תָּאֳרוֹ לֹא נִכָּר,

עִם כַּת תְּמִימֶיךָ   /       בְּיוֹם זֶה יְהִי נִזְכָּר

אַחֲרֵי נִמְכַּר  /  גְּאֻלָּה תִּהְיֶה-לּוֹ:  [ויק' כה, מח]

אֲדֹנָי מֶלֶךְ יִשְׂרָאֵל וְגֹאֲלוֹ:

קָטֹן כָּל מְאֹדִי /      לְסַפֵּר טוּב תְּעוֹרֵר

אַךְ עִצֵּם אֵידִי /         לְיֵצֶר מִשְׂתָּרֵר

עָלַי מֵעוֹדִי   /    לְבַל טַרְפִּי אֲבָרֵר

עוּרָה נָּא, כְּבוֹדִי, /   בְּבֵית קָדְשִׁי לְשׁוֹרֵר

כְּמִקֶּדֶם: דּוֹדִי   /   לִי וַאֲנִי לוֹ,    [שה"ש ב,טז]

אֲדֹנָי מֶלֶךְ יִשְׂרָאֵל וְגֹאֲלוֹ:
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/8102