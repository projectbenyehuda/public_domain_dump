


	
	מַדֵּי חֵרוּת וּבִגְדֵי חֹפֶש
	



סימן: משה קטן

-- – – –                – – – –


מַדֵּי חֵרוּת          וּבִגְדֵי חֹפֶש



הַלְבֵּשׁ נֶעֱבָד          מֵאֵין נֹפֶשׁ,



טָבַע בִּיוֵן          מְצוּלָה וְרֶפֶשׁ



וְנָגְעָה חֶרֶב          עַד הַנָּפֶשׁ     ירמ' ד, י


  


שׁוֹרְרַי גָּאוּ            כְגוּרֵי אֲרָיוֹת



נְפָשִׁים לָאוּ            וְזָבוּ כְלָיוֹת



מְעוֹנִים שָׁאוּ            וְנוֹתְרוּ שְׁאִיוֹת



וְשׁוּר כִּי בָאוּ            מַיִם עַד נָפֶש:     תה' סט, ב


  


הֲגִיגַי מָרוּ           בְּכֹבֶד מוֹקְשִׁי



וּבוֹ יִתְגָּרוּ           מְבַקְשֵׁי נַפְשִׁי,



מוֹרִי אָרוּ           וְרָדוּ דִבְשִׁי



וְעוֹד הֵם יֹאמְרוּ:           תֵּן-לִי הַנֶּפֶשׁ:     ברא' יד, כא


  


קוֹמֵם נִרְדָּם           נִלְאָה לְחוּמוֹ



דִּמְעוֹ מְאָדָּם           וְנִכְחַד קִימוֹ



לְמָתַי נִרְדָּם           מִתְגּוֹלֵל בְּדָמוֹ?



וְדַע כִּי הַדָּם           הוּא הַנָּפֶשׁ:      דב' יב, כג


  


טִירַת זְבוּלִי           נוֹתְרָה נְשַׁמָּה



וְאֵחַר בַּעֲלִי           וַאֲנִי שׁוֹמֵמָה



מָתַי גוֹאֲלִי           יַעֲשֶׂה נְקָמָה



אֲשֶׁר עָשָׂה לִי           אֶת הַנֶּפֶשׁ:     ירמ' לח, טז


  


נְוֵה הוֹד זְבוּלָךְ           עוֹד אֵל יְרוֹמֵם



וּלְהֵיכָלָךְ          אֲשֶׁר הוּא שָׁמֵם



תְּקַבֵּץ חֵילָךְ          וְנֵצֶר יְקוֹמֵם



לְדָוִד, וְיִהְיֶה          לְמֵשִיב נֶפֶשׁ: רו' ד, טו







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8038