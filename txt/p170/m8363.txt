


	
	[אַתָּה אָדוֹן לְכָל הַנִּמְצָאוֹת]
	



סימן: אני משה קטן בר יעקב חזק (משולש)


אַתָּה  אָדוֹן לְכָל הַנִּמְצָאוֹת



אַתָּה  אֱלוֹהָּ כָּל בְּרִיּוֹת



אַתָּה  אֲדֹנָי אֳלֹהִים צְבָאוֹת



אֲשֶׁר עָשָׂה אֶת הַיָּם:       יונ' א, ט



אַתָּה  נִסְתָּר וּבִפְעָלֶיךָ נוֹדַעְתָּ



אַתָּה  נִמְצָא וּמֵרְאוֹת נִשְׂגַּבְתָּ



אַתָּה  נוֹרָא אַתָּה



בְּכֹחוֹ רָגַע הַיָּם:         איו' כו, יב


 


אַתָּה  יוֹצֵר בְּשָׂרִי וְעַצְמִי



אַתָּה  יָדֶיךָ עִצְּבוּ גָלְמִי



אַתָּה  יָדַעְתָּ שָׁכְבִי וְקוּמִי



אֶשְׁכְּנָה בְּאַחֲרִית יָם:       תה' קלט, ט


 


אַתָּה  מִקֶּדֶם גַּלְגַּלֵּי מְעוֹנָי



אַתָּה  מִטֶּרֶם אַדְנֵי אַפַּדְנָי



אַתָּה  מָרוֹם לְעוֹלָם אֲדֹנָי



מִקְצַה הָאָרֶץ יוֹרֵדי הַיָּם:     ישע' מב, י


  


אַתָּה  שׁוֹכֵן אָהֳלֵי עֲנָנִים



אַתָּה  שׁוֹפֵט בְּצֶדֶק אֳמוּנִים



אַתָּה  שִׁבַּרְתָּ רָאשֵׁי תַנִּינִים



אִם יִסָּתְרוּ בְּקַרְקָע הַיָּם:     עמ' ט, ג


  


אַתָּה  הֲרִיצוֹתָ גַּלְגַּל לְבַל יָמֶש



אַתָּה  הִפְאַרְתָּ שְׁנַיִם וְחָמֵשׁ



אַתָּה  הֲכִינוֹתָ מָאוֹר וָשָׁמֶשׁ



רְחָבָה מִנִּי יָם:         איו' יא, ט


 


אַתָּה  קָצַבְתָּ נְתָחַי וְצַלְעוֹתָי



אַתָּה  קָרַמְתָּ עוֹרִי עַל עַצְמוֹתָי



אַתָּה  קָנִיתָ כִּלְיוֹתָי



וְצָהֲלוּ מִנִּי יָם:         ישע' כד, יד


 


אַתָּה  טֶרֶף יְרֵאֶיךָ תְּשַׁלַּח



אַתָּה  טַנַף וְעָוֹן תְּטַהֵר נֶאֱלָח



אַתָּה  אֲדֹנִי טוֹב וְסַלָּח



כַּמַּיִם יְכַסּוּ עַל יָם:        חבק' ב, יד


 


אַתָּה  נוֹצֵר בְּרִית אֲבוֹתָם



אַתָּה  נוֹטֵר לְצָרִים אֵיבָתָם



אַתָּה  נָשָׂאתָ עֲוֹן חַטָּאתָם



וְתַשְׁלִיךְ בִּמְצֻלוֹת יָם:       מי' ז, יט


 


אַתָּה  בָרָאתָ לִכְרוֹת רִשְׁפֵּי גַחַל



אַתָּה  בָזִיתָ לְשַׁאֲגַת שַׁחַל



אַתָּה  בָקַעְתָּ מַעְיָן וָנַחַל



וַיֵּרָאוּ אֲפִיקֵי יָם:        ש"ב כב, טז


 


אַתָּה  רָקַעְתָּ אֲרָצוֹת בְּאֵיתָן



אַתָּה  רָשַׁמְתָּ לַחַיּוֹת מִחְיָתָן



אַתָּה  רִצַּצְתָּ רָאשֵׁי לִוְיָתָן



אֲשֶׁר לוֹ הַיָּם:          תה' צח, ה



אַתָּה  יִשַּׁרְתָּ מַהֲלַךְ נְתִיבוֹתָי



אַתָּה  יָעַדְתָּ לַשַּׁחַת חַטֹּאתָי



אַתָּה  יָדַעְתָּ לְאִוַּלְתִּי וְאַשְׁמוֹתָי



כַּחוֹל אֲשֶׁר עַל שְׂפַת הַיָּם:     ש"א יג, ה


  


אַתָּה  עָרַכְתָּ רַחֲבַת יָדַיִם



אַתָּה  עוֹרַרְתָּ לַעֲמֹד בֵּינְתַּיִם



אַתָּה  עָשִׂיתָ אֶת הַשָּׁמַיִם



וְאֶת הָאָרֶץ וְאֶת הַיָּם:      מל"ב יט, טו ; שמ' כ, יא



אַתָּה  קָרוּא בִּלְשׁוֹן קְהִלּוֹת



אַתָּה  קָשׁוּר בְּכִתְרֵי תְּפִלּוֹת



אַתָּה  קָדוֹשׁ יוֹשֵׁב תְּהִלּוֹת



מִמַּעֲרָב מִצָּפוֹן וּמִיָּם:       תה' קו, ג


  


אַתָּה  בִירָה מַחֲרִיב וְאַרְמוֹן



אַתָּה  בוֹנֶה בָּתֵּי שִׁמָּמוֹן



אַתָּה  בָרָאתָ תָּבוֹר וְחֶרְמוֹן


וַיָּסֶךְ בִּדְלָתַיִם יָם:        איו' לח, ח


אַתָּה  חֹסֶן שׁוּבָה וָנַחַת



אַתָּה  חוֹנֵן בַּפַּח וּבַפַּחַת



אַתָּה  חָשַׁקְתָּ נַפְשִׁי מִשַּׁחַת



כִּי יֵהָפֵךְ עָלַיִךְ הֲמוֹן יָם:      ישע' מ, ה

אַתָּה  זוֹקֵף כְּפוּפֵי מִרְמָס



אַתָּה  זוֹכֵר נְתוּנִים לָמַס



אַתָּה  זָנַחְתָּ וַתִּמְאַס



וְנָעוּ מִיָּם עַד יָם:         עמ' ח, יב



אַתָּה  קוֹנֶה קְצַר נֶפֶשׁ וְהֵלֶךְ



אַתָּה  קוֹרֵא אֶל דַּל וְחֵלֶךְ



אַתָּה  קָרָאתָ אֶל הַמֶּלֶךְ



הַמַּעֲלֶה מִיָּם:          ישע' מג, יא



אַתָּה  תְשַׁלָּח בְּנֵי גָלוּתִי



אַתָּה  תָשִׂים בְּאָזְנֵי אֶפְרָתִי:



אַתָּה  תִּהְיֶה עַל בֵּיתִי! –



וְיֵרְדְּ מִיָּם עַד יָם:        תה' עב, ח







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8363