


	
	בלילי על משכבי
	



בְּלֵילִי עַל מִשְׁכָּבִי / ר' משה אבן-עזרא

סימן: משה


בְּלֵילִי עַל מִשְׁכָּבִי  /  עֵצוֹת בְּנַפְשִׁי שַׂמְתִּי



וּלְהִתְוַדּוֹת עַל חוֹבִי  /  אַשְׁמוּרוֹת קִדַּמְתִּי



וְלַעֲמֹד עַל מַצָּבִי   /  לִפְנֵי אֲדֹנָי קַמְתִּי



לִרְאוֹת מַה יְּדַבֶּר בִּי    /   וּמָה אָשִׁיב עַל תּוֹכַחְתִּי:


חבק' ב 1


מִי זֶה יַעֲמֹד לְפָנָיו  /  וְלֹא יִירָא חֲרוֹן אַפּוֹ



וְאֵיכָה יִדְרֹשׁ רְצוֹנָיו  /  וְדָמִים מִלֵּא כַפּוֹ?



וּמִמַּחֲשַׁכֵּי עֲוֹנָיו   /  יֶחְשְׁכוּ כּוֹכְבֵי נִשְׁפּוֹ



וְהִקִּיפוּהוּ זְדוֹנָיו   /  כָּאֲרִי מִפֹּה וּמִפֹּה



מִפְּחָדָיו צָרַרְתִּי   /     וְאֶל חַסְדּוֹ בָּרַחְתִּי:


  


שׁוֹכְחֵי טוּב אֲדוֹנֵיהֶם  /  וְנוֹשִׁים חֶסֶד פָּעֳלוֹ



כִּי אַחֲרֵי עֵינֵיהֶם   /  תָּרוּ בְעוֹלָם וְהֶבְלוֹ



וְשָׁוְא לָקְחוּ בִידֵיהֶם  /  וּבָאוּ אֶל הֵיכָלוֹ



וַיְפַתּוּהוּ בְּפִיהֶם   /  וּבִלְשׁוֹנָם יְכַזְּבוּ לוֹ



אֲהָהּ, כִּי תָפֵל טַחְתִּי  /    וּבַהֶבֶל בָּטַחְתִּי:


יחז' יג 11


הָאוֹמֵר וְהוּא עוֹשֶׂה   / אַל תֵּפֶן לְמַעֲשֵׂהוּ



וְיוֹם בּוֹ אֲשֵׁמִים תְּנַסֶּה /  בַּדִּין אַל תְּנַסֵּהוּ



וּמַעֲרוּמֵינוּ תְכַסֶּה   /  וּמִי זֶה בִּלְתְּךָ תְּכַסֶּנּוּ?



מָעוֹז לַדַּל וּמַחְסֶה   /  בַּשֶּׂר-נָא חוֹסֵנוּ:



מַאֲסָרֶיךָ פִּתַּחְתִּי   /    וְכִדְבָרְךָ סָלַחְתִּי:


תה' קטז 17

מד' יד 20






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5836