


	
	מְבַשֵּׂר לְעַם
	



פזמון לשבת החדש

סימן: משה




מְבַשֵּׂר לְעַם שָׁפָל וְנִבְזֶה  /  יִשְׁלַח נַעֲרָץ בְּסוֹד קְדוֹשִׁים

וְלֶחָי יֹאמַר: שְׁבוּ בָזֶה /   בְּהַר צְבִי קֹדֶשׁ קדוֹשִׁים –

כַּיֹּום אֲשֶׁר אָמַר חוֹזֶה  /  בַּעֲלוֹתָם מִנּוֹף חֲמֻשִּׁים:

שַׁבָּת וְהַחֹדֶשׁ הַזֶּה   /    הוּא לָכֶם רֹאשׁ חֳדָשִׁים:    [שמ' יב ג]

שַׁדַּי מִגּוֹי עַם זָדוֹן  /   יְשַׁלַּח אֶת גָּלוּתוֹ

אֲשֶׁר כָּל יוֹם יְגָרֶה מָדוֹן /  עִמּוֹ וְיָחִישׁ לְהַפְאוֹתוֹ –

וְשׁוֹד יָבוֹא עַל צֹר וְצִידוֹן / וּלְשֵׂעִיר עַד כַּלּוֹתוֹ,

יוֹם קְרֹא: הִנֵּה הָאָדוֹן  /   אֲשֶׁר אַתֶּם מְבַקְשִׁים:      [מלא' ג, א]

הָרֵם לָנוּ הַפּוֹדֶה  /    לְהוֹצִיא מִפַּח נוֹקָשִׁים

וּלְהַצִּיל מִיַּד צוֹדֶה  /   רוּחוֹת נְכֵאוֹת וּנְפָשִׁים –

וְאָז עַל זֹאת לָאֵל אוֹדֶה  /  בְּקָרְבַּן שַׁבָּת וְרֹאשׁ חֳדָשִׁים

יַחַד, וּלְכָל מוֹעֲדֵי  /     אֲדֹנָי הַמְּקֻדָּשִׁים:       [עז' ג, ה]
 







את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/4037