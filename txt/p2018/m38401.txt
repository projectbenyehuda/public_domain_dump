


	
	[יִשְׂרָאֵל נוֹשַׁע בַּיְיָ (סְלִיחָה)]
	



[מאוֹרִיָּה בפלך אַפּוּלְיָה, מת בשנת 886]





סְלִיחָה


יִשְׂרָאֵל נוֹשַׁע בַּיְיָ תְּשׁוּעַת עוֹלָמִים



גַּם-הַיּוֹם יִוָּשְׁעוּ מִפִּיךָ שׁוֹכֵן מְרוֹמִים



כִּי אַתָּה רַב סְלִיחוֹת וּבַעַל הָרַחֲמִים.





שְׁעָרֶיךָ הֵם דּוֹפְקִים כַּעֲנִיִּים וְדַלִּים



צָקוּן לַחֲשָׁם קְשַׁב-יָהּ שׁוֹכֵן מְעֻלִּים



כִּי אַתָּה רַב סְלִיחוֹת וּבַעַל הָרַחֲמִים.





פְּחוּדִים הֵם מִכָּל-צָרוֹת מִמְּחָרְפֵיהֶם



וּמִלּוֹחֲצֵיהֶם



נָא אַל-תַּעַזְבֵם אֲדֹנָי אֱלֹהֵי אֲבוֹתֵיהֶם



כִּי אַתָּה רַב סְלִיחוֹת וּבַעַל הָרַחֲמִים.

טוֹבוֹתֶיךָ יְקַדְּמוּ לָהֶם בְּיוֹם תּוֹכֵחָה



וּמִתּוֹך צָרָה יִמְצְאוּ פְּדוּת וּרְוָחָה



כִּי אַתָּה רַב סְלִיחוֹת וּבַעַל הָרַחֲמִים.









יִוָּשְׁעוּ לְעֵין כֹּל וְאַל-יִמְשְׁלוּ בָם רְשָׁעִים



כַּלֵּה שֵׂעִיר וְחוֹתְנוֹ וִיַעֲלוּ לְצִיּוֹן מוֹשִׁיעִים



כִּי אַתָּה רַב סְלִיחוֹת וּבַעַל הָרַחֲמִים.









הַקְשִׁיבָה אָדוֹן לְקוֹל שַׁוְעָתָם



וְלִמְכוֹן שִׁבְתְּךָ הַשָּׁמַיִם תַּעֲלֶה תְפִלָּתָם



כִּי אַתָּה רַב סְלִיחוֹת וּבַעַל הָרַחֲמִים.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38401