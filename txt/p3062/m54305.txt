


	
	סִיּוּטִים
	




כְּפַרְפַּר חָג מִסָּבִיב לְלַהֶבֶת־אֵשׁ,

יֵתַע אָדָם בּוֹדֵד בִּנְתִיבוֹת גּוֹרָל סָתוּם:

אוֹפֵף אוֹתוֹ מַשְׁבֵּר הוֹמֶה וּמִתְגַּעֵשׁ,

סַבִּים וּמַחְנִיקִים אוֹתוֹ הַהֶבֶל וְהַכְּלוּם.





וְלֹא יֵדַע מְקוֹמוֹ גַּם אִם יֵתַע כֵּן כָּל חַיָּיו,

כִּי הַשָּׂטָן שָׁם בְּתַחְתִּית הַנֶּפֶשׁ

הוֹפֵךְ כֹּחוֹת־אֱנוֹשׁ לְגַל רָקָב.





כִּגְבֹר תִּקְווֹת אֶחָד עַד יַעַל כּוֹכָבוֹ,

בְּהִתְלַכֵּד חוּשָׁיו לִקְרַאת מַטְּרַת חַיִּים –

יוֹפִיעַ טְרִיז־סָפֵק, בְּחֵץ יִדְקֹר לִבּוֹ,

עִם כָּל שִׁקְרֵי־תֵבֵל הַמּוּקָעִים.





סִיוּט בָּא וְחוֹלֵף, אָכֵן כִּי יִתָּכֵן

כִּי לֹא הָיוּ דְבָרִים וְלַהֲדָ"ם…

חֲזַק חֲזַק וְהִתְחַזֵּק עַל כֵּן,

חֲזֹר לְדַרְכְּךָ בְּעַקְשָׁנוּת – וֶהְיֵה אָדָם!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54305