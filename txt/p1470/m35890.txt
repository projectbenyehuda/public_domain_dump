


	
	אָז נוֹלָד
	



לז / שמות ז ח – כי ידבר אליכם





א


אָז נוֹלָד רָאִיתָ / בְּחִירָךְ אָז הֶרְאֵיתָ

גִּנְזֵי לֵב צַר יָדָעְתָּ / דָּבָר אֲשֶׁר יְדַבֵּר לָהֶם הוֹדָעְתָּה.





הַמַּטֶּה אֲשֶׁר נִבְרָא לְעַנּוֹתוֹ / וּבוֹ כְאִוַּלְתּוֹ לַעֲנוֹתוֹ

זְחִילַת תַּנִּין לְהַרְאוֹתוֹ / חֲמַת תַּנִּינִים לְהַרְווֹתוֹ.





טֶפֶשׁ לִבּוֹ יִתְגַּבֵּר / יִרְגַּז כְּזוֹחֵל וְיִתְעַבֵּר

כֹּחַ מַטֶּה אוֹתוֹ יַדְבֵּר / לְעֵת יֻעַשׂ מוֹפֵת אֲשֶׁר יְדַבֵּר.





מַעֲנֶה לָנוּ תִּפְתַּח / וּמוֹסְרוֹתֵינוּ תְפַתַּח / בְּצֶדֶק יוֹשֵׁב פֶּתַח.




ב


מַטֶּה הַנִּקְרָא לְשֵׁם אֱלֹהִים / נִקְרָא עוֹד לְשֵׁם אַחִים

שָׂמוּ בָם אוֹתוֹת וּמוֹפְתִים / עֲלֵי נוֹפִים וּמוֹפִים וְנַפְתּוּחִים.





פִּתְגָּם מַלְכָּם לֹא אִיחֵרוּ / צִירִים וּמִיָּד מִיהֵרוּ

קִירוֹת לִבּוֹתָם נִמְהָרוּ / רָגְזוּ וּמִדַּעַת נִבְעָרוּ.





שְׁלוּחִים עֵת אֲשֶׁר נִרְאוּ / שְׁלִיחוּתָם מִיָּד הֶרְאוּ

תַּעֲצוּמוֹת מִפִּי מֶלֶךְ נִבָּאוּ / תְּפוּסֵי עוֹז בְּעַזּוּת אֵלָיו בָּאוּ.





לִבּוֹ בְהִתְבּוֹנֵן / בְּבִינַת אֵל מְכוֹנֵן / טַל תֶּחִי יְחוֹנֵן.




ג


יַנְחֵינוּ שִׁבְטָךְ / וּמִשְׁעֶנֶת מַטָּךְ / עַל אֱדוֹם בְּהַטָּךְ / מוּסַר שׁוֹטָךְ



נְשָׂא נֵס גָּדוֹל / לְתַנִּין יָם הַגָּדוֹל / כְּתַתָּה אוֹת גָּדוֹל / לַתַּנִּין הַגָּדוֹל



יְשֻׁלַּח מַטֵּה עֻזָּךְ / וְשֵׁבֶט מָעֻזָּךְ / חֹטֶר גַּאֲוָתָךְ / מַקֵּל גְּבוּרָתָךְ



יָהּ מוֹפֵת אַחַת שִׁלַּחְתָּ עַל מִצְרַיִם / מוֹפְתִים הַרְבֵּה תְּשַׁלַּח עַל מְצֵירִים.




ד


אֱמֶת לֹא נָאֶה לִכְסִיל כָּבוֹד / וְלִכְסִיל נַמְתָּה לַחֲלֹק כָּבוֹד

בְּכָבוֹד לְהֵרָאוֹת לוֹ / וְכָבוֹד לְהַרְאוֹת לוֹ

אוֹת לְהַפְלִיא לוֹ / וּמוֹפֵת לִפְעֹל לוֹ

בַּעֲבוּר לְרַפּוֹת לוֹ מוֹסֵירוֹ / וּלְהַחֲזִיק עָלָיו מוּסָרוֹ

לִבּוֹ וְכִלְיוֹתָיו לְחַסְּרוֹ / בְּשֵׁבֶט מוּכָן לְנֵיו כְּסִילִים לְיַסְּרוֹ



לְסַלֵּף חֲכָמָיו / לְהַטְעוֹת חַרְטֻמָּיו / לְהוֹבִישׁ אֲשָׁפָיו / לְהַחְפִּיר כַּשָּׁפָיו



כִּי גַם כְּשָׁפִים אֵין בִּלְעָדֶיךָ בִלְתְּךָ נוֹרָא וְקָדוֹשׁ.




ה


אָז שֵׁבֶט מוּסָר יַרְחִיק אִוֶּלֶת / וּלְפַרְעֹה וּלְעַמּוֹ הוֹסִיף אִוֶּלֶת
בַּעֲבוּר לָתֵת עֲווֹן עַל עֲווֹנָם / לְנַצֵּל מֵהֶם נַפְשָׁם וְהוֹנָם
גֶּבֶר בָּעוֹז / אֲשֶׁר קָח מַטֵּה עוֹז / וְנַעֲשָׂה נָחָשׁ לְפָנָיו / וְנָס מִפָּנָיו
דִּבַּרְתָּ לּוֹ לְדַבֵּר לְאָחִיו לְשֵׂאתוֹ / וְלִפְנֵי מוֹשֵׁל תַּנִּין לַעֲשׂוֹתוֹ
הִשְׁלִיכוֹ וְנַעֲשָׂה לִשְׁלֹשָׁה מִינִים / לְעֶכֶס וּלְתַנִּין וּלְרֹאשׁ פְּתָנִים
וַיִּבֶז צַר וְהַדָּבָר לֹא בָא לוֹ / כִּי בָּז לַדָּבָר יֵחָבֶל לוֹ
זָד וְקָרָא לְכָל בַּעֲלֵי כְשָׁפִים / וְעָשׂוּ כֵן מַקְלוֹת נְחָשִׁים שׁוֹאֲפִים
חָזַר עֲלֵיהֶם מַטֵּה אֵל וּבָלַע אוֹתָם / וְנוֹאֲלוּ שָׂרֵי צֹעַן כֵּן בִּרְאוֹתָם
טָפַשׁ וְכָבַד לִבּוֹ מִדָּעַת / וְנַעֲשָׂה כְּכָבֵד פּוֹלֶטֶת וְלֹא בּוֹלַעַת
יָהּ לְהַעֲבִיר עָלָיו עֶשֶׂר מַכּוֹת / אֲשֶׁר עַל מַטֶּה הָיוּ כְתוּבוֹת.





כי ידבר




ו


אֱוִיל בְּרוֹעַ מַעְבָּדָיו / דִבֵּר אִוֶּלֶת בְּמַעֲמַד עֲבָדָיו

בִּינוּ עֲנוֹת אִוַּלְתּוֹ לְעֵינָיו / פֶּן יִהְיֶה חָכָם בְּעֵינָיו.





גַּסּוּת לִבּוֹ אִם נִתְהַפַּךְ / וְיִשְׁאַל מִכֶּם אוֹת הֲפַכְפַּךְ

דְּבָרִי יַהֲפֹךְ דְּבָרוֹ הַמְּהֻפָּךְ / בַּמַּטֶּה אֲצֶר לְנָחָשׁ נֶהְפָּךְ.





הַאִם בִּקֵּשׁ מוֹפֵת תְּנוּ לוֹ / וְאִם שָׁאַל שְׁאֵלָה תַּנּוּ לוֹ

וְעַל אִוַּלְתּוֹ אִוֶּלֶת שְׁנוּ לוֹ / וְלֹא תִּרְאוּ כִּי לֹא תִשְׁווּ לוֹ.





זָר הַזָּהוּם בְּזִרְמַת סוּס / בְּמַטֶּה יִירְדוֹ כְּשׁוֹט לַסּוּס

חָשׁוּב הוּא בְשָׂרוֹ כִּבְשַׂר חֲמוֹר / לָכֵן מַתְּנוּהוּ כְּמֶתֶג לַחֲמוֹר.





טוֹעֶה אֲשֶׁר הִתְעַתּוּ רוּחוֹ / בְּנַחַת רוּחֲכֶם הִלְכוּ לְרוּחוֹ

יוֹצִיא כִּכְסִיל כָּל רוּחוֹ / וְתִשָּׁבֵר גַּסּוּת רוּחוֹ.





כּוֹחַ מַטֶּה בְּשׁוּרוֹ יִירָא / וְעֵת יֻעַשׂ מוֹפֵת לֹא יִירָא

לָכֵן חַכְמֵי עַמּוֹ יִקְרָא מְהֵרָה / וְיַעֲשׂוּ כֵן בְּלַהֲטֵי מְאֵרָה.





מַלְעִיג מְבַזֶּה יְהִי עַל כֵּן / בֵּעָשׂוֹת כֵּן וְיַעֲשׂוּ כֵן

נִבְלְעוּ מַטּוֹת בְּמַטֶּה וְתָמְהוּ עַל כֵּן / כִּי לֹא יוּכְלוּ כֵּן לְתַכֵּן.





נֵס הָאַחֲרוֹן יִהְיֶה נָוֶה / מִן הָרִאשׁוֹן יְהִי מְנֻוֶּה

עוֹז מַטֶּה בְּמַעֲמָדוֹ יְחַוֶּה / כִּי לֹא…… וְלֹא יֵעָבֶה.





פֶּלֶא זֶה בִּרְאוֹת אֱוִיל לֵב / כִּי חֲכָמָיו וְשָׂרָיו אֱוִילֵי לֵב



צוּר יְצוּר …….. שי לֵב / וְיִפּוֹל בְּרָע כָּל מַקְשֶׁה לֵב.





קוֹצֵף וְאוֹמֵר …… עָצְמִי / לִי יְאוֹרִי וַאֲנִי בָרָאתִי עַצְמִי.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/35890