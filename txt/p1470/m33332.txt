


	
	מוֹצִיא אֲסִירִים
	



קרובה לספר בראשית ח א – ויזכור אלהים את נח




מוֹצִיא אֲסִ[ירִים] / וּמְמַלֵּא [חֲסֵרִים] / [מַתִּיר] אֲסוּרִים / וּמְפַתֵּחַ סְגוּרִים

לְאִישׁ בַּתֵּיבָה אָסַרְתָּה / וּבַעֲדוֹ סָגַר[תָּה] / וְכֹל לֹא חִיסַרְתָּה / אוֹתוֹ בִשַּׂרְתָּה

הַגֶּשֶׁם חָלַף וְהַשֶּׁטֶף הָלַךְ / זַעַם שָׁכַךְ וְזַעַף שָׁקַט / מַבּוּל יָבֵשׁ / וּתְהוֹם כָּבֵישׁ

צֵא מִתֵּיבָה / וּמַלֵּא גַיְא תְּנוּבָה / כִּי כָל רוֹאֶה בְצָרָה יִרְאֶה בִרְוָחָה

כְּהִבְטַחְתָּה קָדוֹשׁ.





אָז רָז נִרְמַז לוֹ / וְדָבָר דָּבוּר נִדְבַּר לוֹ / בְּבוֹאוֹ לַתֵּיבָה / וּבְצֵאתוֹ מִתֵּיבָה

בְּבוֹאוֹ נֶאֱמַר לוֹ בּוֹא אַתָּה וּבָנֶיךָ / וּבְצֵאתוֹ נֶאֱמַר לוֹ צֵא אַתָּה וְאִשְׁתֶּךָ

גַּם בְּבוֹאוֹ לְהֵיאָסֵר [נֶ]אֶסְרָה לּוֹ / וּבְצֵאתוֹ לְהִוָּתֵר הֻתְּרָה לּוֹ

דּוֹרוֹת לְהַשְׂכִּיל וּלְהַסְכִּית ולהמ…/ בְּעֵת מִיעוּט וּמִלְּמַלֹּאות בְּעֵת חִיסוּר

הַאִם בָּאַת צָרָה לָעוֹלָם לְהָצֵר בָּהּ / וְאִם בָּאַת שִׂמְחָה לָעוֹלָם לִשְׂמֹחַ בָּהּ

וְאָמְנָם זֶה כְּלָל בְּחֻקֵּי לִימוּד / לִנְהוֹג בְּחֶסֶר וּבְכֶפֶן גַּלְמוּד

זְכוּת אֲשֶׁר הֶאֱמִין / וְהִזְמִין וְהֵימִין / וַאֲ[שֶׁר] עָשׂ שָׁם עִם כָּל מִין / אֲשֶׁר אִתּוֹ הִטְמִין.

חֻדַּשׁ לוֹ מִצְוָה / בְּצֵאתוֹ מִתֵּיבָה / [כִּי שְׂ]כַר מִצְוָה מִצְוָה וּשְׂכַר נְפָשׁוֹת נְפָשׁוֹת

טַעַם לוֹ הִתְכִּין / וְהֵיבִין וְהֶחְכִּים / בְּעֵת כִּי רִבָּה לוֹ בַּטְּהוֹרִים וּמִעַט לוֹ בַּטְּמֵאִים

יָצָא וַיִּמְצָא מִמֶּנָּה לְהַקְרִיב קָרְבָּן / [לִ]מְחַדֵּשׁ לוֹ עוֹלָם מֵחָרְבָּן.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/33332