


	
	הקדמה: סִפּוּרֵי שֶׁכְּסְפִּיר לִילָדִים
	








גְּדוֹל מְשׁוֹרְרֵי אַנְגְּלִיָּה וִילְיַם שֶׁכְּסְפִּיר נוֹלַד בִּסְטְרַדְפוֹרְד בִּשְׁנַת 1564 וּמֵת בִּשְׁנַת 1616.
בִּימֵי נְעוּרָיו הָיָה מְשַׂחֵק עַל הַבָּמָה
וּבִהְיוֹתוֹ בְלוֹנְדוֹן הֵחֵל לִכְתֹּב חֶזְיוֹנוֹת בִּשְׁבִיל
הַתֵּיאַטְרוֹן. עַד מְהֵרָה קָנָה לוֹ שֵׁם בְּחֶזְיוֹנוֹתָיו אֵלֶּה,
שֶׁבָּהֶם תֵּאַר בְּכִשְׁרוֹן גְּאוֹנִי אֶת יֵצֶר לֵב הָאָדָם וְאֶת
סוֹדוֹת נַפְשׁוֹ.



שְׁמוֹ הַגָּדוֹל שֶׁל שֶׁכְּסְפִּיר הַחוֹזֶה חֶזְיוֹנוֹת
הָלַךְ וְהִתְפַּשֵּׁט בְּכָל הָעוֹלָם וְהוּא הוֹלֵךְ וְגָדֵל מִדּוֹר
לְדוֹר. בִּשְׁלֵמוּת הַצּוּרָה וּבְעֹמֶק הַתֹּכֶן אֵין דּוֹמֶה
לִיצִירוֹת שֶׁכְּסְפִּיר בְּסִפְרוּת הָעוֹלָם.

חֶזְיוֹנוֹתָיו תֻּרְגְּמוּ לְכָל לְשׁוֹנוֹת אֵירֹפָּה
וּסְפָרִים רַבִּים נִכְתְּבוּ עַל שֶׁכְּסְפִּיר וְעַל
יְצִירוֹתָיו.
גַּם לַלָּשׁוֹן הָעִבְרִית תֻּרְגְּמוּ כַמָּה מֵחֶזְיוֹנוֹת שֶׁכְּסְפִּיר, כְּמוֹ “הַמְלֶט”,
“רָם וְיָעֵל”, אִיתִיאֵל הַכּוּשִׁי“, הַמֶּלֶךְ לִיר”
וְ“קוֹרְיָלַנּוֹס”.



בְּבָתֵּי־הַסֵּפֶר בְּאַנְגְּלִיָּה וּבְעוֹד אֲרָצוֹת
לוֹמְדִים הַתַּלְמִידִים לְהַכִּיר אֶת יְצִירוֹתָיו שֶׁל שֶׁכְּסְפִּיר
עַל פִּי סְפָרִים מְיֻחָדִים, הַמּוֹסְרִים בְּלָשׁוֹן קַלָּה אֶת סִפּוּר
הַמַּעֲשֶׂה שֶׁל הַחֶזְיוֹנוֹת. הַסְּפָרִים הָאֵלֶּה מְשַׁמְּשִׁים
לַקּוֹרְאִים הַצְּעִירִים כְּעֵין פְּרוֹזְדוֹר, בְּטֶרֶם יַתְקִינוּ אֶת
עַצְמָם בְּדַעַת הַלָּשׁוֹן וּבְלִמּוּדֵי הַשִּׁירָה וּדְרָכֶיהָ, עַד
כְּדֵי לְהִכָּנֵס לִטְרַקְּלִין הַיְצִירָה שֶׁל שֶׁכְּסְפִּיר וּלְהָבִין
כָּרָאוּי אֶת תֹּכֶן חֶזְיוֹנוֹתָיו וּלְהַכִּיר כְּהֹגֶן אֶת תִּפְאֶרֶת
מְלִיצָתוֹ.



אֶחָד מִן הַסְּפָרִים הָאֵלֶּה בְּשֵׁם “סִפּוּרֵי
שֶׁכְּסְפִּיר לִילָדִים” אָנוּ נוֹתְנִים בָּזֶה בְּתַרְגּוּם
עִבְרִי.



יֵדַע נָא הַיֶּלֶד הָעִבְרִי אֶת שֵׁם גְּאוֹן
הַסִּפְרוּת הָעוֹלָמִית שֶׁכְּסְפִּיר. וְכַאֲשֶׁר יִגְדַּל יִשְׁתּוֹקֵק
לִקְרֹא אֶת יְצִירוֹת הַמְשׁוֹרֵר הָאַנְגְּלִי הַגָּדוֹל
בִּשְׁלֵמוּתָן.


מ.ב.א.
















את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38454