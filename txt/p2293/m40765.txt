


	
	[מְלִיצָתִי לְאֵין מֵבִין כְּחֹמֶץ רַע לְשִׁנָּיִם]
	



Leon del Bene

[מפֵֿרָרָה, מת בשנת 1678]






מְלִיצָתִי / לְאֵין מֵבִין / כְּחֹמֶץ רַע / לְשִׁנָּיִם



תְּבַלְבֵּל בּוֹ / מְאוֹר שִׂכְלוֹ / כְּמוֹ עָשָׁן / לְעֵינָיִם



וְהוּא אִשָּׁה / בְּעִיּוּנוֹ / כְּמַבְכִּירָה / עַל־הָאְבִנָיִם



וְכַקֹּרֵא / אֲשֶׁר דָּגַר / וְלֹא יָלַד / תּוֹךְ מַחְנָיִם



אֲבָל הִיא לָךְ / יְדִיד שׁוֹקֵל / נְעִימוּתָהּ / עִם מֹאזְנָיִם



נְגִינַת שִׁיר / עֲלֵי עָשׂוֹר / עֲלֵי־נֵבֶל / בְּאָזְנַיִם



וְאִם קָטָן / אֲנִי נֶגְדָּךְ / וּמַגִּיעַ / לְמָתְנָיִם



מְדֹד עֶרְכִּי / כְּבֵינוֹנִי / בְּאַמַּת אִישׁ / הַבֵּינָיִם



וְאָסַפְתָּ / שְׂפַת לָשׁוֹן / וְרוּחַ חֵן / בֶּחָפְנָיִם



אֲשֶׁר מֵלִיץ / תְּנַגַּח בָּם / בְּעַשְׁתְּרוֹת /הַקַּרְנָיִם.


(1649)










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/40765