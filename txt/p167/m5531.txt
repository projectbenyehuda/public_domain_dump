


	
	שיר לחתונת יצחק בן אהרן מאריני
	




בְּיוֹם הִתְחַבֵּר דּוֹדִים וְרֵעִים נֶאֱמָנִים תֻּמָּה בְחִבּוּרִים. נֶאֶסְפוּ שָׁמָה כָל הַהֲדוּרִים. הֲלֹא הֵמָּה עֲטֶרֶת בַּחוּרִים. הַמַּשְׂכִּיל כמ“ר יִצְחָק בֶּן הַיָּשִׁישׁ כמ”ר אַהֲרֹן מַארִינִי יצ“ו, מָצָא אִשָׁה מָצָא טוֹב עֵזֶר כְּנֶגְדּוֹ, הַבְּתוּלָה וְהַצְּנוּעָה מר”ת אֶסְתֵּר בַּת הַמָּנוֹחַ כמ“ר שְׁמוּאֵל מִפַאס ז”ל, וּבִרְאוֹתִי חֶבֶל מְשׁוֹרְרִים. כֻּלּם אֲהוּבִים, כֻּלּם בְּרוּרִים. יִשְׂאוּ יַחְדָּיו תּוֹדָה וְקוֹל זִמְרָה. אָז יָשִׁיר משֶׁה אֶת הַשִּׁירָה:


  


יִצְחָק אֶסְתֵּר

יָצָא חָק־סֵתֶר




מֵאָז אֱנוֹשׁ חוֹלַל וְהֹרָה גֶבֶר,

טֶרֶם יְצִירָתוֹ כְּבָר הִשְׁמִיעַ

הָאֵל בְּקוֹל עֻזּוֹ וְיָסַד חֶבֶר,

עֵזֶר כְּנֶגְדּוֹ מִזְּבוּל הוֹפִיעַ.

אַךְ יֵשׁ יְשׁוֹטֵט, יַחֲקֹר כָּל עֵבֶר

לָתוּר מְנוּחָה לוֹ וְלֹא יַגִּיעַ;

כִּי הָיְתָה אָמוֹן, בְּרוֹם נִסְתָּרָה,

זֹאת הַגְּזֵרָה כַּאֲשֶׁר נִגְזָרָה.




מַתַּת אֱלֹהִים הִיא וַחֶלְקַת אֹשֶׁר,

וּבְחֵיק יְרֵא מִצְוָה לְבַד תַּצְלִיחַ:

כִּי מִפְּרִי יָדָיו וְתֹם וָיֹשֶׁר

יִזְכֶּה לְמוֹ אִשָּׁה, אֲשֶׁר הוֹכִיחַ

הָאֵל לְעֵזֶר לוֹ בְּהוֹן וָעֹשֶׁר.

רַב טוּב וְשָׁלוֹם אָהֳלוֹ יַפְרִיחַ,

עָלָיו יְמִין אֵל רוֹמְמָה, עָצֵמָה,

אָף נַחֲלָתוֹ שָׁפְרָה, נָעֵמָה.




זֶה חֶלְקְךָ, יִצְחָק, לְךָ יָאָתָה,

אֶסְתֵּר לְבֵית שָׁלוֹם, וְטוֹב נוֹחָלֶת

בָּכֶם זְרוֹעַ אֵל הֲלֹא נִגְלָתָה,

זֹאת נַחֲלַת שַׁדַּי, וְלֹא נִבְהָלֶת:

זֶרַע אֱמֶת יַחְדָּו, בְּלֹא עַוְלָתָה,

מִשְׁפָּט לְקַו, צֶדֶק לְמוֹ מִשְׁקָלֶת.

וּבְתֵת עֲטֶרֶת פָּז לְרֹאשָׁךְ כֶּתֶר,

יָצָא לְאוֹר עוֹלָם דְּבַר חָק־סֵתֶר.




יִצְחָק יְרֵא הָאֵל, בְּיוֹם קָנִיתָ

אִשָּׁה יְעָדָהּ לָךְ לְבַת גִּילֶךָ,

אִתָּהּ לְרֹב שָׁלוֹם וְעֹז זָכִיתָ;

חַיִּים רְאֵה עִמָּהּ, וְרַב חֵילֶךָ.

בִּכְלִי בְּרָכָה בֵּיתְךָ בָנִיתָ,

אֹהֶל לְבַל יִצְעַן יְהִי בֵיתֶךָ.

שָׁלוֹם כְּמֵי נָהָר הֲכִי תִמְצָאוּ,

שָׁלוֹם יְהִי לָכֶם וְאַל תִּירָאוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/5531