


	
	קינה על מות חותנו הרב דוד פינצי
	




הוֹי מַעְיְנוֹת דִּמְעָה, מוֹצָאֵי בֶכֶה,



כָּל אוֹצְרוֹת קִינִים, מִסְפֵּד וָאֵבֶל,



הִפָּתְחוּ, הַרְחִיבוּ!



אַל תֹּף וְאַל כִּנּוֹר, עָשׂוֹר וָנֵבֶל!



אַתֶּם גְּשׁוּ הַקְרִיבוּ



יַחְדָּיו, מְרִירֵי־יוֹם, לִמּוּדֵי־נֶהִי,



עַל נַהֲמַת חָלִיל יוֹם מַר תָּרִידוּ.



בִּשְׁאוֹל צְאוּ הַגִּידוּ,



שָׁם בֵּין שְׂדֵי בוֹכִים שֶׁבֶר יִצְעָקוּ,



לֹא יַחֲרִישׁוּן נָא, לֹא יִתְאַפָּקוּ!



אֶל קוֹלְכֶם גַּם הֵם מִסְפֵּד יָעִירוּ,



מֵי־רוֹשׁ כְּעָב יַמְטִירוּ,



תִּפְרֹץ כְּיָם דִּמְעָה, כַּסִּיר תַּרְתִּיחַ,



עַל כָּל גְּדוֹתֵי אֶרֶץ



תֵּלֵךְ בְּאֵיתָנָהּ, תִּשְׁטֹף, תָּגִּיחַ.



הוֹי שַׂר בְּיִשׂרָאֵל, הוֹי אוֹר עֵינֵינוּ!



רֹאשִׁי אַתָּה! אַיֶּכָּה?



אֵיךְ נִמְצְאָה גִיל, כִּי לֹא נִמְצָאֶךָ?



רוֹעֶה תְּמִים לֵבָב וּנְקִי־כַפָּיִם,



עַל מַרְכְּבוֹת תֹּם, עַל כַּנְפֵי יָשׁרֶךָ



קַל כַּנְּשָׁרִים הֵן רֶגַע דָּאִיתָ



עַד בָּמֳתֵי שָׁמֶיךָ,



מוֹשָׁב לְךָ אִוִּיתָ,



בִּקְהַל קְדוֹשִׁים שָׁם הַשְׁקֵט יָרָשְׁתָּ.



עַתָּה מְעַט הַצֹּאן עַל מִי נָטָשְׁתָּ?



יַחְדָּיו שְׂבֵעֵי רֹגֶז



יֶהְגּוּ נְכָאִים לָךְ, וּבְמַכְאוֹב לָמוֹ



אַךְ טוֹבְעִים יָשֹׁמּוּ,



יָגוֹן כְּעָב כִּסָּמוֹ



וּכְנַהֲמַת יָם כֵּן מָרִים יִנְהֹמוּ.



חִגְרִי, עֲנָוָה, שַׂק וּרְחוֹבוֹת סֹבִּי



הָרִים עֲלִי וּצְעָקִי,



סִפְדִי עֲלֵי עָנָיו כִּי עָזַב אָרֶץ!



אוֹי, אוֹי, עֲנָוָה, אוֹי כִּי רַב הַשֶּׁבֶר,



קִרְאִי לְרוֹפֵא נָא, אוּלַי תֶּחְזָקִי!



מִי יַעֲמֹד בַּפָּרֶץ,



יִתֵּן תְּמוּרָתוֹ כִּי יִהְיֶה קֹדֶשׁ?



כִּי הַבְּאֵר רַבָּה אֶתְמוֹל הִשְׁקִיתָ,



קָרִים חֲדָשִׁים בַּבֹּקֶר בַּבֹּקֶר,



קָהָל וְעֵדָה מֵי חָכְמָה וָדַעַת -



אֵיךְ כִּסָּה עָפָר? אֵיכָה חֻלֵּיתָ?



קֶרֶן יְשָׁרִים אֵיכָכָה נִגְדַּעַת?



הוֹי מָוְתָה אַכְזָר! אַחַת הִכִּיתָ



אֶת חַרְבְּךָ הַיּוֹם - אָכֵן עָצֵמוּ



לִבּוֹת אֲשֶׁר דִכִּיתָ,



וּכְמוֹ חֲלָלִים כֵּן חַיִּים שָׁמֵמוּ.



בֵּין הֲרְרֵי גַלִּים, בֵּין גִּבְעוֹת מַיִם,



כִּדְמוּת מְצוּדָה, צִי, וּכְתַבְנִית עֹפֶל,



הָלוֹךְ וְטָפוֹף יִתְהַלֵּךְ נוֹצֵחַ:



הִנֵּה עֲלֵי כַפַּיִם



נִכְסָה כְּרֶגַע אוֹר וּלְקָחוֹ אֹפֶל,



תָּרְנוֹ בְּעֵת נָפַל - עַל מִי בוֹטֵחַ



יֵלֵךְ נְתִיבָה עוֹד? אֵיכָה יַצְלִיחַ?



עַל מַעֲרָכָה שָׁם בַּחוּרֵי חֶמֶד,



כִּדְמוּת אֲרָיוֹת, מַתְאִימִים גַּם יַחַד



יִתְיַצְּבוּן לַטֶּרֶף,



אִישׁ אִישׁ לְחֵץ יִלְעַג, יִשְׂחַק לַפַּחַד,



יֹאמַר לְאָחִיו אָח! חֲזַק, אַל תֶּרֶף!



יַחְדָּיו כְּקוֹל שִׁיר לָמוֹ



קוֹל צַהֲלַת מָגֵן, קוֹל רַעַשׁ חֶרֶב!



לֹא רָפְתָה יָד בָּמוֹ,



לֹא רַךְ בְּאִישׁ לֵבָב, לֹא רָגַז קֶרֶב,



לֹא יָדְעוּ יָחִילוּ,



אָכֵן כְּמוֹתָם כֵּן לִקְרָב יָגִילוּ:



אִם מֵת לְבַדּוֹ אַךְ גִּבּוֹרָם - נָסוּ,



יָצָא לְבָבָם רֶגַע,



תֹּאבַד גְּבוּרָתָם, פִּתְאֹם נָמַסּוּ.



אַךְ מַה־תְּיֵילִיל נָא, לִבִּי? עַד אָנָה



תִּשְׁתּוֹחֲחִי, נַפְשִׁי, עַד מָה תָּהִימִי?



קִנְצֵי לְמִלִּין, נָא, מָתַי תָּשִׂימִי?



הֵן בַּעֲוֹן בִּצְעֵנוּ



נִסַּע וְנִגְלָה מֶנּוּ



הָאִישׁ אֲשֶׁר אָמַרְנוּ:



נִחְיֶה בְצִלּוֹ, עַל דֶּשֶׁן נָגִילָה!



עַל מִי תְלוּנוֹתֵינוּ,



אִם אֶת נְתִיבָתֵנוּ



נַחְנוּ לְבַד מֵרַרְנוּ?



מַה־נַּעֲרֹץ עַתָּה, אוֹ מַה־נּוֹעִילָה?



מַה־מֵּאֲשָׁמָיו עוֹד יוֹחִיל תּוֹחֶלֶת



אִישׁ אִישׁ אֲשֶׁר יֶאְשַׁם - בִּלְתִּי תוֹכָחַת?



אִם סִלְּפָה דַרְכּוֹ חִנָּם אִוֶּלֶת -



אָכֵן בְּמוּסָר לֹו אֶל נַפְשׁוֹ נָחַת.



לֹא יִמְנְעוּ טוּבָם, אַף לֹא יָסִירוּ



אוֹרָה שְׁחָקִים מֵאֶרֶץ, אִם מֶנָּה



לֹא יַעֲלֶה אֵד וּפְנֵיהֶם יַקְדִּירוּ,



אַךְ לַעֲכֹר אוֹתָהּ וּלְהַפְרִיעֶנָּה,



עָבֵי מְעוּף חֶשְׁכָה, כִּי כֵן אֵלֶיהָ



שַׁלֵּם יְשַׁלֵּם אַךְ פֹּעַל יָדֶיהָ.



זֹאת נַעֲשֶׂה אֵפוֹא, דֶּרֶךְ נַחְקֹרָה:



נָשׁוּב עֲדֵי שַׁדַּי - יָשׁוּב יִבְנֵנוּ,



יִכְבֹּשׁ עֲוֹנוֹתֵינוּ,



יוֹרִיד מְצוּלוֹת יָם כָּל חַטֹּאתֵינוּ.



גַּם מִמְּרוֹם שִׁבְתּוֹ שׁוֹאֵף זוֹרֵחַ



שֶׁמֶשׁ אֲשֶׁר בָּא, עוֹד יָאֵר יוֹפִיעַ,



עַל שׁוֹאֲפֵי טוּבוֹ כְּאוֹר יַגִּיעַ



בֵּין מַחֲשַׁכֵּי לֵיל לִפְנֵי יָרֵחַ;



יָסֵךְ בְּאֶבְרָתוֹ מֵהֵיכְלֵי עֹנֶג



עַל רֹאשׁ אֲבֵילָיו - נָא יָגֵן עָלֵינוּ



גַּם אֵל, לְצָרוֹתֵינוּ



יֹאמַר: ‘מְרִירָה, דַּי!’ וּלְמַשְׁחִית: ‘הֶרֶף!’



אַף עוֹד מְעַט: 'יַחְדָּיו בִּירוּשָׁלָיִם



הִתְנַחֲמוּ!' יֹאמַר מִן הַשָּׁמָיִם.


לתוכן
הענינים






את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5596