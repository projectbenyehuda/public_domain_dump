


	
	סְדוֹם
	




עָיָפְתִּי –

מִמַּשָּׂא הָאֲוִיר הַכָּבֵד, הַמֵּעִיק,

הַקּוֹפֵא עַל עָמְדוֹ וְדוֹמֵם,

מִצְּלִיפַת הַחַמָּה בַּשָּׁמַיִם

הַקֵּרְחִים מִפִּסַּת כָּל עָנָן

עַל מֶרְחַב יָם כָּחֹל, מֵת־גַּלִּים

וְעָקָר מִכָּל חַי,

עַל נוֹף שֶׁל שְׁמָמָה, שִׁדָּפוֹן וְקַשְׁיוּת,

מְצֻיַּר מִשְׁטְחֵי גְבָעוֹת חֲשׂוּפוֹת,

רְפוּדוֹת אֲבָנִים וְחָצָץ;

וְגוּשִׁים כְּחַלְחַלִּים, מְאַיְּמִים וּכְבֵדִים

שֶׁל מֶלַח קָשֶׁה וּמוּצָק

הַבָּנוּי עַמּוּדִים, מִגְדָּלִים וּצְרִיחִים

כִּזְרוֹעוֹת נְשׂוּאוֹת בְּאֵימָה,

אוֹ שְׂרִידֵי אַרְמוֹנוֹת שֶׁחָרְבוּ וּבָלוּ

תַּחַת שֵׁן הַתְּלָאָה וְהַזְּמָן.





רָעָבְתִּי –

לַפְּרִי הַבָּשֵׁל הַצּוֹנֵחַ מָלֵא,

עֲסִיסִי, מְשַׁכֵּר וּבָשׂוּם

וְצוֹנֵן עִם שַׁחֲרִית מִטַּל־בֹּקֶר;

לָאֶשְׁכֹּל הַכָּבֵד, הַדָּשֵׁן וְהָרַךְ,

לָעֵנָב הַבָּשֵׁל, הַמָּלֵא,

אוֹ לִלְחִי־תַפּוּחַ תְּפוּחָה, בַּשְׂרָנִית,

מַבְרִיקָה וְצוֹחֶקֶת לַשֶּׁמֶשׁ

בְּצֶבַע יָרֹק וְכָתֹם וְזָהֹב

וּמוּפֶזֶת־נוֹצֶצֶת בְּכָל בְּנֵי־גָוָן

שֶׁל תָּרֹג וְכָתֹם וְצָהֹב!





צָמֵאתִי –

לְרוּחַ־שֶׁל־בֹּקֶר קַלָּה, עֵרָנִית,

רַכָּה וְקָרָה וּטְחוּבָה וְלֵילִית,

חוֹלֶפֶת־חוֹפֶזֶת כְּיָד קַלִּילָה, לוֹטְפָנִית,

מְבַדֶּרֶת שֵׂעָר וְכֻתֹּנֶת,

טוֹפַחַת בְּרֹךְ עַל פָּנִים וְעֵינַיִם,

מִתְחַטְּאָה־מִתְפַּנֶּקֶת, חוֹבֶקֶת רַכּוֹת,

עַד תַּחֲשֹׁב כִּי לְךָ הִיא, שֶׁלְּךָ, רַק שֶׁלְּךָ!

וְהִנֵּה כְּבָר חָמְקָה לָהּ, לוֹחֶשֶׁת סוֹדוֹת

לִזְעִירֵי־נִצָּנִים שֶׁהֵנֵצוּ הַלַּיְלָה

וְלִזְבוּב אוֹ דְבוֹרָה עַסְקָנִית,

וְנוֹשֵׂאת וּמְפַזֶּרֶת קִטְעֵי־עֲנָנִים

הַגּוֹלְשִׁים מֵהָרִים בְּעוֹד לַיִל –

וּבְחָלְפָם – וְשָׂרַד רַק הַטַּל

הַקּוֹרֵץ וּמְנַצְנֵץ עִם זְרִיחָה.


מאי, 1948.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/54400