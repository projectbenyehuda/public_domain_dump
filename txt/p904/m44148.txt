


	
	לָאֻמּוֹת הַמְאֻחָדוֹת
	







בְּשֵׁם הַוַּעַד הַלְאֻמִּי לִיהוּדֵי אֶרֶץ־יִשְׂרָאֵל



אַתֶּם פּוֹתְחִים הַיּוֹם אֶת אֲסַפַתְכֶם הַמְיֻחֶדֶת,
הַקְּרוּיָה לְדִיּוּן בִּשְׁאֵלַת אֶרֶץ־יִשְׂרָאֵל – וּמִירוּשָׁלַיִם
שְׁלוּחָה אֲלֵיכֶם בִּרְכָתֵנוּ.

גַּם אִלְמָלֵא מְצָאַתְנוּ בַּמִּלְחָמָה הַזֹּאת
שׁוֹאַת הַהַשְׁמָדָה הַהִיטְלֶרִית הֱיִיתֶן אַתֶּן, הָאֻמּוֹת
הַמְאֻחָדוֹת, חַיָּבוֹת לְקַיֵּם לָנוּ הַבְטָחַתְכֶן, הַבְּנוּיָה עַל
הָאֱמֶת הַהִיסְטוֹרִית וְעַל צֶדֶק אַחֲרוֹן.

גַּם אִלּוּ הָיוּ מִעוּטֵי יִשְׂרָאֵל שׁוֹכְנִים
לָבֶטַח, אֲהוּבִים וּרְצוּיִים בְּכָל אַרְצוֹת הָעוֹלָם, לֹא הָיָה
הָעוֹלָם יָכוֹל לִגְזוֹר עַל יִשְׂרָאֵל לְהִשָּׁאֵר עַד עוֹלָם
עַם־מְעוּטִים לְלֹא מְדִינַת מוֹלֶדֶת.

אֵין אָנוּ מַעֲלִים עַל הַדַּעַת, כִּי זְכוּתוֹ שֶׁל
הָעָם הָעִבְרִי לְמוֹלֶדֶת וּלְחֵרוּת הִיא פְּחוּתָה בְּעֵינֵיכֶם
מִזְּכוּתוֹ שֶׁל כָּל עַם אַחֵר.

אָנוּ מְקַיְּמִים בַּעֲבוֹדָה חֲלוּצִית חֲזוֹן
דּוֹרוֹתֵינוּ הַמְעֻנִּים וְהַנִּרְדָּפִים. אָנוּ מְחוֹנְנִים
בְּאַהֲבָה כְּבָנִים נֶאֱמָנִים אֶת שִׁמְמוֹת אַדְמַת אֲבוֹתֵינוּ
וְעוֹלִים אֵלֶיהָ בִּמְסִירוּת נֶפֶשׁ. אָנוּ נוֹשְׂאִים שָׁלוֹם
וּבְרָכָה לִשְׁכֵנֵינוּ הָעַרְבִים מִקָּרוֹב וּמֵרָחוֹק – וְהֵם
שַׁלִיטֵי מְדִינוֹת עַצְמָאִיּוֹת גְּדוֹלוֹת וְרֵיקוֹת מֵאָדָם.

דּוּנוּ מֵישָׁרִים! חַזְּקוּ הָאֱמוּנָה בְּלֵב עַם
עַתִּיק, כִּי בְּכִבְשְׁנֵי הַנַּאצִיזְם לֹא נִשְׂרְפָה נִשְׁמַת
הָעוֹלָם!



אייר תש"ז.













את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44148