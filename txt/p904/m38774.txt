


	
	לְשַׁם הָעִקָּר
	




הִגַּעְנוּ עַד הֲלֹם.

עִם סִלּוּק הַמְּחִצָּה בֵּין “אַחְדוּת־הָעֲבוֹדָה”
וְ“הַפּוֹעֵל הַצָּעִיר” – תּוֹפִיעַ מְגַמַּת הָאִחוּד כְּחוֹתַם־אֱמֶת,
הַטָּבוּעַ בְּמַהוּתוֹ שֶׁל הַפּוֹעֵל הָעִבְרִי בָּאֶרֶץ.

יוֹפִיעַ הַהֶכְרַח, תּוֹפִיעַ הַגְּזֵרָה: לֹא קְנוּנְיַת
אִחוּד, כִּי אִם קִנְיָן נֶאֱמָן, הַגָּדוֹל בְּפַשְׁטוּתוֹ, בַּאֲשֶׁר
הַכֹּחַ הַמְגַבְּשׁוֹ – מַשָּׂא הַחוֹבָה הַגְּדוֹלָה, מַשָּׂא
הַתְּעוּדָה וְהָאַחֲרִיוּת.

כִּי מִי צִבּוּר פּוֹעֲלִים בָּעוֹלָם, אֲשֶׁר יָצַר אֶת
עַצְמוֹ, מִתּוֹךְ רָצוֹן, מִתּוֹךְ אֱמוּנָה, וַאֲשֶׁר עָלָיו
לְהַמְשִׁיךְ וְלִיצוֹר אֶת עַצְמוֹ וְלִהְיוֹת לְאַלְפֵי רְבָבָה?

תּוֹלְדוֹת הָאִחוּד, מוֹעֲדֵי בְּשׂוֹרָתוֹ וּמוֹעֵד
בּוֹאוֹ – כִּסְלֵו, תר"ץ! – יָעִידוּ כִי הִתְעַקַּשְׁנוּ לְמַדַּי, כִּי
בִּקַּשְׁנוּ לָנוּ נְתִיבוֹת מִפְלָט, לִבְלִי נְטוֹת לְדֶרֶךְ הַגּוֹרָל,
כִּי נֶאֱחַזְנוּ בְּכָל צִדְקוֹת הַפֵּרוּד, עַד אֲשֶׁר נוֹבְבוּ כֻּלָּן
מִתּוכֶן.

בְּשֵׁם שְׁתֵּי הַמִּפְלַגּוֹת יֻגָּד: לָעִקָּר! – סְגֻלָּה זוֹ תִּיקַר לָנוּ כַּיּוֹם מִכָּל סְגֻלּוֹת הָאִחוּד.

כִּי בָא מוֹעֵד לְמַעֲשֶׂה יִשּׁוּבִי רַב – לְהַגְשָׁמָה צִיּוֹנִית שֶׁתְּהֵא רְאוּיָה לִשְּׁמָהּ.

כסליו תר"ץ.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38774