


	
	בתוך ים סוער
	



עם פתיחת נמל ת"א לנוסעים

עמידה זו של נמל צעיר, בנוי בידי חלוצים ובכספי מתנדבים,
תוך ים סוער – עמידה סמלית היא. מפעלנו כולו משול לנמל־הבנין־והשלום בתוך
ים מדיני סוער. ויש מי שעומד בעצם הימים האלה רחוק מכאן, במקום שנועד לו,
פניו אל הסער – והוא אוסר את המערכה, בשם מפעלו הצעיר והקדוש של עם עתיק
וכביר ברוחו.

ברכה לו לחיים וייצמן, מעל הבמה הזאת. וקריאת אזעקה שלוחה
מכאן לכל ישראל: עורו, להגביר יד הבנין בימי הפורענות! את אשר הישוב יכול
לתת – הוא נותן. עמידה על הנפש – ובנין, התגוננות והתישבות – זו דרכו
בישימון יריות ופצצות ורציחות זדון. עובדינו החקלאים, שוטרינו, נוטרינו
ושומרינו, נהגינו עזי־הנפש וספנינו וכל עובדינו באשר הם – על משמרתם. הישוב
כולו – על משמרתו. אך מפתחות הבנין של הארץ הזאת מופקדים בידי העם העברי.
ומעתה מופקד בידיו גם השער הזה, לשכללו ולפארו.

אדר ב', תרצ"ח.














את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/37476