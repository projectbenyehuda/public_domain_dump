


	
	לִמְכוֹנְנֵי יְסוֹדוֹת הַשָּׁלוֹם
	



בְּשֵׁם הַוַּעַד הַלְּאֻמִי לִיהוּדֵי אֶרֶץ־יִשְׂרָאֵל





בְּיוֹם חֲתִימַת שְׁבוּעַ הָאֵבֶל עַל חַלְלֵי עַמֵּנוּ
הָעֲצוּמִים, הֵטַלְנוּ עַל עַצְמֵנוּ עֹצֶר בַּיִת בְּכָל יִשּׁוּבֵינוּ,
כְּדֵי לְהָבִיא בְּדֶרֶךְ זוֹ אֶת זַעֲקָתֵנוּ לִפְתִיחַת שַׁעֲרֵי
הָעֲלִיָּה לְכָל הַיְּהוּדִים הָרוֹצִים וּמוּכָנִים לַעֲלוֹת
לְאֶרֶץ־יִשְׂרָאֵל.

בְּהַשְׁמִידוֹ לְעֵין הַשֶּׁמֶשׁ מִילְיוֹנֵי יְהוּדֵי
אֵירוֹפָּה, אֲשֶׁר נִלְכְּדוּ בְּחֶרְמוֹ, הוֹסִיף הִיטְלֶר עַל מוֹקְדֵי
הָאֵשׁ וְהַדָּם שֶׁל גָּלוּתֵנוּ פֶּרֶק מְזַעֲזֵעַ יְסוֹדוֹת
עוֹלָם.

מִתּוֹךְ הִתְיַחֲדוּת עִם אֲסוֹן גָּלוּתֵנוּ, אָנוּ
חוֹזְרִים וּמַכְרִיזִים עַל דְּרִישָׁתֵנוּ הַמֻּפְנֵית לִבְּרִיטַנְיָה
הַגְּדוֹלָה, לְאַרְצוֹת־הַבְּרִית וְלִבְרִית הַמּוֹעֵצוֹת וּלְכָל שְׁאָר
הָאֻמּוֹת הַמְאֻחָדוֹת בַּמִּלְחָמָה עִם הִיטְלֶר.

לִקְבֹּעַ, עִם כִּנּוּן יְסוֹדוֹת הָעוֹלָם מֵחָדָשׁ, אֶת
הַפִּתְרוֹן הַיְסוֹדִי לִשְׁאֵלַת גָּלוּתוֹ שֶׁל הָעָם הַיְּהוּדִי
וּלְהֵעָנוֹת לִתְבִיעוֹתֶיהָ הַמְּדִינִיּוֹת שֶׁל הַתְּנוּעָה
הַצִּיּוֹנִית הָעוֹלָמִית.

בְּשֵׁם פְּזוּרֵי הַנִּצּוֹלִים מִטֶּבַח הַמִּילְיוֹנִים
בְּיַבֶּשֶׁת אֵרוֹפָּה, בְּשֵׁם מֵאוֹת הָאֲלָפִים מִבְּנֵי הָעָם
הָעִבְרִי הָעוֹמְדִים בְּמַערְכוֹת הַמִּלְחָמָה, בְּשֵׁם רִבְבוֹת
חַיָּלֵינוּ וְחַיָּלוֹתֵינוּ הַמִּתְנַדְּבִים בְּצִבְאוֹת הַבְּרִית –
אָנוּ תּוֹבְעִים אֶת הַבְטָחַת עֲתִיד הָעָם הָעִבְרִי, כְּעַם
בֶּן־חוֹרִין בְּמוֹלַדְתּוֹ וּפְתִיחַת שְׁעָרֶיהָ מִיָּד
לְנִצּוֹלָיו.

אדר תש"ה.














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44142