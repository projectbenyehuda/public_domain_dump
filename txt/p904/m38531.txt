


	
	אַל פְּגִיעָה בְּתִקְוַת עֲתִידֵנוּ!
	








יוֹם אֶחָד בְּמַאי זֶה תָּחֹגְנָה אִתָּנוּ שֵׁשׁ
נְקֻדּוֹת כַּפְרִיוֹת חֲלוּצִיּוֹת חֲדָשׁוֹת מֻקָּפוֹת חוֹמוֹת
בְּנוֹת־יוֹמָן, בְּאַדְמוֹת צֶמַח וּבֵית־שְׁאָן.
בְּמוֹשְׁבוֹת יְהוּדָה, הַשָּׁרוֹן וְהַשֹּׁמְרוֹן,
יָחֹגוּ אִתָּנוּ הַשָּׁנָה אֶת הָאֶחָד בְּמַאי כִּשְׁלֹשָׁה־עָשָׂר אֶלֶף
פּוֹעֲלִים חַקְלָאִים עִבְרִים – בִּמְקוֹם אַרְבַּעַת אֲלָפִים
אֶשְׁתַּקַּד.



בִּנְמַל תֵּל־אָבִיב – כְּמַחֲצִית הָאֶלֶף,
וּבִנְמַל חֵיפָה כְּשֵׁשׁ מֵאוֹת נַמְלָנִים – עוֹמְסִים בְּכָתֵף
וְחוֹתְרִים בְּמָשׁוֹט וּמַדְלִים וּמְשַׁרְבְּבִים בַּמְּנוֹפִים
סַבָּלִים, סִירָאִים וְסַוָּרִים.

בִּירוּשָׁלַיִם יָנוּחוּ יוֹם זֶה מֵעֲבוֹדָתָם
כְּמֵאָה חוֹצְבִים עִבְרִים בְּמַחְצַבוֹת וּכְמָאתַיִם מְחַצְּצִים
בִּמְכוֹנוֹת־חָצָץ וְכַמִּסְפָּר הַזֶּה – בְּקַו יְרוּשָׁלַיִם–תֵּל
אָבִיב.

לֹא יָנוּחוּ וְלֹא יִשְׁבֹּתוּ, אֲבָל יָחֹגוּ בְּלִבָּם
אֶת הַחַג יַחַד אִתָּנוּ – אֲלָפִים אֲחָדִים שׁוֹמְרִים וְנוֹטְרִים.
כִּי לֹא יָנוּם וְלֹא יִישַׁן וְלֹא יִשְׁבּוֹת שׁוֹמֵר וְנוֹטֵר בִימֵי
חֲרָדוֹת אֵלֶּה.

יְחָסִים בֵּינְלְאֻמִּיִּים אֵינָם אֶלָּא תּוֹסֶפֶת
לְקִיּוּם לְאֻמִּי. קִיּוּם לְאֻמִּי יָפֶה מַקְרִין יְחָסִים
בֵּינְלְאֻמִּיִּים יָפִים – וְחֹסֶר קִיּוּם לְאֻמִּי עַצְמָאִי
פֵּרוּשׁוֹ: חֹסֶר עֵרֶך וְחֹסֶר מִשְׁקָל בִּיחָסִים בֵּינְלְאֻמִּיִּים.
וְאוֹי לָהֶן, לַמִּפְלָגוֹת, אֲשֶׁר כָּל תֹּכֶן פְּעֻלָּתָן – יְחָסִים
בֵּינְלְאֻמִּיִּים.

אֲנַחְנוּ, הַמִּשְׁפָּחָה הָעוֹבֶדֶת הָעִבְרִית
בְּאֶרֶץ־יִשְׂרָאֵל, חוֹגְגִים הַשָּׁנָה אֶת חַג הָעֲבוֹדָה הָעוֹלָמִי,
מִתּוֹךְ הַהַכָּרָה כִּי גּוֹרַל בִּנְיָנֵנוּ הַלְּאֻמִּי וַעֲתִיד
קִבּוּץ גָּלֻיּוֹתֵינוּ נָתוּן עַל חֻדָּהּ שֶׁל הַכְרָעָה מְדִינִית
חוֹתֶכֶת.

וּמִלֵּב כֻּלָּנוּ יַחַד, מִסְּדוֹם וְעַד
כְּפַר־גִּלְעָדִי, בּוֹקֵעַ הַקּוֹל: אַל פְּגִיעָה בְּתִקְוַת עֲתִידֵנוּ!
לֹא נַשְׁלֶה אֶת עַצְמֵנוּ: עֲדַיִן לֹא רַבִּים
אֲנַחְנוּ. מִסְפָּרֵנוּ הַכַּמּוּתִי עוֹדֶנּוּ דַל. אַךְ שְׁאֵרִית
פְּלֵטָה אֲנַחְנוּ לְעַם עַתִּיק קְשֵׁה עֹרֶף, וְאִתָּנוּ שָׁלֹשׁ
סְגֻלּוֹת: אֱמוּנָה בְּצִדְקֵנוּ, כֹּחַ הַיְצִירָה וַחֲרָף־נֶפֶשׁ –
וּסְבִיבֵנוּ עַם נִרְדָּף וְנַעֲנֶה.&gt;
וּבְכֹחַ אֵלֶּה – קָדִימָה!


אחד במאי 1938.














את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38531