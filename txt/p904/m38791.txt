


	
	עִם פְּתִיחַת נְמַל תֵּל־אָבִיב
	




עֲמִידָה זוֹ שֶׁל נָמָל צָעִיר, בָּנוּי בִּידִי
חֲלוּצִים וּבְכַסְפֵּי מִתְנַדְּבִים, תּוֹךְ יָם סוֹעֵר – עֲמִידָה
סִמְלִית הִיא. מִפְעָלֵנוּ כֻּלּוֹ מָשׁוּל
לִנְמַל־הַבִּנְיָן־וְהַשָּׁלוֹם, בְּתוֹךְ יָם מְדִינִי סוֹעֵר. וְיֵשׁ
מִי שֶׁעוֹמֵד בְּעֶצֶם הַיָּמִים הָאֵלֶּה רָחוֹק מִכָּאן, בַּמָּקוֹם
שֶׁנּוֹעַד לוֹ, פָּנָיו אֶל הַסַּעַר – וְהוּא אוֹסֵר אֶת הַמַּעֲרָכָה,
בְּשֵׁם מִפְעָלוֹ הַצָּעִיר וְהַקָּדוֹשׁ שֶׁל עָם עַתִּיק וְכַבִּיר
בְּרוּחוֹ. בְּרָכָה לוֹ לְחַיִּים וַיְצְמַן, מֵעַל הַבָּמָה הַזֹּאת.
וּקְרִיאַת־אַזְעָקָה שְׁלוּחָה מִכָּאן לְכָל יִשְׂרָאֵל: עוּרוּ,
לְהַגְבִּיר יַד הַבִּנְיָן בִּימֵי הַפֻּרְעָנוּת. אֶת אֲשֶׁר הַיִּשּׁוּב
יָכוֹל לָתֵת – הוּא נוֹתֵן: עֲמִידָה עַל הַנֶּפֶשׁ – וּבִנְיָן,
הִתְגּוֹנְנוּת וְהִתְיַשְּׁבוּת – זוֹ דַּרְכּוֹ בִּישִׁימוֹן יְרִיוֹת
וּפְצָצוֹת וּרְצִיחוֹת זָדוֹן. עוֹבְדֵינוּ הָחַקְלָאִים, שׁוֹטְרֵינוּ,
נוֹטְרֵינוּ וְשׁוֹמְרֵינוּ, נֶהָגֵינוּ עַזֵּי־הַנֶּפֶשׁ וְסַפָּנֵינוּ
וְכָל עוֹבְדֵינוּ בַּאֲשֶׁר הֵם – עַל מִשְׁמַרְתָּם. הַיִּשּׁוּב כֻּלּוֹ
עַל מִשְׁמַרְתּוֹ. אַךְ מַפְתְּחוֹת הַבִּנְיָן שֶׁל הָאָרֶץ הַזֹּאת
מֻפְקָדִים בִּידֵי הָעָם הָעִבְרִי. וּמֵעַתָּה הֻפְקַד בְּיָדָיו גַּם
הַשַׁעַר הַזֶּה, לְשַׁכְלְלוֹ וּלְפַאֲרוֹ.

אייר תרצ"ו.











את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38791