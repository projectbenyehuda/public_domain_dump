


	
	לְאִישׁ הַיִּשּׁוּב
	




בִּמְסִבַּת יוֹבֵל לְמַר אֵלִיָּהוּ בֶּרְלִין, בִּמְלֹאת לוֹ שִׁבְעִים שָׁנָה

לְמִן הַיְשִיבָה הָרִאשׁוֹנָה שֶׁל הַוַּעַד הַזְּמַנִּי
בְּתֵל־אָבִיב וְעַד הַיְשִׁיבָה הָאַחֲרוֹנָה שֶׁל הַוַּעַד הַלְאֻמִּי
בְּעֶרֶב זֶה בִּירוּשָׁלַיִם – רוֹאֶה אֲנִי אֶת אֵלִיָּהוּ בֶּרְלִין
בְּתַפְקִידוֹ כְּאִישׁ כְּנֶסֶת יִשְׂרָאֵל. בַּדּוֹר הַזֶּה –
הַתַּפְקִיד קָשֶׁה הוּא! כַּאֲשֶר תַּגִּיעַ כְּנֶסֶת יִשְׂרָאֵל אֶל
הַכֹּחַ וְהַכָּבוֹד הַצְּפוּנִים לָהּ בֶּעָתִיד – וַאֲנִי מַאֲמִין כִּי
הִיא תַּגִּיעַ אֲלֵיהֶם – רַבִּים יִהְיוּ הַנּוֹשְׂאִים בְּעֻלָּהּ,
וְאֲפִילוּ הָרָצִים אַחֲרֵי מֶרְכַּבְתָּהּ. אַךְ הַיּוֹם הַזֶּה,
כְּשֶׁעֲדַיִן אָנוּ רוֹקְמִים אֶת כְּנֶסֶת יִשְׂרָאֵל יֵשׁ מֵאַיִן
וּמִצְּדָדִים שׁוֹנִים פּוֹרְמִים בְּזָדוֹן אֶת הַמַּסֶּכֶת הַנִּרְקֶמֶת
בְּעָמָל רַב – תַּפְקִיד הוּא שֶׁאֵין הַכָּרַת טוֹבָה בְּצִדּוֹ,
תַּפְקִיד לְלֹא גְמוּל. וְעַל כֵּן אֲנִי מוֹסֵר בְּרָצוֹן בִּרְכַּת
כָּבוֹד וְחִבָּה לְמַר א. ב. בְּשֵׁם צִבּוּר הָעוֹבְדִים
בָּאָרֶץ.

אדר תרצ"ו











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38787