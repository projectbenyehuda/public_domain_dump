


	
	לְחַיָּלֵינוּ בַּאֲשֶׁר הֵם
	



חייל עברי, חיילת עברית, שאו ברכת ההסתדרות לראש־השנה
תש"ד! עוז צעדכם, גבורתכם, תבונת כפיכם ומסירותכם הקנו לכם – המתנדבים
והמתנדבות בעם – שם יקר, אשר יפאר את חלקנו במערכה העולמית.

הוכבּדה דרך התנדבותנו, כאשר לא הוכבדה דרכם של מתנדבים
בשום עם ובשום ארץ מעולם. אך עוד יש יום – והערכת אמת תופיע, הערכת אמת
לאמיתה למעשה הנאמן.

מלחמת־העולם בהיטלר הולכת ועולה לקראת נצחונה הסופי, הוא
הנצחון בו צרורה תקוַת העולם לחירות ותקות התקומה לעם ישראל, אשר דם המוניו
הטבוחים מכסה כיום את אירופה כולה.

הנאמנים! חזקו ונתחזק יחד! תהי השנה הבאה לקראתנו שנת חידוש פני תבל והקמת בית ישראל במולדתו על תּלוֹ.



תשרי תש"ד.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37925