


	
	הֲבִתְלִיּוֹת יְרַפְּאוּ אֶת הָאָרֶץ?
	







בְּשֵׁם הַוַעַד הַלְּאֻמִּי לִיהוּדֵי אֶרֶץ־יִשְׂרָאֵל



עַל סַף הַבֵּרוּר בָּאֻמּוֹת הַמְאֻחָדוֹת הֻנְחֲתָה
עַל רֹאשׁ הַיִּשּׁוּב אֶתְמוֹל לִפְנוֹת בֹּקֶר מַהֲלֻמַּת אַרְבַּע
הַתְּלִיּוֹת בְכֶלֶא עַכּוֹ, תְּלִיּוֹת־סְתָרִים, לְלֹא כָּל מִדַּת
חֶסֶד אַחֲרוֹן.

הַיִּשּׁוּב וּמוֹסְדוֹתָיו, הַתְּנוּעָה הַצִּיּוֹנִית
וּמוֹסְדוֹתֶיהָ, מִתּוֹךְ שְׁלִילָתָם שְׁלִילָה נוֹקֶבֶת אֶת מַעֲשֵׂי
הַטֶּרוֹר וּמִתּוֹךְ הִתְגַּיְּסוּתָם לַעֲמִידָה כְּנֶגֶד הַמַּעֲשִׂים
הָאֵלֶּה בְּכָל כֹּחָם הַפְּנִימִי, הִפְנוּ בְּשַׁעְתָּם לְמֶמְשֶׁלֶת
הָאָרֶץ בַּקָּשַׁת חֲנִינָה לְדֹב גְּרוּנֶר, הָרִאשׁוֹן
לְאַרְבַּעַת הַנְּדוֹנִים. הִכִּיר הַיִּשּׁוּב וְהִכִּירָה הַתְּנוּעָה
הַצִּיּוֹנִית, כִּי לֹא עֲנִיבַת הַתַּלְיָן תְּחַזֵּק אֶת הַמַּעֲרָכָה
הַצִּבּוּרִית נֶגֶד הַטֶּרוֹר.

הַמֶּמְשָׁלָה הִקְשִׁיחָה לִבָּה מִתֵּת חֲנִינָה.
וְעִם הַתְּלִיּוֹת הִתְבַּשַּׂרְנוּ, כִּי נֶעֶקְרָה
מִן הַחֹק זְכוּתָם שֶׁל נְדוֹנִים לְמָוֶת בְּמִשְׁפָּטִים צְבָאִיִּים
לְעַרְעֵר עַל גְּזָר־דִּינָם, כְּאִלּוּ אֵין זוֹ אַחַת מֵאֵלּוּ
הַזְּכֻיּוֹת הָאֱנוֹשִׁיּוֹת, שֶׁאֵינָן בְּטֵלוֹת לְעוֹלָם.

הֲבִתְלִיּוֹת, לְלֹא חֲנִינָה וּלְלֹא עִרְעוּר, יְרַפְּאוּ אֶת הָאָרֶץ?



ניסן תש"ז.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44146