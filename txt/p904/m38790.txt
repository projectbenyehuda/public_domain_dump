


	
	עִם הָעֵמֶק
	




לַחֲמֵשׁ־עֶשְׂרֵה שְׁנוֹת עֵמֶק־יִזְרָעֵאל

לֹא תִּהְיֶה זוֹ הִתְפָּאֲרוּת־שָׁוְא, אִם נָגִיד
לָעַצְמֵנוּ כִּי הָעֵמֶק, הַמְּסַמֵּל אֶת הָעֲבוֹדָה הַחַקְלָאִית
הַחֲלוּצִית שֶׁל עַם יִשְׂרָאֵל בְּמוֹלַדְתּוֹ, הִנֵּהוּ אַחַד
הַמְּקוֹמוֹת הַגְּבוֹהִים בַּדּוֹר הָאֱנוֹשִׁי הַזֶּה וּמְקוֹר עָצְמָה
מוּסָרִית לַתְּנוּעָה הַצִּיּוֹנִית. כָּל צוּרוֹת הַהִתְיַשְּׁבוּת
הַפּוֹעֲלִית – קִבּוּץ, קְבוּצָה וּמוֹשָׁב – כָּלְלוּ יָפְיוֹ. אֶל חֵיק
אַדְמָתוֹ שֻׁפְּכוּ יַחַד לַהַט הַצִּמָּאוֹן לִגְאֻלָּה שֶׁל הָעֲלִיָּה
הַשְּנִיָּה וְהַכֹּחוֹת הָרַעֲנַנִּים הַמִּתְפָּרְצִים שֶׁל הָעֲלִיָּה
הַשְּׁלִישִׁית, עֲלִיַּת הַבִּנְיָן וְהַכְּבִישִׁים מְחוֹנֶנֶת אַבְנֵי
הָאָרֶץ.

אֱמוּנָה רַבָּה בָּאָדָם, כִּי טוֹב הוּא, כִּי יֵשׁ בּוֹ
נְשָׁמָה יְתֵרָה לִיצִירָה, כִּי עָלוּל הוּא, בְּתוֹךְ חֶבְרָה עוֹבֶדֶת
וְשׁוֹאֶפֶת אֶל עָל, לְחַדֵּשׁ יוֹם־יוֹם אֶת יְחָסָיו אֶל הַחֶבְרָה
וּלְהִתְחַדֵּשׁ אִתָּהּ יַחַד – אֱמוּנָה זוֹ הֶעֶלְתָה אֶת הַקְּבוּצָה
כְּדֶרֶךְ לְרַבִּים, כְּדֶרֶךְ עֲמָמִית. לָאו דַּוְקָא יְחִידִים, לָאו
דַּוְקָא מִתּוֹךְ כַּוָּנָה לְמַפְרֵעַ. כִּי אִם הַכְּלָל כְּמוֹ שֶׁהוּא
– יֵשׁ בְּכֹחוֹ לְיַסֵּד, לְקַיֵּם וּלְבַסֵּס מֶשֶׁק־חֲבֵרִים
רַב־בְּרָכָה וְרַב־פָּנִים.

בַּתְּפִיסָה הַחֲדָשָׁה הָעְתַּק מֶרְכַּז הַכֹּבֶד מִן
הַקַּרְקַע הָאִישִׁי אֶל הַקַּרְקַע הַמִּשְׁקִי. מַחֲשָׁבָה כַּלְכָּלִית
יְסוֹדִית, אֲשֶׁר אֵינֶנָּה חוֹשֶׁשֶת לִקְּלִפּוֹת –לוּ גַם מְקֻבָּלוֹת
– הֵעַזָּה לְנַבֵּא כִּי יֵשׁ יִתְרוֹן בְּאַחְדוּת הַמֶּשֶׁק הַגָּדוֹל,
הַמִּשְׂתָּרֵעַ עַל שָׁטַח רָחָב, הַשַּׁלִּיט בְּכֵלִים, בִּשְׁרִירִים
וּבְמֹחוֹת מְקֻבָּצִים. וַחֲמֵשׁ־עֶשְׂרֵה שְׁנוֹת עֵין־חֲרוֹד
וְאַחְיוֹתֶיהָ קִיְּמוּ אֶת הַנְּבוּאָה הַזֹּאת.

הִנֵּה הוּא הַמִּפְעָל הַגָּדוֹל, הַמְּחַנֵּךְ כְּבָר
בְּתוֹכוֹ דוֹר צָעִיר, לְאַהֲבַת הָעֲבוֹדָה, לְאַהֲבַת הָאָדָם,
לִשְׁלוֹם עַמִּים וְלִגְאֻלָּתָם – וְאֵלָיו יִנְהֲרוּ כֹּחוֹת־נֹעַר
חֲלוּצִיִּים מִכָּל קְצוֹת פְּזוּרֵי יִשְׂרָאֵל.

הִנֵּה הוּא מִפְעָלֵנוּ! הוּא צִדְקֵנוּ וּגְבוּרָתֵנוּ,
בְּתוֹךְ מְהוּמַת הַפְּצָצוֹת וְהַמּוֹקְשִׁים, אֲשֶׁר הֶעֱטוּ כֹּחוֹת
רֶשַׁע עַל הָאָרֶץ בְּעֶצֶם שַׁלְוָתָהּ וּפְרִיחָתָהּ. לֵב פּוֹעֲלֵי
אֶרֶץ־יִשְׂרָאֵל כֻּלָּם יִפְעַם עִם לֵב הָעֵמֶק וּבִרְכָּתָם
לְיוֹצְרָיו.

תרצ"ו.











את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/38790