


	
	מוֹעֲדִים לְאַחֲוָה
	








לְיוֹם־הַפּוֹעֶלֶת הַבֵּינְלְאֻמִּי
מוֹעֲדִים לְאַחֲוָה הֵם מוֹעֲדֶיהָ שֶׁל תְּנוּעַת
הַפּוֹעֲלִים הָעוֹלָמִית, מוֹעֲדִים לְשִׁלּוּב יָד עוֹבֶדֶת אֲשֶׁר לְעַם
אֶחָד בְּיָד עוֹבֶדֶת אֲשֶׁר לְעַם שֵׁנִי, לְשֵׁם בְּרִית גְאֻלָּה
וְשִׁחְרוּר, בְּרִית־עֲרֻבָּה לִמְנִיעַת טֶבַח עוֹלָמִי וּבְרִית־נֶחָמָה
בְּיָמִים רָעִים כְּיָמֵינוּ אֵלֶּה.

קַדְרוּת יְתֵרָה שְׁפוּכָה עַל שְׁמֵי הָעוֹלָם מֵאָז
נִשְׁתַּלְּטָה יַד־הַשֶּׁקֶר בְּגֶרְמַנְיָה. הַשָּׁנָה הָאַחַת הַזֹּאת
אֲשֶׁר מֵאֲחוֹרֵינוּ – מָה רַבָּה קִלְלָתָהּ: הֲרֵי זוֹ שְׁנַת חַבָּשׁ
הַדְּרוּסָה וּטְרוּפָה, שְׁנַת תַּעְתּוּעֵי־הַזְּוָעָה



הָאֶרֶץ־יִשְׂרָאֵלִיִּים, הַיּוֹנְקִים אֶת עִקַּר חִיּוּתָם מִכֹּחַ
הַטֻּמְאָה הַפִּרְאִית הָעוֹלָמִית, שָׁנָה בָּהּ שֻׁלַּח מֵעַל
שַׁלְשַׁלְתּוֹ בְּיַבֶּשֶׁת אֵירוֹפָּה – כְּבִימֵי הַבֵּינַיִם
הָאֲפֵלִים בְּיוֹתֵר – הַכֶּלֶב הָרַע שֶׁל צְרִירַת הֲמוֹנֵי יִשְׂרָאֵל
וּרְדִיפָתָם בָּאֲרָצוֹת שָׁם הֵם נְחִתִּים. שְׁנַת מַעַרְכוֹת פּוֹעֲלֵי
סְפָרַד, הָעוֹמְדִים בִּגְבוּרָה נוֹאֶשֶׁת בִּפְנֵי הִסְתָּעֲרוּת
כֹּחוֹת טְמֵאִים אַדִּירִים.

נִתְעַבָּה הַחֹשֶׁךְ הָעוֹלָמִי – “וָיָמֵשׁ חֹשֶׁךְ”.
לְמַרְבֶּה הַתְּלָאָה נִנְעַץ שָׁנָה זוֹ בְּלֵב תְּנוּעַת הַפּוֹעֲלִים
הָעוֹלָמִית חֵץ מִשְׁפְּטֵי הַקָּלוֹן בְּס.ס.ס.ר., אֲשֶׁר אֵין פּוֹתֵר
לְחִידָתָם וְאֵין מַבִּיעַ לִשְׁחוֹר־אֵימָתָם. אַךְ חֲזוֹן הַתְּקוּמָה
וְהַהִתְנָעֲרוּת לָאָדָם הָעוֹבֵד וְלָאָדָם בִּכְלָלוֹ – לָאִישׁ,
לָאִשָּׁה וְלַיֶּלֶד – לֹא יִכַזֵּב. שְׁאִיפַת הַחֵרוּת וְתַקָּנַת
חַיֵּי הַחֶבְרָה הָאֱנוֹשִׁית אֵינָן שְׁאִיפוֹת בְּדוּיוֹת. נִצְחָן –
כְּנֶצַח הַחַיִּים עַצְמָם.

כְּיוֹם הָאֶחָד בְמַאי, יוֹם חָזוֹן וּמִפְקָד עוֹלָמִי
לִכְלָל הַפּוֹעֲלִים וְהַפּוֹעֲלוֹת – יוֹם־הַפּוֹעֶלֶת הַבֵּינְלְאֻמִּי,
לַחֲזוֹן שִׁחְרוּרָן מִשִּׁעְבּוּדָן הַמְיֻחָד וְהִתְנָעֲרוּתָן
מִכַּבְלֵי הַדִּכּוּי, אֲשֶׁר יֻצְּקוּ לְמַעֲנָן הֵן דּוֹרוֹת עַל
דּוֹרוֹת.

נִשְׁמוֹר עַל אוֹרָם וּמְאוֹרָם שֶׁל הַמּוֹעֲדִים
הָאֵלֶּה גַּם בִּימֵי אֹפֶל וָזַעַם. יֵשׁ יוֹם – וְאוֹרָם יִפְרוֹץ
וְיַבְהִיק בְּכָל פִּנּוֹת עוֹלָם.


אדר תרצ"ז.














את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/38528