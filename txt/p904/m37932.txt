


	
	שְׁמַע, עוֹלָם!
	



קריאה לעמים מהר הצופים, בכינוס ישובי בירושלים



יום הנצחון היה יום גדול לישוב העברי בארץ. יום גדול, כי
הישוב העברי קשור למלחמה – באבלו הכבד, קשור לנצחון – בהתנדבותו הנאמנה.
קשור לשלום – בתקותו הנצחית.

שמע, עולם! קצה נפשנו בחיי־חסד, נטולי־עצמאות, נטולי־בטחון, נטולי־קרקע.

הגלות ערכה לנו מוקדי־עולם. הושמדנו בלי רחם בידי המנוצח. אשר אך זה בא קצו.

אדמתנו השוממה שמרה לנו אמונים.

בכוח עמלנו החלוצי ישאו ההרים ענפיהם במולדת העתיקה והעסקים יעטפו בר.

עַם חפץ־חיים אנחנו, ואלה אשר נקברו חיים לעין השמש ולעין
העמים והמדינות, ציווּ לנו את החיים כעם בן־חורין על אדמתנו, כי רק זו תהיה
נקמת הגמול ההיסטורית – והם ציווּ על העמים לקיים את נדרם לאח
הנשחט.

כל פתרון אשר יבוא לגזור עלינו גלות במולדתנו ולכבול אותנו
גם כאן במעגל הארור של חיי מיעוט, הנתון לחסדי רוב אחר – כל פתרון כזה יתקל
בצור ישראל וגואלו.

חשבוננו מעורה בחשבון צדקו של העולם, רקמת מפעל גאולתנו
היא רקמת יצירה, שעליה אנו מגינים ונגן בגבורת נואשים. היש לנו ברירה? כך
אנו עומדים לפניכם, האחראים לגורל השלום.

שאו שלום לחזק ולחלש, אַל נא תתנכרו לישראל!



סיון תש"ה.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/37932