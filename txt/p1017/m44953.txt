


	
	אהובה בוגדה
	



1.


עַיִן בְּעַיִן אֶחֱזֶה, אֵרֶא הָהּ כִּידִי,

כִּי בְלִבֵּךְ הַטָּהוֹר כְּבָר כָּבָה לַפִּידִי,

בְּרַחֲמִים וּבְאַהֲבָה נִצַּחַת הִצַּתִּי,

טְהָר רוּחֵךְ בּוֹ נָפַח וְשֶׁמֶן נָתַתִּי,

דַּם לִבִּי הַשֶּׁמֶן וְהָאַהֲבָה הַלַּהַט,

וְעַתָּה עוֹד אֵינֵךְ אֵת אָז לִי אַתְּ,

הָייִת נְעִימָה כַתִּקְוָה אֲהוּבָה כַשָּׁמֶשׁ;

פִּתְאֹם נֶהְפַּכְתְּ וַיְהִי לִי חשֶׁךְ וָאָמֶשׁ.




2.


אִם בִּנְשִׁיקַת שַׁלְהֶבֶת וּבְחִבּוּק הַזְּרוֹעַ,

חִלַּלְתִּי הָהּ יָפָתִי לֶכְתֵּךְ הַצְנֵעַ,

אִם בְּמַבַּט־אֵשׁ וּבְמִלָּה בּוֹעֵרָה,

הֶאֱדַמְתִּי פָנַיִךְ, הָהּ נֶפֶשׁ טְהוֹרָה,

בְּמַרְאוֹת אֱלֹהִים נִשְׁבַּעְתִּי בְּחֻמִּי,

בַּשֶּׁמֶשׁ בַּיָּרֵחַ וּבְכָל צְבָא הַשָּׁמַיִם,

בְּזִיו נֹגַהּ תָּאֳרֵךְ וּבְטַהֲרַת הָעֵינַיִם,

כִּי עִוֵּר אִלֵּם אֱהִי בְּשִׁבְתִּי וּבְקוּמִי.




3.


וְאִם לְקָרְבָּן עַל מִזְבַּח אַהֲבָה הִקְרַבְתְּ

לֹא תָשִׁיתִי עוֹד לֵב כְּמוֹ לֹא אָהַבְתְּ,

תִּבְזִי אֶת צַלְמוֹ לַמְּשׁוֹרֵר תִּתְנַכֵּרִי,

וְאַתְּ כֹּחוֹ וְאוֹנוֹ יִקְרָאֵךְ: “יִשְׁעִי וְאוֹרִי”

בְּאוֹר עֵינֵךְ הוּא חַי וְאַתְּ לוֹ תִלְעָגִי,

וּלְאַנְחַת שִׁירָתוֹ לֹא אַתְּ תִּתְמוֹגָגִי,

הִנְנִי קוֹרֵא מַר טֶרֶם אֶשְׁכַּב דּוּמָה

חֲיִי בְטוֹב נַפְשִׁי! נְעִימָה וַאֲיֻמָּה!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44953