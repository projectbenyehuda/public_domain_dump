


	
	לאחי
	



1.


עַל פִּגְרֵי בָנֶיהָ כִּי תִכְרַע אֵם סוֹפֶדֶת,

וּבִדְמָעוֹת רוֹתְחוֹת תַּשְׁקֵם תַּרְטִיבֵם,

אָז תִּזְכּוֹר נָא אָחִי אֶרֶץ מוֹלֶדֶת…

אֲשֶׁר בָּנֶיהָ יְצָאוּהָ וְאֵין מְשִׁיבֵם…




2.


"עֵת עַל יָמִין וּשְׂמֹאל תֵּרֶא אֻמְלָלִים יְתוֹמִים,

אֲשֶׁר לֶחֶם וּמַחֲסֶה לָהֶם נִתַּן בִּנְדָבָה,

אָז תִּזְכּוֹר כְּרֶגַע אַחֶיךָ הַשּׁוֹמֵמִים,

הַהוֹלְכִים בַּחֹשֶׁךְ כִּי אוֹר שִׁמְשָׁם כָּבָה…




3.


עֵת הַמַּלָּח בֶּעָמָל לֲאֲנִיָּתוֹ הַנֹּדֶדֶת,

בֵּין גַּלֵּי יַם זֹעֵף יָשִׂים לָהּ דֶּרֶךְ…

אָז תַּעַל עַל לְבָבְךָ בַּת עַמְּךָ הָאֹבֶדֶת,

עַל פִּי תְהוֹם אֲבַדּוֹן תִּכְרַע לָּהּ בֶּרֶךְ…




4.


וְגַל אַחַר גַּל יָרוּץ אֵלֶיהָ בַּכֹּחַ,

אֲיֻמָּה כָּל שָׁעָה כָּל רֶגַע לָהּ נוֹרָא…

הָהּ בֶּן־עַמִּי מֵעִמְקֵי נַפְשְׁךָ הַטְּהוֹרָה,

דְּרָשׁ לָהּ מַחֲסֶה מִצַּר וּמִשּׁוֹדֵד מָנוֹחַ..!









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44990