


	
	אישׁ הרוח
	




לִפְעָמִים מְטַמְּאָה קִנְאָה נִתְעָבָה,

טַהֲרַת הָרַעְיוֹן וּקְדוּשַׁת מַחֲשָׁבָה,

אַךְ אִישׁ הָרוּחַ לָזֶה לֹא יָשִׂים לְבָבוֹ,

בּמִקְדַּשׁ דִּמְיוֹנוֹ יָחִישׁ אָז לָבוֹא,

שָׁם בּוֹדֵד בַּסֵּתֶר יִרְחַץ בְּנִקָּיוֹן,

כָּל אַחֲוָה רָמָה כָּל שַׂרְעַף הִגָּיוֹן.

כַּבַּרְבּוּר הַצַּח בְּעָמְדוֹ יַבֶּשֶׁת,

וַיַּרְא לִבְנַת כְּנָפָיו בֶּעָפָר נִמְאֶסֶת,

חִישׁ יֵרֵד הַמַּיְמָה בְּלַעַג וְשָׁאט נֶפֶשׁ,

מִבִּקְעַת הָאָרֶץ הַמְּלֵאָה אַךְ רֶפֶשׁ…

שָׁם בִּגְאוֹן עֻזּוֹ יִשְׂחֶה מֵי הַיָּם,

כְּנָפוֹ כַּשֶּׁלֶג תַּלְבִּין שֵׁנִית שָׁם…









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44961