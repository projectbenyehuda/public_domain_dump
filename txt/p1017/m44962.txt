


	
	לרעי המת!
	




קְרָא נָא הֲיֵשׁ עוֹנֶךָ?




1.


אִם אֱמֶת הַדָּבָר כִּי בְחֶשְׁכַּת הַלָּיְלָה,

עֵת מֵהַלְמוּת עֲמֵלִים יָנוּחוּ הַחַיִּים,

וְקַוִּים קַרִים יִשְׁלַח סַהַר מִשָּׁמַיִם,

יִפָּתְחוּ הַקְּבָרִים וּמֵתִים יַעֲלוּ מָעְלָה,

אִם אֱמֶת הַדָּבָר… בֹּא נָא אֵלַי רֵעַ,

שָׁם תַּחַת הַשִּׂיחַ כְּמִקֶּדֶם נִשָּׂא דֵעַ…




2.


בֹּא אֵלַי רֵעִי! בֹּאִי תְמוּנָה נֶאֱהָבֶת,

כְּמוֹ שֶׁהָיִית בְּטֶרֶם הַפְּרִידָה…

כַּבִּי אֵשׁ שֶׂפֶק בִּלְבָבִי צָרָבֶת,

גַּלִּי לִי סוֹד עוֹלָם כָּל תִּכְלָה וּמִדָּה…

מַה־גְּמוּל לַצַּדִּיק שָׁם בְּקֶבֶר צַר?…

לָרָשָׁע כְּרִשְׁעָתוֹ מַה־שָּׁם הַשְּׂכַר?…




3.


סַפֶּר לִי רֵעִי כָּל אֲשֶׁר רָאִיתָ,

מַה מֵּעַל עָבִים מַה תַּחַת הַתְּהוֹם?

מָה הֵמָּה הַחַיִּים אֲשֶׁר חָיִיתָ?…

הֲיֵשׁ לָהֶם מַטָּרָה, יֵשׁ פִּתְרוֹן לַחֲלוֹם?…

בֹּא נָא אֵלַי רֵעִי וּפְדֵנִי מִכִּלָּיוֹן,

פְּדֵנִי מִשֶּׂפֶק, מְנָעֵנִי מֵהִגָּיוֹן…









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44962