


	
	הכוכב!
	



1.


טֶרֶם עוֹלֶה הַשַּׁחַר מִיָּמִים יָמִימָה,

שָׁם בִּמְרוֹמֵי מַעֲלָה בִּפְאַת קָדִימָה,

כּוֹכָב נִצָּב נֶגְדִי… וְעֵינוֹ הַחוֹדֶרֶת,

רִגְשֵׁי עֶצֶב מַר כָּל יוֹם בִּי עוֹרֶרֶת.




2.


הַכּוֹכָב הַזֶּה זֶה שָׁנִים שְׁתַּיִם,

דּוּמָם עַל עָמְדוֹ בִּמְרוֹמֵי שָׁמַיִם,

רָאָה אֶת יוֹנָתִי שׁוֹמֵמָה נִפְחֶדֶת,

בְּנֶפֶשׁ נִרְעֶשֶׁת מֵאִתִּי נִפְרֶדֶת…




3.


עֵד נֶאֱמָן בַּשַּׁחַק הַכּוֹכָב הִנֵּהוּ,

לוּ תֵשַׁם הָאָרֶץ הַתֵּבֵל תְּהִי בֹהוּ,

וְכָל יוֹשְׁבֶיהָ כֶּחָצִיר לוּ יִמָּלוּ,

לִבְבֵינוּ יַחַד אָז בְּאַהֲבָה יִצְהָלוּ.




4.


וְעֵד נֶאֱמָן זֶה – זֶה שָׁנִים שְׁתַּיִם,

בְּדִמְמַת מַבָּטוֹ לִי יַחְשִׁיךְ עֵינַיִם,

יְבִיאֵנִי בִּמְבוּכָה בְּגִיל וְתִמָּהוֹן,

בְּעֶצֶב מַר כַּמָּוֶת וּמְהוּמַת שִׁגָּעוֹן…









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44945