


	
	אהבה ראשׁונה
	






1.


אֶת הַקֶּסֶם אֲשֶׁר לָכַד נַפְשִׁי בַּנֹּעַר,

לַאֲשֶׁר חָמַד לִבִּי בָּרִאשׁוֹן הַפַּעַם,

בְּכָל חֹם הָאַהֲבָה בְּכָל רֹךְ הַתֹּאַר,

בְּכָל תְּהוֹם הָרַעְיוֹן בְּכָל אֵשׁ הַדַּם,

זֶה יָמִים וְשָׁנִים אֶתְאַמֵּץ לִשְׁכּוֹחַ,

לִקְרוֹעַ מִלְּבָבִי לִתֵּן לוֹ מָנוֹחַ.




2.


לִמְצֹא לַלֵּב אַחֶרֶת מַטָּרָה,

אִם גַּם בַּת אֶרֶץ… לֶאֱהֹב בַּשְּׁנִיָּה

לְגָרֵשׁ בַּת אֵל יַעַן הִיא עֲקָרָה,

וְכָל יִשְׁגֶּה בָּהּ נַפְשׁוֹ לֹא חִיָּה,

שָׁוְא אֲנִי עָמֵל עַל יַד יְמִינִי צִלָּהּ,

לוֹ אֶשְׁתַּחֲוֶּה אֶכְרָעָה… בְּרַעַד וְחִילָה.




3.


כִּי אִישַׁן לָבֶטַח עָיֵף עַל מִשְׁכָּבִי,

פִּתְאֹם בַּת אֵלִי עָלַי מִתְרַפֶּקֶת,

וּבְיַד נַעֲלָמָה אוֹתִי חֶרֶשׁ חוֹבֶקֶת,

וּבְרַעְיוֹן נָעִים תְּצוֹדֵד אֶת לְבָבִי,

שִׁמְשֵׁי עֵינֶיהָ אֶל עֵינַי תַּחְדּוֹרְנָה…

הָהּ נַפְשִׁי אַף רוּחִי אָז בִּי תָּשׁוֹרְנָה…




4.


וְקוֹל קוֹרֵא בְיָגוֹן אָזְנִי מַקְשֶׁבֶת…

יְיֵלִיל כַּיַּנְשׁוּף אַף יֶהֱמֶה כַּיּוֹנָה,

לֹא קוֹל אָדָם הוּא, לֹא קוֹל אִשָּׁה נֶאֱהֶבֶת,

אַךְ קוֹל “מוּזֶעס”, קוֹל אַהֲבָה רִאשׁוֹנָה…

מָתַי יָבוֹא יוֹם הָהּ רַעַד וְחַלְחָלָה!

יִדָּבֵק הַזִּיק בַּלַּהַב… אוֹ שָׁכְחֵךְ אוּכָלָה.













את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44944