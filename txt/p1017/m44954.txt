


	
	בשׂעפים מחזיונות ליל
	



1.


בַּלַּיְלָה הַזֶּה בְּנוּחִי מֵעֲמַל הַיּוֹם,

אֵל אַדִּיר וְנָאוֹר נִרְאָה לִי בַּחֲלוֹם,

וַיֹּאמֶר “שְׁאַל בְּנִי וְאֶתֵּן” – וַתְּהִי בַּקָּשָׁתִי.

לֹא עֹשֶר וְכָבוֹד לֹא יָמִים אֲרוּכִים,

לֹא חֵן טוֹב וָיֹפִי מַשְׂאוֹת שָׁוְא וּמַדּוּחִים,

אַךְ לְהָרִיק רוּחַ קֹדֶשׁ עַל בַּת שִׁירָתִי.




2.


וּבַלַּיְלָה הַשֵּׁנִי עֵת תֶּעֱרַב עָלַי שְׁנָתִי,

אִם יֵרָאֶה אֵלַי אֵלִי וְיִשְׁאַל בַּקָּשָׁתִי,

לֵאמֹר: “שְׁאַל מָה בְּנִי וְאָנֹכִי אֶתֵּנָה”.

לֹא אֶשְׁאַל רוּחַ קֹדֶשׁ, רָם עַל כָּל רָמִים!

רִבּוֹנוֹ שֶׁל עוֹלָם אֹמַר, חֵי הָעוֹלָמִים!

תֶּן לִי קֹדֶשׁ קֳדָשִׁים, תֶּן לִי אֶת – “יוֹנָה”.









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44954