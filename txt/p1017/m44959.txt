


	
	הזמרה
	



1.


חָפְשִׁית אֵין מַעֲצָרָ הָרוּחַ מְרַחֶפֶת,

עַל פְּנֵי רֹחַב וְעֹמֶק גַּלֵּי הַזֶּמֶר,

אֵרְדָה נָא אַטְבִּיעַ בָּם אֶת הַנֶּפֶשׁ,

כִּי טוֹבִים לִי דוֹדָם מִיַּיִן חֶמֶר…




2.


מַה־נְּעִימָה הַזִּמְרָה עֵת כִּי תְנַעְנֵעַ,

כַּסַּעַר מוֹץ יָבֵשׁ אֶת לִבִּי הֶחָם..!

תִּשָּׂאֵנִי אֶל עָל מְקוֹם חַיִּים וָדֵעַ,

תַּשְׁלִיכֵנִי בַּשַּׁחַת תַּטְבִּיעֵנִי בַיָּם…




3.


הַקּוֹלוֹת חָדֵלוּ.. וְהַנֶּפֶשׁ טוֹבֶלֶת,

בְּרוֹב שַׂרְעַפֶּיהָ הַהוֹמִים כַּמַּיִם…

מִי נָתַן לָךְ זִמְרָה שֵׁבֶט מֶמְשֶׁלֶת,

עַל כָּל בַּעֲלֵי דֵעָה תַּחַת הַשָּׁמַיִם?…




4.


מַה תַּרְעִידִי הָרוּחַ תַּלְהִיבִי הַמֹּחַ?

תַּרְתִּיחִי הַדָּם וְיָרוּץ בַּכֹּחַ?..

מַה תַּחֲרִידִי הָאֹזֶן, הַנֶּפֶשׁ מִתְעַדֶּנֶת

מַדּוּעַ אַךְ בִּסְעָרָה אוֹתָךְ מַאֲזֶנֶת?!




5.


קוֹל מֵיתָר זֶה כִּי אֶשְׁמַע בִּרְעָדָה,

אָזִין הֵד לִבִּי… הֵד כָּל הַתּוֹלָדָה!

הוֹדֵה לִי מְנַגֵּן! אִם לֹא גָנַבְתָּ,

קוֹלוֹת הַטֶּבַע וְיַחַד אָסַפְתָּ?…




6.


יַחַד אָסַפְתָּ אֶת הַקּוֹלוֹת הָאַדִּירִים,

הַדַּקִּים וְהַנְּעִימִים וַתָּשַׁר בְּשִׁירִים…

וַתַּעַשׂ לָךְ כַּוָּנִים בְּכָל מִינֵי צֶבַע,

וָתַּגִּישֵׁם לָאֹזֶן… אֹזֶן יְצוּר הַטֶּבַע….




7.


וַתֶּחֱרַד הָאֹזֶן וַיָּנוּעוּ הַיְצוּרִים,

כִּי לְשׁוֹן אִמָּם הַטֶּבַע בָּם נִשְׁמַעַת…


* * *


וּמֵאַהֲבָתִי אֶת הַטֶּבַע מְקוֹר הַדַּעַת,

אֹהַב אֶת הַשִּׁיר בְּכָל חֹם הַנְּעוּרִים…









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44959