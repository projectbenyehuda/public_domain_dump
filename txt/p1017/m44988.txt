


	
	לא כל הדמעות דומות
	




כִּי תַעֲבוֹר בָּאָרֶץ בְּאֵשׁ וָדָם הַחֶרֶב

וּדְמֵי הָעֲלוּמִים כַּמַּיִם נִתַּךְ הֶרֶב!

וּפְגָרִים לַאֲלָפִים יֵרָמְסוּ כִגְלָלִים,

אָז דִּמְעוֹת הַחַיִּים תִּשְׁטוֹפְנָה כִנְחָלִים…

דִּמְעַת אַלְמָנָה עַל אָבְדַּן מִשְׁעֶנֶת

דִּמְעַת רֵעַ עַל אָבְדַּן אַהֲבָה נוֹשֶׁנֶת,

אַךְ אֵלֶּה הַדְּמָעוֹת לֶעָיִן תְּרַתַּחְנָה,

עוֹד יוֹם יוֹמַיִם כַּטַּל בֹּקֶר תִּשָּׁכַחְנָה!

בְּחֵיק אַלּוּף חָדָשׁ אִשָּׁה תִּמְצָא מַרְגּוֹעַ,

וּבְאַהֲבַת רֵעַ אַחֵר יִתְנֶחָם הָרֵעַ,

אַךְ יֵשׁ דִּמְעָה אַחַת מִלֵּב מִקְדָּשׁ בָּאָה…

זוֹ דִּמְעַת אֵם שַׁכּוּלָה עַל בֵּן מִתְיַפַּחַת!

כְּדַם נָבִיא הָרוּג הִיא עוֹלָם רוֹתַחַת,

לֹא תַשְׁבִּיחָהּ הָעֵת, נִחוּמִים לֹא תֵדָעָה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44988