


	
	אסיר כלא!
	



1.


הוֹי פַּחַד הַמָּוֶת וַחֲשֵׁכָה נוֹרָאָה!

מַה־זּוֹ בָּאַתְנִי הָהּ אַחַי וְרֵעַי?

גַּם כִּי אֶזְעַק וַאֲשַׁוֵּעַ אַנְחָתִי לֹא בָאָה,

כֹּחִי פֹּה יִכְלֶה יָחֳמַרְמְרוּ מֵעַי;

אֵיפֹה אָנֹכִי? הַבְּבֶטֶן אֲדָמָה?

וְאָנֹכִי כְּבָר מַתִּי וְהוּבַלְתִּי לַקָּבֶר?

הֵן אָחוּשׁ כִּי לְשׁוֹנִי נָשָׁתָה בַצָּמָא,

אֵדַע אֶת רַעֲבוֹנִי וּמַרְגִּישׁ הַשָּׁבֶר!

הֵן אֵגַּע בִּימִינִי רֹאשִׁי הַפָּצוּעַ,

וְאֶטְבּוֹל אֶצְבָּעִי בְּדַם לְבָבִי הַקָּרוּעַ,

וְאַיֵּה אֵיפֹה אָנֹכִי? מַה־זֶה הַכֶּלֶא?

מִי יַפְלִיא מַכּוֹת לִבִּי הַפְלֵא וָפֶלֶא?…




2.


אוֹ אוּלַי חֲלוֹם מַר הוּא כָּל הַחִזָּיוֹן,

עַד אַרְגִּיעָה אָקִיץ וְאֶרְאֶה אוֹר…?

אַךְ אֶת רֹאשִׁי בַּקִּיר הֵן נִפַּצְתִּי בַּתִּמָּהוֹן,

וּבְהָקִיץ אֶשְׂבְּעָה תְּמוּנַת הַבּוֹר..

וְאַיֵּה אֵיפוֹ אָנֹכִי? הֲזֶה הוּא הַשַּׁחַת,

אֲשֶׁר דָּרֵי מַעֲלָה יֹאמֵרוּ שֶׁנִּמְצָא מִתַּחַת?

וְאָנֹכִי חַי־קָבוּר, קָבוּר־חַי אָנֹכִי,

עוֹד מְעַט אֶחָנֵק עוֹד מְעַט יִתֹּם כֹּחִי,

וּכְשֵׁדִים כִּי בָאוּ לִי שְׁנֵי שׁוֹטְרֵי הַפָּלִיצֵי,

לֹא שָׁמַעְתִּי קוֹל רַעְיָתִי קוֹרְאָה: אוֹי וַאֲבוֹי,

הַתְּמִימָה לֹא יוֹדַעַת מְקוֹם שָׁם הוֹבִלוּנִי,

כִּי חַי בָּרִיא אוּלָם בַּקֶּבֶר קְבָרוּנִי!..




3.


אוֹיָה אֵיפֹה אָנֹכִי? הָהּ נַפְשִׁי מְבֻלְבָּלָה!

בְּלִבִּי הַתֹּפֶת וּבְמָתְנַי חַלְחָלָה…

כְּבָר אָבַד הָרַעְיוֹן אָבְדָה הַמַּחֲשָׁבָה,

אֶת דָּמִי יְלַקְּקוּ נְחָשִׁים לִרְבָבָה…

הֲבֵית רֶצַח הִיא הַתֵּבֵל וַאֲנָשֶׁיהָ טַבָּחִים?

הַפִּיּוֹת אַךְ קְבָרִים וְהַיָּדַיִם רְמָחִים,

הַמִּלִּים רְעָמִים הַמַּבָּטִים כַּדּוּרִים,

וְהַנְּפָשׁוֹת וּלְבָבוֹת מְלֵאֵי שְׁבָרִים וְיִסּוּרִים,

הַשֶּׁמֶשׁ בַּשָּׁמַיִם אַךְ לַהַב אֲבַק שְׂרֵפָה,

הֶאָבִיב בָּאָרֶץ קִלְלַת אֵל וּמַגֵּפָה…

וְכָל הַיִלּוֹדִים הֵם קָרְבָּנוֹת וּמַקְרִיבִים,

דְּמֵיהֶם מֻגָּרִים וּבְדַם אֱנוֹשׁ מַלְעִיבִים?!




4.


אַיֵּה אֵיפוֹ אָנֹכִי הָהּ רַעְיָתִי הָעֲדִינָה?..

רְאִי לַחֲצִי וּמַחֲצִי עֱנוּת תָּפְתָּה חֲזִי־נָא!

אַךְ אַתְּ הָהּ לֹא תֵדְעִי מָה וּמִי זֶה אִבְּדַנִי,

מִי צִוָּה וַיָּעַשׂ וּבַקֶּבֶר מִי שָׂמַנִי,

תִּבְכִּי בְּדִמְעוֹת דַּם רַעְיָתִי הַיְקָרָה,

כִּי בִּשְׁבוֹר חַיַּי אָנִי גַּם נַפְשֵׁךְ נִשְׁבָּרָה..

תִּדְרשִׁי בָּרְחוֹבוֹת בַּחוּצוֹת תֵּהֹמִּי,

אֶל אִישֵׁךְ כִּי אָבַד אַתְּ לֹא תִנָּחֵמִי,

וְאָנֹכִי פֹה קָבוּר מִי זֹאת לָךְ יוֹדִיעַ,

מִי כְמַלְאָךְ מַצִּיל בְּבוֹר שָׁאוֹן לִי יוֹפִיעַ?

אַךְ הִנֵּה קוֹל צְעָדִים.. הָהּ מַלְכִּי וּקְדוֹשִׁי!

קוֹל דּוֹפֵק עַל הַמַּנְעוּל.. הָהּ רֹאשִׁי! רֹאשִׁי!









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44992