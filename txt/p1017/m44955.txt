


	
	אריד בשׂיחי
	






1.


בְּדוּמִיַּת לֵילֵי חֹרֶף אֲרֻכֵּי הַמִּדָּה,

אֵתַע כָּרוּחַ בְּחוּצוֹת וּרְחוֹבוֹת,

שָׁם דּוּמָם כַּתַּנִּים בְּשִׂיחִי אָרִידָה,

כִּי נַפְשִׁי בַחוֹחִים, בְּלִבִּי מַכְאוֹבוֹת!




2.


תָּפוּשׂ בִּשְׂעִפַּי אַבִּיט לָרָקִיעַ…

אָז תִּדֹּם הַטֶּבַע וּלְשׁוֹנָה נֶאֱלָמָה…

בְּגָאוֹן שָׁם יִצְעַד יָרֵחַ יַגִּיהַּ,

אַף כּוֹכָבִים אֵין מִסְפָּר שָׁמָּה בָּרָמָה!




3.


וָאֵרֶא שָׁם כּוֹכָב אֵלַי יִקְרוֹץ עַיִן…

וּבְאָזְנַי לָאַט רוּחַ כְּמוֹ מָה יַבִּיעַ…

"פְּתַח נָא אוֹר שָׂפָה גַּם לָשׁוֹן הָנִיעַ,

אֱמָר מָה אָנֹכִי גַּם מַה כָּל הַחַיִּין"?!




4.


הוֹי פֶּתַע עָבֵי אֹפֶל פָּנָיו כָּסוּם….

הֲגַם אוֹרֵי זֹהַר הָהּ יֵדְעוּן פֶּגַע…?

וּמַטְרַת הַחַיִּים לָהֶם כְּמַעְיָן חָתוּם,

גַּם הֵם יַלְדֵי מָוֶת חַיֵיּהֶם אַךְ רֶגַע….




5.


אַךְ בְּצַעֲדֵי אוֹן שָׁם יִצְעַד יָרֵחַ,

יָסֹל לוֹ דֶרֶךְ בֵּין עָבֵי עֲלָטָה,

בִּגְאוֹן הוֹד עֻזּוֹ הוּא שׁוֹאֵף זוֹרֵחַ,

עֵין כָּל הַיְקוּם עַל חוּג רוֹם נִבָּטָה….!




6.


“עַיִן רֹאָה” – קָרָאתִי בְחִילָה וָרַעַד,

הַבִּיטִי פֹה מַטָּה מָה רַב שׁוֹד וָשֶׁבֶר,

אֲהָהּ! פֹּה אֶרֶץ, כָּל זֶרֶת כָּל צַעַד

אַךְ בָּמַת מַטְבֵּחַ אַךְ פַּחַת וָקֶבֶר…




7.


הֲלִבְכִי אֵם קוֹדֶרֶת עֵינֵךְ לֹא דוֹמָעַת?

כִּי בֵן מַחְמַל נַפְשָׁהּ חִישׁ יִגְוַע גָּוֹעַ!

הֲזַעֲקַת אָב שַׁכּוּל אָזְנֵךְ לֹא שׁוֹמָעַת?

הַנְהִי פֹה נִהְיָה לִבֵּךְ לֹא יִקְרוֹעַ?..




8.


פֹּה קוֹדְרִים מְזֵי רָעָב מַר הָהּ יִזְעָקוּ,

פְּנֵיהֶם אַךְ שַׁעֲוָה וּכְבָר אֵין בָּם כֹּחַ!

מִכּוֹס הַתַּרְעֵלָה פֹּה דַלִּים יִינָקוּ,

וְעַל זֹאת אֶרֶץ שַׁמָּה אֵיךְ אוֹרֵךְ זוֹרֵחַ?…




9.


פֹּה עַלְמָה יָפָה הָהּ דְּמָעוֹת שׁוֹפֶכֶת,

אֶל בַּעַל נְעוּרֶיהָ רוּחָהּ לוֹ זָרָה…

פֹּה נֶפֶשׁ עֶלֶם עָנוּג כַּמַּיִם נִתֶּכֶת,

כִּי אִשְׁתּוֹ אֲהֵבָהּ מִמֶּנּוּ סָרָה….




10.


פֹּה אִישׁ הָרוּחַ מֵת הוּא בֵּין הַחַיּיִם,

לֹא רֶגַע אֶחָד הוּא יִרְאֶה עֹנֶג…

כָּל שׁוֹד וָהִי הוּא יַחַז לָעֵינַיִם,

חִישׁ תֶּמֶס יִתְהַלֵּךְ בְּחֻמּוֹ כַּדּוֹנַג!




11.


פֹּה חָכָם יִרְעַב אֵין לֶחֶם לִשְׂבּוֹעַ

קוֹדֵר יִתְהַלֵּךְ מִתְּלָאוֹת הָהּ שְׁחוֹחַ,

אַךְ מָה אָהִימָה? אֵין לָךְ אֹזֶן לִשְׁמוֹעַ,

כִּי עַל אֵלֶּה הַפְּגָעִים אוֹרֵךְ זוֹרֵחַ?




12.


(גַּם אַתְּ אֶרֶץ צָרָה אֵיךְ כָּל זֹאת תִּסְבֹּלִי,

כָּל אֶנְקַת לַחַץ כָּל מִשְׁנֶה שִׁבָּרוֹן,

דּוּמָם אֵין מִלָּה בִּמְסִלָּתֵךְ תִּגֹלִּי,

לֹא תִרְאִי כָל עֶצֶב כָּל כַּעַס וְחָרוֹן…)




13.


פֹּה מִרְמָה כַכֶּלֶב דַּם אֱנוֹשׁ לוֹקֶקֶת,

וְשֶׁקֶר כַּכְּפִיר יִטְרוֹף יַרְבֶּה מַלְקוֹחַ,

וְקִנְאָה פֹּה חֻקִּים לֹא טוֹבִים חוֹקֶקֶת,

וְעַל אֵלֶּה הַפְּרָעוֹת אֵיך אוֹרֵךְ זוֹרֵחַ?




14.


אֲהָהּ! פֹּה בַתֵּבֵל דַּעְתֵּנוּ קָצָרָה,

לָבִין סוֹד הַיְקוּם דַּעַת הֶחָלֶד….

בּוֹר תַּחְתִּית עַל אִישׁ כִּי פִיהָ אָטָרָה

אֵיךְ מִבֶּטֶן הָרָקָב לַחַיִּים יוָּלֶד?!




15.


מָה הוּא אֱנוֹש? הֲדַם בָּשָׂר וַעֲצָמוֹת?

הֵן גַּם כָּאֵלֶּה לַחַיָּה לַבְּהֵמָה?…

הַמָּוֶת יְבַלַּע כָּל חַי עַל אֲדָמוֹת,

הֲמִקְרֶה אֶחָד לַכֹּל – לָנוּ וְלָהֵמָּה?…




16.


מָה הִיא הַתֵּבֵל? מֵאַיִן נִבְרָאָה?

מַה־תַּכְלִית כָּל אֵלֶּה, אֶרֶץ וָרוּם?

הָהּ חֹשֶׁךְ יְשׁוּפֵנוּ אֲפֵלָה נוֹרָאָה,

הָהּ בַּהֲמוֹת הִנֵּנוּ לֹא נֵדַע מְאוּם…




17.


מַדּוּעַ אַנְשֵׁי חָמָס יַגְבִּיהוּ שָׁבֶת,

וְכִסֵּא צַדִּיקִים לָאָרֶץ יִמָּגֶר,

יֻענּוּ בַחַיִּים עֲדֵי יָבוֹא מָוֶת,

וּפִי שְׁאוֹל תַּחְתִּיָּה עֲלֵיהֶם יִסָּגֶר?…




18.


הֲיַד פֶּלִאי פֹּה עֹשָׂה סְדָרִים?

כֹּל נַעֲשֶׂה פֹה יֵשׁ נִסְתָּר יוֹדֵעַ?…

מַדּוּעַ חַיֵּי תָם רָעִים וּמָרִים,

כִּי יִקְרָא לְעֶזְרָה אֵין קוֹלוֹ שׁוֹמֵעַ?…




19.


אֲהָהּ! פֹּה שֵׂכֶל יֶחֱלֶה לְשִׁבְרוֹ אֵין כֵּהָה,

וֶאֱמוּנָה פֹּה תִלְחַם בָּרֶגֶשׁ בַּמֹּחַ…

וְשֶׂפֶק פֹּה יֵתַע אֲחוּז־יַד עִם הַדֵּעָה,

וְעַל אֵלֶּה הַפְּרָעוֹת מָה אוֹרֵךְ זוֹרֵחַ?









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44955