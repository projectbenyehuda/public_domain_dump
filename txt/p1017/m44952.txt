


	
	על ערשׂ דוי
	




מְשׁוֹרֵר אֻמְלָל אָנֹכִי בְּלִבִּי רַב הַשָּׁבֶר,

הָרוֹפְאִים יֹאמְרוּ כִּי חִישׁ אֵרֵד קָבֶר,

אִם לֹא אֶעֱזוֹב אֶת עֵטִי וְשִׁירַי הַחַמִּים,

חִישׁ יוֹמִי יָפוּחַ וְשָׁאַף חֵילִי צַמִּים;

מוֹחִי אֲשֶׁר הוּא עַתָּה מָעוֹן לַמַּחְשָׁבֶת,

רִמָּה וְתוֹלֵעָה יְאַוּוּ בּוֹ שָׁבֶת,

וְיָדִי הַכּוֹתֶבֶת תְּהִי עֶצֶם יְבֵשָׁה,

וּכְרוּחַ תַּחֲלוֹף מֶנִּי שִׁירָתִי הַקְּדוֹשָׁה;

הַאֶזְכּוֹר אָז יִסּוּרַי בַּתֵּבֵל סָבַלְתִּי,

כִּי יוֹמָם וָלַיְלָה הָגִיתִי עָמַלְתִּי?

הָגִיתִי בַתּוֹרָה עָמַלְתִּי בְדַעַת,

וְכָל יוֹם מֵעֹנִי הָהּ נַפְשִׁי גוַֹעַת?

הַאֶזְכּוֹר כִּי שָׂבַעְתִּי אַךְ מְרֹרוֹת וְלַעֲנָה,

וְלֹא נֶהֱנֵיתִי מֵעוֹלָמִי אַף בְּאֶצְבַּע קְטַנָּה?

הַאֶזְכּוֹר אֶת אַחַי וְרֵעַי אָהַבְתִּי,

אֲשֶׁר לְמַעְנָם כָּל חַיַּי הָגִיתִי חָשַׁבְתִּי?

הַאֶזְכּוֹר נְשִׁיכַת חֲכָמִים וַעֲקִיצַת עַקְרַבִּים,

אֲשֶׁר סְבָבוּנִי בְעוֹלָמִי כְּפָרִים רַבִּים,

וְאָנֹכִי נִלְחַמְתִּי בְּיָד חֲזָקָה בִּזְרוֹעַ נְטוּיָה,

כִּי רוּחַ דַּעַת בְּקִרְבִּי, רוּחַ שֶׁאֵינָהּ מְצוּיָה.

הַאֱהִי אָז אַחַי בִּמְרוֹמֵי שַׁחַק שָׁם,

אוֹ בִשְׁאוֹל תַּחְתִּית בְּעִמְקֵי הַיָּם?

הֲיִשָּׂא שׁוֹפֵט מָרוֹם פְּנֵי מֵת מֵרֹב צָרָה,

אֲשֶׁר לוֹ זֶבַח אֱלֹהִים הָהּ רוּחַ נִשְׁבָּרָה,

אוֹ יַחֲשׁוֹב לוֹ אֶת רוּחוֹ לְחַטָּאת וְעָוֹן

וְיִטְבְּלֵהוּ בְשַׁחַת בַּעֲפַר רִקָּבוֹן?…

אוֹ לְרַגְלֵי הַחוֹזִים וּמְשׁוֹרְרִים אַדִּירִים,

יוֹשִׁיבֵהוּ לְהַקְשִׁיב נֹעַם זְמִירוֹת וְשִׁירִים,

אֲשֶׁר זֶה אֹשֶר הַמְּשׁוֹרֵר מֵאֵין לוֹ כָּמֹהוּ,

זֶה לוֹ הָעֵדֶן אֲשֶׁר בֶּחָזוֹן יְתָאֳרֵהוּ,

זֶה לוֹ הָעֵדֶן יִמְשְׁכֵהוּ בַּעֲבוֹתוֹ,

הֵקֵל מַחְלֵהוּ גַּם יָקֵל אֶת מוֹתוֹ.

מִי בָכֶם חָכָם וְיַגִּיד לִי בְּעוֹד עֵת,

טֶרֶם אֵלֵךְ וְאֵינֶנִּי טֶרֶם אֲנִי מֵת…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44952