


	
	משׂא רומיני
	




לוּ אֵדַע פִּתְחֵי תֹפֶת מְקוֹם שָׁם חֲלָלִים,

כִּי אָז רַצְתִּי בִּמְעוּף אֶל מְלוּכַת הַצְּלָלִים,

וָאָבוֹא אֶל הַשַּׂר אֶקֹּד וָאֶתְחַנָּנָה:

שְׁמָעֵנִי אֲדוֹנִי! לִי תְשַׁע עֶשְׂרֵה שָׁנָה!

מֵעַם הַיְּהוּדִים אָנֹכִי הַנִּרְדָּף עַל צַוָּארוֹ,

אֲשֶׁר דָּמוֹ כַמַּיִם וְכִגְלָלִים אַךְ בְּשָׂרוֹ,

אֲשֶׁר אֵין לוֹ אֹשֶר בָּאָרֶץ וְשֶׁמֶשׁ בַּשָּׁמַיִם

אֲשֶׁר חַיָּיו אַךְ מָוֶת וּמוֹתוֹ אַךְ חַיִּים,

מֵעַם אֲשֶׁר כָּל יָמָיו הוּא שָׂעִיר הַמִּשְׁתַּלֵּחַ,

וְהוּא נַעֲנֶה וְנִדְכֶּה קוֹדֵר וְשֹׁחֵחַ,

עַל בִּרְכֵּי עַם נִגָּשׂ זֶה הָהּ נוֹלַדְתִּי,

כָּל זְכוּת יָשָׁר בַּמְּדִינָה בִּגְלַל זֶה אִבַּדְתִּי

בֵּיתִי קוּרֵי עַכָּבִישׁ וּמְשִׁסָּה רְכוּשִׁי,

כָּל קִנְיָנִי עֵטִי, וּמְעוֹנִי אַךְ חוּשִׁי…

חוּשׁ וְרֶגֶשׁ טָהוֹר לָשִׁיר בְּשִׁירִים,

עֵת אֲנִי עִם אַחַי מִתְהַפְּכִים בְּצִירִים.

אַךְ לַשֵׂאת עֹנִי וְשׁוֹד יָמִים הָאֵלֶּה,

רוּחִי לֹא קָמָה וְרִגְשִׁי בִי יֵלֶא,

גַּם שִׁירַי נֶאֱלָמוּ… חָנֵּנִי מַלְאַךְ מָוֶת!

בָּרֵא לִי בְּצֵל מֶמֶשַׁלְתְּךָ מָקוֹם לָשָׁבֶת;

פֹּה הָעֹנִי לֹא שׁוֹטֵר, הַשּׁוֹד לֹא מוֹשֵׁל,

וּבְחַסְדְּךָ לֹא תַרְבֶּה בְעַמִּי נוֹפֵל וְכוֹשֵׁל,

בְּצֵל יָדְךָ אָנוּחַ לֹא אֱהִי נָד וְנָע,

וְכִי עִבְרִי אָנֹכִי בְּעֵינֶיךָ אֵין רָע,

וְכִי תַכֶּה בִשְׁבָטִין בְּפוּלְסִין דְּנוּרָא,

וּתְבַשֵּׁל בְּשַׂר אָדָם בְּקַלַּחַת עַל מְדוּרָה,

וְתִשְׁתֶּה לָרְוָיָה דְּמָעוֹת וְדָמִים…

מֵהֶבֶל הֵמָּה יָחַד מוּל עַקַת הַקָּמִים.

אֲנִי עִם בַּת שִׁירָתִי דּוּמָם נִסְבּוֹלָה,

כָּל רֶצַח תָּפְתֶּה כָּל מַכְאוֹב שְׁאוֹלָה,

וְעֵת עַצְמוֹתַי יְגֹרָמוּ וְיֻפְשַׁט עוֹרִי,

עוֹד רוּחַ בִּי יָקוּם לָעִיר כִּנּוֹרִי…

תַּחַת פֹּה אֶרֶץ, רוּחַ בִּי לֹא קָמָה,

וּלְמַרְאֵה עֱנוּת עַמִּי לְשׁוֹנִי נֶאֱלָמָה…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44965