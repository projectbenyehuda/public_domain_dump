


	
	שׁפךְ שׂיח
	



1.


בְּלִבִּי כְּאֵב גָּדוֹל וְעַל פָּנַי עֲנָנָה,

נַפְשִׁי מִמַּסְגֵּר לַחֹפֶשׁ שֹׁאֶפֶת,

כַּקֶּטֶב מְרִירִי בִּי דְאָגָה קִנָּנָה,

תְּלַקֵּק דָּמִי אַף קְרָבַי שׂרֶפֶת.




2.


כְּבֵדָה מֵאֶבֶן וּשְׁחוֹרָה מִלָּיְלָה,

מַחֲשָׁבָה חֲדָשָׁה בִּי קָבֶר חָצָבָה,

לַעֲזוֹב הָעֵמֶק וְלַעֲלוֹת מָעְלָה,

לָשִׁיב אֶת הָרוּחַ אֶל בֵּיתָהּ וְנָוָהּ.




3.


כִּי צַר לִי מִקֶּבֶר מַר לִי מִמָּוֶת,

בְּעֵמֶק הַבָּכָא פֹּה אֶרֶץ צָרָה,

חַיַּי פֹּה הֶבֶל, יָמַי רוּחַ נשָׁבֶת,

כֻּלִּי כִּנּוֹר נִשְׁבָּר, רוּחַ נִשְׁבָּרָה…




4.


לְפִי יָמַי וּשְׂעָרִי עוֹד לֹא זָקַנְתִּי,

וּבָרְחוֹב לֹא אֵלֵךְ כַּזָּקֵן עַל מִשְׁעַנְתִּי

אַךְ לִבִּי בִי זָקֵן, גַּם רוּחִי זָקָנָה,

לִי תְּשַׁע עֶשְׂרֵה לָהֶם מֵאָה שָׁנָה.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44946