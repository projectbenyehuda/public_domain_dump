


	
	סופר עברי לעת זקנה
	



1.


הַסּוֹפֵר “קַצְתִּי בַחַיִּים” הוּא נוֹדָע בִּיהוּדָה,

בִּסְפָרָיו הָרַבִּים וּמַאֲמָרָיו הַמְחֻכָּמִים,

נוֹדָע הוּא בְּרוֹב עָנְיוֹ לְמִשְׁפַּחְתּוֹ הַשְּׁדוּדָה,

נוֹדָע הוּא לְנוֹשָׁיו בִּשְׁמוֹ “אֶפֶס דָּמִים”.




2.


בִּימֵי נְעוּרָיו כָּתַב מַאֲמָרִים וְחִבּוּרִים,

אֲשֶׁר עָשׂוּ שֵׁם גָּדוֹל תַּחַת הַשָּׁמַיִם,

וְעַתָּה בִּימֵי זִקְנָתוֹ הוּא מָלֵא יִסּוּרִים,

כָּל יוֹם יָמוּת בְּרָעָב, “קַצְתִּי בַּחַיִּים”




3.


גַּם נוֹשָׁיו גַּם נוֹשְׁכָיו יֹאמְרוּ “אֶפֶס דָּמִים”

אֵין דָּמִים בַּכִּיס אֵין דָּמִים בַּגְוִיָּה,

אַךְ יֵשׁ עֲצָמוֹת יְבֵשׁוֹת וּפָנִים נִזְעָמִים,

בְּלוּיֵי בְגָדִים וּמֶלְתַּחַת נְקִיָּה.




4.


מֵרֹב כְּתֹב וְשֶׁבֶת הוּא מֻכֶּה בַּטְּחוֹרִים,

מֵרֹב עֹנִי וְרָעָב יָבֵשׁ כֹּחוֹ כַּחֶרֶשׂ,

וּבָנָיו לְפַת לֶחֶם מִשְׁתַּחֲוִים וְכוֹרְעִים,

וְעוֹרְרִים לִוְיָתָן עַל יוֹם גּוֹחָם מִכֶּרֶשׂ.




5.


צִַר לִי עָלֶיךָ סוֹפְרִי הָהּ חוֹבֵר חֲבָרִים,

עָמוּס בְּזִּקְנָה לְשִׁבְרְךָ אֵין כֵּהָה,

הָהּ מַה־יּוֹעִיל לְךָ הָעֵט, מַה־כָּל הַסְּפָרִים

אִם יוֹסִיף אַךְ מַכְאוֹב מוֹסִיף הַדֵּעָה…









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44950