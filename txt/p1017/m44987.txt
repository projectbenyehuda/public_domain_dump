


	
	היום כאן ומחר בקבר
	



1.


כִּי אֵתַע בַּחוּצוֹת בָּרְחוֹבוֹת תְהִימֶנָּה

כִּי אָבוֹא בָאַרְמוֹן הוֹמֶה מֵאָדָם רָב,

כִּי אֵשֵׁב בֵּין בַּחוּרִים עַלִּיזֵי לֵבָב,

מַחֲשָׁבוֹת נוּגוֹת בִּי תָמִיד תִּבָּרֶאנָה.




2.


וָאֹמַר לְנַפְשִׁי: הוֹי בֶּן אָדָם יְרַק דֶּשֶׁא!

כָּל הֶהָמוֹן סֹאֵן בְּרַעַשׁ פֹּה עָתָּה,

יְקַוֶּה יַפְרִיחַ וְאַחֲרִיתוֹ הָהּ יֶשִּׁי,

מָחָר יַחְדָּו יַצִּיעַ שְׁאוֹל מָטָּה!




3.


כִּי אַבִּיט עַל אַלּוֹן חוֹבֵק חוּג שַׁחַק,

אֲנִי נֶאֱנַח בְּעִצָּבוֹן: רֹאשׁ אֲבוֹת הַיְּעָרִים!

עוֹד תֵּרֶא דוֹרִי נִסַּע וְיֻטַּל כַּשַּׁחַק,

כְּמוֹ לְדוֹר אֲבוֹתַי רָאִיתָ קְבָרִים…




4.


כִּי אֶשְׁתַּעֲשַׁע אֶת יוֹנֵק עַל בִּרְכַּיִם,

אֶזְכּוֹר יוֹם הַמָּוֶת וְעִם לְבָבִי אָשִׂיחַ:

בֹּא וְרֵשׁ מְקוֹמִי תַּחַת הַשָּׁמַיִם,

לִי עֵת הָרָקָב עוֹד אַתָּה תַפְרִיחַ…




5.


אֶת אֲחוֹתִי יוֹנָתִי מְאֹד מְאֹד אָהַבְתִּי,

מִבְחֲרֵי רִגְשׁוֹת עֲלוּמַי לָהּ הִקְרַבְתִּי.

וּבְרֶשֶׁת הַמָּוֶת כְּבָר הִיא נִלְכֶּדֶת…

וָאֶתְנָחֵם כִּי הַחַיּיִם רוּחַ נֹדֶדֶת…




6.


כֹּה תִרְגַּלְתִּי יוֹם יוֹם לִזְכּוֹר אֶת הַמָּוֶת,

וּבִרְאוֹתִי תַעְתּוּעָיו לֹא אֶפְחָד אֵחַתָּה:

אַךְ נַפְשִׁי תִשְׁתּוֹחָח בְּהָצִיק לִי הַמַּחֲשָׁבֶת,

מַה יֵעָשֶׂה לַגֶּבֶר שָׁם בִּשְׁאוֹל מָטָּה?..




7.


שָׁאַלְתִּי פִּי חֲכָמִים "הֲיֵשׁ שָׁם מֶמְשֶׁלֶת?

וּמַה־דְּבַר הַמַּלְכוּת"? וְאֵין פּוֹתֵר שְׁאֵלָתִי!

אַךְ כִּי יֵשׁ מֶמְשָׁלָה בִּלְתִּי מֻגְבֶּלֶת,

וְיֵשׁ אשֶׁר נֶצַח, תַּגֶּד לִי יוֹנָתִי…









את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/44987