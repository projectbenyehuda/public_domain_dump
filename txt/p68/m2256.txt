


	
	חַג-הַיּוֹבֵל
	



(ביום מלאת חמשים שנה לעבודת ה' חז"ס בשדה הספרות והמדעים).


אוֹר שֶׁמֶשׁ כִּי יָהֵל עַל אֶרֶץ מָטָּה,

יָפִיץ הַצְּלָלִים גַּם יָאִיר עֵינָיִם;

אוֹר חָכְמָה כִּי יִזְרַח יָפִיץ עֲלָטָה

פָּרְשָׂה הַבַּעֲרוּת תַּחַת הַשָּׁמָיִם.

  

אַךְ שֶׁמֶשׁ יוֹם, יוֹם יַעֲזֹב חוּג רָקִיעַ,

וּתְנוּמָה וַאֲפֵלָה יָבִיא הַלָּיִל;

וּבְרַק הַחָכְמָה עַד עוֹלָם יוֹפִיעַ,

וּבִרְבוֹת יָמָיו יוֹסִיף אוֹן וָחָיִל.

  

גַּם אוֹרְךָ, סְלָנִימְסְקִי, עָלָה כַשֶּׁמֶשׁ,

עֵת עַמִּי עוֹד יָשֵׁן, מוּזָר לַחַיִּים;

עֵת סָבִיב לוֹ שָׁלַט חשֶׁךְ וָאֶמֶשׁ,

וּלְאוֹר הַדַּעַת לֹא פָקַח עֵינַיִם.

  

אָז אוֹר חָכְמָתְךָ עָלָה עַל שָׁמֵינוּ.

אוֹר חָדָשׁ, אוֹר חַיִּים עָלָיו הוֹפָעְתָּ,

וַתְּדַבֵּר אֶל עַמְּךָ בִּשְׂפַת קָדְשֵׁנוּ,

וּלְאָזְנָיו חָכְמָה וָדַעַת הִשְׁמַעְתָּ.

  

אָז רָאָה עַמִּי כָּל פִּלְאֵי אֱלֹהַּ

הָבִין תַּעֲלוּמוֹת שָׁמַיִם וָאָרֶץ;

שָׁמַע נִשְׂגָּבוֹת עַל צִבְאוֹת גָּבֹהַּ,

גַּם יָדַע נַפְשׁוֹ כִּי תָבֹז כָּל קָרֶץ,

  

רָאָה כִּי חַיָּה הַשָּׂפָה הָעִבְרִיָּה,

רָאָה כִּי הַחָכְמָה טוֹבָה וּנְעִימָה,

וַיִּפְקַח עֵינָיו וַיָּקָם לִתְחִיָּה,

וַיְשַׁנֵּס מָתְנָיו וַיֵּלֶךְ קָדִימָה!

  

וּלְפָנָיו תֵּלֵךְ עַל דֶּרֶךְ הַדַּעַת,

תַּנְחֵהוּ, תּוֹרֵהוּ זֶה יוֹבֵל שָׁנִים!

וּבְאַהֲבָה לְךָ נָטוּ אֹזֶן שׁוֹמָעַת,

כָּל שׁוֹחֵר חָכְמָה כְּאָבוֹת, כְּבָנִים.

  

כִּי תוֹרַת פִּיךָ כֻּלָּמוֹ שָׁאָפוּ,

וּתְשׁוּאוֹת חֵן, חֵן לְךָ תָּמִיד הוֹבִילוּ;

וַחֲמִשִּׁים שָׁנָה כֵּן עָבְרוּ, חָלָפוּ,

וּבְשִׁמְךָ עַד הַיּוֹם כֻּלָּם יָגִילוּ!





כֻּלָּם יָגִילוּ הַיּוֹם, יוֹם תִּפְאֶרֶת,

יוֹם חַג הַיּוֹבֵל מֵעֵת אוֹר הוֹפָעְתָּ;

כֻּלָּם יַגִּישׁוּ אֶל רֹאשְׁךָ עֲטֶרֶת,

וּפְרִי עֵץ הַדַּעַת שֶׁכְּבָר נָטָעְתָּ.

  

כִּי חַג הַיּוֹם לָנוּ, חַג לְתוּשִׁיָּה,

חַג לַחָכְמָה וְלַשָּׂפָה הָעִבְרִיָּה!





גַּם אֲנִי, שָׂב נִכְבָּד, מוֹקִיר עֶרְכֶּךָ,

וּבְיוֹם שִׂמְחָתְךָ זֶה גִּילָה מָלֵאתִי;

וּבְיִרְאַת הַכָּבוֹד אֶקְרַב אֵלֶיךָ,

וּבְכַפִּי תּוֹדָה וּבְרָכָה הֵבֵאתִי.

  

כִּי תֵלֵךְ הָלְאָה עַל דֶּרֶךְ הַקֹּדֶשׁ,

כִּי תָאִיר כַּסַּהַר בַּחֲצִי הַחֹדֶשׁ;

מִשּׁוֹמְעֵי לִקְחֲךָ עוֹד תִּשְׂבַּע נַחַת,

וּבַת יַעֲקֹב תִּרְאֶה עוֹלָה צוֹלַחַת;

כִּי תֵשֵׁב שַׁאֲנָן כִּי תִמְצָא אֹהֶלָה

גַּם חַיִּים, גַּם אשֶׁר, גַּם כָּבוֹד סֶלָה.

  


כ“ד אדר, תרמ”ד, פּ"ב.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/2256