


	
	בִּרְכַת הַפְּרֵידָה (א')
	



(לְדָוִד מִזְמוֹר)

ביום הפרד מעלי אוהבי וידידי הנאמן דוד בניסינאוויץ עם ביתו לנסוע פאריזה.

1.


הִנְּךָ נוֹסֵעַ מֵאֶרֶץ מוֹלֶדֶת,



מֵאַחִים אֲהוּבִים, מֵעִיר בָּהּ גַּרְתָּ.



מִמֶּנִּי שֶׁכְּבָר בְּךָ נַפְשִׁי נִצְמֶדֶת,



מֵרֵעִים רַבִּים בְּטֹהַר לֵב אָצַרְתָּ.


  

2.


רַבִּים נַפְשׁוֹתָם אַחֲרֶיךָ יִשְׁלָחוּ



רַבִּים יִדְאָגוּ הֲתִצְלַח דַּרְכֶּךָ;



גַּם שַׂרְעַפֵּי נַפְשִׁי אוֹתִי זָנָחוּ,



יָרוּצוּ, יָעוּפוּ לִנְסוֹעַ אִתֶּךָ!


  

3.


רֶגַע זֶה שַׂמְתָּ לִבִּי כַּמֶּרְקָחָה



שִׂפְתוֹתַי בּוֹעֲרוֹת עֵת אוֹתְךָ יִשָׁקוּ



הֵן זֶה מִקָּרוֹב הִכַּרְתִּי אוֹתָכָה,



וּכְבָר נַפְשׁוֹתֵינוּ כֹּה בָּעוֹז רֻתָּקוּ!


  

4.


כִּמְעַט הִכַּרְתִּיךְ וּכְבָר רָאִיתִי,



כִּי לִבְּךָ לִבִּי, כִּי רוּחִי רוּחֶךָ;



אָז אַהֲבַת כָּבוֹד לְךָ תָּמִיד הָגִיתִי,



עַד כִּי הִצְלַחְתִּי לִרְכּוֹשׁ אַהֲבָתֶךְ.


  

5.


בֵּין תַּהְפּוּכוֹת תֵּבֵל, כָּזָב וּרְמִיָּה,



לֵב טָהוֹר, לֵב אֱמֶת, בְּךָ עֵינַי רָאוּ;



וּבֵין חָרְבוֹת עוֹלָם, בֵּין צוּרֵי צִיָּה,



פַּלְגֵי מֵי חַיִּים מִפִּיךָ נָבָעוּ.


  

6.


עַתָּה כִּי תִפָּרֵד – הֵא לְךָ בִּרְכָתִי,



כִּי תִצְלַח, כִּי תָבֹא לִמְחוֹז חֶפְצֶךָ;



וּבְעֵת תִּמְצָא נֹפֶשׁ תִּקְרָא שִׁירָתִי,



תִּזְכּוֹר כִּי חַי אַתָּה בִּלְבַב רֵעֶךָ.


  

7.


אִם קִיטוֹר וָרוּחַ אוֹתְךָ יִשָּאוּ,



אִם הָרֵי בֶתֶר יַפְרִידוּ בֵינֵינוּ;



אַרְצֵנוּ לִגְזָרִים עוֹד לֹא קָרָעוּ –



עוֹד אֶרֶץ אַחַת תַּחַת רַגְלֵינוּ!


  


רֶגַע זֶה שַׂמְתָּ לִבִּי כַּמֶּרְקָחָה,



שִׂפְתוֹתַי בּוֹעֲרוֹת עֵת אוֹתְךָ יִשָׁקוּ;



הֵן זֶה מִקָּרוֹב הִכַּרְתִּי אוֹתָכָה,



וּכְבָר נַפְשׁוֹתֵינוּ כֹּה בָּעוֹז רֻתָּקוּ!


  

8.


רֶגַע זֶה עַד נֶצַח לֹא אֶשְכָּחֵהוּ,



סַעַר לֵב כָּזֶה לֹא מַהֵר יַעַזְבֵנִי;



אֶת רֵעִי דָוִד נֶצַח אֶזְכְּרֵהוּ,



וּלְנָכוֹן גַּם הוּא לֹא חִישׁ יִשְׁכָּחֵנִי! –


  

תרמ“ב. פ”ב






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7778