


	
	השנה החדשה והתקוה
	



הַשָּׁנָה הַחֲדָשָׁה וְהַתִּקְוָה / מרדכי צבי מאנה

1.


הַשָּׁנָה הַיְשָׁנָה,



מִמֶּנּוּ נִצְפָּנָה,



בִּתְהוֹם הֶעָבַר נָדָדָה



הַשָּׁנָה הַחֲדָשָׁה



אֵלֵינוּ נִגָּשָׁה,



וּלְשָׁלוֹם תּוֹשִׁיט אֶת יָדָהּ.

2.



הַצָּעִיף יַעְטֶהָ



מֵעֵין כָּל רֹאֶיהָ



פָּנֶיהָ מֶנּוּ נִסְתָּרוּ



הַאשֶׁר וּשְׂמָחוֹת,



אוֹ יָגוֹן וַאֲנָחוֹת,



תָּבִיא בַּיָּמִים יוּצָרוּ?

3.



אַךְ מִי זֹאת נִשְׁקָפָה,



עֲנֻגָּה גַּם יָפָה



לִימִינָהּ אַט, אַט צוֹעֶדֶת?



וּבְשׁוּבָה וָנַחַת



לִי אַהֲבָה שׁוֹלַחַת,



וּבְיָפְיָהּ נַפְשִׁי צוֹדֶדֶת?

4.



הִיא בַּת הַשָׁמָיִם,



תַּאֲוָה לָעֵינָיִם,



הַתִּקְוָה נִשְׁמַת כָּל רוּחַ!



אֶל זָקֵן גַּם יֶלֶד,



עַל מִקְרֵי הַחֶלֶד,



מִנָּגְהָהּ אוֹר צַח זָרוּחַ!

5.



וּבְעֵת תִּפְצַח רִנָּה



עַל כִּנּוֹר בִּנְגִינָה,



אִישׁ, אִישׁ תַּנְחוּמוֹת יִשְׁאָפוּ;



וּכְרוּבֵי שָׁמַיִם



בִּמְחוֹלַת מַחֲנַיִם,



מִסָּבִיב לָּה אָז יִרְחָפוּ.

6.



אָזְנִי אַךְ הֶאֱזִינָה,



קוֹל זֹאת הָעֲדִינָה,



וּבִי חִישׁ נַפְשִׁי הוֹמִיָּה;



אֶזְרוֹעַי חָבָקוּ,



שִׂפְתוֹתַי נָשָׁקוּ,



שִׂפְתֵי זֹאת בַּת הַיְפֵה-פִיָּה.

7.



וַאֲחוֹתָהּ הַשָּׁנָה,



לִי יָדָהּ נָתָּנָה,



וַתְּגַל אָז נֶגְדִּי פָּנֶיהָ,



וָאֶרְאֶה בַּת יֹפִי,



אֵין מוּם בּהּ, אֵין דֹּפִי,



כַּלְּבָנָה בִּמְרוֹם שָׁמֶיהָ!







8.


אִם שָׁנָה חֲדָשָׁה אֵלֶיךָ נִקְרֶבֶת,



וּבְמַעֲטֵה הַצָּעִיף כֻּסּוּ פָּנֶיהָ.



לִימִינָהּ הַתִּקְוָה תָּמִיד נִצֶּבֶת,



כַּנֹּגַּהּ מוּל סַהַר שָׁם בַּעֲרִיפֶיהָ



וּבְעֵת הַתִּקְוָה קוֹל זִמְרָה תַּשְׁמִיעַ.



הַשָׁנָה נֶגְדַּךָ בִּיפִי חוֹד תּוֹפִיעַ.

לשנת תרמ"ג.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1812