


	
	אל היגון
	



אֶל הַיָּגוֹן / מרדכי צבי מאנה

1.


אָנָּא, יָגוֹן נָעִים, אַל נָא תִטְּשֵׁנִי!



חִצְּךָ הַשָּׁנוּן הֵן טָבוּל בַּנֹּפֶת.



אוֹ לִנְוֵה עֵדֶן שָׁמַיְמָה הַעֲלֵנִי,



אוֹ הַשְׁקִיעֵנִי בִּתְהֹמוֹת הַתֹּפֶת!

2.



אֶאֱהָבְךָ, יָגוֹן, אִם גַּם תִּשָּׁכֵנִי,



אִם גַּם תִּינַק, תָּמֹץ דָּמִי כַּעֲלוּקָה:



נֹעַם נִפְלָא מֶנִּי אָז תַּטְעִימֵנִי,



תַּגִּיהַּ לִי חֶשְׁכַת צָרָה וּמְצוּקָה.

3.



אָז לֹא אֶעְצוֹר זֶרֶם פַּלְגֵי דִמְעוֹתַי,



כִּי מַרְפֵּא הֵנָּה אֶל פִּצְעֵי לִבָּתִי;



אָז אֶתֵּן חֹפֶשׁ אֶל הֶמְיַת רִגְשׁוֹתַי,



וּבְאַהֲבָה אֶשַּׁק שִׂפְתֵי בַּת שִׁירָתִי.

4.



לָכֵן, יָגוֹן נָעִים, אַל נָא תִטְּשֵׁנִי!



סַעֲרוֹ, רִגְשׁוֹתַי, מִבְּלִי כָּל מַתְּלָאָה!



הוֹרִידִי בַּסֵּתֶר דִּמְעָה, בַּת עֵינִי,



אַךְ קוֹל בַּת שִׁירָתִי לוּ אָז אֶשְׁמָעָה!

תמוז, תרמ"ב.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3334