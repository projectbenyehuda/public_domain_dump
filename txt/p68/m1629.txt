


	
	נסיעה עם אבותי
	



נְסִיעָה עִם אֲבוֹתַי / מרדכי צבי מאנה

על כנפי הדמיון.

(על דרך המלך)

1.


עֵינֵי הַשַּׁחַר מִקָּדִים נִשְׁקָפוּ,



וּקְצוֹת רָקִיעַ כַּזָּהָב יָאִירוּ,



צִלְלֵי לֵיל קַיִץ מִנָּגְהוֹ חָלָפוּ,



רַק נֹעַם קָרָה אַחֲרֵימוֹ הִשְׁאִירוּ.

2.



הַתֵּבֵל כֻּלָּהּ פָּקְחָה עַפְעַפָּיִם,



וּמְקֻטֶּרֶת מוֹר מִפִּרְחֵי נִיחוֹחַ;



כָּל צִפּוֹר, כָּל כָּנָף מִכָּל אַפְסָיִם,



שִׁיר בֹּקֶר, שִׁיר תּוֹדָה יֶהְגּוּ בַּכֹּחַ.

3.



רוּחַ צַח אַט, אַט עֳפָאִים יָנִיעַ,



וּכְצִלְצַל נָעִים אֶל שִׁירָם יִלָּוֶה;



גַּלֵּי נַחַל זַךְ בֵּין שִׂיחִים יוֹפִיעַ,


הֶמְיָתָם גַּם הִיא לוֹ כַּמִּדְבָּר נָאוֶה 1

4.


וּלְקוֹל שִׁיר-יָהּ זֶה שָׁקְטָה הַתּוֹלָדָה



וּבְגִיל קֹדֶשׁ תַּקְשִׁיב קוֹל צֶאֱצָאֶיהָ,



וּלְקוֹל שִׁיר זֶה מֵרֹאשׁ גִּבְעָה נֶחְמָדָה,



תָּרוּץ עֲגָלָה וַאֲנִי בֵּין יוֹשְׁבֶיהָ!

5.



הוּרַי מִימִינִי וּשְׂמֹאלִי יֵשֵׁבוּ,



יָדָם חִבְּקַתְנִי, עֵינָם תַּרְהִיבֵנִי;



כָּל קוֹל כָּל הֶגֶה שִׂפְתוֹתָם דּוֹבֵבוּ,



יָבֹא בַעֲצָמַי בִּצְרִי וִיחַיֵּנִי.

6.



מַה נָּעַמְתְּ, אִמִּי! מַה יָּקַרְתָּ, אָבִי!



זוּלַתְכֶם הֵן חַיַּי אַךְ צֵל, אַךְ תֹּהוּ!…



לִרְגָעִים תִּתְהַלֵּךְ תּוּגָה בִּלְבָבִי:



כִּי שָׁכוּל כִּי רָחוֹק מִכֶּם הִנֵּהוּ!

7.



אַךְ אִתְּכֶם, הוֹרַי, לִי תֵבֵל זוֹרַחַת!



וּבְכָל לֵב וָנֶפֶשׁ חַיִּים אֶשְׁאָפָה;



אִתְּכֶם לִי תֵבֵל גַּן עֵדֶן וָנַחַת,



וּבְיִפְעָה וָהוֹד לִי תָּמִיד נִשְׁקָפָה.

8.



הֶאָח! רִגְעֵי אשֶׁר עִמְדוּ נָא סֶלָה!



אַל נָא לָנֶצַח, אֲבוֹתַי, יתִּטְּשׁוּנִי!



עוּפוּ חִישׁ קַל אִתִּי שָׁמָּה אֹהֱלָה,



אֶל צֵל קוֹרַתְכֶם בָּאַהֲבָה שָׂאוּנִי!

9.



עוּפִי לִקְרָאתֵנוּ אַתְּ, עִיר מוֹלֶדֶת!



אַתְּ, דֶּרֶךְ הַמֶּלֶךְ, חֵיקֵךְ הַרְחִיבִי!



הָשִׁיבִי אֶל קִנָּהּ צִפּוֹר נוֹדֶדֶת,



לִמְקוֹר לֻקַּח מֶנְהוּ לִבִּי הָשִׁיבִי!…






10.


שׁוּרוּ קָדִימָה! בִּצְבִי קַוֵּי זֹהַר



יַרְקִיעַ הַשֶּׁמֶשׁ עַל חוּג שָׁמָיִם;



וּתְכֵלֶת שַׁחַק – כַּסַּפִּיר לָטֹּהַר,



גַּם עֲנָנִים קַלִּים – כִּזְהַב פַּרְוָיִם.

11.



שׁוּרוּ מִסָּבִיב! כָּל מַחֲזוֹת הַטֶּבַע,



בּנְגֹהוֹת אוֹר יוֹם יָפוּ שִׁבְעָתָיִם;



כָּל צִיץ, כָּל צֶמַח גַּם כָּל גַּיְא וָגֶבַע,



מֵרְאוֹת בָּהֶם לֹא תִּשְׂבַּעְנָה עֵינָיִם!

12.



הֶאָח! כָּל הַיְקוּם בָּא בַּעֲדִי עֲדָיִם!



לִי שָׁלוֹם יִקְרָאוּ כָּל בַּעֲלֵי כָנָף!



אַךְ נַעֲלָה מִקּוֹל עוּגָב וּמְצִלְתָּיִם,



הוּא קוֹל הַקּוּקִיאָה מֵרֹאשׁ הֶעָנָף!…

13.



הֶאָח! שָׁם הַחֶרֶס,



בַּת עֵינוֹ נוֹהֶרֶת



לִי, בָּחֵן וָנֹעַם!



הֶאָח! נִטְפֵי מָיִם,



לִי יִשְׁלְחוּ קַרְנָיִם,



כַּסַּפִּיר וָשֹׁהַם!

14.



וּשְׂדֵרוֹת אַלּוֹנִים,



רַעֲנַנִּים וּדְשֵׁנִים,



לִי עַיִן יַצְהִילוּ;



גַּם שָׂדוֹת, גַּם גַּנִּים,



גַּם חֶלְקַת שׁוֹשַׁנִּים,



אֶל שׁוּבִי יָגִילוּ!!…

בחדש סיון שנת תרמ“ב. פ”ב.







עשה“כ ומדברך נאוה, שה”ש.  ↩










את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/1629