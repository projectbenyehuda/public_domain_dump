


	
	עוד חיה חנה
	



עוֹד חַיָּה חַנָּה! / מרדכי צבי מאנה

(היא הבאַראָנעססע חנה גינצבורג אשר על שמה הוקם בפה בית־מחסה־יתומים).

1.


יוֹם זֶה הֵן גָּוְעָה חַנָּה הַגְּבִירָה



וּבְסֵתֶר צֵל שַׁדַּי תִּשְׁכֹּן שַׁאַנַנָּה;



אַךְ זִכְרוֹן נֶצַח לִשְׁמָהּ פֹּה הִשְׁאִירָה,



צִדְקוֹתֶיהָ חַיּוֹת: עוֹד חַיָּה חַנָּה!



2.


שָׁם אֹבֵד הֶחֱיוּ, הִצְלִיחוּ רַחֲמֶיהָ,



שָׁם אַךְ לִבָּהּ הֶאֱזִין קוֹל נֶפֶשׁ נַעֲנָה;



אֵין קֵץ אֵין מִסְפָּר אֶל רֹב צִדְקוֹתֶיהָ.



הִיא הֶחְיְתָה רַבִּים: עוֹד חַיָּה חַנָּה!



3.


וִיתוֹמִים אֶת לִבָּם יִשְׁפְּכוּ כַמַּיִם



כִּי יָאִיר אֵל עֶלְיוֹן לָהּ עֵדֶן גַּנָּהּ;



בַּבַּיִת הַנּוֹסַד לִשְׁמָהּ יִרְאוּ חַיִּים,



הֵם נֶצַח יָעִידוּ: עוֹד חַיָּה חַנָּה!

ביום נאספה אל עמה, 1880







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3714