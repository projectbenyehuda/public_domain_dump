


	
	התקוה
	



(העתקה משיר אשכנזי להמשורר גייבל)





1


אִם גַּם קֹר קִפָּאוֹן יָפִיץ הַחֹרֶף,

אַךְ שֶׁלֶג, אַךְ קֶרַח לָנוּ מִסָּבִיב;

הֵרָגַע נָא לִבִּי! עוֹד יִפְנֶה עֹרֶף,

עוֹד יָבֹא יוֹם כִּי יוֹפִיעַ הָאָבִיב.




2


אִם גַּם יִתְלַכְּדוּ יַחְדָּו עַל שָׁמָיִם

מוּל אוֹר שֶׁמֶשׁ אַלְפֵי עָבֵי עֲרָפֶל;

אַל תִּפְחַד, לִבִּי! עוֹד יִשְׁלַח קַרְנָיִם

עַל שָׁרוֹן, עַל כַּרְמֶל, בָּהָר וּבַשָּׁפֶל.




3


סַעֲרוּ, סַעֲרוֹת חֹרֶף, רַעֲשׁוּ בַכֹּחַ!

מִשְּׁאוֹנְכֶם לֹא אֵחַת, לֹא אֶפְחַד פָּחַד;

הֵן עוֹד יָבֹא יוֹם עֵת אֶקְרָא שָׂמֵחַ:

בָּא, בָּא הָאָבִיב עִם כָּל עֹנֶג יָחַד!




4


אָז תִּתְעוֹרֵר אֶרֶץ בַּעֲדִי עֲדָיִם,

וּצְעִיף כָּל צֶבַע יָלִיט הוֹד פָּנֶיהָ;

אָז תִּצְחַק מוּל טֹהַר שֶׁמֶשׁ צָהֳרָיִם,

אָז תָּשִׂישׂ, תָּחֹג יוֹם חַג כְּלוּלוֹתֶיהָ.




5


זֵר-פְּרָחִים יִפְרַח בִּשְׂעַר תַּלְתַּלֶּיהָ,

וִירַק נִצָּנִים, – הֶאָח, מַה נָּעֵמוּ!

פַּלְגֵי זֹהַר יָפִיצוּ כִלְיוֹתֶיהָ,

דֶּמַע גִּיל הֵמָּה מִלְבָבָהּ יִזְרֹמוּ.




6


לָכֵן, בֶּן אָדָם, הִשָּׁקֵט, הֵרָגַע,

מִקֹּר וָסַעַר אַל יִפּוֹל לִבֶּךָ;

עֹז חִצֵּי חֹרֶף הֵן רַק עֲדֵי רָגַע,

יוֹם גָּדוֹל, יוֹם אָבִיב הוּכַן עָדֶיךָ,




7


וּבְעֵת חֵץ הַיָּגוֹן יַכְאִיב נַפְשֶׁךָ,

פִּגְעֵי הַתֹּפֶת פֹּה תִרְאֶה מִסָּבִיב;

אַל תֹּאמַר נוֹאָשׁ! רַק אַמֵּץ רוּחֶךָ:

“עוֹד יָבֹא יוֹם כִּי יוֹפִיעַ הָאָבִיב!”




טבת, תרמ“א. פ”ב.










את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/28897