


	
	נְסִיעָה אֶל אֲבוֹתַי
	



על כנפי הדמיון.

(על מסלת הברזל)


(והשיב לב אבות על בנים ולב בנים על אבותם).

(מלאכי ג').

1.


מַה נָּעִים הַחֲלוֹם הַלַּיְלָה חָזִיתִי!



מֶה עָלַץ לִבִּי בַּחֲלוֹם חֶזְיוֹן לַיִל?



אֶל עִיר מוֹלַדְתִּי כַּנֶּשֶׁר דָּאִיתִי,



אֶל הוֹרַי רַצְתִּי, קָפַצְתִּי כָּאַיִל!


  

2.


אֶל הוֹרַי, אֶל הוֹרַי כְּחֵץ שָׁלוּחַ



אָטוּשׁ, אָעוּפָה בֵּין הָרִים וַעֲמָקִים



אָעוּפָה עַל כַּנְפֵי קִיטוֹר וָרוּחַ,



אֶנָּשֵׂא בַעֲגָלוֹת רָצוֹת כַּבְּרָקִים!


  

3.


הָאָרֶץ תַּחְתַּי תִּתְנוֹדֵד בַּמְּחוּגָה,



הַיְּעֳרִים יָצְאוּ בִּמְחוֹלַת מַחֲנָיִם;



גַּלְגַּלִּים יָשֹׁקּוּ מִבְּלִי הֲפוּגָה,



וּמִקּוֹל הֶחָלִיל תִּצַלְנָה אָזְנָיִם!


  

4.


הֶאָח! קוֹל הֶחָלִיל בַּכֹּחַ צוֹרֵחַ



הֶאָח אוֹפַנִּים רוֹעֲשִׁים כַּסַּעַר!



הֶאָח! הֵד הָרִים הָרוּחַ פּוֹלֵחַ,



יַחֲרִיד גַּם יַרְגִּיז כָּל אֵלֵי הַיַּעַר


  

5.


הֶאָח כַּצֵּל סָפוּ עָרִים וּסְפָרִים!



אִישׁ אֶת רֵעֵהוּ חֶזְיוֹנוֹת יִרְדֹּפוּ;



אַךְ תָּעִיף עַיִן ­– גַּם רוֹעִים וַעֲדָרִים,



גַּם חֶבֶל אִכָּרִים מַהֵר יַחֲלֹפוּ!



6.


(אַךְ קוֹל הַמְּכוֹנָה מוּל רַעַשׁ בִּלְבָבִי –



הוּא הֶמְיַת יוֹנָה מוּל שַׁאֲגַת הַלָּבִיא;



וּמְעוּף הַכְּבוּדָה מוּל עוֹרְקַי נִמְהָרִים,



אַךְ רֶמֶשׂ זוֹחֵל מוּל כַּנְפֵי הַנְּשָׁרִים!)


  

7.


הֶאָח! לִבִּי רוֹעֵשׁ, דָּמִי רוֹתֵחַ!



אֶל הוֹרַי, אֶל הוֹרַי אֶקְרַב לִרְגָעִים!



כָּל רִגְשֵׁי אַהֲבָה בִּי הַחֲלִיפוּ כֹחַ:



אֶל הוֹרַי, אֶל הוֹרַי הִנְּכֶם נִשָּׂאִים!…


  

8.


חִישׁ נֶאֱלַם הֶחָלִיל, חִישׁ שָׁקְטָה הַמְּהוּמָה



הַכְּבוּדָה עָמְדָה וַתְּצַלְצֵל הַמְּצִלָּה:



הֶאָח! עַתָּה חִישׁ מִמְּקוֹמִי אָקוּמָה:



שָׁם הוֹרַי רָצִים נֶגְדִּי אֶל הַמְּסִלָּה!…


  

9.


וּזְרֹעוֹת אַהֲבָה לִקְרָאתִי נִטָּיוּ



וּנְשִׁיקוֹת בּוֹעֲרוֹת שִׂפְתוֹתַי יַדְלִיקוּ;



וּבְלִי כָל הֶגֶה שַׂרְעַפַּי יֶחֱמָיו,



וּבְעַד עֵינַי אֵשׁ-כִּלְיוֹתַי יָרִיקוּ…


  

10.


וּכְמוֹ הַכְּרוּבִים אֶת נַפְשִׁי נָשָׂאוּ,



וּבְגִיל שָׁמַיְמָה אִתָּהּ עוּף הִגְבִּיהוּ.



וּכְמוֹ רוּחַ אֵל כָּל חוּשַׁי נִמְלָאוּ



עֵת שַׁדַּי אָצַל לָהּ מִנְּשִׁיקוֹת פִּיהוּ!!..


־־ ־־ ־־ ־־ ־־ ־־ ־־ ־־ ־־






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4484