


	
	מ. [מספרד עד הנה לך אביא כינורי]
	



מ.	[מספרד עד הנה לך אביא כינורי] / מרדכי צבי מאנה






מִסְּפָרַד עַד הֵנָּה לְךָ אָבִיא כִּנּוֹרִי,



שֵׁב נָא, הַאֲזִינָה! הֵן אָשִׁיר מִזְמוֹרִי.



מִזְמוֹרִי, קִינָתִי כָּל אִישׁ יוֹדֵעַ,



אַךְ טַח עֵינָם מַרְאוֹת, אָזְנָם – מִשְׁמוֹעַ.

בָּרְחוֹב יִרְקַד דּוֹב, יִצְחַק כָּל רוֹאֵהוּ,



שׁוֹבֵהוּ יֹאחֲזֵהוּ חָח בִּלְחָיֵיהוּ;



הַדּוֹב הַזֶּה הֵפִיץ עֶבְרַת חֲמָתוֹ,



לוּ רָאוּהוּ בַּיַּעַר בִּמְאוּרָתוֹ.

גַּם אֲנִי נִלְחַמְתִּי, חַרְבִּי הִשְׂבַּעְתִּי,



טָבַחְתִּי, נִצַּחְתִּי, שֶׁבֶת הִגְבַּהְתִּי;



חַרְבִּי, הוֹי, נִשְׁבָּרָה – מִי יִצְלַח לָנֶצַח? –



סוּסִי, הוֹי, חָלָל מִמִּלְחֶמֶת רֶצַח! –

שבט, תרמ"ג.







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/670