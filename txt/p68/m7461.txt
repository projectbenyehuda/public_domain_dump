


	
	הַלַּיְלָה
	



(שלישיה)


1.

עָבַר יוֹם,

שֶׁמֶש דּוֹם!

אָדַם עָב,

סַהַר שָׁב,

חֶשְׁכַת צֵל

כִּסְּתָה כֹל.

2.

רוּחַ צַח,

בִּכְנָפוֹ יַךְ;

אֶל כָּל חַי

יוֹבִיל שַׁי:

רֵיחַ מוֹר,

נֹעַם קֹר.

3.

יַעַר שָׁם

שְׁנָתוֹ נָם,

רוֹחַ אַט

סְעִיפָיו יַט,

כָּל קוֹל נָס,

הָשְׁלַךְ הָס!

4.

יִישָׁן הַר,

יָנוּם כַּר

נִדְמָה עֵץ,

נֶאְלַם בֹּץ,

וּשְׂדוֹת נִיר

חָדְלוּ שִׁיר.

5.

עַל קַשׁ גַּל

שׁוֹכֵב דַּל;

עַל רֹךְ כַּר

הוֹזֶה שַׁר;

נָחוּ חִישׁ

כָּל בְּנֵי אִיש!

6.

לִבִּי אַךְ

יִפְעַם, יַךְ;

סַעַר הוֹ

אָיוֹם בּוֹ!

רוּחִי חָת,

אֵין לִי שְׁנָת!


  

אלול, תר"ם, עיר מולדתי.






את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/7461