


	
	שושנה וזבוב-רקמה
	



שׁוֹשַׁנָּה וּזְבוּב-רִקְמָה / מרדכי צבי מאנה

1.


תַּאֲוָה לָעֵינַיִם



שׁוֹשַׁנָּה תוֹפִיעַ,



מִמֶּגֶד שָׁמַיִם



נִמְלָא הַגָּבִיעַ.

2.



וּזְבוּב-רִקְמָתָיִם



כַּשֹּׁהַם פּוֹרֵחַ



עָף חִישׁ מֵאַפְסָיִם



לָמֹץ נֹפֶת לֵחַ.

3.



אָז תַּעַד שׁוֹשַׁנָּה



גַּם הוֹד הַכְּנָפָיִם,



וּמְלֶכֶת הַגַּנָּה



תּיף עוֹד שִׁבְעָתָיִם.

4.



פָּעֳלֵי אֵל נִפְלָאוּ,



כֹּל תַּחַז עֵינֵיהוּ;



וּשְׁנֵימוֹ נִבְרָאוּ,



אִישׁ בַּעֲבוּר רֵעֵהוּ.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/6342