


	
	הַשִּׁיר צוֹעֵק
	



רשום על השיר בכתב יד: עוד לו על בני אדם שלחו ידם למלאכת השיר והם לא ידעו מה הוא.






הַשִּׁיר צוֹעֵק עַל מַפַּלְתּוֹ, / כִּי פָשַׁט בִּגְדֵי תִּפְאַרְתּוֹ,

הָיָה בִימֵי קֶדֶם נָשִׂיא / וּבְיָדוֹ קָמָה מַמְלַכְתּוֹ,

כָּל חָכָם לֵב וּנְבוֹן לַחַשׁ / תָּמִיד סָרִים אֶל מִשְׁמַעְתּוֹ,

אַנְשֵׁי מוּסָר, אַנְשֵׁי מִדּוֹת / הוּכָנוּ שׁוֹמְרֵי מִשְׁמַרְתּוֹ –

וּשְׁלֹמֹה בִּסְפָרַד הָיָה / רֹאשׁ, וָשִׁיר – רֵאשִׁית מֶמְשַׁלְתּוֹ,

שִׁקְלֵי קֹדֶשׁ, מִשְׁלֵי נֹעַם, / כִּרְאִי מוּצָק חָזָק קַסְתּוֹ.

רַב יִצְחָק מֵהַר הַשֵּׂכֶל / חָצַב כָּל שִׁירֵי מַחְבַּרְתּוֹ –

כַּמָּה גָבְהוּ, כַמָּה עָמְקוּ / שִׁירָיו בֵּין כּוֹכָבִים שִׁבְתּוֹ!

שִׁיר הַלֵּוִי – כִּכְלִי חֶמְדָּה, / חָלָב וּדְבַשׁ וּמָן אִתּוֹ,

מָתוֹק נָעִים, לִמְאֹד עָרֵב / כָּל דָּבָר נִמְצָא עִם עִתּוֹ.

וּבְנֵי עֶזְרָא – שָׂרֵי צִבְאוֹת / הַשִּׁיר אוֹסְרִים אֶת מֶרְכַּבְתּוֹ,

הֵמָּה רִכְבּוֹ, הֵם פָּרָשָׁיו / הֵמָּה חַרְבּוֹ, הֵמָּה קַשְׁתּוֹ.

כָּל אֵלֶּה עִם דּוֹרָם הָיוּ / שָׂרֵי הַשִּׁיר, אוֹכְלִים פִּתּוֹ –

אַךְ עַתָּה אֶל אֶרֶץ נָפַל, / שָׁפְלָה מֵאֶרֶץ מַצַּבְתּוֹ –

כָּל אִישׁ פֶּתִי, כָּל אִישׁ סָכָל / לָצוּד שִׁירִים פָּרַשׂ רִשְׁתּוֹ,

מִלּוֹת שׁוֹנוֹת עִם קוֹל עַנּוֹת / יַשְׁמִיעַ מִתּוֹךְ מִכְמַרְתּוֹ,

יָשִׁירוּ שִׁיר מָעוּךְ כָּתוּת / נָתוּק כָּרוּת מִצַּמַּרְתּוֹ –

צַחְנָה וּסְחִי אֶל כָּל שׁוֹמְעָיו, / כָּל אִישׁ עַל שִׁכְמוֹ מִשְׁאַרְתּוֹ.









את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/34195