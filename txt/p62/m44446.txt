


	
	ללייבּ יפה
	







פט“ב 1 כ' אייר תרע”ד

ידידי היקר,

הנה דין־וחשבון מפורט ממה שנעשה עד־עתה בענין פרוּג:

א. אחרי דבּרי עמך, ראיתי במוסקבה את ניידיץ', אשר הבטיחני לעשות במוסקבה מה שעשה בפטרבורג.

ב. בשבוע שעבר ביקרנו, יחד עם הד“ר אייזנשטדט, את מר
קריינין ובאנו לידי החלטה זו: צריך ואפשר לקבל בשביל המטרה הנ”ל בפטרבורג
מדי שנה לא פחות מתשע־מאות רובלים; הדבר יסודר תחת חסותם של מפיצי־ההשכלה,
כלומר אנחנו נערוך רשימת אנשים אשר יבטיחו לשלם סכום ידוע מדי שנה בשנתה.
והעו"ד ישלח אליהם את הגובה שלו עם שטרות־קבלה שלו, ישמור את הכסף הקבוץ
בקופתו וימציאו לפרוּג מדי חודש.

ג. שלשום ביקרתי, בלווית קריינין, את סליוֹזבּרג, אשר
הסכים בחפץ־לב לתכנית זו. בביתו נערכה רשימת המשלמים אשר עם אחדים מהם ידבר
ס'; עם הנשארים – קריינין או אנוכי.

ד. מחרתיים אתראה פה עם ניידיץ' ואבקש אותו שיסדר כדבר הזה גם במוסקבה, כהבטחתו.

ה. הד"ר אייזנשטדט יהיה המפקח והמשגיח על כולנו, פן נתרשל בעבודתנו.

ו. את חלק עבודתי אני אעשה בשבוע הבא.

עתה שאר הענינים. את השיר של טשרניחובסקי אתרגם כהבטחתי,
וגם את ההקדמה אכתוב כהבטחתי; היה־נא בטוח, שבשבילי לא יסבול הספר כל
איחור, אף קטן שבקטנים. אבל, מן הצד השני, אינני יכול לכתוב אלא ברגע
האחרון – זהו חסרון פסיכולוגי, חסרון על עיתונאי, אשר אין לו מרפא.

אשתי שבה מאודיסה; מצב אחותה הוטב, בני שלום לו, אם לא
נביא בחשבון את המאורע הקטן אשר קרה לו אתמול: נפל על רצפת־החדר ושיבר את
עצם זרועו הימנית. אין בדבר כל סכנה והרופאים מקווים שאחרי שבועיים ימים לא
יוכר מקום השבר. אשתי התאמצה להיות אשת־חיל גם במסה זו.

שנינו דורשים בשלומכם.

שלך

ז. ז’בוטינסקי.





לונדון כ' בטבת תרפ"א, 30/12/1920

לכבוד מר ליב יפה,

ירושלים.





חבר יקר,

כפי שידוע לך בוודאי, יסדה לשכת קרן היסוד מחלקה מיוחדת
לעבודת התעמולה במטרה לרכז את כל כוחות ההשפעה האפשריים ולהשתמש בהם בכל
האופנים לשם תעמולה עצומה בעד קרן היסוד. מלבד התעמולה שבע"פ הננו שמים לב
ביחוד לתעמולה שבכתב והננו חושבים אותה לעיקר העיקרים ויסוד כל העבודה. רק
העיתונות מסוגלת ליצור את דעת הקהל, לבאר ולברר לו את גודל השעה, עצם מהות
העבודה, הצורך והיכולת, ערכי השאלות העומדות על הפרק, בכל העבודות השונות
הכרוכות בקרן היסוד ותכליתה. הנסיון הראה לנו, שהעיתונות, בכללה גם עיתונים
בלתי יהודיים, נכונה לקבל ולהדפיס מאמרי תעמולה מסוג זה, וכבר נתפרסמו
על־ידינו מאמרים חשובים בעיתונים שונים על קרן היסוד באופן ישר ובלתי ישר.
אבל רוצים אנו ומוכרחים אנו לנהל תעמולה זו באמת במידה היותר רחבה ולאסוף
אל תחת דגלנו את כל הכוחות הספרותיים שלנו ולגייס את כל העיתונות למלחמת
עבודתנו הכבירה.

בטוחים אנו שמטרתנו הגדולה קרובה אל לבך עד מאוד ושבכל
כוחותיך תואיל להיעשות שותף בעבודתנו זו. הננו פונים אפוא אליך בבקשה נמרצת
שתואיל לכתוב ולהמציא לנו אילו מאמרים (או לכל הפחות מאמר אחד) בנוגע לקרן
היסוד או לענינים ציוניים בכלל, שיש להם איזה מגע, ישר או בלתי ישר, אל
עבודת קרן היסוד, ואנחנו נפרסם בעיתוני ארצות שונות. שדה־עבודתנו מקיף את
העיתונות הציונית ואף הבלתי ציונית שבכל העולם, וכל מאמר חשוב יתורגם
ללשונות רבות. מובן מאליו, כי בידך לכתוב על כל נושא הקרוב יותר אל לבך: על
מטרות “קרן היסוד” על ה“חלוצים”, התיישבות, חקלאית ועירונית, העליה, שאלת
הבנין, החינוך וכל המפעלים והעבודות שיש להם ענין ל“קרן היסוד”. רצויים
מאוד גם מאמרי תעמולה סתם. את המאמרים תוכל לכתוב בכל לשון ובכל צורה
ספרותית.

תקוותנו חזקה כי תזדרז בטובך למלא את בקשתנו, ועל זה הננו אסירי תודה לך מראש.

בכבוד רב ובברכת ציון

ז. ז’בוטינסקי














פּטרבּוּרג.  ↩










את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/44446