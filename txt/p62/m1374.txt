


	
	מִשִּׁירֵי הַנִּלאֶה
	



א. [אֶהיֶה כָּאִישׁ שֶׁנָּח בְּצֵל אִילָן] / ד’אַנּוּנצִיוֹ (תורגם מאיטלקית)


Sarò come colui che si distende…

–d’Annunzio




אֶהיֶה כָּאִישׁ שֶׁנָּח בְּצֵל אִילָן,



שְׂבַע מִשׂחַק הַקֶּלַע וְהַקֶּשֶׁת;



קַן-תְּאֵנִים, צַמֶּרֶת-חֵן לוֹחֶשֶׁת



סוֹד עַל אָזנוֹ, וְהוּא תַחתֶּיהָ לָן.


  


לֹא יְנָעֵר עָנָף לְהַפִּילָן,



לֹא יְכוֹנֵן לַצַּיִד פַּח וָרֶשֶׁת:



רַק תְּאֵנָה בוֹגֶרֶת, הַפּוֹרֶשֶׁת



מִיִּחוּרָה, יִלְקֹט בְּיַד עַצלָן.


  


יִטעַם מִזֹּה –אִם דַּי לָהּ הֶאֱדִימָה;



אַך לֹא יִשֹּׁך עָמֹק, לִמצוֹא פְּנִימָה



עָסִיס טָמוּן, כִּי יִתיָרֵא מִמָּר.


 


יָרִיחַ –וְיִינַק מֵאֵד הַלֵּחַ,



בְּנַחַת, לֹא עָצוּב וְלֹא שָׂמֵחַ.



שִׁירוֹ הָיָה קָצָר –שִׁירוֹ נִגמָר.






ב. [תְּנוּ לִי נִיר קָטוֹן] / סוּלָרִי (תורגם מצרפתית)


Si j'avais un arpent de sol…

–Soulary




תְּנוּ לִי נִיר קָטוֹן, עַל רֶכֶס אוֹ בִשׁפֶלֶת,



וּבוֹ מַעיָן קָטוֹן, רַב-קֶצֶף אוֹ בָהִיר:



אֶבנֶה לִי שָׁם אַרמוֹן, מִתֶּבֶן אוֹ חָצִיר,



עִם גַּן פִּרחֵי אָבִיב –סִגָּל אוֹ חֲבַצֶלֶת.


  


בַּגָּן, בְּקֵן טָמִיר –אַרמוֹן שֶׁל טִיט אוֹ מֶלֶט –



תִּשׁכֹּנָּה כַנפֵי-רֹן –הַתּוֹר אוֹ הַזָּמִיר;



וּבִמעוֹנִי תָנוּם, עַל עֶרֶשׂ אוֹ כְבִיר,



יַלדָּה עִם עֵינֵי-זִיו –תְּכֶלֶת אוֹ גַחֶלֶת.


  


דַּי לִי בְנִיר קָטוֹן. לִגדּוֹר מֵצַר וּגְבוּל,



בַּשַּׁחַר הַוַּרדִּי אָעִיר אוֹתָהּ: לְמוּל



הַשֶּׁמֶשׁ הָעוֹלֶה עִמדִי, יָפָה כָמֹהוּ.


  


בִּמקוֹם שֶׁצֵּל רֹאשֵׁך יִגַּע בְּטַל עֶשׂבִּי –



שָׁם אֹפֶק לִי אַתוֶה וּגבוּל מַשָּׂא-לִבִּי.



כָּל הוֹד שֶׁאֵין יָדִי מַשֶּׂגֶת –תֵּל וָתֹהוּ.







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/1374