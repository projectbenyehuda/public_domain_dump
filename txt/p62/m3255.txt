


	
	שיר ביתר
	



שִׁיר בֵּיתָר / זאב ז’בוטינסקי


בֵּיתָר –



מִגֹּב רִקָּבוֹן וְעָפָר,



בַּדָּם וּבַיֶּזַע



יוּקַם לָנוּ גֶזַע



גָּאוֹן וְנָדִיב וְאַכזָר;



בֵּיתָר הַנִּלכָּדָה,



יוֹדֶפֶת, מַסָּדָה



תָּרֹמנָה בְעֹז וְהָדָר.

הָדָר –



עִברִי גַם בָּעֹנִי – בֶּן-שָׂר;



אִם עֶבֶד, אִם הֵלֶך –



נוֹצַרתָּ בֶּן-מֶלֶך



בְּכֶתֶר דָּוִד נֶעֱטָר.



בָּאוֹר וּבַסֵּתֶר



זְכוֹר אֶת הַכֶּתֶר, -



עֲטֶרֶת גָּאוֹן וְתָגָר.

תָּגָר –



עַל כָּל-מַעֲצוֹר וּמֵצַר!



אִם תַּעַל אוֹ תֵרֶד –



בְּלַהַב הַמֶּרֶד



שָׂא אֵשׁ לְהַצִּית, אֵין דָּבָר:



כִּי שֶׁקֶט הוּא רֶפֶשׁ,



הַפקֵר דָּם וָנֶפֶשׁ



לְמַעַן הַהוֹד הַנִּסתָּר!

לָמוּת אוֹ לִכבּוֹשׁ אֶת הָהָר –



יוֹדֶפֶת, מַסָּדָה, בֵּיתָר.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/3255