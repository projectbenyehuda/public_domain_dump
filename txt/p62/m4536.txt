


	
	שיר תל-חי
	



שִׁיר תֵּל-חַי / זאב ז’בוטינסקי


חֶרמֵשִׁים לָכֶם – מַדּוּעַ?



אֵי קָצִיר, אֶחָי?



– כִּי בַזֶּרַע הַזָּרוּעַ



תִּבָּנֶה תֵּל-חַי!

שֵׁם תֵּל-חַי



יִתקַדֵּשׁ –



תֵּל הַמֶּרֶץ הַחוֹרֵשׁ!

בִּידֵיכֶם מָגֵן וָחֶרֶב –



לָמָּה הֵם, אֶחָי?



– שֶׁיָּנוּחַ נַחַת עֶרֶב



כָּל בּוֹנֵה תֵּל-חַי.

שֵׁם תֵּל-חַי


רֹם יַמרִיא


תֵּל הַכֹּחַ הָעִברִי!

לִפנֵיכֶם פָּתוּחַ סֵפֶר –



מַה שִּׁירוֹ, אֶחָי?



– כִּי נִטַּע אֱמֶת עַל אֵפֶר



גִּבּוֹרֵי תֵּל-חַי.

שֵׁם תֵּל-חַי



עַד יְחִי –



תֵּל הָרוּחַ הָעִברִי!

נִזדַּיֵּן-נָא לֵב וּזרוֹעַ



וְנָקוּם, אֶחָי,



לִלָּחֵם, לִכבּוֹשׁ, לִנטוֹעַ



וְלִבנוֹת תֵּל-חַי!

שֵׁם תֵּל-חַי



סֵמֶל דּוֹר –



תֵּל עָמָל וָעֹז וָאוֹר!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/4536