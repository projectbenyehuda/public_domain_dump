


	
	שִׁיר תֵּל-חַי
	




חֶרמֵשִׁים לָכֶם – מַדּוּעַ?

אֵי קָצִיר, אֶחָי?

– כִּי בַזֶּרַע הַזָּרוּעַ

תִּבָּנֶה תֵּל-חַי!

שֵׁם תֵּל-חַי

יִתקַדֵּשׁ –

תֵּל הַמֶּרֶץ הַחוֹרֵשׁ!

בִּידֵיכֶם מָגֵן וָחֶרֶב –

לָמָּה הֵם, אֶחָי?

– שֶׁיָּנוּחַ נַחַת עֶרֶב

כָּל בּוֹנֵה תֵּל-חַי.

שֵׁם תֵּל-חַי

רֹם יַמרִיא

תֵּל הַכֹּחַ הָעִברִי!

לִפנֵיכֶם פָּתוּחַ סֵפֶר –

מַה שִּׁירוֹ, אֶחָי?

– כִּי נִטַּע אֱמֶת עַל אֵפֶר

גִּבּוֹרֵי תֵּל-חַי.

שֵׁם תֵּל-חַי

עַד יְחִי –

תֵּל הָרוּחַ הָעִברִי!

נִזדַּיֵּן-נָא לֵב וּזרוֹעַ

וְנָקוּם, אֶחָי,

לִלָּחֵם, לִכבּוֹשׁ, לִנטוֹעַ

וְלִבנוֹת תֵּל-חַי!

שֵׁם תֵּל-חַי

סֵמֶל דּוֹר –

תֵּל עָמָל וָעֹז וָאוֹר!
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/4536