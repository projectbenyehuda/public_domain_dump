


	
	שמאל הירדן
	



שְׂמֹאל הַיַּרדֵּן / זאב ז’בוטינסקי

א


כָּעַמּוּד הַתִּיכוֹן לָאַפֶּדֶן,



אַף כְּחוּט-הַשִּׁדרָה לֶאֱנוֹשׁ,



לְאַרצִי קַו-הַצִּיר וְהָאֶדֶן



הוּא יַרדֵּן, הַיַּרדֵּן הַקָּדוֹשׁ.


  


אִם אַרצִי דָלְלָה וְקָטֹנָה,



הִיא שֶׁלִּי מֵרֹאשָׁהּ עַד קִצָּהּ:



מִשׂתָּרַעַת מִיָּם יְשִׁימוֹנָה,



וְיַרדֵּן – הַיַּרדֵּן בָּאֶמצַע!


 


שׁתֵּי גָדוֹת לַיַּרדֵּן:



זוֹ שֶׁלָּנוּ – זוֹ גַם-כֵּן!


  

ב


שָׁם יִרוֶה לוֹ מִשֶּׁפַע, מֵאֹשֶׁר



בֶּן-עֲרָב, בֶּן-נַצֶּרֶת וּבנִי:



כִּי דִגלִי, דֶּגֶל טֹהַר וָיֹשֶׁר



יְטַהֵר שׁתֵּי גְדוֹת יַרדֵּנִי.


  


שׁתֵּי יָדַי לָךְ הִקדַּשׁתִּי, מוֹלֶדֶת,



שׁתֵּי יָדַי – לְמַגָּל וּמָגֵן:



אַךְ תִּשׁכַּח יְמִינִי הַבּוֹגֶדֶת,



אִם אֶשׁכַּח אֶת שְׂמֹאל הַיַּרדֵּן!


  


שׁתֵּי גָדוֹת לַיַּרדֵּן:



זוֹ שֶׁלָּנוּ – זוֹ גַם-כֵּן!







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8665