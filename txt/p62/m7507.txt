


	
	הדוכסת אלתגיע מאת אדמון רוסטאן
	



הַדֻּכֶּסֶת אַל תַּגִּיעַ / אֶדמוֹן רוֹסטָן, תרגם זאב ז’בוטינסקי

הקטע הזה הוא שׁירת גוֹדִיפרֵד רוּדֵל, הטרוּבַּדוּר הנודד גבורו של המחזה הרוֹמַנטִי La Princesse Lointaine.


אַהֲבָה הִיא סִיג עוֹפֶרֶת,



אִם נָגַעתָּ בַתִּפאֶרֶת,



אִם נָשַׁקתָּ שִׂפתֵי-וֶרֶד



עַל הַכֶּסֶת,



אוֹ טִפַּסתָּ עַל יְצִיעַ



הַרמוֹנָהּ בִּמעַט-יְגִיעַ:



לֹא, לִבִּי לְאַלתַּגִּיעַ



הַדֻּכֶּסֶת.

אַהֲבָה הִיא מוֹץ וָאֵפֶר,



אִם שׂוֹחֵק לְךָ פִּי-שֶׁפֶר,



אִם מֻתָּר הַגֵּשׁ לָהּ סֵפֶר



אוֹ גָבִיעַ,



אוֹ לְחוֹץ בְּיָד תּוֹפֶשֶׂת



יָד מַסכֶּמֶת, לֹא מוֹאֶסֶת:



לֹא, לִבִּי אֶל הַדֻּכֶּסֶת



אַלתַּגִּיעַ.

אַהֲבָה הִיא אוֹר מִגֹּבַהּ,



אִם אָמַרתָּ: אֶעֱזֹבָה



כָּל תִּקוָה לַגִּיל, לַשֹּׂבַע



אוֹ לַחֶסֶד.



הִיא תִטהַר מֵאֵין מַשׂבִּיעַ;



לֹא תַשִׂיג - לָכֵן תַּגבִּיהַּ:



כֹּה אֵהַב אֶת אַלתַּגִּיעַ



הַדֻּכֶּסֶת.

אֶרוֹס, אֶרוֹס, לִי תִתֶּן-נָא



אַהֲבָה לֹא אַשִּׂיגֶנָּה,



לֹא אֶרוֶנָּה עֵבֶר הֵנָּה



לָרָקִיעַ;



כִּי חֲלוֹם נַפשִׁי חוֹפֶשֶׂת:



תַּם חֲלוֹם - תֵּבֵל נֶהרֶסֶת.



טוֹב לֵאהוֹב אֶת הַדֻּכֶּסֶת



אַלתַּגִּיעַ!
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/7507