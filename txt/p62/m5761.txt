


	
	שיר הדגל
	



שִׁיר הַדֶּגֶל / זאב ז’בוטינסקי


אַל תַּגִּידוּ כִי אֵינֶנּוּ



דַּם אָבִינוּ הַמַּכבִּי:



כִּי שָׁלֹשׁ טִפּוֹת מִמֶּנּוּ



נִמזְגוּ בְדַם לִבִּי.

זוֹ – כְּצֶבַע יַם כִּנֶּרֶת,



זוֹ – כַּשֶּׁלֶג, זֹאת – זָהָב:



עַל הַדֶּגֶל, עַל הַסֶּרֶט,



עַל הָרֹאש וּבַלֵּבָב!

נֵס חֵרוּת, עָמָל וָטֹהַר,



נֵס הַדּוֹר הַבַּנָּאִי,



אַל תִּירָא: כִּי חַי הַנֹּעַר –



חַי וָעֵר חַשׁמוֹנָאִי.

כִּי תְכֵלֶת הִיא – רָקִיעַ,



גֹּבַהּ, אֹפֶק, עֹז-מְעוֹף:



לְעוֹלָם תַּמרִיא, תַּגבִּיהַּ


רוּחַ עֵבֶר מוּל אֵין-סוֹף;


לְעוֹלָם תִּצמָא נַפשֵׁנוּ



דֵּעַ, יֹפִי, טָהֳרָה,



וְתֵצֵא מֵהַר קָדשֵׁנוּ



הָאֱמֶת – שֶׁהִיא תוֹרָה.

לָאֶביוֹן, לַגֵּר, לָעֶבֶד,



בְּכָל-אֶרֶץ, בְּכָל-דּוֹר



אֶת הָאוֹר יָבִיא לְזֶבֶד –



אוֹר הַצֶּדֶק – אוֹר וּדרוֹר.

נֵס חֵרוּת, עָמָל וָטֹהַר,



נֵס הַדּוֹר הַבַּנָּאִי,



אַל תִּירָא: כִּי חַי הַנֹּעַר –



חַי וָעֵר חַשׁמוֹנָאִי.

אַך יֵשׁ עוֹד טִפָּה – יֵשׁ אֵגֶל,



לֹא הִכַּרנוּ עַד הַיּוֹם:



הוּא אֵינֶנוּ עַל הַדֶּגֶל,



הוּא בַלֵּב – וְהוּא אָדֹם.

כִּי יִפרֹץ שׂוֹנֵא מֵאֶרֶב,



אָז נָקוּמָה וְנַצבִּיא:



חַי הַנֹּעַר, חַי הַחֶרֶב,



חַי הַדָּם הַמַּכַּבִּי!

נֵס חֵרוּת, עָמָל וָטֹהַר,



נֵס הַדּוֹר הַבַּנָּאִי,



אַל תִּירָא: כִּי חַי הַנֹּעַר –



חַי וָעֵר חַשׁמוֹנָאִי.
 







את הטקסט לעיל הפיקו מתנדבי פרויקט בן-יהודה באינטרנט.  הוא זמין תמיד בכתובת הבאה:https://bybe.benyehuda.org/read/5761