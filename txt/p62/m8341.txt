


	
	כֻּלָּהּ שֶׁלִּי
	




מִן הַיּוֹם בּוֹ נִקרֵאתִי לַפֶּלֶא



שֶׁל בֵּיתָר וְצִיּוֹן וְסִינַי,



יַד אַחִים הִסגִּירַתנִי בַכֶּלֶא



וַתִּנעַל בֵּית-אִמִּי לְפָנָי.


  


הַשָּׁרוֹן וְהָעֵמֶק לֹא לָנוּ,



לֹא קָצִיר, לֹא קָטִיף, לֹא בִניָן –



אֱלֹהִים, לְיָגוֹן בְּחַרתָּנוּ,



וַתִּבחַר אֶת אָחִי לְתַליָן.


  


זֶה הָרִיב – לֹא נִגמַר הוּא עֲדַיִן



בֵּין אָדֹם לְלָבָן-וְתָכֹל:



עוֹד שַׁלֵּם נְשַׁלֵּם לְךָ, קַיִן –



אֶת נִשׁמוֹת צְעִירֶיךָ נִטּוֹל!


  


כִּי סוֹפָן – אוֹ לַבּוֹץ רִקָּבוֹנָה,



אוֹ לִמרוֹד בִּירוּשַׁת-הַקָּלוֹן,



אָנוּ מֶרֶד נִקרָא – וְתָבֹאנָה



עִם הָעֵמֶק הַזֶּה לְפִדיוֹן.


  


טַל מַפרֶה, טַל חַיִּים – טַל הַמֶּרֶד…



הוֹי, רָותָה כָל אַרצֵנוּ טַלִּי!



נוּמָה, עֵמֶק, מֶרחַב הַתִּפאֶרֶת,



יִתנַשֵּׂא גַּם עָלֶיךָ דִּגלִי.


  


כִּי אֲנַחנוּ שָׂדֶיךָ נָטַענוּ –



בַּגָּלוּת, מֵעַכּוֹ, עַל גַּרדֹּם.



אֱלֹהִים, לַשִּׁלטוֹן בְּחַרתָּנוּ



עַל לָבָן-וְתָכֹל – וְאָדֹם.
 







את הטקסט[ים] לעיל הפיקו מתנדבי פרויקט בן־יהודה באינטרנט.  הכל זמין תמיד בכתובת הבאה:https://benyehuda.org/read/8341