


	
	תושב ונודד
	



עוד שתּי נשמות עשירות נסתּלקו מעולמנו הדל: אַדולף שטאנד בּוינה, ויחיאל מיכל האלפּרין בּצפת.

שניהם התמכּרו כל ימיהם לעבודת הלאום, כּל אחד על־פּי דרכּו: שטאנד – בּכל לבבו, והאלפּרין – בּכל נפשו
ובכל מאודו. שניהם לא היו למה שהיו, עד שמרדו במסורת של חנוכם וסביבתם:
שטאנד, שהיה מחבושי הטמיעה, התּיר עצמו מאסוריו, וכונן כּלי־זיינו מול
המאסר שממנו נמלט; והאלפּרין, שהיה בּן עשירים ובן מיוחסים ותורנים, יצא
מאָהלה של תּורה, ובחר בּחיי־דחקות ובעבודה המפרכת את הגוף.

עד כּאן – דמיון; מכּאן ואילך – הבדל: הבדל בּתוכן ובצורה, בּשאיפה ובבטוי, בּשורש־נשמה וב“מזל”.

בּעצמו של דבר היה האלפּרין שלם משטאנד: שטאנד נתן –
מהונו, מחייו, מעצמותו; והאלפּרין הפקיר – את הונו, את חייו, את
עצמותו. שטאנד עבד עבודת הגאולה – וחי ומת בּגולה; והאלפּרין התמזג עם
ארץ־שאיפותיו בּחייו ובמותו. אַף־על־פּי־כן עלה לשטאנד מה שלא עלה
להאלפּרין: שטאנד היה לבוש שלמים, והאלפּרין – קרעים; שטאנד בּצר לו מקום
בּחברתו, והאלפּרין כּאילו נעקר מן השורש.

בּעודנו צעיר לימים התנשא שטאנד למדרגה ראשונה בּחברתו,
חברת פּרחי־הלאומיים שבּגליציה; ומזלו זה לווהו כל ימי עמידתו, משך דור
שלם: הוא אחד מראשי הציונים בּארץ־מולדתּו; נשיאָה של ההסתּדרות הציונית
בּארץ ההיא; אחד מעמודי “הועד הפּועל הגדול” הציוני; חבר בּבית־המחוקקים
האוסטרי; ראש “הקלובּ הלאומי” שם; ראש־המדבּרים וראש־הלוחמים על כּבוד עמנו
בּמדינה; דבּר ליהדות הגליצאית, ואַחר־כּך – לזו האוסטרית. ובכל אשר פּנה –
הצליח.

והאלפּרין היה מן הזורעים ואינם קוצרים. הוא היה הראשון,
שנתן מדמו לאַדמת עמו; והאדמה לא נתנה לו את יבולה. הוא היה הראשון, שחלם
על־דבר לגיון עברי; וכשנתקיים החלום, לאַחר עשרים שנה, נשכּח החולם מלב.
הוא היה הראשון, שנשא את הדגל העברי בּריש־גלי, אַף דרש בּקהל על־אודות צי
עברי, – ולא זכה לראות בּעיניו את האניה הראשונה, שנפנף עליה דגל אומתו.
הוא היה הראשון, שהקדיש את כּל אשר לו ואת כּל אשר בּו לאומה; והאומה מנעה
ממנו את בּרכתה. הוא היה דואג לכּל – ונעזב מכּל.

שנוי־מזל זה, של שטאנד והאלפּרין, תּלוי בּעיקר
בּשנוי־המדור של נשמתם: שטאנד היה בּן־הישוב, והאלפּרין–
בּן־המדבּר.

בּן־הישוב נוסע בּדרך־המלך – דרך שכּבשוה אחרים לפניו,
ושירוצו בה רבּים לאַחריו. דרך־המלך מסוימת ובטוחה: אין בּה מקום לא לבקשת
נתיבות ולא לאבדת נתיבות; אין בּה לא מן הקסם שבּדמיון וחזון ולא מן הסכּנה
שבּחזיונות מתעים. דרך המלך סלולה: אין המהלך בּה הווה ראשון, אַך אפשר
לו שיעשה ראש – אם זכה לכשרון־הנהגה ולשעת־כּושר. בּדרך־המלך נוהרים
הרבּים; וכל המוכשר לשמש לפניהם או להשתּמש בּהם, זוכה ובא על שכרו.

ובן־המדבּר נודד כּל ימיו בּחול. בּחול יש סוללים,
ואין מסילות: המהלך משאיר שם עקבות צעדיו, והרוח בּא ומוחה אותם. כּל
הכּובש לעצמו שביל בּחול – ראשון הוא, בּין אם קדמו לו אחרים, בּין אם
לא קדמו לו; אַך ראש איננו, מפּני שאין שבילו נעשה מסילת־הרבּים. ראשון
הוא ואין לו שני, רב מחוסר־תּלמידים, וחלוץ בּלי מחנה. אַחים יש לו – כּל
הנודדים בּעבר, בּהוה ובעתיד, שגורל אחד להם ולו; אַך חברים בּפועל,
השותּפים עמו בּמעשיו ועניניו, אין לו. המדבּר כּולו רז: לא הרז העמום,
הטמיר בּערפל; אלא הרז הבּהיר, הנעלם בּאין־סוף. ובממשלת־הרזים אין בּטחון:
אַויר־המדבּר הוא ערש חזינותיו של הנודד, והחול נשמע לפעמי רגליו; אַך יש
שהחזיון הוא חזיון־שרב, המתעה את הרואה המאמין, והחול מתקומם על הדורך,
המטבּיע עליו חותמו – ובולע אותו חיים.

המנהיג בּן־הישוב, כּשמגיעה שעתּו להסתּלק מן העולם, הוא
נאסף אל עמיו: בּתוך חברתו הוא מפקיד נשמתו; יש לו קהל מספּידים
ומלווים, המרגישים בּאבדתו; יש לו בּנים, הקוברים אותו בּקברות אבותיו; יש
לו מכבּדים, המציבים לו ציון; ויש לו מעריצים, העולים בּרגל אל
קברו.

והחלוץ בּן־המדבּר ערירי בּמותו כּבחייו: אין מי שישים ידו
על עיניו, אין עורכים לו הלויה, אין מעמידים ציון לנפשו, ואין משתּטח על גל
עפרו. קברו – החול, ומספּידו – הרוח. ורק יש שאחד מאחיו, החלוץ הערירי
כּמוהו, מזדמן לפני גל־החול שכּסהו, אותו ואת חלומותיו, קורא בלבבו “קדיש”
שכול, שאין עונה אחריו “אָמן” – ופונה משם לדרכּו, לבקש את גל־החול
הצפון לו עצמו.

היש שכר לפעולות שניהם? –

הן!

המדבּר הוא מ“סיטרא דדוכרא”, והישוב – מ“סיטרא דנוקבא”:
בּמדבּר מתהווה הגרעין, ובישוב הוא מתפּתּח; המדבּר יוצר את התּנועה,
והישוב קובע את המנהג; המדבּר מקים נביאים ומהפּכנים, והישוב מגדל כּהנים
ושרים. המדבּר הוא ארץ החלומות, והישוב הוא ארץ הפּתרונים; ואי־אפשר לעולם
בּלי חלומות, כּשם שאי־אפשר לו בּלי פתרונים.

אָמנם יש שהיסודות המתנגדים האלה יתקרבו ויתרכּבו, ופרי
ההרכּבה יהיה – נפש שמדבּר וישוב, חזון ופעולה, נושקים בּה הדדית: נפש של
נביא־ומחוקק, שבּמדבּר מתגלה אליו אלהיו, ובישוב הוא מבקש ומוצא את חברתו;
שבּמדבּר הוא חוזה את חזונו, ובישוב הוא מגשם אותו בּפעולות. אַך הרכּבה
ממין זה היא חזיון יקר. בּרגיל, נחלקים בּני־אָדם־וחוה לתושבים
ולנודדים, המתנגשים אלה בּאלה, משתּתּפים אלה עם אלה, מתפּרנסים אלה מאלה
– ועומדים בּזרותם. התּושב מתיחס בּחשד אל בּן־המדבּר הנודד, ונזהר מפּני
רוח־ההפּכנות שבּו; והנודד מתיחס בּרוגז אל בּן־הישוב הבּוטח, ובורח מפּני
צלן של “גפנו ותאנתו”.

* * *

יבכּו בּני־הישוב שבּתוכנו את אַדולף שטאנד, אַף יקימו לו
מצבה כּערכּו; ובני־המדבּר יעמדו בּפני גל־החול של האלפּרין, יכתּבו עליו
בּאצבּע “פּה נטמן” – ויסורו משם, לבל תּראינה עיניהם בּבלע הרוח את הכּתובת.

 

ניו־יורק, ז' שבט תר"ף.

נדפּס ב“מקלט” כרךְ שני, ספר ו'.






את הטקסט לעיל הפיקו מתנדבי פרויקט בן־יהודה באינטרנט.  הוא זמין תמיד בכתובת הבאה:https://benyehuda.org/read/23487